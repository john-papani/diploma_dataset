(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
Η’ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ’
ΣΥΝΟΔΟΣ Α’
ΣΥΝΕΔΡΙΑΣΗ ΟΣΤ’

Τετάρτη 30 Ιανουαρίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Επί Προσωπικού θέματος, σελ.
3. Ανακοινώνεται έγγραφο του Προέδρου της Βουλής κ. Δ. Σιούφα προς τον Πρόεδρο του Συμβουλίου κ. Κ. Μαυριά σχετικά με τα πρόσωπα που καλούνται σε ακρόαση σύμφωνα με το άρθρο 41Α του Κανονισμού της Βουλής. Ελήφθη απαντητική επιστολή, σελ.
4. Ανακοινώνεται πρόταση αποδοχής σύστασης Διακομματικής Επιτροπής του Προέδρου του Συνασπισμού Ριζοσπαστικής Αριστεράς κ. Α. Αλαβάνου κατά το άρθρο 44 του Κανονισμού της Βουλής σχετικά με την εξέταση του σωφρονιστικού συστήματος της χώρας και των συνθηκών διαβίωσης των κρατουμένων και με προθεσμία υποβολής της ‘Εκθεσης μέχρι το τέλος της Α’ Συνόδου, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της 1ης Φεβρουαρίου 2008, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων του σχεδίου νόμου του Υπουργείου Εθνικής ‘Αμυνας: «Ρυθμίσεις θεμάτων αναπήρων πολέμου, προσωπικού του Υπουργείου Εθνικής ‘Αμυνας και άλλες διατάξεις», σελ.
2. Κατάθεση σχεδίου νόμου:
Οι Υπουργοί Εσωτερικών, Οικονομίας και Οικονομικών και Εξωτερικών, κατέθεσαν σχέδιο νόμου: «Κύρωση της Σύμβασης Επιμερισμού Κόστους (Τρίτου Μέρους) μεταξύ της Κυβέρνησης της Ελληνικής Δημοκρατίας (Δωρητής) και του Αναπτυξιακού Προγράμματος των Ηνωμένων Εθνών (UNDP/BRC)», σελ.

ΟΜΙΛΗΤΕΣ
Α. Επί  Προσωπικού θέματος:
ΒΕΛΟΠΟΥΛΟΣ Κ., σελ.
ΤΖΑΜΤΖΗΣ Ι., σελ.

Β. Επί του σχεδίου νόμου του Υπουργείου Εθνικής ‘Αμυνας:
ΑΪΒΑΛΙΩΤΗΣ Κ., σελ.
ΑΛΥΣΑΝΔΡΑΚΗΣ Κ., σελ.
ΒΑΡΒΙΤΣΙΩΤΗΣ Μ., σελ.
ΒΕΛΟΠΟΥΛΟΣ Κ., σελ.
ΓΕΙΤΟΝΑΣ Κ., σελ.
ΓΕΩΡΓΙΑΔΗΣ Α., σελ.
ΚΑΚΛΑΜΑΝΗΣ Α., σελ.
ΚΑΝΕΛΛΟΠΟΥΛΟΥ Κ., σελ.
ΚΑΡΑΣΜΑΝΗΣ Γ., σελ.
ΚΑΡΑΤΖΑΦΕΡΗΣ Γ., σελ.
ΚΑΡΧΙΜΑΚΗΣ Μ., σελ.
ΛΕΒΕΝΤΗΣ Α., σελ.
ΛΕΟΝΤΑΡΙΔΗΣ Θ., σελ.
ΛΙΑΝΗΣ Γ., σελ.
ΜΑΓΚΡΙΩΤΗΣ Ι., σελ.
ΜΑΝΟΥΣΟΥ-ΜΠΙΝΟΠΟΥΛΟΥ Α., σελ.
ΜΕΪΜΑΡΑΚΗΣ Ε., σελ.
ΜΕΡΕΝΤΙΤΗ Α., σελ.
ΜΠΑΝΙΑΣ Ι., σελ.
ΜΠΟΥΖΑΛΗ Π., σελ.
ΟΙΚΟΝΟΜΟΥ Β., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΑΠΑΚΩΣΤΑ-ΣΙΔΗΡΟΠΟΥΛΟΥ Κ., σελ.
ΠΛΑΚΙΩΤΑΚΗΣ Ι., σελ.
ΠΛΕΥΡΗΣ Α., σελ.
ΡΟΝΤΟΥΛΗΣ Α., σελ.
ΣΓΟΥΡΙΔΗΣ Π., σελ.
ΤΑΣΟΥΛΑΣ Κ., σελ.
ΦΟΥΝΤΟΥΚΙΔΟΥ Π., σελ.

    ΠΡΑΚΤΙΚΑ ΒΟΥΛΗΣ
    Η’ ΑΝΑΘΕΩΡΗΤΙΚΗ ΒΟΥΛΗ
    ΙΒ’ ΠΕΡΙΟΔΟΣ
    ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
    ΣΥΝΟΔΟΣ Α΄
    ΣΥΝΕΔΡΙΑΣΗ ΟΣΤ΄
    Τετάρτη 30 Ιανουαρίου 2008
    Αθήνα, σήμερα στις 30 Ιανουαρίου 2008, ημέρα Τετάρτη και ώρα 10.31’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Β΄ Αντιπροέδρου αυτής κ. ΕΛΣΑΣ ΠΑΠΑΔΗΜΗΤΡΙΟΥ.
    ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, αρχίζει η συνεδρίαση.
    (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 29/1/2008 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΟΕ΄ συνεδριάσεώς του, της Τρίτης 29 Ιανουαρίου 2008 σε ό,τι αφορά την ψήφιση στο σύνολο των σχεδίων νόμων:
    1) «Τροποποίηση του ν. 3231/2004 «εκλογή βουλευτών».
    2) «Κύρωση Συμφωνίας Στρατηγικής Συνεργασίας μεταξύ της Ελληνικής Δημοκρατίας και των Εταιρειών Microsoft Corporation, Microsoft Ireland Operation Limited και Μάικροσοφτ Ελλάς Ανώνυμη Βιομηχανική και Εμπορική Εταιρεία Προϊόντων και Υπηρεσιών Πληροφορικής και άλλες διατάξεις».
    3) «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Ινδίας για την προώθηση και αμοιβαία προστασία των επενδύσεων».
    4) «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Αραβικής Δημοκρατίας της Αιγύπτου για την αμοιβαία συνδρομή μεταξύ των Τελωνειακών τους Διοικήσεων».
    5) «Κύρωση του Μνημονίου Κατανόησης μεταξύ του Υπουργείου Εξωτερικών της Ελληνικής Δημοκρατίας και του Κινεζικού Συμβουλίου Προώθησης του Διεθνούς Εμπορίου (CCPIT) της Λαϊκής Δημοκρατίας της Κίνας για τη «Δημιουργία Δικτύου Συνεργασίας για την Υποστήριξη Επιχειρήσεων».
    6) «Κύρωση της Συμφωνίας μεταξύ της Κυβέρνησης της  Ελληνικής Δημοκρατίας και της Κυβέρνησης της Ισλαμικής Δημοκρατίας του Ιράν για την αμοιβαία προστασία και προώθηση των επενδύσεων και των ρηματικών διακοινώσεων σχετικά με την τροποποίηση του άρθρου 1 παράγραφος 4 αυτής».
    7) «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Αζερμπαϊτζάν για την αμοιβαία συνδρομή μεταξύ των Τελωνειακών τους Διοικήσεων».
    Παρακαλείται ο κύριος Γραμματέας να ανακοινώσει τις αναφορές προς το Σώμα.
    (Ανακοινώνονται προς το Σώμα από την κ. Μανούσου - Μπινοπούλου Αριάδνη, Βουλευτή Κυκλάδων, τα ακόλουθα:
    Α. ΚΑΤΑΘΕΣΗ ΑΝΑΦΟΡΩΝ
    1) Ο Βουλευτής Μεσσηνίας κ. ΔΗΜΗΤΡΙΟΣ  ΚΟΥΣΕΛΑΣ  κατέθεσε αναφορά με την οποία  το Δημοτικό  Συμβούλιο Καλαμάτας διαμαρτύρεται για την παράνομη και ανεξέλεγκτη εγκατάσταση κεραιών κινητής τηλεφωνίας στο Δήμο του.
    2) Ο Βουλευτής Β΄ Πειραιώς κ. ΠΑΝΑΓΙΩΤΗΣ ΛΑΦΑΖΑΝΗΣ κατέθεσε αναφορά με την οποία  ο Δήμος Δραπετσώνας ζητεί τη δημιουργία μιας συνεχούς «πράσινης διαδρομής» από τον αρχαιολογικό χώρο της Ηετιωνείας μέχρι το χώρο της πρώην Βιομηχανικής Ζώνης  και την απόδοση του «γκρεμού» στο Δήμο Δραπετσώνας.
    3) Ο Βουλευτής Λέσβου κ. ΙΩΑΝΝΗΣ  ΓΙΑΝΝΕΛΛΗΣ - ΘΕΟΔΟΣΙΑΔΗΣ  κατέθεσε αναφορά με την οποία  ο Δήμος Πλωμαρίου Λέσβου ζητεί τη χορήγηση οικονομικής ενίσχυσης για τη διοργάνωση εκδηλώσεων  για το «Ούζο Πλωμαρίου».
    4) Ο Βουλευτής Λέσβου κ. ΙΩΑΝΝΗΣ  ΓΙΑΝΝΕΛΛΗΣ - ΘΕΟΔΟΣΙΑΔΗΣ  κατέθεσε αναφορά με την οποία  ο Δήμαρχος Μούδρου Λέσβου διαμαρτύρεται για την εξαίρεση των αλλοδαπών υπηκόων χωρών εκτός Ε.Ε. από τα Προγράμματα Νέων Ελευθέρων Επαγγελματιών  του Ο.Α.Ε.Δ..
    5) Ο Βουλευτής Λέσβου κ. ΙΩΑΝΝΗΣ  ΓΙΑΝΝΕΛΛΗΣ - ΘΕΟΔΟΣΙΑΔΗΣ  κατέθεσε αναφορά με την οποία  ο  Μελισσοκομικός Συνεταιρισμός Λήμνου ζητεί τη λήψη μέτρων για να σταματήσουν οι εσκεμμένες πυρκαγιές στους θυμαρότοπους της περιοχής του, που πλήτουν τα μελίσσια τους.
    6) Ο Βουλευτής Αχαΐας κ. ΜΙΛΤΙΑΔΗΣ  ΒΕΡΡΑΣ  κατέθεσε αναφορά με την οποία  ο Καθηγούμενος της   Ιεράς και Ιστορικής Μονής Αγίας Λαύρας Καλαβρύτων ζητεί τη χορήγηση επιδότησης για τη μεταστέγαση του Ιστορικού και Λαογραφικού Μουσείου της Μονής.
    7) Ο Βουλευτής Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ  κατέθεσε αναφορά με την οποία  ο Δήμος Αγίου Γεωργίου Θεσ/νίκης ζητεί το διορισμό  ιατρών στα αγροτικά ιατρεία του Δήμου του.
    8) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο Δήμος Αγίου Νικολάου Λασιθίου ζητεί την ίδρυση Ε΄Παιδικού Σταθμού  στο Δημοτικό Διαμέρισμα Ελούντας.
    9) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας σχετικά με  την ανάγκη χρηματοδότησης του Νομού Λασιθίου για την εκτέλεση εγγειοβελτιωτικών  έργων.
    10) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  η Πανελλήνια Ένωση Αναπληρωτών-Περιφερειακό Τμήμα Λασιθίου ζητεί τη λήψη μέτρων για το μόνιμο  διορισμό των μελών της.
    11) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας σχετικά με την έλλειψη γιατρών από το Ι.Κ.Α. Ιεράπετρας.
    12) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας σχετικά με την ίδρυση και χωροθέτηση Ανώτατης Τουριστικής Σχολής στον  Αγιο Νικόλαο Λασιθίου.
    13) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας σχετικά με την ίδρυση Ε΄ Παιδικού Σταθμού  στο Δημοτικό Διαμέρισμα Ελούντας.
    14) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας σχετικά με την επικείμενη κατάργηση του Αστυνομικού Σταθμού Χανδρά στην Κρήτη.
    15) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  μέλη του Συλλόγου «ΗΛΙΑΧΤΙΔΑ» ζητούν τη συνέχιση της λειτουργίας της Μονάδας  Μεταμόσχευσης Μυελού των Οστών κ.λ.π..
    16) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο Πρόεδρος  του Δημοτικού Διαμερίσματος  Ελούντας Κρήτης διαμαρτύρεται για την κατάργηση του Αστυνομικού Σταθμού Σχίσματος Ελούντας, τη μη χωροθέτηση και δημιουργία παιδικού  σταθμού στην Ελούντα κ.λ.π.
    17) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας, το οποίο αναφέρεται στην ανάγκη ανάδειξης των παλαιοντολογικών ευρημάτων  Καθαρού στα Γρεβενά.
    18) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε δημοσίευμα εφημερίδας σχετικά με την παράταση της σύμβασης για το Αεροδρόμιο  «Ελευθέριος Βενιζέλος» με την «HOCHTIEF».
    19) Ο Βουλευτής Σερρών κ. ΘΕΟΦΙΛΟΣ  ΛΕΟΝΤΑΡΙΔΗΣ  κατέθεσε αναφορά με την οποία  κάτοικοι του Δημοτικού Διαμερίσματος Θερμοπηγής  του Δήμου Σιδηροκάστρου Σερρών διαμαρτύρονται για κακοτεχνίες και μη πρόβλεψη λωρίδων εξόδου προς την περιοχή τους  από την κατασκευή της Εγνατίας Οδού.
    20) Ο Βουλευτής Σάμου κ. ΘΑΛΑΣΣΙΝΟΣ  ΘΑΛΑΣΣΙΝΟΣ  κατέθεσε αναφορά με την οποία  η Ένωση Οινοποιητικών Συνεταιρισμών Σάμου διαμαρτύρεται για την περικοπή επιδοτήσεων από τους καλλιεργητές  βιολογικών προϊόντων.
    21) Ο Βουλευτής Σάμου κ. ΘΑΛΑΣΣΙΝΟΣ  ΘΑΛΑΣΣΙΝΟΣ  κατέθεσε αναφορά με την οποία  Ομάδα Βιοκαλλιεργητών Σάμου ζητεί την έκδοση πιστοποιητικών ενίσχυσης με βάση την υπ΄αριθμ.321815/29-08-2007 Κ.Υ.Α.
    22) Ο Βουλευτής Λαρίσης κ. ΚΩΝΣΤΑΝΤΙΝΟΣ  ΑΓΟΡΑΣΤΟΣ  κατέθεσε αναφορά με την οποία  ο προϊστάμενος της Δ.Ο.Υ. Φαρσάλων ζητεί την άμεση κάλυψη των κενών οργανικών  θέσεων της Δ.Ο.Υ. Φαρσάλων.
    23) Ο Βουλευτής Λαρίσης κ. ΚΩΝΣΤΑΝΤΙΝΟΣ  ΑΓΟΡΑΣΤΟΣ  κατέθεσε αναφορά με την οποία  ο Νομάρχης Λάρισας ζητεί τη χορήγηση πίστωσης για την επίλυση του προβλήματος της λειψυδρίας που αντιμετωπίζει η περιοχή του.
    24) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  εκπρόσωποι του Οικισμού του Δημοτικού Διαμερίσματος Κερασιάς Πέλλας ζητεί την άμεση λειτουργία του αρδευτικού φράγματος  της περιοχής τους.
    25) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία  ο Σύλλογος Γονέων και Κηδεμόνων  Δημοτικού Σχολείου Ελάτης Κοζάνης διαμαρτύρεται για την έλλειψη διδακτικού προσωπικού  από το πιο πάνω σχολείο.
    26) Οι Βουλευτές, Β΄ Αθηνών κ. ΜΙΧΑΛΗΣ ΠΑΠΑΓΙΑΝΝΑΚΗΣ και Β΄ Θεσσαλονίκης κ. ΕΥΑΓΓΕΛΙΑ (ΛΙΤΣΑ) ΑΜΜΑΝΑΤΙΔΟΥ - ΠΑΣΧΑΛΙΔΟΥ κατέθεσαν αναφορά με την οποία  η «Συμμαχία Ενάντια στο Λιθάνθρακα» ζητεί τη μη χορήγηση αδειών παραγωγής ηλεκτρικής ενέργειας  σε λιθανθρακικές μονάδες  στους Δήμους Αλμυρού Μαγνησίας, Καβάλας, Αστακού Αιτωλοακαρνανίας, Διστόμου Βοιωτίας, Κηρέως  Ευβοίας, Αντίκυρας Βοιωτίας και Κυριακίου Βοιωτίας.
    27) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  η Τοπική Ένωση Δήμων και Κοινοτήτων  Νομού Κυκλάδων διαμαρτύρεται για την επικείμενη αύξηση της τιμής των ακτοπλοϊκών εισιτηρίων.
    28) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  το Επιμελητήριο Κυκλάδων  ζητεί τη διατήρηση του καθεστώτος μειωμένων συντελεστών Φ.Π.Α. για τις Κυκλάδες.
    29) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  το Νομαρχιακό Συμβούλιο Κυκλάδων ζητεί την επίλυση προβλημάτων που αντιμετωπίζουν οι συνταξιούχοι  ασφαλισμένοι του Ι.Κ.Α..
    30) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  ο Έπαρχος Θήρας ζητεί την ίδρυση Λιμενικού Σταθμού  στη νήσο Ανάφη.
    31) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  ο Σύλλογος Γονέων και Κηδεμόνων 12ου Δημοτικού Σχολείου Φηρών Θήρας ζητεί την κάλυψη με διδακτικό προσωπικό των κενών θέσεων του πιο πάνω Σχολείου.
    32) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  ο Εμπορικός Σύλλογος Πάρου-Αντιπάρου ζητεί τη διατήρηση του ποσοστού του Φ.Π.Α. στα νησιά του Νομού Κυκλάδων.
    Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 3253/13.12.07 ερώτηση των Βουλευτών κυρίων Νικολάου Καραθανασόπουλου και Δήμου Κουμπούρη δόθηκε με το υπ’ αριθμ. Δ5/ΗΛ-Γ/Φ14/250/4.1.08 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της ερώτησης 3253/ 13.12.2007 που κατέθεσαν στην Βουλή οι βουλευτές κ.κ. Νίκος Καραθανασόπουλος και Δήμος Κουμπούρης και η οποία αναφέρεται στην δημιουργία σταθμού ηλεκτροπαραγωγής με καύσιμο φυσικό αέριο στην περιοχή του δήμου Βοιών του νομού Λακωνίας, σας διαβιβάζουμε το με κωδικό 0-19900/ 28.12.2007 έγγραφο της Ρυθμιστικής Αρχής Ενέργειας (ΡΑΕ), το οποίο καλύπτει το θέμα όσον αφορά στις αρμοδιότητες του Υπουργείου Ανάπτυξης.
      Ο Υπουργός
      ΧΡΗΣΤΟΣ ΦΩΛΙΑΣ»
(Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων))
     	2. Στην με αριθμό 3051/10.12.07 ερώτηση του Βουλευτή  κ. Παναγιώτη Μπεγλίτη δόθηκε με το υπ’ αριθμ. ΑΠ/Φ.21/162/ΑΣ3684/δις/4.1.08 έγγραφο από την Υπουργό Εξωτερικών η ακόλουθη απάντηση:
      «Σε συνέχεια των ελληνικών προσπαθειών αλλά και της διμερούς συνεργασίας Ελλάδας ΗΠΑ για ένταξη της Ελλάδας στο Πρόγραμμα κατάργησης Θεωρήσεων (Visa Waiver Program/VWP) των ΗΠΑ, έχουν σημειωθεί το τελευταίο εξάμηνο θετικές εξελίξεις.
      Ορόσημο αποτέλεσε η επίσημη επιλογή (formal nomination) της Ελλάδας ως υποψήφιας χώρας για ένταξη στο VWP, στις 31.8.2007, με επιστολή της Υπουργού Εξωτερικών των ΗΠΑ κας Condoleeza Rice, προς τον Υπουργό Εσωτερικής Ασφάλειας των ΗΠΑ κ. Chertoff. Με την πολιτικής φύσης ενέργεια αυτή εκ μέρους της αμερικανικής Κυβέρνησης, η Ελλάδα καθίσταται η μόνη μέχρι στιγμής χώρα, που έχει επιλεγεί επισήμως ως υποψήφια για ένταξη στο Πρόγραμμα, μετά την υιοθέτηση της νέας σχετικής αμερικανικής νομοθεσίας, στις 3.8.2007. Σημειώνεται ότι, καμμία χώρα δεν έχει ακόμη ενταχθεί στο Πρόγραμμα μετά την 9η Σεπτεμβρίου 2001.
      Το επόμενο βήμα στην εν εξελίξει διαδικασία πραγματοποιήθηκε πρόσφατα, με επίσκεψη ομάδας στελεχών του Υπουργείου Εσωτερικής Ασφάλειας των ΗΠΑ, από 28.11 έως 7.12.2007. Αντικείμενο της επίσκεψης ήταν η τεχνικής φύσης συνεργασία των δύο χωρών σε προξενικά και μεταναστευτικά θέματα. Προς τούτο, πραγματοποιήθηκαν, υπό το συντονισμό του Υπουργείου Εξωτερικών, σειρά συναντήσεων των στελεχών αυτών με τα συναρμόδια Υπουργεία Εσωτερικών, Οικονομίας και Οικονομικών, Δικαιοσύνης και Εμπορικής Ναυτιλίας, Αιγαίου και Νησιωτικής Πολιτικής, καθώς και επισκέψεις τους σε σημεία εισόδου στη χώρα.
      Την αξιολόγηση των αποτελεσμάτων της επίσκεψης θα ακολουθήσουν οι προβλεπόμενες από την αμερικανική νομοθεσία διαδικασίες.
      Στο πλαίσιο της Ευρωπαϊκής Ένωσης, η Ευρωπαϊκή Επιτροπή, αναφερόμενη σε θέματα αμοιβαιότητας θεωρήσεων, εκτιμά ότι η πρόσφατη αναθεώρηση της αμερικανικής νομοθεσίας, που αφορά στο Πρόγραμμα Απαλλαγής Θεωρήσεων των ΗΠΑ, θα επιτρέψει την ένταξη σε αυτό και όσων Ευρωπαίων εταίρων, προς το παρόν, δεν συμμετέχουν. Η Επιτροπή τονίζει ότι, η ανάγκη προστασίας της εθνικής ασφάλειας των ΗΠΑ θα πρέπει να συνδυάζεται με το σεβασμό της νομοθεσίας και των πολιτικών της ΕΕ, καθώς και με την παράλληλη ικανοποίηση των αιτημάτων των κρατών-μελών της ΕΕ, που επιθυμούν να προσχωρήσουν στο Πρόγραμμα αυτό.
      Η Υπουργός
      ΝΤΟΡΑ ΜΠΑΚΟΓΙΑΝΝΗ»
	3. Στην με αριθμό 2553/28-11-07 ερώτηση της Βουλευτού κ. Ευαγγελίας Αμμανατίδου-Πασχαλίδου δόθηκε με το υπ’ αριθμ. 71144/19-11-07 έγγραφο από τον Υφυπουργό Εσωτερικών η ακόλουθη απάντηση: 
      «Aπαντώντας στην ανωτέρω σχετική ερώτηση που κατέθεσε στη Βουλή η Βουλευτής κ. Ευαγγελία Αμμανατίδου - Πασχαλίδου αναφορικά με το αντικείμενο του θέματος, σας γνωρίζουμε τα εξής:
      Ο θεσμός του Σχολικού Τροχονόμου λειτουργεί από το 1997 σε Σχολεία 250 Δήμων της Χώρας περίπου, σε εθελοντική βάση και με τη στήριξη των Υπουργείων Εσωτερικών και Εθνικής Παιδείας και Θρησκευμάτων.
      Με την αριθμ. 2515/5/13-στ/15-9-97 Κ.Υ.Α., που εκδόθηκε κατ’ εξουσιοδότηση του όρθρου 41 του ν. 2094/1992, καθορίστηκαν οι προϋποθέσεις άσκησης των καθηκόντων του σχολικού τροχονόμου.
      Σύμφωνα με την ανωτέρω Κ.Υ.Α., ο σχολικός τροχονόμος ορίζεται από το Διευθυντή του οικείου Σχολείου και μπορεί να προέρχεται από το προσωπικό του σχολείου ή του Δήμου ή να είναι ατομο προτεινόμενο από το Σύλλογο Γονέων και Κηδεμόνων. Πριν την ανάληψη των καθηκόντων του, ο σχολικός τροχονόμος εκπαιδεύεται υποχρεωτικά από τις οικείες υπηρεσίες της Τροχαίας.
      Με την αριθμ. 47455/16-8-07 (ΦΕΚ 1734/Β΄/30-8-07) Κοινή Απόφαση των Υπουργών Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών και Εθνικής Παιδείας και Θρησκευμάτων, που εκδόθηκε κατ' εξουσιοδότηση της παρ. 45 του άρθρου 14 του ν. 2817/2000, καθορίστηκε το ύψος της μηνιαίας αποζημίωσης ανά εθελοντή σχολικό τροχονόμο σε 176,00 Ευρώ με τη μορφή εξόδων κίνησης για την κάλυψη των δαπανών τους, εφόσον δεν ανήκουν στο προσωπικό του σχολείου ή του Ο.Τ.Α. Η αποζημίωση αυτή δεν υπόκειται σε καμία κράτηση πλην του χαρτοσήμου αποδείξεως (1%) και ΟΓΑ (20% επί του χαρτόσημου). Στην περίπτωση αυτή, οι εν λόγω εθελοντές δεν ασφαλίζονται σε κανέναν ασφαλιστικό φορέα.
      Από τα ανωτέρω συνάγεται ότι το καθεστώς του σχολικού τροχονόμου προβλέφθηκε και λειτουργεί στη βάση της προσφοράς εθελοντικής εργασίας, χωρίς υποχρέωση σταθερής προσφοράς εργασίας ή μη απασχόλησης σε άλλη εργασία.
      Με τις διατάξεις του άρθρου 11 του πδ 164/2004 (ΦΕΚ 134/ Α΄/19-7-2004) δόθηκε, μεταξύ των άλλων, και στο προσωπικό του δημοσίου τομέα, που εργάζεται με σχέση που υποκρύπτει σχέση εξαρτημένης εργασίας, η δυνατότητα τακτοποίησης σε θέσεις ιδιωτικού δικαίου αορίστου χρόνου, με απόφαση του ΑΣΕΠ, εφόσον πληρούσαν τις προϋποθέσεις των διατάξεων αυτών.
      Οι σχολικοί τροχονόμοι, εφόσον προσφέρουν εθελοντικά τις υπηρεσίες τους, δεν υπάγονται στις ρυθμίσεις του πδ 164/2004. Στην περίπτωση όμως που υποκρύπτεται σχέση εξαρτημένης εργασίας και τα άτομα αυτά καλύπτουν πάγιες και διαρκείς ανάγκες του οικείου Δήμου, τότε εναπόκειται στο αρμόδιο υπηρεσιακό συμβούλιο και ακολούθως στο ΑΣΕΠ, να κρίνουν τη συνδρομή των προϋποθέσεων κατάταξής τους, σύμφωνα με τις διατάξεις του άρθρου 11 του πδ 164/2004.
      Πέρα των ανωτέρω, σας γνωρίζουμε ότι οι ΟΤΑ μπορούν αν προσλάβουν σχολικούς τροχονόμους με σχέση εργασίας ιδιωτικού δικαίου ορισμένου χρόνου μερικής απασχόλησης (έως τέσσερις ώρες ημερησίως), με τις διατάξεις του ν. 3250/2004, όπως ισχύει. Σε αυτή την περίπτωση, οι μερικώς απασχολούμενοι σχολικοί τροχονόμοι λαμβάνουν, κατ' αναλογία με τις ώρες απασχόλησής τους, τις αποδοχές που προβλέπονται για το προσωπικό ιδιωτικού δικαίου των ΟΤΑ και ασφαλίζονται στο Ι.Κ.Α..
Ο Υφυπουργός
ΘΑΝΑΣΗΣ ΝΑΚΟΣ»
	4. Στην με αριθμό 287/4-10-07 ερώτηση του Βουλευτή κ. Ιωάννου Κουτσούκου δόθηκε με το υπ’ αριθμ. 649/13-11-07 έγγραφο από τον Υπουργό Τουριστικής Ανάπτυξης η ακόλουθη απάντηση:
      «Σε απάντηση του ανωτέρω σχετικού, σας γνωστοποιούμε ότι το Υπουργείο Τουριστικής Ανάπτυξης θεωρεί ότι ο Τουρισμός μπορεί και πρέπει να στηρίξει τόσο την αναγέννηση όσο και την αναζωογόνηση της Ηλείας, και φυσικά όλων των περιοχών που επλήγησαν από τις πρόσφατες πυρκαγιές. Σε απάντηση, λοιπόν, του πρώτου ερωτήματος σας, σας ενημερώνουμε ότι, στο πλαίσιο των αρμοδιοτήτων μας, στείλαμε ομάδα εμπειρογνωμόνων προκειμένου να πραγματοποιήσει μια αποτύπωση της διαμορφωθείσας κατάστασης και να εξετάσει τις επιπτώσεις από την καταστροφική πυρκαγιά.
      Επίσης, σε συνεργασία με την ΕΤΑ Α.Ε., πραγματοποιήθηκε η καταγραφή καθώς και η λήψη των πρώτων μέτρων αντιμετώπισης των ζημιών. Ως εκ τούτου, έχει ήδη ξεκινήσει ο σχεδιασμός των νέων έργων για την αποκατάσταση των ζημιών.
      Εξάλλου στις 18 Οκτωβρίου ο Υπουργός Τουριστικής Ανάπτυξης κ. Άρης Σπηλιωτόπουλος επισκέφθηκε αυτοπροσώπως την περιοχή και διαπίστωσε το εύρος των προβλημάτων. Το Υπουργείο Τουριστικής Ανάπτυξης και ο Ελληνικός Οργανισμός Τουρισμού έχουν ήδη λάβει έκτακτα μέτρα για την διαφημιστική προβολή της περιοχής στο εξωτερικό. Στην κατεύθυνση αυτή, φιλοξενούμε ξένους δημοσιογράφους, έτσι ώστε, προωθώντας έμμεσες διαφημιστικές ενέργειες, να μπορούμε να προωθήσουμε την όσο το δυνατόν καλύτερη εικόνα μιας περιοχής, που μπορεί να επλήγη από μια ασύλληπτη τραγωδία αλλά στέκεται όρθια και έχει πολλά να δώσει στους επισκέπτες.
      Επιπρόσθετα έχουμε προχωρήσει σε ενέργειες ούτως ώστε ο ΕΟΤ να καλύψει το κόστος συμμετοχής των περιοχών σε σημαντικές διεθνείς τουριστικές εκθέσεις, ενώ έχουμε εντάξει στο ειδικό πρόγραμμα κοινωνικού τουρισμού « Τουρισμός για όλους» κάθε τι που αφορά την περιοχή.
	Σε συνεργασία με τον ΟΑΕΔ το Υπουργείο Τουριστικής Ανάπτυξης έχει προχωρήσει το ζήτημα της διατήρησης των θέσεων εργασίας στις τουριστικές επιχειρήσεις της περιοχής.
      Παράλληλα η τουριστική πολιτική μας συμπεριλαμβάνει την απαλλαγή όσων πυρόπληκτων καταρτίζονται στα ΙΕΚ του ΟΤΕΚ από τα δίδακτρα για τα έτη 2007 και 2008.
      Η αποκατάσταση της λειτουργίας των ιαματικών πηγών της περιοχής αποτελεί μείζον μέλημα μας. Θέλουμε η ανασυγκρότηση του Καϊάφα να επιτευχθεί με τοπικά υλικά και με τη μέγιστη συμβολή των παραδοσιακών χαρακτηριστικών γνωρισμάτων που προέρχονται από την τοπική κοινωνία και οικονομία. Ολοκληρώνουμε τέσσερις μελέτες για την ανασυγκρότηση της περιοχής, οι οποίες αφορούν στην υλοτόμηση, στα αντιπλημμυρικά έργα, στην αναζωογόνηση του φυσικού οικοσυστήματος και στις επιλεγμένες αναδασώσεις. Από εκεί και πέρα, σκοπεύουμε να αναβαθμίσουμε την ιαματική πηγή Καϊάφα και να εκσυγχρονίσουμε το υδροθεραπευτήριο, προκειμένου να προωθήσουμε τον ιαματικό τουρισμό και τον λεγόμενο τουρισμό ευεξίας.
      Η επόμενη δράση που προγραμματίζουμε θα εμπλέκει την Εταιρεία Τουριστικών Ακινήτων: πρόκειται για την εκπόνηση προμελέτης για την πλήρη αξιοποίηση των ιαματικών πηγών. Έχει προταθεί για χρηματοδότηση από το Δ' ΚΠΣ με προϋπολογισμό 5 εκατομμύρια ευρώ. Στόχος μας είναι η εκπόνηση έργων που θα φέρουν πάνω απ' όλα μακροπρόθεσμα αποτελέσματα, έργα υποδομής μεν, με ποιοτικό χαρακτήρα δε, περιβαλλοντική ευαισθησία και αισθητική.
      Συγκεκριμένα, σε ότι αφορά την Εταιρεία Τουριστικής Ανάπτυξης, θα θέλαμε να σας πληροφορήσουμε ότι στις συνέπειες της φωτιάς συμπεριλαμβάνεται και η καταστροφή του πευκοδάσους του Καϊάφα και γενικά του βιοτόπου που περιβάλλει τις εγκαταστάσεις των Ιαματικών Πηγών που εποπτεύουμε. Η Διεύθυνση Τεχνικών Υπηρεσιών της ΕΤΑ Α.Ε., πραγματοποίησε ήδη την πρώτη καταγραφή του μεγέθους της καταστροφής στις εγκαταστάσεις και τον περιβάλλοντα χώρο της περιοχής. Η υπό συζήτηση έκταση έχει πληγεί σε διαβαθμιζόμενα επίπεδα, Το πευκοδάσος στο νησάκι, όπου βρίσκονται οι ξενοδοχειακές εγκαταστάσεις και η σχολή σκι, δεν έχουν υποστεί καμία ζημιά. Ο προϋπολογισμός δαπάνης για την αναβίωση της ευρύτερης περιοχής του πευκοδάσους του Καϊάφα είναι αδύνατον να εκτιμηθεί πριν την οριστικοποίηση των αναδασωτέων περιοχών εντός του βιοτόπου. Δυστυχώς το δίκτυο ύδρευσης που εξυπηρετεί τις ξενοδοχειακές εγκαταστάσεις στο νησάκι, έχει αχρηστευτεί, ενώ λόγω της πυρκαγιάς προκλήθηκαν σοβαρές ζημιές και στις υποδομές του υδροθεραπευτηρίου.
		Με απόφαση του Δ.Σ. της ΕΤΑ Α.Ε., εγκρίθηκε η ανάθεση των παρακάτω έργων για λόγους επείγοντος: α) Τοποθέτηση νέου αγωγού ύδρευσης υποκαταστήματος Ι.Π. Καϊάφα, δαπάνης 73.000 ευρώ β) Αποκατάσταση παροχής ιαματικού νερού στο υδροθεραπευτήριο, δαπάνης 9.000 ευρώ (η συγκεκριμένη δαπάνη επιβαρύνει τον προϋπολογισμό του έργου «Ανακαίνιση Κτιρίου Υδροθεραπευτηρίου λουτρών Καϊάφα - Ενότητα χώρων Β»). Οι παραπάνω εργασίες αναμένεται να ολοκληρωθούν μέχρι το τέλος Νοεμβρίου 2007.
      Για την ανακαίνιση των χώρων του Υποκαταστήματος Ι.Π. Καϊάφα, έχουν γίνει οι παρακάτω ενέργειες:
      1. Ανάθεση έργου: «Ανακαίνιση Κτιρίου Υδροθεραπευτηρίου Λουτρών Καϊάφα -Ενότητα χώρων Β» (απόφ. υπ. αριθμ. 3288/20-06-07). Το έργο περιλαμβάνει: α) αποκατάσταση μεγάλης αίθουσας χωλ, κεντρικής εισόδου, ιατρείου, βοηθητικών χώρων του Υδρο/ρίου, β) Αποκατάσταση του συγκροτήματος των χώρων λουτήρων, κατασκευή νέων WC και αποδυτηρίων, γ) Κατασκευή νέας πισίνας υδροθεραπείας και εργασίες περιβάλλοντος χώρου. Το συνολικό εργολαβικό αντικείμενο ανέρχεται στις 471.000 ευρώ, από τα οποία 60.000 ευρώ για απρόβλεπτα, πλέον ΦΠΑ. Οι πιο πάνω εργασίες, αναμένεται να ολοκληρωθούν το αργότερο μέχρι το τέλος Νοεμβρίου.
      2. Επέκταση του παραπάνω έργου, ώστε πλέον να περιλαμβάνει τη «Συντήρηση του Ξενοδοχείου Αρήνη και των Ξενώνων Α και Β» (αποφ. υπ. αριθμ. 4377/09-08-07 και 43809/09-08-07) δαπάνης 10.500 ευρώ, πλέον ΦΠΑ και 23.600 ευρώ πλέον ΦΠΑ, αντίστοιχα. Οι πιο πάνω εργασίες έχουν ολοκληρωθεί.
      3. Όπως προαναφέρθηκε, μετά την καταστροφική πυρκαγιά του Αυγούστου, έγιναν οι ακόλουθες ενέργειες με σκοπό να ληφθούν άμεσα μέτρα αναδιοργάνωσης για την επαναλειτουργία του Ι.Π. Καϊάφα: α) Τοποθέτηση νέου αγωγού ύδρευσης υποκαταστήματος Ι.Π. Καϊάφα, δαπάνης 73.000 ευρώ πλέον ΦΠΑ, η οποία αναμένεται να ολοκληρωθεί μέχρι το τέλος Νοεμβρίου. β) Αποκατάσταση παροχής ιαματικού νερού στο υδροθεραπευτήριο, δαπάνης 9.000 ευρώ, πλέον ΦΠΑ. Οι παραπάνω εργασίες έχουν ολοκληρωθεί.
      4. Εκπονήθηκαν και παραδόθηκαν για έλεγχο στις 20-09-07, στη Διεύθυνση Τεχνικών Υπηρεσιών της ΕΤΑ Α.Ε., οι παρακάτω εκθέσεις: α) Έκθεση και προτάσεις για την άμεση αντιμετώπιση ενδεχόμενων κατολισθήσεων στις εκτάσεις που βρίσκονται στις εγκαταστάσεις του υδροθεραπευτηρίου, συνολικής αμοιβής 5.000 ευρώ, πλέον ΦΠΑ, β) Έκθεση αυτοψίας - πραγματογνωμοσύνης στη λιμνοθάλασσα Καϊάφα για την προστασία και τη διαχείριση του φυσικού περιβάλλοντος, επί της εκτάσεως ιδιοκτησίας ΕΤΑ Α.Ε., αμοιβής 2.500 ευρώ πλέον ΦΠΑ.
      Επιπλέον η ΕΤΑ Α.Ε. σχεδιάζει την υλοποίηση μιας νέας σειράς έργων για την ολοκλήρωση της αποκατάστασης των καταστροφών και για τον εκσυγχρονισμό και την επαναλειτουργία των εγκαταστάσεων.
      Το Υπουργείο Τουριστικής Ανάπτυξης θεωρεί πως ο σεβασμός στο περιβάλλον και η προστασία του, η αρμονική συνύπαρξη ανθρωπογενούς και φυσικού στοιχείου, η έμφαση στην ποιότητα των τουριστικών υπηρεσιών και προϊόντων, αποτελούν τις βασικές αρχές πάνω στις οποίες θα στηριχτούμε για την άσκηση της τουριστικής πολιτικής στην περιοχή. Πρωταρχικός μας στόχος είναι να καταρρίψουμε τα στερεότυπα του παρελθόντος ότι δήθεν η ανάπτυξη της περιοχής δεν συμβαδίζει με το σεβασμό του περιβάλλοντος, ότι είναι δηλαδή έννοιες αντίθετες. Ο προσπάθεια μας για βιώσιμο τουριστικό σχεδιασμό περιλαμβάνει πιλοτικές δράσεις με στόχο την αειφόρο ανάπτυξη και την τοπική ευημερία.
      Ο Υπουργός
      ΑΡΗΣ ΣΠΗΛΙΩΤΟΠΟΥΛΟΣ»
      5. Στην με αριθμό 1197/26-10-07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 284Β/14-11-07  έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
    «Σε απάντηση της ως άνω σχετικής ερώτησης, σας γνωρίζουμε τα εξής:
    Η προσφυγή της Ευρωπαϊκής Επιτροπής στο Ευρωπαϊκό Δικαστήριο κατά της Ελλάδας οφειλόταν στο ότι η χώρα μας δεν είχε μεριμνήσει ώστε 24 οικισμοί (συμπεριλαμβανομένου του Ηρακλείου και των Μαλίων), με ισοδύναμο πληθυσμό άνω των 15.000 κατοίκων, να διαθέτουν δίκτυα αποχέτευσης και εγκαταστάσεις δευτεροβάθμιας επεξεργασίας των αστικών λυμάτων τους μέχρι την 31 Δεκεμβρίου του 2000.
    Ωστόσο σήμερα το Ηράκλειο διαθέτει Εγκατάσταση Επεξεργασίας Λυμάτων, που λειτουργεί σύμφωνα με τις απαιτήσεις που θέτει η Οδηγία 91/271/ΕΟΚ για τα αστικά λύματα και δίκτυο αποχέτευσης που εξυπηρετεί το 93% του πληθυσμού αιχμής.
    Όσον αφορά τα Μόλια διαθέτουν Εγκατάσταση Επεξεργασίας Λυμάτων, έχει ολοκληρωθεί το αποχετευτικό δίκτυο της πόλης σε ποσοστό 100% του πληθυσμού αιχμής και αναμένεται τον Δεκέμβριο του 2007 να ολοκληρωθεί η σύνδεση του δικτύου με την εγκατάσταση.
    Ο Υφυπουργός
    ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      6. Στην με αριθμό 1083/24-10-07 ερώτηση του Βουλευτή κ. Ευστάθιου Κουτμερίδη δόθηκε με το υπ’ αριθμ. 266 Β/14-11-07  έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
    «Απαντώντας στο ως άνω σχετικό, σας γνωρίζουμε τα εξής:
    - Η προστασία και διαχείριση κάθε λεκάνης απορροής ποταμού ασκείται από την Περιφέρεια, στα διοικητικά όρια της οποίας εκτείνεται, ή εφόσον πρόκειται για λεκάνες απορροής ποταμών που ανήκουν σε περισσότερες της μιας Περιφέρειες η ανωτέρω αρμοδιότητα ασκείται από κοινού, σύμφωνα με το άρθρο 5 παρ. 1 του Ν.3199/2003 "Προστασία και Διαχείριση των Υδάτων - Εναρμόνιση με την Οδηγία 2000l60/ΕΚ του Ευρωπαϊκού Κοινοβουλίου και του Συμβουλίου της 23ης Οκτωβρίου 2000"..
    - Όσον αφορά τη νιτρορύπανση γεωργικής προέλευσης για την περιοχή του κάμπου Θεσσαλονίκης-Κιλκίς-Πέλλας-Ημαθίας, η οποία έχει χαρακτηριστεί ως ευπρόσβλητη ως προς τη νιτρορύπανση γεωργικής προέλευσης ζώνη, έχει δημοσιευθεί ΚΥΑ «Πρόγραμμα Δράσης για την περιοχή της λεκάνης του Στρυμόνα, που έχει χαρακτηρισθεί ως ευπρόσβλητη ζώνη από τη νιτρορρύπανση γεωργικής προέλευσης σύμφωνα με το άρθρο 2 της υπ. αρ. 16175/824 Κοινής Υπουργικής Απόφασης (Β' 530/2006), όπως αυτό συμπληρώθηκε με το άρθρο 2 (παραγ. β-.5) της υπ. αριθ. 20419/2522/2001 Κοινής Υπουργικής Απόφασης (Β'1212» Το σχέδιο ΚΥΑ έχει στόχο την υλοποίηση μέτρων για τη μείωση της ρύπανσης των νερών, αλλά και την πρόληψη της περαιτέρω ρύπανσής τους που προκαλείται άμεσα ή έμμεσα από νιτρικά ιόντα γεωργικής προέλευσης...
    - Για την πληρέστερη ενημέρωσή σας σχετικά με τις ενέργειες των αρμοδίων Περιφερειών στα διοικητικά όρια των οποίων ανήκουν οι νομοί Θεσσαλονίκης, Χαλκιδικής, Κιλκίς Ημαθίας, Σερρών και Ξάνθης, για την αντιμετώπιση των προβλημάτων του θέματος, επισυνάπτουμε συνημμένα 2 έγγραφα των Περιφερειών Ανατολικής Μακεδονίας-Θράκης και Κεντρικής Μακεδονίας.
    Ο Υφυπουργός
    ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      7. Στην με αριθμό 1132/25-10-07 ερώτηση του Βουλευτή κ. Ιωάννου Σκουλά δόθηκε με το υπ’ αριθμ. 274 Β/14-11-07  έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
    «Σε απάντηση της ανωτέρω σχετικής ερώτησης, σας γνωρίζουμε τα εξής:
    Η προσφυγή της Ευρωπαϊκής Επιτροπής στο Ευρωπαϊκό Δικαστήριο κατά της Ελλάδας οφειλόταν στο ότι η χώρα μας δεν είχε μεριμνήσει ώστε 24 οικισμοί (συμπεριλαμβανομένου του Ηρακλείου, της τουριστικής ζώνης Θεσσαλονίκης, της Ραφήνας, της Αρτέμιδας και της Ζακύνθου), με ισοδύναμο πληθυσμό άνω των 15.000 κατοίκων, να διαθέτουν δίκτυα αποχέτευσης και εγκαταστάσεις δευτεροβάθμιας επεξεργασίας των αστικών λυμάτων τους μέχρι την 31 Δεκεμβρίου 2000.
    Ωστόσο στην παρούσα κατάσταση το Ηράκλειο διαθέτει Εγκατάσταση Επεξεργασίας Λυμάτων, που λειτουργεί σύμφωνα με τις απαιτήσεις που θέτει η Οδηγία 91/271/ΕΟΚ για τα αστικά λύματα και δίκτυο αποχέτευσης που εξυπηρετεί το 93% του πληθυσμού αιχμής.
    Η τουριστική ζώνης Θεσσαλονίκης διαθέτει Εγκατάσταση Επεξεργασίας Λυμάτων και με την ολοκλήρωση υλοποιούμενου έργου (τέλος του 2007) θα διαθέτει αποχετευτικό δίκτυο που θα εξυπηρετεί σε ποσοστό 93% τον πληθυσμό αιχμής.
    Η Ζάκυνθος διαθέτει Εγκατάσταση Επεξεργασίας Λυμάτων, που λειτουργεί σύμφωνα με τις απαιτήσεις που θέτει η Οδηγία 91/271/ΕΟΚ και δίκτυο αποχέτευσης που εξυπηρετεί σε ποσοστό μεγαλύτερο του 90% τον πληθυσμό αιχμής.
    Η Ραφήνα και η Αρτέμιδα περιλαμβάνονται στο σχεδιασμό της ΕΥΔΑΠ και προβλέπεται να εξυπηρετηθούν από το κέντρο Επεξεργασίας Λυμάτων Βορείων Μεσογείων.
    Το ΥΠΕΧΩΔΕ έχει προχωρήσει στην καταγραφή της υφιστάμενης κατάστασης υποδομών που αφορούν τις εγκαταστάσεις επεξεργασίας και διάθεσης λυμάτων σε όλη τη χώρα, προκειμένου στη συνέχεια να εντοπιστούν οι ανάγκες σε έργα άμεσης προτεραιότητας (Α,Β,Γ) σύμφωνα με τις διατάξεις της Οδηγίας 91/271/ΕΟΚ και τα οποία προβλέπεται να υλοποιηθούν στο πλαίσιο του Επιχειρησιακού Προγράμματος «Περιβάλλον και Αειφόρος Ανάπτυξη» (2007-2013).
    Ο Υφυπουργός
    ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      8. Στην με αριθμό 3651/21-12-08 ερώτηση του Βουλευτή κ. Ντίνου Βρεττού δόθηκε με το υπ’ αριθμ. Δ16/Φ.1.5/893/100 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της ερώτησης 3651/21.12.2007 που κατέθεσε στη Βουλή των Ελλήνων ο Βουλευτής κ. Ντίνος Βρεττός, θέτουμε υπόψη σας ότι δεν υφίσταται σχεδιασμός ηλεκτρικής διασύνδεσης των νησιών του Βορείου και Ανατολικού Αιγαίου με το Ηλεκτρικό Σύστημα της Τουρκίας.
      Στα πλαίσια της πραγματοποίησης ανταλλαγών ηλεκτρικής ενέργειας σε επίπεδο υπερυψηλής τάσης, μεταξύ των γειτονικών μας χωρών της Βαλκανικής, τελεί υπό κατασκευή διασυνδετική Γραμμή Μεταφοράς 400 kV Ελλάδας - Τουρκίας που υλοποιείται στην περιοχή της Ανατολικής Μακεδονίας - Θράκης και δεν αφορά την τροφοδότηση των νησιών.
      Επισημαίνουμε ότι εν όψει της συνεχώς αυξανόμενης ζήτησης ηλεκτρικής ενέργειας στα μη Διασυνδεδεμένα Νησιά, λαμβάνεται ιδιαίτερη μέριμνα για την βέλτιστη αξιοποίηση του διαθέσιμου ενεργειακού δυναμικού που προέρχεται από ανανεώσιμες πηγές, και συγκεκριμένα από Αιολικούς, Φωτοβολταϊκούς και Υβριδικούς σταθμούς, σύμφωνα με την πάγια πολιτική της χώρας μας για περαιτέρω διείσδυση της ανανεώσιμης ενέργειας στο ενεργειακό ισοζύγιο.
      Επιπλέον η Δημόσια Επιχείρηση Ηλεκτρισμού Α.Ε., ως Διαχειριστής των μη Διασυνδεδεμένων Νησιών, διερευνά εναλλακτικούς τρόπους διασύνδεσης των αυτόνομων νησιωτικών συστημάτων με το Εθνικό Διασυνδεδεμένο Σύστημα, με σκοπό την ασφαλέστερη και οικονομικότερη ηλεκτροδότησή τους.
      Ο Υπουργός
      ΧΡΗΣΤΟΣ ΦΩΛΙΑΣ»
      9. Στην με αριθμό 1253/30-10-07 ερώτηση του Βουλευτή κ. Γεωργίου Ντόλιου δόθηκε με το υπ’ αριθμ. 406/9-1-08 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ. Ντόλιος για τα θέματα της αρμοδιότητας μας, σας πληροφορούμε τα εξής:
      Οι μη καλυπτόμενες από τον Οργανισμό Ελληνικών Γεωργικών Ασφαλίσεων (ΕΛ.Γ.Α.) ζημιές που προξενήθηκαν από τις πλημμύρες Ιανουαρίου-Φεβρουαρίου 2005 στο Νομό Έβρου και είχαν ως αποτέλεσμα τη διάβρωση και επιχωμάτωση αγροτεμαχίων έκτασης 1500 στρεμμάτων περίπου, με αποτέλεσμα να μείνουν ακαλλιέργητα για την καλλιεργητική περίοδο του 2005, εντάχθηκαν στο πρόγραμμα χορήγησης Κρατικών Ενισχύσεων ΖΕΥΣ, αρμοδιότητας ΠΣΕΑ.
      Για τις παραπάνω ζημιές υποβλήθηκαν στον ΕΛ.Γ.Α 64 αιτήσεις ζημιάς, οι εξατομικεύσεις των οποίων ολοκληρώθηκαν και κοινοποιήθηκαν τα πορίσματα.
      Σημειώνεται ότι οι Κρατικές ενισχύσεις χορηγούνται σύμφωνα με τους όρους και τις προϋποθέσεις που καθορίζονται με τις Κοινοτικές Κατευθυντήριες Γραμμές για τη γεωργία και οι δικαιούχοι καθορίζονται σύμφωνα με τον Κανονισμό Κρατικών Οικονομικών Ενισχύσεων. Για να κριθεί ένας παραγωγός δικαιούχος πρέπει εκτός των άλλων, να προσκομίσει μαζί με την αίτηση ζημιάς, τα προβλεπόμενα δικαιολογητικά βάσει των οποίων θα αποδεικνύεται η ιδιοκτησία και το γεωργικό του εισόδημα (ΕΙ, Ε9, Εκκαθαριστικό Εφορίας κ.λπ.).
      Σύμφωνα με τα παραπάνω οι παραγωγοί που προσκόμισαν όλα τα απαραίτητα δικαιολογητικά κρίθηκαν δικαιούχοι ενισχύσεων και, εφόσον προβούν στις απαραίτητες διαδικασίες αποκατάστασης των αγροτεμαχίων τους και αυτό βεβαιωθεί από τους αρμόδιους γεωπόνους, οι ενισχύσεις θα τους καταβληθούν εφάπαξ το συντομότερο δυνατό.
      Οι παραγωγοί που δεν προσκόμισαν τα απαραίτητα δικαιολογητικά, αν και είχαν ενημερωθεί από το αρμόδιο Υποκατάστημα ΕΛ.Γ.Α. Αλεξανδρούπολης και συνεπώς δεν κρίθηκαν δικαιούχοι ενισχύσεων, έχουν δικαίωμα υποβολής ένστασης διοικητικού ελέγχου, εντός είκοσι ημερών από την κοινοποίηση των πορισμάτων και, εφόσον καταθέσουν τα απαιτούμενα δικαιολογητικά, θα κριθούν και αυτοί δικαιούχοι των προβλεπόμενων ενισχύσεων.
      Οι μη καλυπτόμενες από τον ΕΛ.Γ.Α. ζημιές που προξενήθηκαν από τις πλημμύρες Ιανουαρίου -Μαρτίου 2006 σε γεωργοκτηνοτροφικές εκμεταλλεύσεις του Νομού Έβρου, εντάχθηκαν στο πρόγραμμα χορήγησης κρατικών ενισχύσεων έτους 2006 το οποίο θα υποβληθεί προς έγκριση στην Ευρωπαϊκή Ένωση μετά την έγκριση του νέου Κανονισμού Κρατικών Ενισχύσεων, ο οποίος θα αποτελέσει τη νομοθετική βάση για το πρόγραμμα ζημιών έτους 2006. Αυτός εξάλλου είναι και ο λόγος για τον οποίο δεν κοινοποιήθηκαν πορίσματα καθώς μετά τις αλλαγές στις Κοινοτικές Κατευθυντήριες Γραμμές για τη γεωργία (2006/C 319/ΕΚ ) απαιτείται τροποποίηση του υπάρχοντος Κανονισμού ΠΣΕΑ. Ο εν λόγω κανονισμός έχει ήδη πάρει έγκριση από την Ευρωπαϊκή Ένωση και έχει σταλεί στους αρμόδιους Υπουργούς των Υπουργείων Αγροτικής Ανάπτυξης και Οικονομίας & Οικονομικών προς υπογραφή.
      Σημειώνεται ότι από τις παραπάνω πλημμύρες προξενήθηκαν ζημιές σε έκταση 130.000 στρεμμάτων της παραέβριας περιοχής, ενώ οι ζημιές από διαβρώσεις - επιχωματώσεις αφορούν έκταση 6000 στρεμμάτων περίπου. Για τα 4500 στρέμματα καταβλήθηκαν ήδη αποζημιώσεις για την απώλεια παραγωγής έτους 2006, ενώ το ίδιο έτος παρέμειναν ακαλλιέργητα μόνον 1500 στρέμματα. Το καλλιεργητικό έτος 2007 καλλιεργήθηκε μεγαλύτερη έκταση και σήμερα εξακολουθούν να μένουν ακαλλιέργητα περίπου 1000 στρέμματα.
      Σχετικά με την καταβολή ενισχύσεων στους πλημμυροπαθείς του νομού Έβρου κατ' αντιστοιχία με τους πυρόπληκτους του φετινού καλοκαιριού, επισημαίνεται ότι από τις φετινές πυρκαγιές επλήγη μεγάλο μέρος της Χώρας. Συνολικά επλήγησαν 38 νομοί και για αυτόν το λόγο ολόκληρη η χώρα κηρύχθηκε σε κατάσταση έκτακτης ανάγκης.
      Επισημαίνεται όμως ότι και ο Νομός Έβρου είχε κηρυχτεί σε κατάσταση έκτακτης ανάγκης, εξαιτίας των πλημμυρών του 2006 και οι ζημιές που προκλήθηκαν, με εξαίρεση όσες αφορούσαν το πάγιο και το έγγειο κεφάλαιο, ήδη αποζημιώθηκαν, καθώς η πλημμύρα είναι ζημιογόνο αίτιο που καλύπτεται από τον ΕΛ.Γ.Α., σύμφωνα με τον Κανονισμό Ασφάλισης Φυτικής Παραγωγής, αριθμ. Υπουργικής Απόφασης 15711/30-9-1998 (ΦΕΚ 1079/Β'), όπως τροποποιήθηκε και ισχύει μέχρι σήμερα. Για το σύνολο των ζημιών αυτών καταβλήθηκαν αποζημιώσεις ύψους 13.500.000 ευρώ.
      Ο Υπουργός
      Α. ΚΟΝΤΟΣ»
      10. Στην με αριθμό 344/5-10-07 ερώτηση του Βουλευτή κ. Μιλτιάδη Βέρρα δόθηκε με το υπ’ αριθμ. 128515/20-11-07 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 344/5-10-2007 ερώτηση που κατατέθηκε στη Βουλή από το Βουλευτή κ. Μ. Βέρρα σχετικά με την άμεση εφαρμογή του μοριακού ελέγχου αίματος σε κέντρα όλης της χώρας, σας γνωρίζουμε τα εξής:
      Το Υπουργείο Υγείας και Κοινωνικής Αλληλεγγύης για την ασφαλέστερη διάθεση του αίματος και συνεπώς την προστασία της Δημόσιας Υγείας, αποφάσισε τη διενέργεια κεντρικού διαγωνισμού για την προμήθεια αντιδραστηρίων αιμοδοσίας για τον έλεγχο του αίματος με τη μοριακή τεχνική νουκλεϊνικών οξέων-ΝΑ Τ.
      Το αναφερόμενο έργο ήταν σύνθετο και περιλάμβανε τα κάτωθι:
      Διαμόρφωση των χώρων στους οποίους θα πραγματοποιείται ο έλεγχος των δειγμάτων αίματος, η προμήθεια, εγκατάσταση και συντήρηση εξοπλισμού, η προμήθεια αντιδραστηρίων, η εκπαίδευση προσωπικού, καθώς και η διακίνηση των δειγμάτων αίματος.
      Η προϋπολογισθείσα αξία για την πενταετή πρόβλεψη προσδιορίστηκε στο ύψος των 208.250.000 ευρώ.
      Λόγω του ύψους της δαπάνης και βάσει των κείμενων διατάξεων, συστήθηκε επιτροπή για την προμήθεια αγαθών σημαντικής οικονομικής ή τεχνολογικής αξίας (Διακομματική), η οποία είναι αρμόδια για την ολοκλήρωση της διαγωνιστικής διαδικασίας.
      Ο διαγωνισμός διενεργήθηκε στις 24-4-2007. Υπέβαλαν προσφορές δύο εταιρίες, η SAFE BLOOD BIOTECHNOLOGY και η ROCHE HELLAS DIAGNOSTICS. Έγινε η αξιολόγηση των προσφορών από την επιτροπή διενέργειας και αξιολόγησης και στο στάδιο του ανοίγματος των οικονομικών προσφορών διαπιστώθηκε από την αναφερόμενη επιτροπή και αποφασίστηκε από τη Διακομματική επιτροπή ότι οι οικονομικές προσφορές ήταν μη συμφέρουσες για το Ελληνικό Δημόσιο.
      Για το λόγο αυτό τα αποτελέσματα του ανοικτού διαγωνισμού ματαιώθηκαν και αποφασίστηκε από τη Διακομματική επιτροπή ο διαγωνισμός να γίνει με τη διαδικασία της διαπραγμάτευσης για την επίσπευση ολοκλήρωσης του έργου.
      Κατόπιν αυτού ζητήθηκε από τις εταιρίες οι οποίες είχαν υποβάλει προσφορές στην ανοικτή διαδικασία να καταθέσουν νέες προσφορές. Κατέθεσαν προσφορές και οι δύο αναφερόμενες εταιρίες. Οι προσφορές κατατέθηκαν στις 20-8-2007.
      Στη συνέχεια έγινε αξιολόγηση των δικαιολογητικών και των τεχνικών προσφορών και των δύο εταιριών. Το αναφερόμενο πρακτικό της τεχνικής αξιολόγησης κατατέθηκε στη Διακομματική επιτροπή στις 24-8-2007.
      Λόγω της προκήρυξης των εθνικών εκλογών στις 16-9-2007 διακόπηκε η λειτουργία της Διακομματικής επιτροπής. Για τη συνέχιση του έργου της αναφερόμενης επιτροπής ζητήθηκε από το Υπουργείο Ανάπτυξης (το οποίο είχε αρμοδιότητα για τη σύσταση της Διακομματικής επιτροπής) η τροποποίηση και συμπλήρωσή της, λόγω του αποτελέσματος των πρόσφατων εκλογών.
      Ο Υπουργός
      Δ. ΑΒΡΑΜΟΠΟΥΛΟΣ»
      11. Στην με αριθμό 1470/2-11-07 ερώτηση του Βουλευτή κ. Ιωάννου Σκουλά δόθηκε με το υπ’ αριθμ. 351Β/22-11-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε συνέχεια της παραπάνω σχετικής ερώτησης, σας πληροφορούμε τα εξής:
      Για την διαχείριση των ιατρικών αποβλήτων από υγειονομικές μονάδες, έχει θεσπιστεί και ισχύει η ΚΥΑ 37591/2031, ΦΕΚ 1419/β/1.10.03.
      - Σύμφωνα με την προαναφερθείσα ΚΥΑ, υπόχρεοι φορείς διαχείρισης ιατρικών αποβλήτων (ΙΑ) είναι οι υγειονομικές μονάδες ή άλλα φυσικά ή νομικά πρόσωπα που ασκούν δραστηριότητα από την οποία παράγονται τα συγκεκριμένα απόβλητα, ή τρίτα πρόσωπα τα οποία διαχειρίζονται τέτοια απόβλητα κατόπιν ανάθεσης από τους υπόχρεους διαχείρισης των αποβλήτων αυτών.
      - Κάθε κάτοχος ΙΑ υποχρεούται να εξασφαλίζει τη συλλογή, μεταφορά, αποθήκευση, αξιοποίηση, επεξεργασία και διάθεση των αποβλήτων αυτών είτε ο ίδιος, είτε να αναθέτει το έργο αυτό σε άλλο πρόσωπο, σύμφωνα με τα αναφερόμενα στην προαναφερθείσα ΚΥΑ.
      - Στην εν λόγω ΚΥΑ καθορίζονται οι όροι και οι προϋποθέσεις για τη διαχείριση των ΙΑ (όλων των τύπων π.χ. των προσομοιαζόντων με τα οικιακά απορρίμματα, εκείνων που έχουν επικίνδυνο ή μολυσματικό χαρακτήρα ή συνδυασμού τους) συμπεριλαμβανομένων των δραστηριοτήτων συλλογής, μεταφοράς, προσωρινής αποθήκευσης, επεξεργασίας ή και τελικής διάθεσης αυτών, καθώς και οι άδειες που απαιτούνται για την διαχείριση των συγκεκριμένων αποβλήτων.
      - Στην ίδια ΚΥΑ αναφέρεται επίσης ότι τα απόβλητα αμιγώς μολυσματικού χαρακτήρα είναι δυνατό να επεξεργαστούν και με αποστείρωση οπότε και παύουν να έχουν τον μολυσματικό χαρακτήρα και προσομοιάζουν με τα οικιακά, ενώ τα υπόλοιπα απόβλητα θα πρέπει να οδηγούνται μόνον για θερμική επεξεργασία.
      Αναφορικά με τα τεθέντα ερωτήματα σας ενημερώνουμε ότι:
      - Κάθε υγειονομική μονάδα οφείλει βάσει της κείμενης νομοθεσίας να καταρτίσει Εσωτερικό κανονισμό διαχείρισης των επικίνδυνων ιατρικών αποβλήτων ο οποίος εγκρίνεται από το Περιφερειακό Σύστημα Υγείας (ΠΕΣΥ) και με βάση τον οποίο γίνεται η διαχωρισμός κατά κατηγορία και ορθή διαχείριση των συγκεκριμένων αποβλήτων κατά τρόπο ώστε να μην οδηγούνται σε ΧΥΤΑ απόβλητα που έχουν μολυσματικές ή τοξικές ιδιότητες.
      - Η επιλογή του τρόπου διαχείρισης των αποβλήτων που παράγονται από την λειτουργία των υγειονομικών μονάδων είναι ευθύνη τους και πρέπει να γίνεται σύμφωνα με τα προβλεπόμενα από την ΚΥΑ που προαναφέρθηκε.
      Αρμόδιες Υπηρεσίες για τον έλεγχο τήρησης των προβλεπομένων (από την παραπάνω ΚΥΑ) είναι οι ελεγκτές περιβάλλοντος του ΥΠΕΧΩΔΕ, οι αντίστοιχοι ελεγκτές του Υπ. Υγείας και Κοιν. Αλληλεγγύης, καθώς και οι αντίστοιχες Νομαρχιακές υπηρεσίες. Σημειώνεται ότι η Παράβαση των διατάξεων της ΚΥΑ που προαναφέρθηκε (άρθρο 15 ). επισύρει ποινικές, αστικές και διοικητικές κυρώσεις.
      Η Ειδική Υπηρεσία Περιβάλλοντος (ΕΥΕΠ/ΥΠΕΧΩΔΕ) έχει διενεργήσει αυτοψίες για τον σύμφωνα με τα προβλεπόμενα στο άρθρο 9 του Ν.2947/01, στον Ενιαίο Σύνδεσμο Δήμων και Κοινοτήτων Νομού Αττικής για τις εγκαταστάσεις του Αποτεφρωτήρα Νοσοκομειακών Αποβλήτων στα Άνω Λιόσια, στην «ΠΕΡΣΕΥΣ ΥΓΕΙΟΝΟΜΙΚΗ ΜΕΡΙΜΝΑ Α.Ε.» για το θεραπευτήριο METROPOLITAN στο Ν. Φάληρο και στο Γενικό Νοσοκομείο «Ασκληπιείο Βούλας» και έχει εισηγηθεί την επιβολή κυρώσεων για διαπιστωθείσες παραβάσεις της περιβαλλοντικής νομοθεσίας.
      Πρόσφατα, στο πλαίσιο υλοποίησης εγκεκριμένου προγράμματος (Ε.Π. «ΠΟΛΙΤΕΙΑ»), διενεργήθηκε επιθεώρηση από μικτό κλιμάκιο ελέγχου με τη συμμετοχή της ΕΥΕΠ. στο «ΘΡΙΑΣΙΟ Γ.Ν. ΕΛΕΥΣΙΝΑΣ». Η διαδικασία ελέγχου βρίσκεται σε εξέλιξη.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ πολύ, κυρία συνάδελφε.
      Κυρίες και κύριοι συνάδελφοι, πριν εισέλθουμε στην ημερήσια διάταξη της νομοθετικής εργασίας, θα ήθελα να κάνω μια ανακοίνωση προς το Σώμα.
      Ανακοινώνεται ότι με το υπ’ αριθμόν 234/22-01-2008 έγγραφο του Προέδρου της Βουλής κ. Δημητρίου Σιούφα προς τον Πρόεδρο του Επιστημονικού Συμβουλίου της Βουλής καθηγητή κ. Κώστα Μαυριά ζητήθηκε γνωμοδότηση του αρμοδίου τμήματος του Επιστημονικού Συμβουλίου σχετικά με τα πρόσωπα που καλούνται σε ακρόαση, σύμφωνα με το άρθρο 41Α του Κανονισμού της Βουλής, εφόσον το ζητήσουν τα δύο πέμπτα των μελών της Επιτροπής, ποιοι μπορούν να κληθούν από τους Υπουργούς και Υφυπουργούς, νυν και προηγουμένων κυβερνήσεων, ποια άλλα πρόσωπα της παρούσας ή προηγούμενης κυβέρνησης, είτε έχουν είτε δεν έχουν την κοινοβουλευτική ιδιότητα, μέχρι ποίου χρονικού σημείου στο παρελθόν μπορεί να ανατρέξει η ακρόαση νυν και πρώην μελών κυβέρνησης.
      Στις 29 Ιανουαρίου 2008, δηλαδή μόλις χθες, ο Πρόεδρος έλαβε την απάντηση με το Πρακτικό της συνεδρίασης της 25ης Ιανουαρίου 2008 του Πρώτου Τμήματος του Επιστημονικού Συμβουλίου της Βουλής με την ομόφωνη γνωμοδότησή του, το οποίο κατατίθεται στα Πρακτικά και θα διανεμηθεί σε όλους τους Βουλευτές.
      Τα προαναφερθέντα έγγραφα κατατίθενται για τα πρακτικά και έχουν ως εξής:
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, εισερχόμαστε στην ημερήσια διάταξη
      ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εθνικής Άμυνας «Ρυθμίσεις θεμάτων αναπήρων πολέμου, προσωπικού του Υπουργείου Εθνικής Άμυνας και άλλες διατάξεις».
      Το νομοσχέδιο αυτό ψηφίστηκε επί της αρχής στη χθεσινή συνεδρίαση. Στη σημερινή συνεδρίαση θα συζητηθούν τα άρθρα 1 έως και 27 του νομοσχεδίου ως μία ενότητα και στην επόμενη συνεδρίαση τα άρθρα 28 έως το τέλος, καθώς και οι βουλευτικές τροπολογίες ως μία ενότητα.
      Το λόγο έχει η εισηγήτρια της Πλειοψηφίας κ. Αριάδνη Μανούσου-Μπινοπούλου. 
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Κυρίες και κύριοι συνάδελφοι, μέχρι σήμερα η νομοθεσία ορίζει ότι οι άδειες περιπτέρου δίνονται σε αναπήρους πολέμου και συγγενείς αυτών ως ελάχιστη απόδοση φόρου τιμής και αναγνώριση του έργου τους, της προσφοράς τους, από το κράτος και καλώς έπραττε. 
      Όμως, σήμερα οι συνθήκες έχουν αλλάξει. Θα χρησιμοποιήσω μία έκφραση, που ίσως θεωρηθεί υπερβολή. Κατά την άποψή μου, έχουμε και τον πόλεμο των πόλεων. Έχουμε πολλούς αναπήρους για πολλούς λόγους και υπάρχει η ανάγκη προστασίας ανθρώπων ειδικά σε ευαίσθητες ομάδες, όπως είναι οι πολύτεκνοι. 
      Έτσι, λοιπόν, έρχεται το Υπουργείο Εθνικής Άμυνας να βοηθήσει αυτές τις ομάδες μ΄ ένα μικρό, ελάχιστο, αλλά καθοριστικό τρόπο για αυτές τις ομάδες. Έρχεται και κάνει ορισμένες ρυθμίσεις για τη χορήγηση των αδειών των περιπτέρων και τις άδειες καπνοβιομηχανικών προϊόντων. Έτσι, αυξάνουμε τον αριθμό αδειών και επιπλέον, χορηγούμε άδειες σε πολύτεκνες οικογένειες, σε άτομα με ειδικές ανάγκες, με αναπηρία, αλλά και -το κυριότερο- κατά προτεραιότητα στους πολεμιστές της Κύπρου. 
      Με το άρθρο 1 παράγραφος 8, λοιπόν, του σχεδίου νόμου δίνουμε αυτές τις άδειες σε αυτά τα άτομα. 
      Με την παράγραφο 1 μειώνονται από πέντε σε δύο έτη οι προϋποθέσεις, για να χορηγηθούν οι άδειες διαμονής κάποιου αναπήρου ή θύματος πολέμου. Με το νομοσχέδιο αυτό οι προϋποθέσεις περιορίζονται στα δύο έτη. 
      Η εισήγησή μου, κύριε Πρόεδρε, είναι να παραμείνουν στα πέντε έτη, γιατί πιστεύω ότι καταστρατηγείται έτσι το δικαίωμα των ντόπιων, των ανθρώπων που έχουν ζήσει κυρίως στην περιφέρεια και στις νησιωτικές περιοχές, εάν κάποιος έρθει και μέσα σε δύο χρόνια πάρει αυτήν την άδεια. Θα παρακαλούσα, λοιπόν, να παραμείνει στα πέντε χρόνια. 
      Με την παράγραφο 2 οι χορηγούμενες άδειες των περιπτέρων αυξάνονται και έτσι δεν θίγονται καθόλου τα δικαιώματα των ήδη δικαιούχων, των αναπήρων πολέμου. Πρέπει εδώ να πούμε ότι οι άδειες των αναπήρων αυξάνονται σε χίλιες τετρακόσιες σαράντα και για περίπτερα και για καπνοβιομηχανικά προϊόντα και για τους πολύτεκνους αυξάνονται σε χίλιες διακόσιες. Ειπώθηκε ότι είναι πολύ περισσότεροι οι άνθρωποι που έχουν ενταχθεί σε αυτήν την κατηγορία των ατόμων με ειδικές ανάγκες και των τριτέκνων. Οπωσδήποτε έχουμε επανειλημμένως τονίσει ότι με προεδρικό διάταγμα θα καθοριστούν αυτές οι προϋποθέσεις. 
      Μία πολύ σπουδαία ρύθμιση είναι αυτή του άρθρου 3 για την αποκατάσταση σε καταργούμενες κενές θέσεις περιπτέρων. Μέχρι τώρα είχαμε την άσχημη, μπορώ να πω, αντιμετώπιση να καταργούνται καμμία φορά καταχρηστικά και σκόπιμα ορισμένες θέσεις περιπτέρων και οι άνθρωποι αυτοί να βρίσκονται χωρίς δουλειά. Τώρα προβλέπεται η άμεση και υποχρεωτική αποκατάστασή τους στη νέα θέση, στο  ίδιο δήμο. 
      Με το άρθρο 4 τροποποιούνται πάλι οι προϋποθέσεις παραχώρησης άδειας εκμετάλλευσης περιπτέρου γιατί η προηγούμενη δινόταν για καπνοβιομηχανικά προϊόντα και ήταν για πέντε χρόνια. Ενώ ήταν δέκα χρόνια η προϋπόθεση παραμονής στον τόπο που ζητούσαν την άδεια, τώρα μειώνεται σε δύο. Και εδώ η εισήγησή μου, κύριε Υπουργέ, είναι τα δέκα να γίνουν και εκεί πέντε και να υπάρχει μία ενιαία ρύθμιση και για τα περίπτερα και για την πώληση καπνοβιομηχανικών προϊόντων.
      Επίσης στο άρθρο 6, «Θέματα μετατόπισης και εκμίσθωσης περιπτέρου» έχουμε μία ρύθμιση-τομή, μπορώ να πω, και όχι μόνο περιορίζουμε το δικαίωμα εκμίσθωσης σε φυσικά πρόσωπα, αλλά με αυτόν τον τρόπο προσπαθούμε να αντιμετωπίσουμε τα μονοπωλιακά φαινόμενα στις μισθώσεις, αλλά και να αποτρέψουμε τη δημιουργία τεράστιων εταιρειών, όπως των ανωνύμων εταιρειών. Βέβαια, εδώ υπάρχουν τα αιτήματα, κύριε Υπουργέ, να υπάρχουν έστω και προσωπικές, διπρόσωπες ίσως εταιρείες.
       Με την παράγραφο 3 επιμηκύνεται κατά ένα έτος ο χρόνος για τον οποίο συνάπτονται συμβάσεις μισθώσεως αδειών περιπτέρων, από πέντε να γίνουν έξι. Το αίτημα είναι από πέντε να γίνουν επτά. Νομίζω ότι είναι ένα πάρα πολύ δίκαιο αίτημα γι’ αυτούς τους ανθρώπους. 
      Πάμε στο κεφάλαιο Β΄, όπου ρυθμίζονται θέματα προσωπικού του Υπουργείου Εθνικής Άμυνας. Μου έκανε εντύπωση πόσες πολλές εκκρεμότητες υπάρχουν, πόσες ελλείψεις ρυθμίσεων και μου δημιουργήθηκε η εντύπωση ότι υπήρχε μία αδιαφορία εκ μέρους της πολιτείας μέχρι τώρα να ρυθμίσουν αυτά τα απλά θέματα, που όμως, απαγκιστρώνουν αυτή όλη την διαδικασία από τη γραφειοκρατία, γι’ αυτούς τους ανθρώπους των Ενόπλων Δυνάμεων, που πραγματικά έχουν προσφέρει τόσα πολλά. 
      Στο άρθρο 10 δίνουμε τη δυνατότητα στους μόνιμους κατοίκους εξωτερικού να εκπληρώσουν τμηματικά τη στρατιωτική τους υποχρέωση και σε διάστημα λιγότερο των δύο μηνών κάθε φορά. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Ορισμένες διορθώσεις που έχω, κύριε Πρόεδρε, θα τις πω στη δευτερολογία μου, γιατί δεν προλαβαίνω τώρα. Πιστεύω ότι ο χρόνος είναι πάρα πολύ περιορισμένος.
      Ρυθμίζουμε το θέμα των Ιπταμένων της Σχολής Ικάρων με τη σειρά αρχαιότητας που έχουν και λαμβάνεται υπόψη το προκεχωρημένο στάδιο της φοίτησής τους. Επίσης, αντιμετωπίζονται θέματα των  σπουδαστών της Ανωτάτης Σχολής Ικάρων, στους οποίους, όταν αποτυγχάνουν στην πτητική τους εκπαίδευση, ή κρίνονται υγειονομικώς ακατάλληλοι, δίνουμε τη δυνατότητα, δημιουργώντας νέες κατευθύνσεις, να μην εγκαταλείπουν τη σχολή τους.
      Άρθρο 11. Πραγματικά -κι αυτό δείχνει το κοινωνικό πρόσωπο της Κυβέρνησης- δημιουργούμε ειδικές κατηγορίες εισαγωγής στα Ανώτατα Στρατιωτικά Εκπαιδευτικά Ιδρύματα και στις Ανώτερες Στρατιωτικές Σχολές Υπαξιωματικών, με το να εισάγονται με ποσοστό τα τέκνα των συμμετασχόντων στις πολεμικές επιχειρήσεις της Κύπρου και οπωσδήποτε εναρμονιζόμαστε με την κατηγορία που υπάρχει ήδη –έχει θεσπιστεί στις Σχολές της Ελληνικής Αστυνομίας- και  βάζουμε τώρα και ποσοστά τριτέκνων οικογενειών. Έχουμε εδώ την προαγωγή αξιωματικών και ανθυπασπιστών πολεμικής διαθεσιμότητας. 
     Επίσης, στο άρθρο 13 ρυθμίζουμε τη βαθμολογική εξέλιξη των αξιωματικών μηχανικού του Πολεμικού Ναυτικού και της Πολιτικής Αεροπορίας, γιατί μέχρι τώρα υπήρχε μία διαφοροποίηση με τους άλλους και οι μηχανικοί αυτοί θα πρέπει να φθάνουν στο βαθμό του αντιναυάρχου και αντιπτεράρχου αντίστοιχα. 
     ΠΡΟΕΔΡΕΥΟΥΣΑ (Έλσα Παπαδημητρίου): Κυρία συνάδελφε, ολοκληρώστε σας παρακαλώ. 
     ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Θα τελειώσω, κυρία Πρόεδρε.
     Είναι τόσα πολλά άρθρα και έχουμε μόνο οκτώ λεπτά. Έχω μερικές διορθώσεις να επισημάνω, αλλά θα το κάνω στη δευτερολογία μου. 
     Ευχαριστώ πολύ. 
     ΠΡΟΕΔΡΕΥΟΥΣΑ (Έλσα Παπαδημητρίου): Ο κύριος Υπουργός έχει το λόγο. 
     ΙΩΑΝΝΗΣ ΠΛΑΚΙΩΤΑΚΗΣ (Υφυπουργός Εθνικής Άμυνας): Ευχαριστώ, κυρία Πρόεδρε.
     Κυρίες και κύριοι συνάδελφοι, η Κυβέρνηση έχει δεσμευτεί απέναντι στον ελληνικό λαό να οδηγήσει την πατρίδα μας στο μέλλον, να διευκολύνει και να βελτιώσει τη καθημερινότητα του πολίτη, να κάνει τομές και να προχωρήσει στις μεταρρυθμίσεις, να γίνουν οι δεσμεύσεις μας πράξη. 
     Από τη στιγμή που ξεκίνησε η συζήτηση για το πολυνομοσχέδιο, το μόνο που ακούγεται είναι ένας καταγγελτικός λόγος. Η κοινωνία μας έχει αποδείξει ότι προχωρά και θέλει να προχωρά μπροστά με γρήγορους ρυθμούς. Αυτό που ζητά από την πολιτική και τους πολιτικούς είναι να ξεπεράσουν τη μίζερη γκρίνια του πολιτικού λόγου και να περάσουν στη δράση. 
     Έχουμε βαρεθεί όλοι εδώ και χρόνια και ως πολίτες και ως πολιτικοί να παρακολουθούμε στη Βουλή, στο ναό της δημοκρατίας, αντιπαραθέσεις, απλά για την αντιπαράθεση. Αυτές οι τακτικές πρέπει να ανήκουν και ανήκουν στο παρελθόν. Το μέλλον απαιτεί να αποκτηθεί γνώση και να δοθούν λύσεις. Αυτά πρέπει να ακούγονται από όλους εμάς είτε καθόμαστε στα έδρανα της Κυβέρνησης είτε της Αντιπολίτευσης. 
     Άλλωστε, πάντα κατά τη διάρκεια του προεκλογικού μας αγώνα, για να βρεθούμε εδώ, όλοι μας υπεραμυνόμαστε ότι μέσα από την προσπάθειά μας επιθυμούμε να είμαστε χρήσιμοι στους συμπολίτες μας. Και εγώ, θα μπορούσα μετά από 4,5 μήνες θητείας ως Υφυπουργός  Εθνικής Άμυνας, να ακολουθήσω ανάλογες τακτικές, να καταγγείλω παραλείψεις, λάθη ή αργούς ρυθμούς που οι ρίζες τους ανάγονται στο παρελθόν και στο χώρο της Αντιπολίτευσης. Δεν θέλω, όμως, να ακολουθήσω τέτοια στάση στην πολιτική. Ο ελληνικός λαός απαιτεί λύσεις που έπρεπε να έχουν δοθεί εδώ και πάρα πολλά χρόνια. Άλλωστε, αυτός είναι ο λόγος της εμπιστοσύνης που έδειξε στον Κώστα Καραμανλή και τη Νέα Δημοκρατία. Ας αφουγκραστούμε επιτέλους για μία φορά το μήνυμα που μας στέλνει. Είναι υποχρέωσή μας απέναντι σε όλες τις Ελληνίδες και σε όλους τους Έλληνες. 
     Κυρίες και κύριοι συνάδελφοι προς αυτή την κατεύθυνση είναι ιδιαίτερα σημαντική η κατάθεση και η ψήφιση του πολυνομοσχεδίου του Υπουργείου Εθνικής Άμυνας στη Βουλή, μία εξέλιξη που υποδεικνύει και αποδεικνύει με τον πλέον πειστικό τρόπο ότι γνώμονας της πολιτικής μας είναι η μέριμνα για τον ανθρώπινο παράγοντα. Άλλωστε, είναι καθήκον μας, ως πολιτικής ηγεσίας του  Υπουργείου Εθνικής Άμυνας, τόσο η συνεχής και η περαιτέρω ενίσχυση της επιχειρησιακής ικανότητας των Ενόπλων Δυνάμεων, όσο και η αταλάντευτη παρουσία μας δίπλα στα μέλη αυτής της μεγάλης οικογένειας. Και όχι μόνο γιατί ο ανθρώπινος παράγοντας είναι ο βασικός πολλαπλασιαστής της ισχύος μας, κάτι το οποίο είναι αδιαμφισβήτητο, αλλά κυρίως για λόγους αρχής. Και φυσικά μόνο από κοντά μπορείς να αφουγκραστείς τους προβληματισμούς των στελεχών, να διαπιστώσεις καλύτερα τις ανάγκες τους ή τυχόν δυσλειτουργίες, να αποκτήσεις την απαραίτητη γνώση, ώστε να προχωρήσεις στην πράξη, στην όσο το δυνατόν ταχύτερη και πληρέστερη ικανοποίηση ή κάλυψη των αιτημάτων και αναγκών. 
      Κυρίες και κύριοι, το πολυνομοσχέδιο που έρχεται να καλύψει πάγια αιτήματα του προσωπικού των Ενόπλων Δυνάμεων επιλύει χρονίζοντα προβλήματα, που άπτονται, τόσο του ιδίου του προσωπικού, όσο και των ευρύτερων κοινωνικών ομάδων που έχουν σχέση με το Υπουργείο, όπως ανάπηροι πολέμου και άλλες κατηγορίες. Αυτό προέκυψε εξάλλου από τους ίδιους τους φορείς και κατά τη διάρκεια της συζήτησης στην Επιτροπή Εξωτερικών και Άμυνας.
      Και τούτο δεν είναι, κυρίες και κύριοι συνάδελφοι, αποτέλεσμα συγκυριακών αποφάσεων προς δημιουργία εντυπώσεων, αλλά είναι προϊόν επιτελικής επεξεργασίας του ισχύοντος νομοθετικού πλαισίου, κοινωνικού διαλόγου με ενώσεις, με συλλόγους, με σωματεία, καθώς επίσης και με κοινωνικούς φορείς, όπως επίσης αποφάσεων και εισηγήσεων από τα αρμόδια όργανα της στρατιωτικής ηγεσίας. Γιατί μόνο μέσα από το διάλογο, με όραμα και προγραμματισμό, μπορεί να προκύψει ουσιαστικό αποτέλεσμα. 
      Κυρίες και κύριοι, θα ήθελα, λοιπόν, να αναφερθώ συνοπτικά στις διατάξεις του πολυνομοσχεδίου, με το οποίο προωθούνται θέματα που έχουν να κάνουν με την εκμετάλλευση αδειών πώλησης καπνοβιομηχανικών προϊόντων και περιπτέρων, με κυριότερες παρεμβάσεις την αύξηση του αριθμού των χορηγουμένων αδειών και την προστασία ευαίσθητων κοινωνικών ομάδων του πληθυσμού,  όπως των ατόμων με αναπηρία, της πολύτεκνης οικογένειας και των ηρώων πολεμιστών της Κύπρου με τη χορήγηση σε αυτούς για πρώτη φορά αδειών εκμετάλλευσης περιπτέρων.
      Με όλες τις ανωτέρω ρυθμίσεις αντιμετωπίζουμε τα χρόνια αιτήματα σχετικά με τη χορήγηση αδειών περιπτέρων και λιανικής πώλησης καπνοβιομηχανικών προϊόντων, ενώ παράλληλα επιλύουμε προβλήματα των οργανώσεων των αναπήρων που έχουν υποβληθεί στο Υπουργείο Εθνικής Άμυνας κατά καιρούς, προσωπικού των Ενόπλων Δυνάμεων, όπως η δυνατότητα, με υπουργική απόφαση στους μόνιμους κάτοικους εξωτερικού, να εκπληρώσουν τμηματικά τη στρατιωτική τους υποχρέωση και σε διάστημα λιγότερο των δύο μηνών κάθε φορά. 
      Επιλύονται, επίσης, θέματα που έχουν να κάνουν με την εκπαίδευση στα Ανώτατα Εκπαιδευτικά Στρατιωτικά Iδρύματα, διευρύνεται ο κύκλος των προσώπων για τα οποία το στρατιωτικό προσωπικό των Ενόπλων Δυνάμεων δικαιούται ειδική άδεια, με αποδοχές μέχρι τριάντα ημέρες. 
      Επίσης, αντιμετωπίζουμε θέματα σταδιοδρομίας, βαθμολογικής εξέλιξης, ενώσεων εφέδρων, σε εφεδρεία αξιωματικών, μετοχικών ταμείων, Εφέδρων Υψηλής Ετοιμότητας, Οπλιτών Βραχείας Ανακατάταξης. 
      Επιπρόσθετα, παρεμβαίνουμε αποτελεσματικά στα θέματα του αυτόνομου οικοδομικού οργανισμού των αξιωματικών, διευρύνοντας τους τρόπους εξυπηρέτησης των μελών του και παρέχοντας τη δυνατότητα εξυπηρέτησης μεγάλου αριθμού δικαιούχων, με αποτέλεσμα την αποσυμφόρηση της επετηρίδας τους. 
      Επίσης, με συγκεκριμένη διάταξη χορηγείται αναβολή κατάταξης μέχρι την 31/12/2008 σε όσους θα συμμετάσχουν ως αθλητές στους Ολυμπιακούς Αγώνες του 2008 και η νόμιμη παραμονή τους εκτός στρατεύματος λήγει την 31/12/2007, ούτως ώστε απρόσκοπτα να ετοιμαστούν οι αθλητές μας, για να ανταπεξέλθουν στις αυξημένες υποχρεώσεις εν όψει των Ολυμπιακών Αγώνων του 2008, κάτι που δεν θα μπορούσε να επιτευχθεί εάν κατατάσσονταν και υπηρετούσαν στις Ένοπλες Δυνάμεις.
      Πέραν των ανωτέρω, το πολυνομοσχέδιο προβλέπει τροποποίηση του άρθρου 56 του ν. 3433/2006, που αφορά στη διαγωνιστική διαδικασία για την προμήθεια αμυντικού υλικού. Με τη νέα μέθοδο αξιολόγησης προάγεται η διαφάνεια και η αντικειμενικότητα, ενώ ταυτόχρονα εξασφαλίζεται στο μέγιστο βαθμό το αδιάβλητο της όλης διαδικασίας. Διασφαλίζεται αφενός η ποιότητα του υλικού που προμηθεύονται οι Ένοπλες Δυνάμεις και αφετέρου η όσο δυνατόν μεγαλύτερη συμμετοχή της εγχώριας αμυντικής βιομηχανίας. Επίσης, με το νέο θεσμικό πλαίσιο για τη διαγωνιστική διαδικασία των αμυντικών προμηθειών η Ελλάδα εναρμονίζεται πλήρως με τις επερχόμενες αλλαγές στην κοινοτική νομοθεσία και προχωρά ακόμα πιο τολμηρά, εφαρμόζοντας πιο αυστηρούς κανόνες διαφάνειας και αντικειμενικότητας και πιο δίκαιους κανόνες αξιολόγησης. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Κυρία Πρόεδρε, θα χρειαστώ δύο λεπτά. 
      Στο σημείο αυτό, κυρίες και κύριοι συνάδελφοι, θα ήθελα να τοποθετηθώ επί των διαφόρων σχολίων που ακούστηκαν για την εγχώρια αμυντική βιομηχανία. Θα πρέπει να σας θυμίσω ότι από το 2004, που η Κυβέρνηση της Νέας Δημοκρατίας πήρε τα ηνία της χώρας έχει αλλάξει το τοπίο. Ενδεικτικά,  λοιπόν, σας αναφέρω ότι το τετράμηνο που ασκώ τα καθήκοντα του Υφυπουργού Εθνικής Άμυνας στον τομέα της αρμοδιότητάς μου και μόνο για τα Ε.Α.Σ., πρώην «ΠΥΡ.ΚΑΛ. Ε.Β.ΟΠ.», έχουν υπογραφεί συμβάσεις συνολικού ποσού 26.000.000 ευρώ, ενώ για την Ε.Α.Β. συμβάσεις συνολικού ποσού 16.000.000 ευρώ, επιβεβαιώνοντας την αμέριστη στήριξή μας στην εγχώρια αμυντική βιομηχανία και τα Ε.Α.Σ..
      Κυρίες και κύριοι συνάδελφοι, οφείλουμε όλοι να αγκαλιάσουμε τις Ένοπλες Δυνάμεις και ειδικότερα τα στελέχη της, τα οποία με αφοσίωση εκπληρώνουν καθημερινά το καθήκον τους, να είμαστε δίπλα τους και αυτό αποδεικνύεται έμπρακτα σήμερα με το νέο πολυνομοσχέδιο. Δεν πρέπει να μείνουμε ούτε μένουμε εδώ. Υπάρχουν πολλές προκλήσεις, πολλά βήματα που πρέπει να γίνουν, πολλά ανοικτά μέτωπα. Ενδεικτικά σας αναφέρω την πρόσφατη πρωτοβουλία μας για την αντιμετώπιση των προβλημάτων των ελικοδρομίων σε όλη την επικράτεια, διότι δεν υπάρχει σημαντικότερη προτεραιότητα από την ανθρώπινη ζωή. Αυτό το γνωρίζουν καλά, τόσο το Υπουργείο Εθνικής Άμυνας όσο και η Πολεμική Αεροπορία, κάτι άλλωστε που αποδεικνύεται από τις χίλιες τριακόσιες εξήντα πέντε επιτυχείς αεροδιακομιδές τον περασμένο χρόνο. 
      Εφ’ όσον μιλάμε για την ενίσχυση του παράγοντα «άνθρωπος», πρέπει να γίνει επίσης αναφορά και στην ανάγκη εκτόνωσης του στεγαστικού προβλήματος. Συνεχίζουμε και εντείνουμε τις προσπάθειές μας για την κατασκευή στρατιωτικών οικημάτων, ενώ ταυτόχρονα μελετούμε εναλλακτικούς τρόπους για την ταχύτερη αντιμετώπιση του ζητήματος της στέγασης, διότι, κύριοι συνάδελφοι, σας επαναλαμβάνω πως είναι υποχρέωσή μας ως πολιτική ηγεσία να λύνουμε προβλήματα της καθημερινότητας των μελών της μεγάλης οικογένειας των Ενόπλων Δυνάμεων, οι οποίοι δίνουν τον καλύτερό τους εαυτό σε όποιο πόστο και αν υπηρετούν. Και σίγουρα, κανείς δεν μπορεί να αμφισβητήσει ότι το νέο πολυνομοσχέδιο αποτελεί μία πολύ καλή εξέλιξη προς αυτήν την κατεύθυνση, ούτε καν ο αντιπολιτευτικός λόγος, ο οποίος δεν είναι απλά χρήσιμος, αλλά και αναγκαίος, τόσο για την πληρέστερη παρουσίαση και κατανόηση του πολυνομοσχεδίου όσο και για την εύρυθμη λειτουργία της δημοκρατίας. Και όταν μιλάμε για αντιπολίτευση…
      ΙΩΑΝΝΗΣ ΜΑΓΚΡΙΩΤΗΣ: …(Δεν ακούστηκε)
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, αγανακτεί ο κ.  Μαγκριώτης.
      ΙΩΑΝΝΗΣ ΠΛΑΚΙΩΤΑΚΗΣ (Υφυπουργός Εθνικής Άμυνας): Τώρα, τελειώνω.
      ΙΩΑΝΝΗΣ ΜΑΓΚΡΙΩΤΗΣ: Όχι, δεν αγανακτώ! Απλώς επειδή έχετε μηδενίσει το χρόνο!
      ΠΡΟΕΔΡΕΥΟΥΣΑ (Έλσα Παπαδημητρίου): Μου ζήτησε ένα λεπτό.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Δώστε του ένα δεκάλεπτο ακόμα! Βάλτε του δέκα λεπτά!
      ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώστε, κύριε Υπουργέ, παρακαλώ. 
      ΙΩΑΝΝΗΣ ΠΛΑΚΙΩΤΑΚΗΣ (Υφυπουργός Εθνικής Άμυνας): Έχω την άδεια των κυρίων συναδέλφων.
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα!
      ΙΩΑΝΝΗΣ ΠΛΑΚΙΩΤΑΚΗΣ (Υφυπουργός Εθνικής Άμυνας): Και όταν μιλάμε για αντιπολίτευση, εννοούμε γόνιμη κριτική και όχι συλλήβδην επίκριση κάθε διάταξης ή επιδεικτική αποδοχή. Η αντιπολίτευση για την αντιπολίτευση ποτέ δεν πρόσφερε κάτι, ποτέ δεν ωφέλησε. Πρέπει να γίνει κατανοητό απ’ όλους ότι δεν βρισκόμαστε εδώ για τη δημιουργία πρόσκαιρων εντυπώσεων και την εξυπηρέτηση μικροπολιτικών σκοπιμοτήτων, αλλά, για να αφήσουμε πίσω μας έργο, να προσπαθήσουμε για το καλύτερο. Διότι πρέπει όλοι να έχουμε κατά νου ότι η πολιτική, σε όποιο επίπεδο και αν ασκείται, για να είναι χρήσιμη, οφείλει να υπηρετεί πρώτα και πάνω απ’ όλα τον άνθρωπο και τις ανάγκες του.
      Ευχαριστώ πολύ για την κατανόησή σας.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ πολύ, κύριε Υπουργέ.
      Το λόγο έχει ο κ. Βασίλειος Οικονόμου, Εισηγητής του ΠΑ.ΣΟ.Κ..
      ΒΑΣΙΛΕΙΟΣ ΟΙΚΟΝΟΜΟΥ: Για να πω την αλήθεια, κύριε Υπουργέ, δεν ήξερα ότι είχατε δώσει την αρμοδιότητα των αμυντικών βιομηχανιών στον κ. Πλακιωτάκη, ο οποίος μέχρι στιγμής με την παρουσία του τιμάει τα καθήκοντά του. Αλλά θα την κάνουμε την κριτική, κύριε Πλακιωτάκη, γιατί σας λέω ότι η χθεσινή μας επίσκεψη στην Ε.Α.Σ. στον Υμηττό δεν μας ενθουσίασε καθόλου. Μπορώ να πω ότι μας προβλημάτισε πάρα πολύ, μας δημιούργησε μεγάλο σκεπτικισμό για το μέλλον των αμυντικών βιομηχανιών.
      Θα πρέπει να δείτε το θέμα πολύ σοβαρά. Επισκεφθείτε όχι τη διοίκησή σας, αλλά τους εργαζόμενους, τους εκπροσώπους που ασχολούνται πραγματικά με την «καρδιά» του προβλήματος. Αυτοί είναι οι επιστήμονες, οι εργαζόμενοι των αμυντικών βιομηχανιών. Αυτό ήταν ένα σχόλιο για την αμυντική βιομηχανία.
      Θα προχωρήσω τώρα στα άρθρα, αφού δεν έχουμε και πολύ χρόνο. Κύριε Υπουργέ, σας τα είπαμε και στην Επιτροπή. Ο έντονος τόνος στην ομιλία μας δεν σημαίνει ότι είμαστε κακοπροαίρετοι. Εμάς μας ενδιαφέρει ό,τι θετικό υπάρχει σ’ ένα νομοσχέδιο να το σημειώνουμε και εάν μπορούμε να το βελτιώνουμε. 
      Υπό αυτή την έννοια, λοιπόν, στο άρθρο 1 κάναμε μια παρατήρηση και στην Επιτροπή, για το ζήτημα των θυμάτων τρομοκρατίας, αν μπορείτε να το συμπεριλάβετε στους δικαιούχους. Είπατε ότι θα το δείτε. Είναι ένα ζήτημα το οποίο αποκαθιστά, με την ευρεία έννοια του όρου, την τάξη των πραγμάτων, όπως πιστεύουμε εμείς. 
      Τον συντελεστή 400 τον κάνετε 380 στο πηλίκο. Νομίζουμε ότι μ’ αυτό προσπαθείτε να επιτύχετε ένα άνοιγμα στις άδειες που θα μοιράσετε, προσπαθώντας να ικανοποιήσετε βέβαια τους πολύτεκνους και τους Α.με..Α., όμως οι ήδη υπάρχουσες άδειες, τα ήδη υπάρχοντα περίπτερα θα περιέλθουν σε δυσχερέστερη θέση. Εμείς διαφωνούμε μ’ αυτό. Το άρθρο 1, όπως είναι, δεν το ψηφίζουμε. 
      Το άρθρο 2, το άρθρο 3 και το άρθρο 4 θα τα ψηφίσουμε. Δεν θα αναφερθώ σ’ αυτά, μια και δεν είναι πολύς ο χρόνος.
      Στο άρθρο 5 κάναμε ένα σχόλιο στην Επιτροπή να βάλετε και τα τέκνα. Αν το βάλετε, νομίζω ότι θα είναι η καλύτερη διατύπωση για το άρθρο, το οποίο ψηφίζουμε.
      Για το άρθρο 6, κύριε Υπουργέ, έχουμε καταθέσει τρεις τροπολογίες, οι οποίες νομίζω ότι –αφουγκραζόμενοι και τα αιτήματα των φορέων- μπορούν να δώσουν περισσότερο ικανοποιητικές λύσεις στα θέματα αυτά, όπως είναι το ζήτημα της προσωπικής εταιρείας με αποκλειστικό σκοπό, όταν υπάρχουν δύο συνέταιροι για αυτή την υπόθεση. Είπαμε και το θέμα της συναινέσεως. Και το κληρονομικό είναι ένα θέμα που το ζητούν.  
      Υπάρχει προσθετικά, στο άρθρο 6 παράγραφος 6, το ζήτημα των κυλικείων που λειτουργούν σε νοσοκομεία ή σε μονάδες, όπου να μην υπάρχει δυνατότητα να λειτουργούν μηχανήματα ή άλλες παρεμφερείς δραστηριότητες στους αύλιους  χώρους. Αυτά είναι επιμέρους ζητήματα, τα οποία όμως βοηθούν στην καλύτερη αποτύπωση των πραγμάτων.
      Στο άρθρο 7 έχουμε καταθέσει μια τροπολογία. Συμφωνούμε κατ’ αρχάς με την παράγραφο 1, να μην πωλούνται τα καπνοβιομηχανικά προϊόντα στα νοσοκομεία. Αυτό είναι άλλωστε  εναρμόνιση με την Ευρωπαϊκή νομοθεσία. 
      Στην παράγραφο 2 σας κάναμε μια παρατήρηση υπό μορφή τροπολογίας για το θέμα του πότε παρεμβαίνει ο Νομάρχης για να καθορίσει την αποδοτικότητα. Εμείς μιλήσαμε για την αρχή. Νομίζω άλλωστε ότι αυτό απηχεί και τις απόψεις των φορέων. 
      Το άρθρο 8, όπως και το άρθρο 9 τα ψηφίζουμε. Επίσης ψηφίζουμε τα άρθρα 10,11,12,13. 
      Το άρθρο 14 δεν το ψηφίζουμε, με τα είκοσι χρόνια. Συστηματικά στις συνεντεύξεις σας δηλώνατε ότι θα το δώσετε στα δεκαεννέα χρόνια και τελικά το πήγατε στα είκοσι. Καλύτερα να μην τα λέτε αυτά. Ο δαιμόνιος κ. Καρχιμάκης ανακάλυψε τις τρεις συνεντεύξεις που δώσατε. Μάλιστα, μια από αυτές εδόθη πριν από λίγες εβδομάδες. Όχι ότι εσείς δεν θα τη θυμόσαστε, αλλά λέγατε «πού θα το θυμούνται ότι υπάρχει αυτή η συνέντευξη;». Σας πιάσαμε! Πείτε και ένα συγγνώμη. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Έχουν επιλεκτική μνήμη.
      ΒΑΣΙΛΕΙΟΣ ΟΙΚΟΝΟΜΟΥ: Και εμείς με αγάπη τον βλέπουμε τον κύριο Υπουργό. Δεν έχουμε προσωπικά μαζί του. Εδώ όμως «συνελήφθη». 
      Το άρθρο 15 δεν το ψηφίζουμε, κύριε Υπουργέ. Διαφωνούμε με τους ΕΦ.Υ.ΕΣ.. Όλα τα άλλα δεν τα συζητάμε. Πάντως, κύριε Υπουργέ και κύριοι Υφυπουργοί, και με την αύξηση που θα δώσετε, εάν βρείτε εθελοντές νεοδημοκράτες ως ρουσφέτια τετραμήνου –που θα βάλουν άρβυλο και θα το θεωρήσουν ρουσφέτι και θα πάνε την ψήφο σ’ αυτήν την διαδικασία- να το δούμε, να κάνουμε απολογισμό. 
Βέβαια δεν το συζητάμε ότι, για το θέμα του αξιόμαχου των Ενόπλων Δυνάμεων, τη διάταξη Μονάδων, το αξιόμαχο Μονάδων δεν προσφέρουνε τίποτα. Στον αγαπητό μου φίλο το Δάνη τον Τζαμτζή να πω ότι οι εκατόν δέκα στην Πέλλα προσφέρουν πάρα πολλά.
      Θυμάστε ότι όταν κάναμε τη συζήτηση για το νομοσχέδιο των ΕΦ.Υ.Ε.Σ. είχατε χρησιμοποιήσει ως λόγο ιδρύσεως των ΕΦ.Υ.Ε.Σ. τις ασύμμετρες απειλές; Σας είχαμε πει τότε ότι μπροστά έχουμε την υπογραφή της Βουλγαρίας και της Ρουμανίας, της εισόδου τους στην Ευρωπαϊκή Ένωση. Ο εκ Βορρά κίνδυνος εξέλιπε πλέον. Εκεί όμως ερχόσασταν σε μια αντίφαση με τις Σέρρες –τότε ήταν ο κ. Αχιλλεύς Καραμανλής, ο εκπεσών κ.λπ.- που έπρεπε να ικανοποιηθούν κάποια αιτήματα. Και σας είπαμε ότι λάθος τα βάζετε τα θέματα, σε σχέση με το Υπουργείο Άμυνας πάντα. Άρα, λοιπόν, το άρθρο 15 δεν το συζητάμε. 
	Τα άρθρα 16, 17, 18 θα τα ψηφίσουμε. 
	Για το κεφάλαιο Γ΄, που είναι περί εφέδρων ο λόγος, θα ήθελα να πω το εξής. Κύριε Υπουργέ, με ενώσεις εφέδρων τοπικές της Νέας Δημοκρατίας δεν θα ασχοληθούμε. Αφήστε τα αυτά. Τους ακούσαμε. Ήρθαν και στην επιτροπή.  «Ωσαννά» σας λέγανε, «ζήτω» και «μπράβο». Καλά τα έχετε βρει. Παραρτήματα των τοπικών οργανώσεων της Νέας Δημοκρατίας είναι. Καλά τα πάτε. Όμως εμάς μην μας ενοχλείτε μ’ αυτά τα πράγματα. Τα είπαν όλες οι πτέρυγες. Υπάρχουν ενώσεις νέων εφέδρων, οι οποίες μπορούν να συνεισφέρουν στον εθελοντισμό. Τώρα κάτι δημογέροντες δεν μπορούν να προσφέρουν τίποτε άλλο πέρα από το να εμπλουτίζουν το οπλοστάσιο της Νέας Δημοκρατίας με τις γνωστές προτάσεις των αποστράτων. 
      Το κεφάλαιο Δ΄ , κυρία Πρόεδρε, θα το ψηφίσουμε. 
      Μέχρι το άρθρο 27 δεν είπατε ότι συζητάμε; 
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Και το 27. 
      ΒΑΣΙΛΕΙΟΣ ΟΙΚΟΝΟΜΟΥ: Άρα λοιπόν και το άρθρο 26 και το 27 θα τα ψηφίσουμε. 
      Αυτές είναι οι παρατηρήσεις που έχουμε επί των άρθρων.
      Ευχαριστώ πολύ. 
(Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ ('Ελσα Παπαδημητρίου): Ευχαριστώ πάρα πολύ που τηρήσατε και το χρόνο, κύριε συνάδελφε.  
	Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Κωνσταντίνος Αλυσανδράκης. 
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Ευχαριστώ, κυρία Πρόεδρε.
      Κύριοι Υφυπουργοί, κυρίες και κύριοι συνάδελφοι, σε σχέση με τα περίπτερα, δηλαδή τα άρθρα από το 1 έως το 9, το κύριο είναι η επέκταση των αδειών και είπα και χθες μιλώντας επί της αρχής -κύριε Υπουργέ δεν σας είδα, γι’ αυτό δεν σας προσφώνησα προηγουμένως- ότι για μας δεν μπορεί να γίνει κοινωνική πολιτική απέναντι στους πολύτεκνους ή στα άτομα με αναπηρία με τέτοιους τρόπους, δηλαδή με ψίχουλα. Βεβαίως δεν μπορούμε να αρνηθούμε αυτό που προτείνει η Κυβέρνηση αλλά σε καμμία περίπτωση, όπως είπα, δεν μπορούμε να θεωρήσουμε ότι είναι έστω κι ένα βήμα στην επίλυση των προβλημάτων των πολυτέκνων ή των ατόμων με αναπηρία. 
      Τώρα, απ’ ό,τι καταλαβαίνουμε, η άδεια του περιπτέρου είναι ένα βοήθημα προς ορισμένες κατηγορίες πολιτών. Εν τούτοις εμπλέκεται και με ζητήματα καθημερινής λειτουργίας, με ζητήματα εμπορικά και μας μπερδεύει λιγάκι αυτό το μπλέξιμο. Δηλαδή από τη μια μεριά ο δικαιούχος δεν είναι ιδιοκτήτης, αλλά αποκτά την νοοτροπία ιδιοκτήτη. Από την άλλη μεριά ο ενοικιαστής έτσι κι αλλιώς αποκτά τη συμπεριφορά ενός μικρού επιχειρηματία που κάνει την επιχείρησή του κι εδώ έχουμε το Υπουργείο Άμυνας να εμπλέκεται σε διαφορές ανάμεσα σ’ αυτές τις δυο κατηγορίες, που πραγματικά εμείς θεωρούμε ότι και οι δυο κατηγορίες πρέπει να προστατευθούν κατά τον καλύτερο τρόπο, αλλά κάπως δεν μας ταιριάζει αυτό στις αρμοδιότητες του Υπουργείου Άμυνας. 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Ούτε και μένα.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Ούτε κι εσάς, κύριε Υπουργέ.
      Γι’ αυτό υπάρχει και μια δυσκολία στο να τοποθετηθούμε, αν θέλετε, και σε περισσότερες λεπτομέρειες. 
      Πάντως το θέμα του αριθμού των τριακοσίων ογδόντα είναι ένα ερώτημα. Εάν θυμάμαι καλά, ο εκπρόσωπος των ενοικιαστών μας είχε πει ότι κατά μέσο όρο ο τζίρος είναι 600 ευρώ την ημέρα. Τώρα για τριακόσια ογδόντα άτομα –γέρους, μωρά κ.λπ.- να αντιστοιχεί ποσό 600 ευρώ την ημέρα, σημαίνει ότι κάθε άτομο πρέπει να ξοδεύει στο περίπτερο καθημερινά τουλάχιστον 1,5 ευρώ και κάτι παραπάνω. Γίνεται αυτό το πράγμα; Δηλαδή, είναι βιώσιμο οικονομικά με έναν πληθυσμό τριακοσίων ογδόντα ατόμων ανά περίπτερο; Είναι μία βιώσιμη μικρή επιχείρηση;
      Επίσης, είναι και το θέμα που αναφέραμε και στην επιτροπή –το ανέφεραν και άλλοι συνάδελφοι- για τα δύο χρόνια κατοικίας πριν από την υποβολή της αίτησης για το βοήθημα αυτό, όπως επίσης το ζήτημα της αλλαγής ή της μη αλλαγής των όρων της σύμβασης στη διάρκεια του συμβολαίου με καταμερισμό της άδειας σε δύο ή περισσότερα περίπτερα. Και τα δύο είναι ζητήματα που μας απασχολούν.
      Για το άρθρο 10 δεν φαίνεται να υπάρχει κάτι που να μας ενοχλεί στην εκπλήρωση των υποχρεώσεων από μόνιμους κατοίκους εξωτερικού.
      Στο άρθρο 4, για τον τρόπο που υπολογίζεται η βαθμολογία σε προκεχωρημένο στάδιο, εκεί υπάρχει ίσως ένα ερώτημα κατά πόσο είναι αντικειμενική η βαθμολογία σε προκεχωρημένο στάδιο και αν έχει κάποιο βαθμό υποκειμενικότητας.
      Για το άρθρο 11, να εισάγονται τέκνα πολυτέκνων και τέκνα οικογενειών με τρία παιδιά ως υπεράριθμα, ισχύουν αυτά που είπα σε σχέση με την αντιμετώπιση των προβλημάτων που έχουν αυτές οι κατηγορίες.
      Ως προς το άρθρο 13, η βαθμολογική εξέλιξη είναι ένα ευαίσθητο σημείο. Καταλαβαίνω ότι υπάρχουν παράπονα στις Ένοπλες Δυνάμεις και παράπονα από κατηγορίες που δεν είναι αυτό που ονομάζουμε μάχιμοι ή ιπτάμενοι ή Αξιωματικοί Όπλων. Όλες αυτές οι ειδικότητες, που οι Ένοπλες Δυνάμεις δεν θα μπορούσαν να υπάρχουν χωρίς αυτές, είναι σε κατώτερη μοίρα από τις βασικές ειδικότητες των Όπλων, των μάχιμων και των ιπτάμενων.
      Βέβαια, εδώ στο άρθρο 7 –απ’ ό,τι καταλαβαίνουμε- υπάρχει μία καλύτερη μεταχείριση στους μηχανικούς, γιατρούς απ’ ό,τι προηγούμενα, αλλά στο άρθρο 2 –απ’ ό,τι βλέπω- ο Αρχηγός του Γ.Ε.ΕΘ.Α. περιορίζεται πλέον στους αξιωματικούς Όπλων, στους μάχιμους και τους ιπτάμενους, ενώ πριν –αν είδα καλά το νόμο που αντικαθίσταται- δεν υπήρχε τέτοιος περιορισμός. Μπαίνει, λοιπόν, ένα ερώτημα εδώ. 
      Όπως επίσης –θα επαναλάβω- υπάρχει και ένα ερώτημα που, αν δεν κάνω λάθος, δεν απαντήθηκε, κύριε Υπουργέ, στην επιτροπή. Γιατί δηλαδή ο Αρχηγός του Γενικού Επιτελείου στο Στρατό Ξηράς επιλέγεται μεταξύ μιας βαθμολογικής κατηγορίας, του αντιστράτηγου, ενώ στο Ναυτικό και στην Αεροπορία πάει σε δύο κατηγορίες, αντιναύαρχοι ή υποναύαρχοι; Δεν έχουμε αρκετούς στην ανώτερη κατηγορία των αξιωματικών στο Ναυτικό και στην Αεροπορία και χρειάζεται να πάρουμε και την επόμενη; 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Διά νόμου είναι δύο οι αντιναύαρχοι και δύο οι αντιπτέραρχοι.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Θα μας τα πείτε μετά, κύριε Υπουργέ.
      Τώρα, ως προς τις προαγωγές των ανθυπασπιστών, θεωρούμε κι εμείς ότι θα μπορούσε να είναι κάτω από είκοσι χρόνια η αναμονή.
      Για το άρθρο 15, τους Εφέδρους Υψηλής Ετοιμότητας, είπα στη συζήτηση επί της αρχής ότι όχι μόνο δεν συμφωνούμε με το άρθρο, αλλά δεν συμφωνούμε με το θεσμό. Τώρα ο εισηγητής του ΠΑ.ΣΟ.Κ. ανέφερε ότι στη συζήτηση που είχε γίνει για την ίδρυση των ΕΦ.Υ.Ε.Σ. είχαν αναφερθεί και ασύμμετρες απειλές. Αυτό μας κάνει ακόμα πιο ύποπτους. Εμείς το βλέπουμε ως παραστρατιωτικό οργανισμό.
      Για τους Οπλίτες Βραχείας Ανακατάταξης, είπα και εισηγητικά ότι είμαστε αντίθετοι.
      Για τον Αυτόνομο Οικοδομικό Οργανισμό των αξιωματικών, πιστεύουμε ότι οι αξιωματικοί, αλλά και οι υπαξιωματικοί -και δεν ξέρω αν ο Α.Ο.Ο.Α. περιλαμβάνει και τους υπαξιωματικούς- πρέπει να έχουν διευκολύνσεις για τη στέγη τους, με μία προσοχή να μην εγκλωβιστούν σε τραπεζικούς δανεισμούς με όρους αγοράς.
      Για τις ενώσεις εφέδρων, θέλω να πω ότι δεν είναι εδώ ο κ. Παυλίδης, ο οποίος στεναχωρήθηκε από αυτά που είπε ο κ. Λεβέντης χθες. Φοβάμαι ότι εγώ θα στεναχωρήσω περισσότερο τον κ. Παυλίδη από ότι ο κ. Λεβέντης, γιατί θα προσθέσω στο επεισόδιο που ανάφερε ο κ. Λεβέντης και κάποιους καταδρομείς οι οποίοι παρέλασαν στην Κέρκυρα, εν στολή μάλιστα. Βέβαια έγιναν καταγγελίες και δεν ξαναπαρουσιάστηκε αυτό το φαινόμενο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, κυρία Πρόεδρε, αν μου επιτρέπετε.
      Αν τώρα οι έφεδροι σε εφεδρεία θέλουν να έχουν πολιτιστικές δραστηριότητες, δεν βλέπουμε το λόγο να υπάρχει κηδεμονία από το Υπουργείο Εθνικής Άμυνας. Εάν το Υπουργείο Εθνικής Άμυνας -και το θεωρούμε λογικό- θέλει να έχει σε πολεμική ετοιμότητα αυτούς τους εφέδρους, με ενημέρωσή τους για νέα οπλικά συστήματα, δεν βλέπουμε γιατί αυτό θα πρέπει να γίνει μέσα από κάποιες ενώσεις. Έτσι όπως είναι αυτές οι ενώσεις, εμάς μας μυρίζει παραστρατιωτικούς οργανισμούς για κάθε χρήση. Και όταν λέμε «για κάθε χρήση», καταλαβαίνετε ότι αυτό που μας ανησυχεί περισσότερο είναι η χρήση εναντίον του λαϊκού κινήματος.
      Θα μείνω εδώ, κυρία Πρόεδρε και ευχαριστώ για το χρόνο που μου δώσατε.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ πολύ, κύριε συνάδελφε.
      Ο κ. Αθανάσιος Λεβέντης από το ΣΥ.ΡΙΖ.Α. έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, χθες, μιλώντας επί της αρχής, εμείς τοποθετηθήκαμε και είπαμε γιατί επί της αρχής καταψηφίζουμε αυτό το νομοσχέδιο.
      Τώρα, στα άρθρα. Πρέπει να πούμε ότι εδώ, στο άρθρο 1, αναφέρεται ότι χορηγούνται και νέες άδειες προς ορισμένες κατηγορίες πολιτών που δεν είχαν ως τώρα τη δυνατότητα, όπως είναι οι πολύτεκνοι και τα άτομα με αναπηρία. Βεβαίως, σε αυτό δεν διαφωνούμε, αλλά θέσαμε και τον προβληματισμό μας, επειδή ανήκουν εκατοντάδες χιλιάδες σε αυτήν την κατηγορία και θα υπάρχει πρόβλημα ποιοι θα είναι αυτοί που θα πάρουν τις άδειες και με ποια κριτήρια, τα οποία δεν προσδιορίζετε. Οπωσδήποτε, θα υπάρχουν σοβαρά προβλήματα.
      Θα θέλαμε από αυτήν την άποψη, κύριε Υπουργέ, να πούμε ότι θα πρέπει και οι ανάπηροι της ειρηνικής περιόδου ή τα θύματα ειρηνικής περιόδου, τραυματίες και πολύ περισσότερο, αυτοί που χάθηκαν κατά την εκτέλεση του καθήκοντός τους, θα πρέπει να έχουν τα ίδια δικαιώματα.
      Εκτός αυτών δε, υπάρχουν οι ανάπηροι και τα θύματα τόσο της Εθνικής Αντίστασης, όσο και του Δημοκρατικού Στρατού Ελλάδας, που και αυτοί θα πρέπει να έχουν τα ίδια δικαιώματα και οι οποίοι χαρακτηρίζονται ως άμαχοι. Αντί να είναι ανάπηροι αμάχου πληθυσμού, ήταν ανάπηροι που και αυτοί πολεμούσαν και οπωσδήποτε, θα πρέπει να έχουν αντίστοιχη μεταχείριση, όπως και οι άλλοι.
      Όσον αφορά τα χρόνια που θα πρέπει να είναι κάποιος σε μια πόλη, ασφαλώς τα δύο χρόνια είναι πολύ λίγα και θα πρέπει να ληφθεί υπ΄όψιν αυτό που ελέχθη προηγουμένως, ότι θα πρέπει να είναι τουλάχιστον μια πενταετία κάποιος κάτοικος για να μπορεί να έχει αυτήν τη δυνατότητα.
      Όσον αφορά στο άρθρο 2 για τα κυλικεία αεροδρομίων και επιβατικών πλοίων, το είπα και χθες ότι τα προϊόντα καπνού δεν μπορούν να λύσουν όλα τα προβλήματα και μάλιστα, ένα προϊόν το οποίο δημιουργεί σοβαρούς κινδύνους. Απ’ αυτήν την άποψη, δεν θα πρέπει σε τέτοιους κοινόχρηστους χώρους να γίνεται αγοραπωλησία καπνού. Και κατηγορηματικά, βέβαια -άλλωστε, απαγορεύεται- στα νοσοκομεία δεν πρέπει να πωλούνται τέτοια προϊόντα. Όμως, υπάρχουν διάφορα μηχανήματα απ’ έξω που χρησιμοποιούνται γι’ αυτόν το σκοπό. Θα πρέπει αυτό να αποκλειστεί.
      Και βέβαια, κύριε Υπουργέ, επαναλαμβάνουμε ότι αυτά θέτουν θέματα τα οποία άπτονται της δημόσιας υγείας. Επομένως δεν μπορεί εδώ να προσδιορίζεται από το Υπουργείο Εθνικής Άμυνας πού και πως θα πουλιούνται αυτά τα προϊόντα. Είναι καθαρά θέμα του Υπουργείου Υγείας. Απ’ αυτήν την άποψη, εμείς έχουμε τις επιφυλάξεις μας και νομίζουμε ότι θα πρέπει τουλάχιστον να έχει προϋπάρξει μια συνεννόηση, εκτός του ότι κανονικά θα έπρεπε να έρθουν από το Υπουργείο Υγείας αυτά τα θέματα.
      Επίσης υπάρχουν οι τρίτεκνες και οι πολύτεκνες οικογένειες και υπάρχει μια αντιπαράθεση. Να δούμε τώρα πώς θα τα λύσετε αυτά τα ζητήματα, κύριε Υπουργέ, όταν θα καταπλέουν χιλιάδες στο Υπουργείο με τις σχετικές αιτήσεις. Πάντως, νομοθετικά έχει κατοχυρωθεί το  δικαίωμα και για τις τρίτεκνες οικογένειες να έχουν και αυτές, όπως και οι πολύτεκνοι, τα ίδια δικαιώματα. 
      Υπάρχει και ένα άλλο πρόβλημα, κύριε Υπουργέ. Είναι το πρόβλημα των βαρέων και ανθυγιεινών. Εδώ λέμε συνεχώς για θύματα, τραυματίες, αναπήρους κ.λπ. και έχουμε πει ότι θα έπρεπε τουλάχιστον αυτές οι κατηγορίες των οπλιτών να περιληφθούν στα βαρέα και ανθυγιεινά. Έχει μια αλλεργία η Κυβέρνηση προς τα βαρέα και ανθυγιεινά και σε αυτές τις κατηγορίες, όπως και για τους νοσηλευτικούς και τους υγειονομικούς, όπως και για άλλες κατηγορίες, γιατί θέλει να αποφύγει να αναλάβει ευθύνες και να καταβάλει αυτά που θα πρέπει να καταβάλει κανονικά.
      Στο άρθρο 8, όσον αφορά την παρακράτηση του 1% που γίνεται, θα ήθελα να πω, κύριε Υπουργέ, ότι σ’ αυτό το περίφημο 1% που κρατάνε απ’ όλους τους αναπήρους δεν γίνεται καλή διαχείριση. Υπάρχουν κατηγορίες από οργανώσεις, ομοσπονδίες αναπήρων που καταγγέλλουν διάφορες ατασθαλίες, μέχρι και ιδιοποιήσεως αυτών των ποσών. Θα πρέπει εδώ να πάρετε τα μέτρα σας.
      Και επειδή είπατε, κύριε Υπουργέ και στην επιτροπή «αυτό το διαχειρίζεται η Γενική Συνομοσπονδία και όχι εμείς» θα σας πω ότι ναι, αλλά εμείς, όμως, ψηφίζουμε εδώ να παρακρατείται το 1%. Επομένως υπάρχει ευθύνη. Πώς αυτό το 1% που τους υποχρεώνουμε να καταβάλλουν το διαχειρίζονται μετά; Ποιος το διαχειρίζεται, με ποιο τρόπο και πώς ελέγχεται; Γιατί υπάρχει αδιαφάνεια και υπάρχουν όπως σας είπα προβλήματα.
      Όσον αφορά τώρα το κεφάλαιο Β’ για την εκπαίδευση, εξέλιξη και στελέχωση των μονάδων και την απόκτηση  ιδιόκτητης στέγης, θα ήθελα να πω ότι ασφαλώς όλοι πρέπει να αποκτήσουν ιδιόκτητη στέγη και οι αξιωματικοί και οι υπαξιωματικοί, μια και είναι κάτι που σχεδόν όλοι οι Έλληνες πολίτες το διεκδικούν και εν πολλοίς το έχουν επιτύχει. Σε καμμιά περίπτωση, όμως, δεν θα πρέπει –το είπαμε και χθες- οι χώροι των στρατοπέδων να μετατραπούν σε πολυκατοικίες. 
      Επαναλαμβάνω το αίτημα -επειδή είπατε ότι δεν πρέπει να υπάρχουν πια στρατόπεδα, ότι δεν χρειάζεται να υπάρχουν στρατόπεδα πια στην Αττική- αυτά τα στρατόπεδα να παραδοθούν στην Τοπική Αυτοδιοίκηση. Και μην μας λέτε ότι τα δίνουμε στους δήμους και δεν ξέρω για ποιο λόγο δεν τα παίρνουν, γιατί οι δήμοι τα διεκδικούν, αλλά δεν τους τα δίνετε. Και ανέφερα την Παλλήνη, τη Νέα Πέραμο-Μεγάλο Πεύκο, το Χαϊδάρι, τη Θεσσαλονίκη και όλες τις μεγάλες ελληνικές πόλεις. Τουλάχιστον στον αστικό ιστό, όπου υπάρχουν στρατόπεδα, αυτά να αποδοθούν στις πόλεις, στους κατοίκους και να γίνουν πάρκα και χώροι όπου να μπορούν τέλος πάντων να ανασαίνουν οι άνθρωποι.
      Όσον αφορά το άρθρο 15 για το θεσμό των Εφέδρων Υψηλής Ετοιμότητας, το είπαμε και χθες ότι είμαστε κατηγορηματικά αντίθετοι. Δεν μπορούμε να δεχθούμε έναν τέτοιο θεσμό, ο οποίος ξέρουμε ότι σε τελευταία ανάλυση οδηγείται στο να αποτελεί μια παραστρατιωτική οργάνωση, η οποία χρησιμοποιείται από την εκάστοτε κυβέρνηση για ίδιον όφελος.
      Εμείς, λοιπόν, πιστεύουμε ότι στις παραμεθόριες, ιδιαίτερα τις ακριτικές περιοχές, δεν μπορούμε να βασιστούμε σε αυτούς τους ανθρώπους ότι αυτοί θα εξασφαλίζουν υποτίθεται εκεί τη χώρα από οποιουσδήποτε κινδύνους, εκτός του ότι διαφωνούμε κατηγορηματικά ότι υπάρχει από βορρά κίνδυνος ή από τα Βαλκάνια. Και από την Τουρκία, οι όποιες διαφορές, πιστεύουμε ότι πρέπει να επιλυθούν με ειρηνικό τρόπο, για να μπορέσουμε τέλος πάντων να ισορροπήσουμε και να εξασφαλίσουμε και τα κονδύλια αυτά που σπαταλιώνται και που αντίστοιχα ξοδεύουν και οι άλλοι γείτονες, πράγμα που είναι εις βάρος και των δικών τους των λαών.
      Επίσης είμαστε αντίθετοι κατηγορηματικά -το είπα και χθες- στο θεσμό του άρθρου 17 των Οπλιτών Βραχείας Ανακατάταξης για την αντιμετώπιση, όπως λέει, αυξημένων αναγκών των μονάδων εκστρατείας, τις οποίες μονάδες εκστρατείας τις θέλουμε για να τις στέλνουμε σε ξένες χώρες. Και βέβαια μπήκε και χθες από μένα το ερώτημα και από άλλους, πόσοι θα είναι αυτοί που θα στέλνουμε. Εμείς λέμε κατηγορηματικά όχι, ούτε ένας Έλληνας στρατιώτης δεν πρέπει να υπηρετεί έξω από τα σύνορα της χώρας. Άλλωστε αυτό επιβάλλει και επιτάσσει και το Σύνταγμα της χώρας και όσοι τυχόν υπηρετούν πρέπει να ανακληθούν το γρηγορότερο δυνατόν.
      Ευτυχώς ως τώρα δεν έτυχε να θρηνήσουμε και θύματα, γιατί δυστυχώς, ξέρουμε ότι σ’ αυτές τις περιπτώσεις, εκτός όλων των άλλων, παρεμβαίνουν σε υποθέσεις ξένων χωρών χωρίς να έχουμε κανένα δικαίωμα και από την άλλη κινδυνεύουν και οι άνθρωποι που στέλνουμε εκεί. Δεν επεκτείνομαι και στο κόστος που έχει αυτή η ιστορία. Και σε καμμία περίπτωση δεν δεχόμαστε με εντολές του ΝΑΤΟ να υπηρετούν οι Ελληνικές Ένοπλες Δυνάμεις.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Τελειώνω αμέσως, κυρία Πρόεδρε.
      Επαναλαμβάνω ότι εμείς είμαστε αντίθετοι στο ΝΑΤΟ και πιστεύουμε ότι έχει έρθει η ώρα του να διαλυθεί και να πάει ο κάθε κατεργάρης στον πάγκο του. Επίσης οι Ηνωμένες Πολιτείες να κοιτάξουν τα του οίκου τους και να αφήσουν όλους τους άλλους λαούς στην ησυχία τους. 
      Όσον αφορά τις ενώσεις των εφέδρων, είπαμε και χθες ότι δεν χρειάζονται αυτές οι ενώσεις να αναπτύξουν κοινωνικοπολιτιστική δραστηριότητα ή να αναπτύξουν το εφεδρικό πνεύμα, το οποίο δεν ξέρουμε πού θα μας οδηγήσει. Είπε και ο εισηγητής της Αξιωματικής Αντιπολίτευσης ότι αυτοί θα αποτελέσουν στην ουσία όργανα του κυβερνώντος κόμματος. Όποιου όργανα και αν είναι, εμείς πιστεύουμε ότι αυτός ο θεσμός δεν πρέπει να λειτουργήσει έτσι. Οι πολιτιστικές δραστηριότητες μπορούν να αναπτυχθούν σε πολιτιστικούς και άλλους συλλόγους. Και όσοι θέλουν να προσφέρουν εθελοντικά, υπάρχουν τόσες δυνατότητες να το κάνουν και να μην παρελαύνουν αυτοί οργανωμένοι με τον εξοπλισμό τους και τις εξαρτύσεις τους ούτε να κυκλοφορούν και να επηρεάζουν την κοινή γνώμη και τις πολιτικές καταστάσεις.
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου):  Ευχαριστώ, κύριε συνάδελφε.
      Το λόγο έχει ο κ. Κωνσταντίνος Αϊβαλιώτης.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κυρία Πρόεδρε.
      Είναι ένα μακροσκελές και πολυσχιδές νομοσχέδιο το οποίο έρχεται εδώ την ημέρα που συμπληρώνονται δώδεκα χρόνια από τα Ίμια. Ένα χρέος τιμής που εκπληρώνεται επιτέλους είναι η συμπερίληψη στους ήρωες της Κύπρου. Ήταν κάτι σωστό. Μάλιστα, συγκράτησα και τη δημόσια δέσμευση του Υπουργού μέσα στην Επιτροπή περί συμπερίληψης της συνταξιοδοτικής ρύθμισης στο αμέσως επόμενο νομοσχέδιο, γιατί τριάντα τέσσερα χρόνια καθυστέρησης πράγματι είναι πολλά.
      Έγινε οκτώ μήνες διάλογος. Αυτό είναι προφανώς αληθές. Όμως υπάρχουν πολλά αιτήματα πολλών φορέων που δεν ικανοποιήθηκαν. Γι’ αυτό και κατακλυζόμεθα συνεχώς από αιτήματα. Μέχρι και σήμερα το πρωί έρχονταν στο e-mail αιτήματα από μεγάλες ενώσεις και ομοσπονδίες. Δεχθήκαμε επτά ομοσπονδίες στην επιτροπή και νομίζω άλλες τόσες δεν μπόρεσαν τελικά να χωρέσουν στη συνεδρίαση.
      Είναι προφανέστατα δίκαιο το αίτημα των δεκαπέντε χιλιάδων αποφοίτων υπαξιωματικών παραγωγικών σχολών να παίρνουν το βαθμό του ανθυπολοχαγού στα δεκαεννέα χρόνια σε σχέση με τα είκοσι ένα χρόνια. Δεν ξέρω γιατί έγινε αυτή η ρύθμιση με τα είκοσι. Νομίζω ότι θα ήταν μία ένδειξη ότι τιμώνται οι παραγωγικές σχολές, αφού έτσι κι αλλιώς δεν υπάρχει και κόστος.
      Να θυμίσω εδώ από την επιτροπή ότι ήταν συγκλονιστική η παρουσία των πεσόντων του Πανελλήνιου Συλλόγου Πεσόντων Αεροπόρων –της κυρίας που ανέφερε όλα αυτά που ανέφερε- για την απονομή του ανώτερου βαθμού της κατηγορίας και στους πεσόντες προ της 1ης Φεβρουαρίου 2006. Είναι μία δίκαιη ρύθμιση για να σταματήσει έτσι η διακριτική μεταχείριση ανθρώπων που έπεσαν στο καθήκον.
      Νομίζω ότι και στην επιτροπή και εδώ ακούσαμε πολλά από το ΠΑ.ΣΟ.Κ. Εγώ διερωτώμαι για το εξής: Το ΠΑ.ΣΟ.Κ. δεν κυβερνούσε επί είκοσι χρόνια; Δηλαδή, κάθε φορά που ακούω το ΠΑ.ΣΟ.Κ. να μιλά για κομματισμό στις Ένοπλες Δυνάμεις, κάθε φορά που ακούω από το ΠΑ.ΣΟ.Κ. να μιλά για συνεχείς αποστρατείες, άδικες, ξεχνάμε ότι ήταν Αρχηγός Γ.Ε.Ε.Θ.Α. μέλος της Κεντρικής Επιτροπής του ΠΑ.ΣΟ.Κ.; Ο κόσμος διαμαρτύρεται συνεχώς. Από τον Άρη πέσαμε; Δεν μάθανε τίποτα για μαζικές αποστρατείες είκοσι ετών; 
      Και βέβαια, εδώ είναι τεράστια η ευθύνη της Νέας Δημοκρατίας, η οποία τέσσερα χρόνια τώρα δεν αποκατέστησε τις αδικίες. Εκεί βρίσκεται όλο το ζήτημα. Είναι συνεχείς οι διαμαρτυρίες για το ότι άφησε κόσμο και πολύτιμες δυνάμεις στην κατάψυξη. 
      Είπα και στους Υπουργούς, όταν είχαν έρθει στην επιτροπή, ότι οι Τούρκοι τους αξιωματικούς που αποστρατεύουν, τους αξιοποιούν. Δεν τους πετάνε σαν στυμμένες λεμονόκουπες. Είχα πει όταν είχαν γίνει τα Ίμια –είναι ίσως βαρετό, αλλά θα το επαναλάβω- ότι τα ετοίμαζαν από το 1973. Επαιρόταν Τούρκος αξιωματικός, όταν έγιναν τα Ίμια τέτοιες ημέρες πριν από δώδεκα χρόνια, ότι το ετοίμαζαν το 1973 και το έκαναν το 1996 από το think tank που μάζευαν οι Τούρκοι απ’ αυτούς τους αξιωματικούς που δεν τους πέταγαν σαν στυμμένες λεμονόκουπες.
Και βέβαια εκείνοι καθόντουσαν και επεξεργαζόντουσαν ορισμένα σχέδια και βέβαια στα πλαίσια του εθνικιστικού κεμαλικού κατεστημένου, στα πλαίσια της ιμπεριαλιστικής πολιτικής της Τουρκίας. 
      Τώρα όσον αφορά τον Α.Ο.Ο.Α., ήταν πραγματικά συγκλονιστική η καταγγελία των δικαιούχων σε φιλοκυβερνητική εφημερίδα, την «ΚΑΘΗΜΕΡΙΝΗ», στις 23 Δεκεμβρίου, οι οποίοι αναφέρουν ότι ούτε λίγο ούτε πολύ πρέπει να περιμένουν εξήντα έως εβδομήντα χρόνια για να εξυπηρετηθούν και όταν οι ίδιοι ζητούν επιστροφή των εισφορών που είχαν καταβάλει, αυτή η επιστροφή γίνεται άτοκα. Αυτό είναι κάτι τελείως άδικο. Δηλαδή, καταβάλουν εισφορές και δεν παίρνουν αντίκρισμα. Περιμένουν εξήντα-εβδομήντα χρόνια. Δηλαδή, πρακτικά αυτό είναι και τρελό να το συζητάμε. Ζητούν επιστροφή εισφορών και αυτή η επιστροφή γίνεται άτοκα. Δεν μπορεί, λοιπόν, αυτή η επιστροφή να γίνεται με το νόμιμο τόκο, όπως είναι και το απολύτως λογικό; 
      Λίγο πιο πριν αναφέρθηκε ο κ. Λεβέντης, αλλά και άλλοι συνάδελφοι, στο άρθρο 1 παράγραφος 1, σχετικά με την άδεια πώλησης καπνοπαραγωγικών προϊόντων. Είναι λογικό να γίνει πέντε χρόνια το ελάχιστο διάστημα –λέω ένα νούμερο- που κάποιος θα πρέπει να κατοικεί σ’ ένα συγκεκριμένο μέρος, όπου θα υπάρχει και κατάστημα. Το διάστημα αυτό θα μπορούσε να είναι και οκτώ χρόνια. Πάντως, νομίζω ότι τα δύο χρόνια ότι είναι λίγα.  
      Τώρα θα αναφερθώ στους τρίτεκνους. Φυσικά, δεν ευθύνεται το Υπουργείο Εθνικής Αμύνης γι’ αυτό. Οι πολύτεκνοι ανέφεραν στην επιτροπή ότι θα υπάρξουν προσφυγές που θα υποβληθούν, διότι θα κριθεί αντισυνταγματική η ρύθμιση για τους τρίτεκνους. Και όλα αυτά ξεκινούν από το ότι η Νέα Δημοκρατία δεν τιμά τις δεσμεύσεις της. Με μιάμιση γραμμή μπορούσαν να έχουν τελειώσει το θέμα τότε. Μπορούσαν να έχουν εξομοιώσει απολύτως τους τρίτεκνους με τους πολύτεκνους και το θέμα θα είχε λυθεί. Το θέμα δεν αφορά το Υπουργείο Εθνικής Αμύνης, αλλά θα δημιουργηθεί μία περαιτέρω βαβούρα από το τίποτα, γιατί η Νέα Δημοκρατία απλά δεν κάνει τους τρίτεκνους, πολύτεκνους. 
      Η Εθνική Συνομοσπονδία Ατόμων με Ειδικές Ανάγκες είχε επισημάνει ότι άτομα με ποσοστό αναπηρίας 50% και πάνω θα μπορούσαν να είναι δικαιούχοι. Νομίζω ότι πρόκειται για ένα λογικό αίτημα. 
      Όσον αφορά τώρα την τροπολογία –τώρα βέβαια έχει ενσωματωθεί στο σχέδιο νόμου και αποτελεί άρθρο- για τις προμήθειες, προφανώς στόχος όλων είναι η ενίσχυση της εγχώριας βιομηχανικής συμμετοχής. Είχα ρωτήσει και στην επιτροπή αν υπάρχει κάποιο ποσοστό αύξησης…
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Κοινοβουλευτικέ Εκπρόσωπε, δεν συζητάμε τις τροπολογίες σήμερα. 
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Έκανα αυτήν την παρατήρηση, κυρία Πρόεδρε, γιατί νομίζω ότι είναι βασική, δεδομένου ότι αφορά τη διαφάνεια. 
      Πάντως θα ήθελα να πω ότι το σχέδιο νόμου ήταν μια μεγάλη ευκαιρία για να τακτοποιηθεί μια σειρά χρονιζόντων θεμάτων. Ειλικρινά, δεν ξέρω αν γίνεται κάτι τέτοιο, διότι –επαναλαμβάνω- τα αιτήματα συνεχίζουν να μας κατακλύζουν, παρά το γεγονός ότι ο διάλογος συνεχίστηκε επί οκτώ μήνες. Νομίζω πως σ’ αυτήν τη χώρα για τα πάντα περισσεύουν χρήματα, όπως για τα ομόλογα, για το Χρηματιστήριο ή για οτιδήποτε άλλο, εκτός από τους ανθρώπους που υπερασπίζονται την ασφάλεια της χώρας. Αποτελεί, λοιπόν, ένα ζήτημα το γεγονός ότι υπάρχουν χρήματα για τα πάντα, εκτός από πράγματα αυτονόητα. 
      Ευχαριστώ πολύ. 
     (Χειροκροτήματα από την πτέρυγα του ΛΑ.Ο.Σ.)
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε. 
    Ερχόμαστε τώρα στον κατάλογο των ομιλητών Βουλευτών. 
    Πρώτος είναι ο κ. Βελόπουλος, ο οποίος έχει και το λόγο. 
    ΚΥΡΙΑΚΟΣ ΒΕΛΟΠΟΥΛΟΣ: Κυρίες και κύριοι συνάδελφοι, θα ήθελα να ξεκινήσω με ένα αρχαίο ρητό του Αισχύλου, ο οποίος είπε «Η μωρία δίδωσιν ανθρώποις κακά». Και χρησιμοποιώ αυτό το ρητό ως εισαγωγή, γιατί χρωστώ μια απάντηση σε δύο συναδέλφους, και στον κ. Μπανιά και στον κ. Τζαμτζή οι οποίοι βρίσκονται εδώ.
    Κύριε Μπανιά, ποιος σας είπε ότι είμαστε μιλιταριστές; Ποιος σας είπε ότι είμαστε μιλιταριστές, σωβινιστές και δεν ξέρω τι άλλο; Ποιος σας είπε ότι εσείς έχετε το δικαίωμα να είστε οι μόνοι ειρηνοποιοί ή οι μόνοι φιλειρηνιστές εντός της ελληνικής Βουλής; 
    Θα ήθελα όταν αναφερόμαστε σε πρόσωπα ή κόμματα του ελληνικού Κοινοβουλίου να είμαστε πιο προσεκτικοί. Κανείς δεν είναι περισσότερο πατριώτης από κάποιον άλλον εδώ μέσα και κανείς δεν είναι περισσότερο φιλειρηνιστής από κάποιον άλλον. Αν δεν το καταλάβουμε αυτό εδώ μέσα, κάνουμε μεγάλο λάθος. Έτσι απλά, γιατί η ιστορία σας, σας διακρίνει τουλάχιστον για το μέτρο σας. 
    Θα πάω στο συνάδελφο κ. Τζαμτζή και θα του πω ότι λαϊκισμός –το έχω πει εδώ μέσα και θα το πω για ακόμα μια φορά, μήπως και το καταλάβετε- και λαϊκιστής είναι αυτός που προεκλογικά λέει άλλα και μετεκλογικά κάνει άλλα. Λαϊκιστής είναι αυτός που υπόσχεται προεκλογικά για να κλέψει την ψήφο του ελληνικού λαού και μετεκλογικά κάνει άλλα. Αν, λοιπόν, δεν ξέρετε τι σημαίνει λαϊκισμός, φρονώ ότι πρέπει να ανοίξετε ένα λεξικό ή να δείτε το κόμμα σας, το οποίο προεκλογικά έλεγε άλλα και μετεκλογικά κάνει άλλα. Δεν χρειαζόμαστε, λοιπόν, ούτε λαϊκιστές ούτε μιλιταριστές στην ελληνική Βουλή. Χρειαζόμαστε λογικούς ανθρώπους και αντικειμενικούς να βλέπουν τα πραγματικά δεδομένα. 
    Είπα και χθες, αλλά θα το πω για ακόμα μια φορά ότι αυτή η ιστορία με τους ΕΠ.ΟΠ., εμένα με βρίσκει ριζικά αντίθετο για έναν και μόνο λόγο: Δεν υπάρχει αξιοκρατία. 
Η Νέα Δημοκρατία απέδειξε ότι για την αξιοκρατία κάνει τα ελάχιστα. Είναι γνωστό ότι δεκαπέντε-είκοσι χιλιάδες άνθρωποι –δεν ξέρω πόσοι ακριβώς θα έρθουν μέσα- θα είναι «γαλάζια» παιδιά. Το απέδειξε με τις προηγούμενες προσλήψεις της. 
	Μια και μιλάμε για αξιοκρατία, θα πω πως από δημοσιεύματα εφημερίδων ο κύριος Υπουργός ξέρει ότι μετατάξεις γίνονται από το πεζικό στην αεροπορία ή στο ναυτικό. Λίστες ονομάτων των «γαλάζιων» παιδιών δημοσιοποιήθηκαν, κύριε Υπουργέ, στις εφημερίδες. Γίνονται από το Υπουργείο σας. Αυτά να μην τα ξεχνάμε! 
	Όπως, επίσης, θα ήθελα να τονίσω ότι θα πρέπει να είμαστε προσεκτικοί για το θέμα των προμηθειών. Έρχεται χιονοστιβάδα εξελίξεων, κύριε Υπουργέ. Δεν εμπλέκεται μεν το Υπουργείο σας, αλλά οι προμήθειες στην ιστορία με τη «SIEMENS» θα δείξουν άλλη μια φορά πόσο σαθρό είναι το θεμέλιο του οικοδομήματος που οικοδόμησαν τα δυο μεγάλα κόμματα. Γιατί η ιστορία της «SIEMENS» αγγίζει και τα δυο μεγάλα κόμματα!
	Χθες καταγγέλθηκε σε τηλεοπτικούς διαύλους ότι υπάρχει εμπλοκή Υπουργών, Υφυπουργών και συνδικαλιστών. Μάλιστα, το χειρότερο απ’ όλα είναι ότι, ενώ η γερμανική δικαιοσύνη έχει ασκήσει διώξεις και έχει πει και ονόματα, η ελληνική δικαιοσύνη δεν ζητά δικαστική συνδρομή. Αν δεν είναι ντροπή για τη δημοκρατία μας που ο Υπουργός Δικαιοσύνης δεν μιλάει με τους δικαστές, ώστε να καλέσει τους Γερμανούς να πει ποιοι, επιτέλους, είναι αυτοί οι Υπουργοί που πήραν 100.000.000 ευρώ, που πήραν μίζες αποδεδειγμένα, όπως λέει η γερμανική δικαιοσύνη, τότε θα αιωρείται πάνω από τη Νέα Δημοκρατία –γιατί δεν είναι μόνο αυτή υπαίτια- μια ολόκληρη ιστορία, που ειλικρινά θα είναι καταιγιστική για τις εξελίξεις. 
    Ας είμαστε προσεκτικοί και είμαι σίγουρος –γιατί είστε αμέμπτου ηθικής, κύριε Υπουργέ- ότι πρέπει η Κυβέρνησή σας, ο Πρωθυπουργός, να ζητήσει μέσω του Υπουργού Δικαιοσύνης να ζητηθεί συνδρομή από τη γερμανική δικαιοσύνη. Να αποκαλυφθούν οι κύριοι αυτοί που έφαγαν 100.000.000 ευρώ από το  υστέρημα του ελληνικού λαού σε μίζες. Είναι ντροπή! Ειλικρινά το λέω αυτό. 
    ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Σε ποια χρονική περίοδο; Πείτε το. 
    ΚΥΡΙΑΚΟΣ ΒΕΛΟΠΟΥΛΟΣ: Είναι η τελευταία δωδεκαετία ή, τουλάχιστον, από το 1999-2000, όπως λένε, μέχρι το 2006. Αν δεν κάνω λάθος, το 2004 αναλάβατε εσείς το Υπουργείο, κύριε Υπουργέ. 
    ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Είναι 2005. 
    ΚΥΡΙΑΚΟΣ ΒΕΛΟΠΟΥΛΟΣ: Είναι 2006. Χθες λέχθηκε πως είναι το 2006. 
    ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Δεν έχει σημασία ο χρόνος. 
	ΚΥΡΙΑΚΟΣ ΒΕΛΟΠΟΥΛΟΣ: Σημασία, όμως, έχει ότι εμπλέκεστε έμμεσα ή άμεσα. Στείλτε αυτούς στη δικαιοσύνη. Επιτέλους, η Νέα Δημοκρατία ας το κάνει πράξη και ας τους στείλει στη δικαιοσύνη! Έναν από το ΠΑ.ΣΟ.Κ. να δω στη δικαιοσύνη και να πω ότι εσείς έχετε δίκιο! Μα, εδώ αλληλοκαλύπτεστε. Ο ένας καλύπτει τον άλλο. Και λέω, λοιπόν, το εξής…
    	ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Χθες απήντησε ο Κυβερνητικός Εκπρόσωπος. 
    	ΚΥΡΙΑΚΟΣ ΒΕΛΟΠΟΥΛΟΣ:  Κύριε Υπουργέ, δεν θα κάνω τώρα διάλογο. Μπορείτε να απαντήσετε μετά. 
    Θα πάμε τώρα και στα εξοπλιστικά. Να μιλήσω λίγο για τα εξοπλιστικά, για να δείτε τι σημαίνει «εξοπλιστικό πρόγραμμα από το ΠΑ.ΣΟ.Κ.». Το είπα και χθες. Έτσι, για να μην ξεχνάμε, κύριε Καρχιμάκη. 
    Ακούστε, λοιπόν, τι έκανε το ΠΑ.ΣΟ.Κ.. Αγόρασε TOR-M1, οι οποίοι δεν είναι συμβατοί για την αμυντική μας ομπρέλα. Αυτό είναι δεδομένο. Καταγγέλθηκε πλειστάκις και κανείς δεν απολογήθηκε. 
    Σύστημα αυτοπροστασίας F-16. Από 120.000.000 δολάρια πήγε στα 300.000.000 δολάρια, γιατί διαπραγματευόμασταν από εδώ και από εκεί. Και βέβαια, υπάρχει παντελής ανομοιογένεια μεταξύ των οπλικών συστημάτων. Θα δώσω ένα παράδειγμα. 
    Ακούστε τι ελικόπτερα παίρνει η Ελλάδα, για να καταλάβετε πώς λειτουργεί το σύστημα. Η Πυροσβεστική έχει τα BK-117, γερμανοϊαπωνικής κατασκευής. Η ΕΛ.ΑΣ. έχει τα ΒΟ-105, που είναι γερμανικά. Το Πολεμικό Ναυτικό έχει τα  AEGEAN HAWKS-7013. Ο Στρατός τα NH-90 και τα HUEY. Το ΕΚΑΒ τα Α-109. 
    Αυτό, λοιπόν, δείχνει ότι δεν υπάρχει συγκροτημένη αντίληψη για τους εξοπλισμούς. Ανομοιογενή ελικόπτερα, ανομοιογενή υλικά, τα οποία δεν συνδέονται. Επιτέλους να κοιτάξουμε να κάνουμε μακροπρόθεσμη πολιτική και στρατηγική στους εξοπλισμούς, γιατί είναι το υστέρημα του ελληνικού λαού. Είναι χρήματα από τη φορολογία των Ελλήνων πολιτών. 
    Αεροσκάφη δεν πετούν το βράδυ. Πολλά είναι τυφλά. Υποβρύχια, τα οποία γέρνουν και τα οποία, βέβαια, παραγγείλαμε και τα πληρώσαμε προκαταβολικά, κύριε Καρχιμάκη! 
    Είμαστε η χώρα της παγκόσμιας πατέντας! Πληρώνει προκαταβολικά όλο το ποσό για κάτι που θα πάρει μετά από πέντε χρόνια! Και βέβαια, αυτά γέρνουν. Πηγαίνουν με ειδική διαδικασία. Γέρνουν! Αν θα περπατήσουν ποτέ και αν υλοποιηθούν! 
    Εύχομαι, κύριε Υπουργέ, να κάνετε αυτό που κάνατε μέχρι σήμερα. Αρνείστε να τα παραλάβετε. Συνεχίστε να αρνείστε και εμείς θα σας χειροκροτήσουμε. Γιατί περίπου ένα δισεκατομμύριο λεφτά δεν είναι λίγα λεφτά! 
    Συνεχίζουμε. Μια και μιλάω για τον Ελληνικό Στρατό, θα ήθελα να πω το εξής: το θέμα των αυτοκτονιών, κύριε Υπουργέ, να το δείτε προσεκτικότατα. Αυτό είναι ένα ζήτημα μεγίστης σημασίας για την ελληνική κοινωνία. Στέλνουμε τα Ελληνόπουλα να φυλάττουν Θερμοπύλες, να φυλάττουν την πατρίδα. Πολλά απ’ αυτά γυρίζουν σε φέρετρα όχι από πόλεμο, αλλά από αυτοκτονίες. Πού οφείλονται αυτές; 
    Ας δούμε την ανθρώπινη διάσταση του θέματος. Ας δούμε τον άνθρωπο. Ας γίνουμε ανθρωποκεντρικοί. Γιατί ο άνθρωπος είναι αυτός που κάνει τη διαφορά στο Στρατό. Όχι μόνο το μηχάνημα, όχι μόνο το αεροπλάνο. Αν δεν έχεις άνθρωπο, δεν έχεις κανένα μηχάνημα. 
    Θα ήθελα, επίσης, να πω ότι αυτό με τα περίπτερα με βρίσκει σύμφωνο. Όμως, κοιτάξτε και αυτούς που πέφτουν εν καιρώ ειρήνης, αν μπορούμε να κάνουμε κάτι και γι’ αυτούς. 
    Επίσης, θα ήθελα να σας καταγγείλω –έχω καταθέσει και ερώτηση- ότι πριν από λίγο καιρό, την 28η Οκτωβρίου, στη Θεσσαλονίκη έγινε παρέλαση. Ένας εύελπις είπε το «Μακεδονία ξακουστή». Τιμωρήθηκε με είκοσι μέρες κράτηση! Γιατί; Ρώτησα εσάς και περιμένω την απάντησή σας. Ψάξτε το!
     Είναι δυνατόν να τιμωρείται Εύελπις γιατί τραγουδάει το «Μακεδονία ξακουστή»; Είναι δυνατόν να γίνονται στον Ελληνικό Στρατό αυτά τα πράγματα; Που είναι το φρόνημα; Πως θα καλλιεργηθεί το φρόνημα του Ελληνικού Στρατού; Πως θα καλλιεργήσουμε φρόνημα φιλοπατρίας; Όχι μιλιταρισμού, αλλά φιλοπατρίας και πατριωτισμού, για να μη μπερδεύουμε τις έννοιες.
     Η λειψανδρία είναι το μεγάλο πρόβλημα του Ελληνικού Στρατού. Και θα σας πω και κάτι άλλο. Όποτε η Ελλάς είχε μισθοφορικό στρατό, κύριε Υφυπουργέ, δυστυχώς υπέστη τεράστιες ήττες. Ο μισθοφόρος είναι μισθοφόρος. 
     Πρέπει να καλλιεργήσουμε φρόνημα στον Ελληνικό Στρατό και να δώσουμε κίνητρα να γίνουν νέοι Έλληνες, νέα παιδιά. Δώστε κίνητρα στους τριτέκνους να γεννηθούν και άλλα παιδιά, να έχουμε Στρατό. Και θα πηγαίνει ο στρατιώτης όχι για να παίρνει πέντε φράγκα ή για να πάρει 700 ευρώ ή 1.000 ευρώ, αλλά για να είναι πατριώτης και να αγωνίζεται για την υπεράσπιση της Ελλάδος. Αυτό είναι το ζητούμενο.
     Κλείνοντας να πω ότι για μένα η κομματικοποίηση είναι ό,τι χειρότερο υπάρχει στο Στρατό. Βγαίνουν στρατηγοί ή συνταγματάρχες στη σύνταξη και δεν τους αξιοποιούμε. Πρέπει να τους αξιοποιήσουμε, είτε είναι «πράσινοι» είτε είναι «γαλάζιοι», γιατί πάνω απ’ όλα είναι Έλληνες στρατιωτικοί, είναι Έλληνες που το ελληνικό κράτος πλήρωσε για να εκπαιδευτούν. Δεν μ’ ενδιαφέρει αν είναι «πράσινοι» ή «γαλάζιοι». Αν είναι καλοί, να παραμείνουν στο στράτευμα και να βοηθήσουν τον Ελληνικό Στρατό, να βοηθήσουν την ελληνική κοινωνία. Ο Στρατός δεν έχει σχέση με «γαλάζιους» και «πράσινους», έχει σχέση με εθνικά ιδεώδη, έχει σχέση με πατριωτισμό. Κι αυτό πρέπει να το καταλάβουμε.
     Θα κλείσω με κάτι που είπε ο Ισοκράτης «ψεύδος μισήτω πας φρόνιμος και σοφός». Αυτό σημαίνει ότι οι λογικοί και οι σοφοί μισούν το ψέμα.
     Δυστυχώς το κόμμα σας, κύριε Υπουργέ, όχι μόνο δεν μισεί το ψέμα, αλλά συνεχίζει δια Βουλευτών του να λέει ψέματα και δυστυχώς να εκθέτει τον Πρωθυπουργό. Και οι επιλογές του περιβάλλοντος του Πρωθυπουργού εκθέτουν όλη την Ελλάδα, όλη την Κυβέρνηση και δυστυχώς την ελληνική κοινωνία.
     (Χειροκροτήματα από την πτέρυγα του Λαϊκού Ορθόδοξου Συναγερμού)
     ΙΟΡΔΑΝΗΣ ΤΖΑΜΤΖΗΣ: Κυρία Πρόεδρε, το λόγο επί προσωπικού.
     ΠΡΟΕΔΡΕΥΟΥΣΑ (Έλσα Παπαδημητρίου): Ελέχθη το όνομά σας, κύριε συνάδελφε;
     ΙΟΡΔΑΝΗΣ ΤΖΑΜΤΖΗΣ: Όχι μόνο ελέχθη, έγινε εκτενής αναφορά.
     ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, έχετε το λόγο.
     ΙΟΡΔΑΝΗΣ ΤΖΑΜΤΖΗΣ: Αυτό που θέλω να τονίσω σε όσα είπε προηγουμένως ο συνάδελφος κ. Βελόπουλος, είναι σχετικά με τον ορισμό λαϊκισμός.
     ΠΡΟΕΔΡΕΥΟΥΣΑ (Έλσα Παπαδημητρίου): Το προσωπικό σας θέμα παρακαλώ.
     ΙΟΡΔΑΝΗΣ ΤΖΑΜΤΖΗΣ: Κυρία Πρόεδρε, λαϊκισμός είναι να λες ό,τι θέλεις χωρίς να πρόκειται ποτέ να δώσεις λογαριασμό σε κανέναν, γιατί δεν πρόκειται ποτέ να γίνεις Κυβέρνηση.
     ΚΥΡΙΑΚΟΣ ΒΕΛΟΠΟΥΛΟΣ: Αρκεί να μη λες ψέματα.
     ΠΡΟΕΔΡΕΥΟΥΣΑ (Έλσα Παπαδημητρίου): Κύριε Τζαμτζή…
     ΙΟΡΔΑΝΗΣ ΤΖΑΜΤΖΗΣ: Λαϊκισμός είναι να βρίζεις τα «γαλάζια» παιδιά και από την άλλη να τα χαϊδεύεις.
     Λαϊκισμός είναι αυτό που κάνει…
     ΠΡΟΕΔΡΕΥΟΥΣΑ (Έλσα Παπαδημητρίου): Κύριε Τζαμτζή, παρακαλώ! Είστε παλιός συνάδελφος και δεν δικαιούστε…
     ΙΟΡΔΑΝΗΣ ΤΖΑΜΤΖΗΣ: Λαϊκισμός είναι αυτό που κάνει ο κ. Βελόπουλος απευθυνόμενος σε όλους και λέγοντας παραμύθια της Χαλιμάς. 
     ΚΥΡΙΑΚΟΣ ΒΕΛΟΠΟΥΛΟΣ: Λέτε ψέματα.
     ΠΡΟΕΔΡΕΥΟΥΣΑ (Έλσα Παπαδημητρίου): Κύριε Τζαμτζή, είστε παλιός, εκλεκτός συνάδελφος και δεν δικαιούστε να αγνοείτε και τη διαδικασία και το Προεδρείο.
     ΙΟΡΔΑΝΗΣ ΤΖΑΜΤΖΗΣ: Σε μένα αναφέρθηκε ο κ. Βελόπουλος.
     ΚΥΡΙΑΚΟΣ ΒΕΛΟΠΟΥΛΟΣ: Κυρία Πρόεδρε, να ανακαλέσει ο κύριος συνάδελφος.
     ΠΡΟΕΔΡΕΥΟΥΣΑ (Έλσα Παπαδημητρίου): Κύριε Βελόπουλε, παρακαλώ καθίστε. 
     Παρακαλώ να μη γράφεται καμμία διακοπή στα Πρακτικά.
     Κύριε Μπανιά, έχετε το λόγο.
     ΚΥΡΙΑΚΟΣ ΒΕΛΟΠΟΥΛΟΣ: …(δεν ακούστηκε)
     ΠΡΟΕΔΡΕΥΟΥΣΑ (Έλσα Παπαδημητρίου): Κύριε Βελόπουλε, εδώ είναι Βουλή. Παρακαλώ συνέλθετε!
     ΚΥΡΙΑΚΟΣ ΒΕΛΟΠΟΥΛΟΣ: …(δεν ακούστηκε)
     ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Μπανιάς έχει το λόγο.
     ΙΩΑΝΝΗΣ ΜΠΑΝΙΑΣ: Κύριε Βελόπουλε, ηρεμήστε γιατί δεν είστε και προσεκτικός. Είστε επιθετικός χωρίς λόγο και θα σας πω συγκεκριμένα.
     Κυρία Πρόεδρε, είναι η τέταρτη φορά που αναφέρθηκαν στο όνομά μου. Προφανώς θα ήταν παρεξήγηση αν μια φορά αναφέρονταν με κάποια συγκεκριμένα στοιχεία σε ό,τι αφορά αυτά που είπα εγώ χθες, αλλά εδώ βλέπω για τέταρτη φορά να αναφέρονται και μπορεί να υπάρχει και σκοπιμότητα.
     Ήταν συγκεκριμένο αυτό που είπα χθες και ευτυχώς υπάρχουν τα Πρακτικά για όποιον θέλει να τα διαβάσει. Εγώ δεν θα οξύνω την κατάσταση για να σας πω ότι είστε αδιάβαστος, γιατί κάνατε προσωπική επίθεση…
     ΠΡΟΕΔΡΕΥΟΥΣΑ (Έλσα Παπαδημητρίου): Απευθύνεστε στο Προεδρείο, κύριε Μπανιά.
     ΙΩΑΝΝΗΣ ΜΠΑΝΙΑΣ: Ναι, κυρία Πρόεδρε.
     Εγώ, λοιπόν, μίλησα για τις επιλογές της Κυβέρνησης και για συγκεκριμένους λόγους. Ανέφερα ότι η κλιμάκωση των εξοπλισμών και μια σειρά άλλα ζητήματα που υπάρχουν μέσα σ’ αυτό το νομοσχέδιο, αποτελούν ζητήματα που οδηγούν στην περαιτέρω στρατιωτικοποίηση. Είναι μια πολιτική κρίση αυτό το πράγμα.
     Και επειδή αναφέρεστε στους αρχαίους, υπάρχει το «μέτρον άριστον». Δέστε τα Πρακτικά. Δέστε ακριβώς τι ειπώθηκε και ανακαλέστε αυτά που είπατε, όχι για μένα…
      ΚΥΡΙΑΚΟΣ ΒΕΛΟΠΟΥΛΟΣ: Αν είναι έτσι, να σας ζητήσω συγγνώμη.
      ΙΩΑΝΝΗΣ ΜΠΑΝΙΑΣ: Όχι για μένα, αλλά για να γίνεται εδώ ένας ουσιαστικός διάλογος.
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ.
      Το λόγο έχει η κ. Παρασκευή Μπουζάλη.
      ΠΑΡΑΣΚΕΥΗ ΜΠΟΥΖΑΛΗ: Ευχαριστώ πολύ, κυρία Πρόεδρε.
      Κυρίες και κύριοι συνάδελφοι, οι Ένοπλες Δυνάμεις αποτελούν τον εγγυητή της εδαφικής ακεραιότητας, αλλά και της εθνικής ανεξαρτησίας, της χώρας μας. Αποστολή τους είναι η προστασία των εθνικών συμφερόντων και η παροχή του αισθήματος της ασφάλειας στους πολίτες, που εκπροσωπούν, έναντι των εξωτερικών απειλών.
      Πάνω, λοιπόν, σε αυτό το πλαίσιο και απαντώντας στους αγαπητούς συναδέλφους, που μίλησαν πιο πριν, η Κυβέρνηση της Νέας Δημοκρατίας ό,τι είπε, έκανε. Δηλαδή, μέσα στα τέσσερα χρόνια, που πέρασαν, οικοδόμησε την πολιτική της, έτσι ώστε να έχουμε εκσυγχρονισμό και βελτίωση στην αποτελεσματικότητα των Ελληνικών Ενόπλων Δυνάμεων.
      Μέσα, λοιπόν, σε ένα δυναμικό πλαίσιο ορθολογικής διαχείρισης πόρων, αξιοκρατίας και διαφάνειας, υλοποιεί με συνέπεια τις δεσμεύσεις για ακόμα πιο σύγχρονες Ένοπλες Δυνάμεις. Με τις τομές και τις μεταρρυθμίσεις διαμορφώνει τα νέα δεδομένα, που συντελούν στη βελτίωση της οργάνωσης των υποδομών, της εκπαίδευσης, του εξοπλισμού των Ενόπλων Δυνάμεων της χώρας.
      Ειδικότερα, λοιπόν, αυτά που είπαμε και κάναμε, οι στόχοι, επιτυγχάνονται με μια σειρά από αποτελεσματικές δράσεις όπως. Η αναδιοργάνωση των Υπηρεσιών του Υπουργείου Εθνικής Άμυνας. Η προμήθεια νέων οπλικών συστημάτων και η δημιουργία κατάλληλων υποδομών υποστήριξής τους. Η ενίσχυση της διαφάνειας στις αμυντικές προμήθειες. Η αξιοποίηση της κρατικής και της ιδιωτικής αμυντικής βιομηχανίας. Ο εκσυγχρονισμός της οργάνωσης και της διοίκησης του στρατεύματος. Η αναμόρφωση του μισθολογίου των στρατιωτικών. Η πρόσληψη των Επαγγελματιών Οπλιτών με αναβαθμισμένα προσόντα και γνώσεις. Η βελτίωση της ποιότητας της στρατιωτικής θητείας. Η δημιουργία, αλλά και η στήριξη, του θεσμού των ΕΦ.Υ.Ε.Σ.. Η στήριξη τελικά των ακριτικών περιοχών.
      Κυρίες και κύριοι συνάδελφοι, με το νέο πολυνομοσχέδιο του Υπουργείου Εθνικής Αμύνης συνεχίζουμε την πολιτική, που χαράξαμε, για αποτελεσματικότερη οργάνωση, αλλά και ανάπτυξη των Ελληνικών Ενόπλων Δυνάμεων. Συνεχίζουμε την προσπάθεια που ξεκινήσαμε, έτσι ώστε η χώρα μας να αποτελεί παράγοντα σταθερότητας στην ευρύτερη περιοχή των Βαλκανίων.
      Αγαπητοί συνάδελφοι, το νέο πλαίσιο, που συζητούμε σήμερα, διαθέτει ένα βαθύτατο κοινωνικό προσανατολισμό. Ρυθμίζει ζητήματα και θέματα του Υπουργείου, που ήταν για πολλά χρόνια σε εκκρεμότητα. 
      Πιο συγκεκριμένα, στα έξι κεφάλαια, που το αποτελούν, τα σημαντικότερα σημεία που προβλέπονται, είναι τα εξής:
      Η αύξηση των Επαγγελματιών Οπλιτών, που υπηρετούν στις Ένοπλες Δυνάμεις, από είκοσι πέντε χιλιάδες σε σαράντα χιλιάδες, προκειμένου να καλυφθούν –και μόνο- οι αυξημένες ανάγκες των Ενόπλων Δυνάμεων.
      Η χορήγηση αδειών εκμετάλλευσης περιπτέρων σε άτομα με αναπηρία, σε πολύτεκνες οικογένειες και φυσικά, κατά προτεραιότητα, σε πολεμιστές της Κύπρου.
      Η αύξηση του αριθμού των χορηγούμενων αδειών περιπτέρων και λιανικής πώλησης καπνοβιομηχανικών προϊόντων.
      Η εισαγωγή στις Στρατιωτικές Σχολές από το ακαδημαϊκό έτος 2008 – 2009 με ποσοστό 35% των παιδιών πολυτέκνων, αλλά και τρίτεκνων οικογενειών.
      Η αντιμετώπιση σειράς θεμάτων σχετικών με το προσωπικό των Ενόπλων Δυνάμεων, όπως είναι η εκπαίδευση, η εξέλιξη, η στελέχωση των μονάδων, αλλά και η διευκόλυνση των στελεχών στην απόκτηση ιδιόκτητης στέγης.
      Η νομοθετική αντιμετώπιση της βαθμολογικής εξέλιξης των ανθυπασπιστών, που προέρχονται από τις Ανώτερες Στρατιωτικές Σχολές Υπαξιωματικών.
      Η τροποποίηση των διατάξεων του άρθρου 13 του ν. 1911/1990, που αφορά τους Οπλίτες Βραχείας Ανακατάταξης και του άρθρου 51 του ν. 3205/2003.
      Με αυτό τον τρόπο, λοιπόν, ο θεσμός των Ο.Β.Α. καθίσταται αποτελεσματικότερος για τις Ένοπλες Δυνάμεις και παράλληλα ελκυστικότερος στους νέους, αφού προβλέπεται η χορήγηση εφάπαξ αποζημίωσης κατά την απόλυσή τους, αλλά και η βελτίωση των αποδοχών τους.
      Το δικαίωμα τμηματικής εκπλήρωσης της θητείας στους μόνιμους κατοίκους του εξωτερικού. 
      Η ρύθμιση θεμάτων των Μετοχικών Ταμείων Στρατού, Ναυτικού και Αεροπορίας. Συγκεκριμένα, αναπροσαρμόζονται τα χορηγούμενα από τα Μετοχικά Ταμεία μερίσματα στους δικαιούχους τους σύμφωνα με τις μισθολογικές τους προαγωγές του ν. 3408/2005.
      Η δυνατότητα, από 1 Ιανουαρίου 2007, αναπροσαρμογής των επιδομάτων αναπηρίας και των λοιπών αμοιβών και αποζημιώσεων με κοινές αποφάσεις του αρμοδίου Υπουργού και του Υπουργού Οικονομίας και Οικονομικών.
      Η μετατροπή των Ταμείων Αλληλοβοηθείας του Στρατού, του Ναυτικού, της Αεροπορίας, του Ταμείου Πρόνοιας του Ναυτικού σε ειδικούς –όπως θέλετε, πείτε τους- «διακριτούς» λογαριασμούς.
      Κυρίες και κύριοι συνάδελφοι, οι αλλαγές και οι διευθετήσεις, που προσφέρονται με το νέο πλαίσιο στα μισθολογικά θέματα του προσωπικού των Ενόπλων Δυνάμεων, αλλά και στα ζητήματα οργάνωσης, είναι σημαντικές και φυσικά κινούνται προς τη σωστή κατεύθυνση.
      Γι’ αυτό το λόγο πιστεύω ότι όλοι πρέπει να υπερψηφίσουμε αυτή τη νομοθετική πρωτοβουλία.
      Θα ήθελα όμως να προσθέσω και κάτι ακόμα εδώ, κύριε Υπουργέ, και μια και μου δίνεται η ευκαιρία να αναφερθώ στην τροπολογία που κατέθεσα σχετικά με το χρόνο αποχώρησης των ΕΦ.Υ.Ε.Σ.. Με την ψήφιση του ν. 3366/2005 για τους Εφέδρους Υψηλής Ετοιμότητας, που ψηφίστηκε στις 21 Ιουνίου του 2005, το Υπουργείο Εθνικής Αμύνης δημιούργησε έναν επιπλέον θεσμό του Στρατού Ξηράς, ο οποίος τελεί υπό ειδικό καθεστώς, αλλά σαφώς καθορισμένο.
      Αυτό γιατί έγινε; Για να αυξηθούν τα ποσοστά στελέχωσης των μονάδων των παραμεθορίων περιοχών, να μπορεί να εξασφαλίζεται η τοπική εφεδρεία για τις μονάδες που εδρεύουν στις ανωτέρω περιοχές. Και να μην ξεχνάμε ότι πραγματικά οι ανάγκες στις ακριτικές περιοχές, στα σύνορα, είναι και διαφορετικές και είναι και ιδιαίτερα αυξημένες.
      Έτσι, προβλέπεται ως μια περίπτωση για το χρονικό όριο αποχώρησής τους από το Σώμα η συμπλήρωση του προκαθορισμένου ορίου ηλικίας των τριάντα πέντε ετών για τους οπλίτες και των σαράντα ετών για τους Αξιωματικούς και Ανθυπασπιστές.
      Κύριε Υπουργέ, θεωρώ ότι με την τροποποίηση της συγκεκριμένης διάταξης για την αύξηση του ορίου ηλικίας αποχώρησης των ΕΦ.Υ.Ε.Σ. αποφεύγεται η οποιαδήποτε ταύτιση των ορίων ηλικίας της πρόσληψής τους με τα αντίστοιχα ηλικιακά όρια της λύσης της σύμβασής τους, πράγμα που δημιουργεί διάφορα θέματα στη λειτουργία του θεσμού. Υπάρχουν περιπτώσεις που κάποιος μπαίνει στα τριάντα τέσσερα  και πρέπει σ’ ένα χρόνο, στα τριάντα πέντε, να φύγει.
      Αυτή η εξέλιξη θεωρώ ότι δημιουργεί ένα θέμα στην αποτελεσματικότητα του θεσμού, αφού περιορίζει το χρόνο εκπαίδευσης των οπλιτών, αυξάνει τον μέσο όρο ηλικίας των συμμετεχόντων, κοντά συνήθως στα προβλεπόμενα όρια, αλλά και μειώνει σταδιακά το αναγκαίο προσωπικό για την επάνδρωση των παραμεθορίων μονάδων.
      Συνεπώς, ο θεσμός θα μπορούσε να λειτουργεί καλύτερα για το σκοπό που δημιουργήθηκε και να μη σπαταλάμε πολλούς πόρους για την εκπαίδευση μικρής χρονικής διάρκειας. Με την παράταση του χρόνου αποχώρησης από το θεσμό –σαράντα ετών για τους οπλίτες και σαράντα πέντε για τους αξιωματικούς- θεωρώ ότι δίνεται η δυνατότητα παράτασης της θητείας των ΕΦ.Υ.Ε.Σ., γεγονός που ενισχύει την αξιοπιστία και την αποτελεσματικότητα του θεσμού, με περισσότερη, ποιοτικότερη εκπαίδευση, καλύτερη επάνδρωση των μονάδων, περισσότερα κίνητρα στους νέους να μπουν στο θεσμό.
      Συνεπώς, θα ήταν θετικό αν μπορούσε να γίνει βελτίωση για τη θεραπεία αυτής της περίπτωσης.
      Ευχαριστώ πάρα πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κυρία συνάδελφε.
      Θέλω να σημειώσω κάτι για τον Υπουργό κ. Τασούλα. Κύριε Υπουργέ, υποστηρίξατε χθες με πάθος την ανάγκη για επάνδρωση των υπηρεσιών του στρατεύματος. Και έχω να σας ανακοινώσω ότι έξι γυναίκες είναι εγγεγραμμένες για να στηρίξουν την πρωτοβουλία σας. Άρα, δικαιούνται μάλλον και να σας παρακαλέσουν να ζητήσετε από τα Πρακτικά η λέξη επάνδρωση να γίνει στελέχωση.
      Ευχαριστώ.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Κυρία Πρόεδρε, κύριε Καρατζαφέρη, επειδή τα στελέχη σας αναφέρουν συχνά τον Αισχύλο, τον Ευριπίδη, το Σοφοκλή και εσάς βέβαια, θα μου επιτρέψτε να κάνω κι εγώ, κυρία Πρόεδρε, μια αναφορά αρχαιοπρεπή.
      Ασφαλώς εκ πρώτης όψεως η λέξη «επάνδρωση» αφορά σε άνδρες. Αν δείτε όμως σε λεξικά Αρχαίας Ελληνικής, θα δείτε ότι η λέξη «ανήρ» παραπέμπει στην αρχέγονη έννοια του ανθρώπου. Γι’ αυτό και μία ερμηνεία της λέξεως «άνθρωπος», πέραν της εκδοχής «άνω θρώσκων», «αυτός που κοιτάει ψηλά», είναι «αυτός που έχει την όψιν ανδρός», του ανδρός νοουμένου ως ανθρώπου, βέβαια, και όχι άρρενος. Το είπα, λοιπόν, με την αρχέγονη έννοια –την «επάνδρωση»- του ανθρώπου και όχι με την έννοια του φύλου.
      Ωστόσο, επειδή καταλαβαίνω πως οι αρχαίες έννοιες ενίοτε σήμερα είναι και «ξένες γλώσσες» στην Ελλάδα, υποτάσσομαι σε αυτή την πραγματικότητα και διορθώνω και παρακαλώ να γραφτεί «στελέχωση».
      ΠΡΟΕΔΡΕΥΟΥΣΑ (Έλσα Παπαδημητρίου): Αν αυτό το λέγατε σε συνεδρίαση γυναικών, κύριε Υπουργέ, θα σας λέγανε ότι πολύ συχνά δηλώνουμε υπερήφανες που κληρονομήσαμε την Ελληνική Γλώσσα, που είναι και η μόνη γλώσσα, όπου η λέξη «άνθρωπος» δεν είναι ταυτόσημη με τη λέξη «άνδρας». Και το «άνω θρώσκω» απλώς αναδεικνύει τον όρθιο, τον κοιτώντα ψηλότερα, αλλά ουσιαστικά εκφέρεται ως «ο άνθρωπος», το μόνο ζώο που στέκεται στα δύο του πόδια.
      Ευχαριστώ πάρα πολύ. Νομίζω ότι εξοκείλαμε λιγάκι.
      ΓΕΩΡΓΙΟΣ ΚΑΡΑΤΖΑΦΕΡΗΣ (Αρχηγός του Λαϊκού Ορθόδοξου Συναγερμού): Κυρία Πρόεδρε, μπορώ να έχω το λόγο;
      ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Καρατζαφέρη.
      ΓΕΩΡΓΙΟΣ ΚΑΡΑΤΖΑΦΕΡΗΣ (Αρχηγός του Λαϊκού Ορθόδοξου Συναγερμού): Ήμουν σίγουρος, ως Υδροχόος δεν θα αφήνατε να πέσει κάτω αυτό το οποίο ελέχθη από τον αξιότιμο κύριο Υφυπουργό.
      Κύριε Υφυπουργέ, νομίζω ότι η λέξη «στελέχωσης» είναι ό,τι χειρότερο.
      Σας παραπέμπω, λοιπόν, εις το Λεξικό Γιοβάνη, για να διαβάσετε τι σημαίνει η λέξη «στέλεχος». Στέλεχος σημαίνει «βλάκας». Άρα, λοιπόν, δεν νομίζω ότι ήταν, για να βάλετε εις το Σώμα «βλάκες». Όχι, λοιπόν, στέλεχος. Η λέξη «στέλεχος» εις το Λεξικό Γιοβάνη σημαίνει «βλάκας». Για τα ελληνικά σας το λέω.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΑΘΑΝΑΣΙΟΣ ΛΕΒΕΝΤΗΣ: Κυρία Πρόεδρε, το λόγο παρακαλώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Λεβέντη, έχετε το λόγο.
      ΑΘΑΝΑΣΙΟΣ ΛΕΒΕΝΤΗΣ: Η λέξη «στέλεχος» έχει πολλές έννοιες. Ανάμεσα στις άλλες, είναι και το εγκεφαλικό στέλεχος που είναι η βάση όλων των λειτουργιών του εγκεφάλου και όλων των ανθρωπίνων δραστηριοτήτων. Επομένως, το στέλεχος έχει μία πλατιά έννοια.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Όταν μιλάμε για εγκέφαλους, όχι για ανεγκέφαλους.
      (Γέλωτες από την πτέρυγα του Λαϊκού Ορθόδοξου Συναγερμού)
      ΑΘΑΝΑΣΙΟΣ ΛΕΒΕΝΤΗΣ: Εξαρτάται.
      ΠΡΟΕΔΡΕΥΟΥΣΑ (Έλσα Παπαδημητρίου): Ας το θεωρήσω ως ένα ευχάριστο, πλην διδακτικό διάλειμμα. 
      Το λόγο έχει ο κ. Καρασμάνης για οκτώ λεπτά.
      ΓΕΩΡΓΙΟΣ ΚΑΡΑΣΜΑΝΗΣ: Κυρία Πρόεδρε, θα μιλήσω από το Έδρανό μου, διότι δεν θα εξαντλήσω το χρόνο. 
      Εγώ θέλω να κάνω δύο-τρεις επισημάνσεις επί του νομοσχεδίου, το οποίο αποτελεί μία ρηξικέλευθη προσπάθεια του Υπουργείου Εθνικής Αμύνης να εκσυγχρονίσει και να απομακρύνει το «μαύρο σύννεφο» που πλανάται επί πολλά χρόνια πάνω από το Υπουργείο Εθνικής Αμύνης. Με τις ρυθμίσεις, τις οποίες εισαγάγει, καταργεί τις απευθείας αναθέσεις, καθώς επίσης και εισαγάγει κανόνες διαφάνειας, κανόνες διαφάνειας που προσπαθεί να εμπεδώσει η Κυβέρνηση της Νέας Δημοκρατίας σε όλους τους τομείς της δημόσιας ζωής.
      Με αυτό το νομοσχέδιο εισάγονται ευνοϊκές ρυθμίσεις για τις Ένοπλες Δυνάμεις. Το νομοσχέδιο εκσυγχρονίζει και στηρίζει το θεσμό των Εφέδρων Αξιωματικών, που είναι γνωστός ο πολιτιστικός και κοινωνικός ρόλος τους, καθώς επίσης εισαγάγει και ευνοϊκές διατάξεις για τις ευπαθείς κοινωνικές ομάδες. 
      Ποιος μπορεί να φέρει αντίρρηση στη χορήγηση του ποσοστού για την εισαγωγή των παιδιών των τρίτεκνων οικογενειών στα Ανώτατα Στρατιωτικά Εκπαιδευτικά Ιδρύματα, όπως επίσης και στις Ανώτερες Στρατιωτικές Σχολές των Υπαξιωματικών;
      Ποιος μπορεί να φέρει αντίρρηση στη χορήγηση άδειας περιπτέρου στις ευπαθείς αδύνατες κοινωνικές ομάδες, όπως είναι οι πολύτεκνοι, τα άτομα με ειδικές ανάγκες, καθώς επίσης και οι πολεμιστές της Κύπρου που μέχρι τώρα η πολιτεία δεν έδειξε αμέριστο ενδιαφέρον, ούτε καν αναγνώρισε το αξιόλογο εθνικό τους έργο; 
      Αυτό το νομοσχέδιο με το άρθρο 15 στηρίζει το θεσμό των ΕΦ.Υ.Ε.Σ., ένα Σώμα το οποίο μετρά λίγο χρόνο ζωής, αλλά που έχει καταξιωθεί στη συνείδηση των τοπικών κοινωνιών των παραμεθορίων περιοχών, όπως επίσης έχει εμπεδώσει το αίσθημα ασφαλείας στην ελληνική περιφέρεια. Με το άρθρο 15, λοιπόν, αυξάνει και στηρίζει το μισθό των ΕΦ.Υ.Ε.Σ. και τους χορηγεί όλα τα επιδόματα που δικαιούται το μόνιμο στέλεχος. 
      Ωστόσο, υπάρχει μία πρεμούρα από πλευράς των συναδέλφων της Αντιπολίτευσης, οι οποίοι δηλώνουν ότι έχει στελεχωθεί αυτό το Σώμα με κομματικά κριτήρια. Είναι λάθος, κύριοι συνάδελφοι, και σας το λέω εγώ που το ξέρω, διότι το Σώμα αυτό έχει εδραιωθεί στην Πέλλα. Έχουν προσληφθεί όσοι έχουν υποβάλλει αιτήσεις. Κατετάγησαν εκατόν ογδόντα άτομα την πρώτη ημέρα, αλλά τη δεύτερη ημέρα οι μισοί απεχώρησαν, διότι υπήρξαν θύματα παραπληροφόρησης, ότι ο μισθός είναι χαμηλός, ότι δήθεν η παραμονή τους θα είναι για ένα μήνα. Όταν αντελήφθησαν την παραπληροφόρηση, μετά από λίγες ημέρες ζήτησαν να επανέλθουν, αλλά, δυστυχώς, έχασαν το δικαίωμα που τους παρέχει ο νόμος. Γι’ αυτό, κύριε Υπουργέ, θα παρακαλέσω πολύ να τους δώσετε το δικαίωμα της νέας αίτησης πρόσληψης στο Σώμα των ΕΦ.Υ.Ε.Σ..
      Αυτή η κίνηση της αύξησης του μισθού και της χορήγησης των επιδομάτων εκτιμάται ότι θα αυξήσει το ενδιαφέρον για την προσέλκυση περισσότερων νέων στην υπηρεσία και θα αποτελέσει ένα ακόμα θετικό βήμα για την αντιμετώπιση της ανεργίας, η οποία είναι μεγάλη στην ελληνική περιφέρεια. Όλο και περισσότερο ακούγεται το σύνθημα: «πάμε στα μεγάλα αστικά κέντρα». Εάν συνεχίσουμε έτσι, θα φτιάξουμε μία κοινωνία στην ελληνική περιφέρεια, για την οποία θα είμαστε όλοι συνυπεύθυνοι.
      Ακόμα, θα πρέπει να επισημανθεί ότι έστω και την τελευταία στιγμή πρέπει να ληφθεί υπ’ όψιν  το καθολικό αίτημα των συναδέλφων για αύξηση του ορίου ηλικίας των ΕΦ.Υ.Ε.Σ., από τα τριάντα πέντε έτη στα σαράντα για τους στρατιώτες και από τα σαράντα στα σαράντα πέντε για τους αξιωματικούς. Είναι κάτι το οποίο, επίσης, θα λειτουργήσει ως ένα σοβαρό κίνητρο για την ένταξη ακόμη περισσότερων ενδιαφερομένων.
      Εν κατακλείδι, θέλω να πω ότι το σύνολο των διατάξεων του νομοσχεδίου επιβεβαιώνει στην πράξη το αμέριστο εκπεφρασμένο ενδιαφέρον της Κυβέρνησης της Νέας Δημοκρατίας για τις Ένοπλες Δυνάμεις γενικότερα, για την ελληνική περιφέρεια και την αγροτική ύπαιθρο, αλλά και ειδικότερα για τις ευπαθείς κοινωνικές ομάδες.
      Είναι ένα βήμα σημαντικό. Δεν μένουμε σε αυτό, δεν εφησυχάζουμε, ανοίγουμε νέους δρόμους. Όμως, δεν μπορώ να αντιληφθώ τους συναδέλφους της Αντιπολίτευσης, οι οποίοι προσπαθούν να απαξιώσουν αυτές τις ευεργετικές διατάξεις για τις ευπαθείς κοινωνικές ομάδες.
       Γι’ αυτό, λοιπόν, θα τους παρακαλούσα πάρα πολύ να αφήσουμε στην άκρη τον «κομματικό πατριωτισμό», να αφήσουμε ελεύθερη την καρδιά μας να διαγράψει κατευθύνσεις ανθρωπιάς, να αφήσουμε μακριά τον «κομματικό πατριωτισμό», τη δημοσιονομική αιχμαλωσία και να οδηγήσουμε την πολιτική στο δρόμο προς τον άνθρωπο. Μόνο τότε θα δώσουμε ουσία και περιεχόμενο στην πολιτική, μόνο τότε θα μπορέσουμε να φτιάξουμε μια κοινωνία ανθρωπιάς και αλληλεγγύης που την επιζητά ο ελληνικός λαός.
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας )
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε κύριε Καρασμάνη.
      Το λόγο έχει ο κ. Ροντούλης.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κυρία Πρόεδρε. 
      Αγαπητέ κύριε Υφυπουργέ, επειδή τυγχάνει να είμαι φιλόλογος, πρέπει να σας πω ότι η ετοιμολογία της λέξεως άνθρωπος, είναι, «άνω θρώσκω τάς οπάς», δηλαδή, με τα μάτια μου κοιτάζω προς τα πάνω. Εύχομαι, η Κυβέρνηση της Νέας Δημοκρατίας να αρχίζει να κοιτάζει πράγματι προς τα πάνω, διότι μέχρι στιγμής κοιτάζει στον βούρκο, είτε της Ζαχοπουλιάδας είτε της «SIEMENS». Σας ευχόμεθα ολοψύχως να αρχίσετε επιτέλους να κοιτάζετε προς τα πάνω, μπας και αλλάξει η πορεία αυτού του τόπου. Σας το ευχόμαστε ολοψύχως.
      Έρχομαι στο νομοσχέδιο. Σας υπέβαλα χθες κάποια ερωτήματα συγκεκριμένα, διότι εμείς δεν λαϊκίζουμε, θέτουμε συγκεκριμένα ερωτήματα. Απάντηση δυστυχώς δεν έλαβα, ελπίζω σήμερα να λάβω απάντηση στις ερωτήσεις που χθες σας έθεσα. 
      Θα θέσω υπ’ όψιν σας, επίσης, κύριε Υφυπουργέ, μια ζοφερή πραγματικότητα, που σύμφωνα με μελέτη του Γενικού Επιτελείου Στρατού που είδε το φως της δημοσιότητας προ ολίγων εβδομάδων, θα πρέπει να μας απασχολήσει όλους. Και αναφέρομαι συγκεκριμένα στο θέμα των αυτοκτονιών των φαντάρων μας.
       Η μελέτη του Γενικού Επιτελείου Στρατού έδειξε, κύριε Υφυπουργέ, ότι αν πάρουμε ένα δείγμα εκατό χιλιάδων ανδρικού πληθυσμού στο στρατό μας υπάρχει ένα ποσοστό αυτοκτονιών 7,05 τη στιγμή που στην υπόλοιπη κοινωνία το ποσοστό αυτό είναι 5,36. Καλά, λοιπόν, είναι όλα αυτά τα σχέδια για Ε.Π.Ο.Π., ΕΦ.Υ.Ε.Σ., Ο.Β.Α. κ.λπ., αλλά με τους στρατευσίμους μας που παίρνουν 8,5 ευρώ –τόσος είναι ο μισθός του φαντάρου- και οι οκτώ στους δέκα αυτόχειρες κάνουν το απονενοημένο αυτό διάβημα στη σκοπιά τους, τι προτίθεται να κάνει το Υπουργείο;
      Είναι ένα θέμα που επηρεάζει την αμυντική ικανότητα της χώρας, αλλά επηρεάζει και την καθημερινότητα πολλών οικογενειών που στέλνουν τα παιδιά τους στο Στρατό και τα γυρίζουν μέσα στα φέρετρα. Γι’ αυτά να μας πείτε και να αφήσουμε τα ευφυολογήματα εδώ μέσα.
       Έρχομαι σε ένα άλλο ζήτημα στο άρθρο 11 κεφάλαιο Β΄ θα σας αποδώσω εύσημα, κύριε Υφυπουργέ. Διότι είδατε ότι πάλι οι αγορητές του Λαϊκού Ορθοδόξου Συναγερμού δεν λαϊκίζουν. Εκεί που είναι να επικροτήσουμε, θα επικροτήσουμε, θα κάνουμε την κριτική μας εκεί που πρέπει να την κάνουμε. Στο άρθρο 11 κάνετε ένα μεγάλο βήμα που έχει σχέση με το οξύ δημογραφικό πρόβλημα της χώρας, το οποίο το αναγνωρίζετε και στην αιτιολογική έκθεση. Ποιο είναι αυτό το βήμα; Πλέον τα τέκνα τριτέκνων οικογενειών συμμετέχουν σε αυτό το ευεργετικό ποσοστό του 35%. Και εν πρώτοις, δεν έχω κανένα απολύτως πρόβλημα να πω ότι υλοποιείται ένα εκ των αιτημάτων των τριτεκνικών συλλόγων. Όμως, ας έρθουμε τώρα να δούμε την εφαρμογή του μέτρου αυτού κύριε Υφυπουργέ. 
      ΠΑΡΘΕΝΑ ΦΟΥΝΤΟΥΚΙΔΟΥ: Ένα ακόμη …
      ΑΣΤΕΡΙΟΣ ΡΟΝΤΟΥΛΗΣ: Ναι, βεβαίως, γιατί το κυρίαρχο είναι η απονομή της πολυτεκνικής ιδιότητας, όπως ελέχθη από τον ίδιο τον Πρωθυπουργό της χώρας και ακόμη δεν έχει γίνει. Γι’ αυτό λέω, ένα εκ των πολλών. 
      Αγαπητέ κύριε Υφυπουργέ, παρακαλώ πάρα πολύ θέλω την προσοχή σας σ’ αυτά που θα σας πω, διότι θα το αντιμετωπίσετε στην πράξη. 
      Έχουμε, λοιπόν, ένα παιδί τρίτεκνης οικογένειας, το οποίο είναι δεκαεπτά ετών. Θέλει να μπει σ’ αυτό το ποσοστό του 35%, όμως, έχει έναν αδελφό ο οποίος είναι είκοσι τριών ετών και έναν αδελφό που είναι είκοσι έξι ετών. Αυτό το παιδί, κύριε Υφυπουργέ, με βάση το ν. 3454/2006, θα αποκλειστεί από αυτή την ευεργετική διάταξη διότι, με βάση το ν. 3454/2006 -το ευεργέτημα, αυτό το ίδιο, υπάρχει για τις Αστυνομικές Σχολές, γιατί αυτό διάβασα και στην αιτιολογική έκθεση- το παιδί αυτό συναντά την εξής πραγματικότητα: Η επίσημη πολιτεία λέει: «Δεν εντάσσεσαι σε τρίτεκνη οικογένεια γιατί τρίτεκνη οικογένεια που τυγχάνει των ευεργετημάτων του νόμου είναι αυτή που και τα τρία της παιδιά είναι κάτω των είκοσι τριών ετών ή μέχρι είκοσι πέντε ετών, σε περίπτωση που κάνουν τη στρατιωτική τους θητεία, ή φοιτούν σε αναγνωρισμένες σχολές». 
      Σας ερωτώ, λοιπόν. Πώς θα υλοποιηθεί στην πράξη αυτό το θετικό μέτρο που το Υπουργείο Άμυνας έλαβε; Διότι πρόκειται περί θετικής εξελίξεως. Πώς αντιλαμβάνεται το Υπουργείο την έννοια «τρίτεκνη οικογένεια»; Με βάση το ν. 3454 και τις προϋποθέσεις του, που τώρα μόλις σας είπα, ή θα μπορεί και ένα παιδί, το οποίο έχει έναν αδελφό, για παράδειγμα, άνω των είκοσι πέντε ετών, να τύχει αυτής της ευεργετικής διατάξεως και να εισαχθεί με αυτό το ευεργετικό 35%; 
      Είναι ένα θετικό βήμα και προς τη σωστή κατεύθυνση και είδατε ότι δεν έχουμε κανένα πρόβλημα να σας απονέμουμε εύσημα γι’ αυτό το μέτρο. Πρέπει, όμως, να μας ξεκαθαρίσετε, ενώπιον της Εθνικής Αντιπροσωπείας, πως θα εφαρμοστεί το μέτρο αυτό στην πράξη. 
      Θα παρακαλέσω πάρα πολύ -διότι όπως είπε και ο Πρόεδρός μας, δεν αφήνετε τίποτε να πέσει κάτω- να μην αφήσετε και αυτή την πρόκληση που σας απευθύνω από του Βήματος τούτου και να ξεκαθαρίσετε το πράγμα. Αν θέλετε να το κάνετε αμέσως μετά την ομιλία μου, θα είναι ακόμα καλύτερα. 
      Θα έρθω τώρα σε ένα άλλο θέμα, το οποίο αφορά τις λεγόμενες διακρατικές συμβάσεις. Όταν ακούμε τον όρο «διακρατικές συμβάσεις» το μυαλό κάθε εχέφρονος ανθρώπου που γνωρίζει ακόμη και στοιχειωδώς τα πράγματα του Υπουργείου Άμυνας, πηγαίνει στη λεγόμενη διπλωματία των εξοπλισμών. 
      Είδατε ότι εγώ δεν θέτω ζήτημα τιμής, ζήτημα διαφόρων πραγμάτων που έχουν σχέση με τη διαμόρφωση των τιμών, αντισταθμιστικών ωφελημάτων κ.λπ.. Εγώ, θεωρώ, εκ των προτέρων, ότι το Υπουργείο Άμυνας κάνει με διαφάνεια τη δουλειά του, αλλά όταν μιλάμε για «διπλωματία των εξοπλισμών», θα πρέπει να ξεκαθαρίσουμε κάτι. Υπάρχει μία διακρατική συμφωνία, για παράδειγμα, με τη Ρωσία, μεταξύ των κυβερνήσεων, απευθείας συναλλαγή.  Έχουμε εξασφαλίσει, μέσω αυτής της «διπλωματίας των εξοπλισμών», κάποια απτά, χειροπιαστά οφέλη που έχουν να κάνουν με ανοικτά, με εκκρεμή ζητήματα σε άλλα μέτωπα της ελληνικής εξωτερικής πολιτικής, στο Σκοπιανό για παράδειγμα; 
      Βεβαίως, δεν θα μου απαντήσετε –και καλά θα κάνετε- διότι αυτά τα πράγματα δεν λέγονται δημοσίως, αλλά εμείς σας καταθέτουμε μία πρόταση. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, κυρία Πρόεδρε, παρακαλώ.
      Θα πρέπει να σχηματιστεί μία επιτροπή από το Ελληνικό Κοινοβούλιο, πολυκομματική, διακομματική, κεκλεισμένων των θυρών θα συνεδριάζει η επιτροπή αυτή, στην οποία ο εκάστοτε Υπουργός, μετά από μία διακρατική συμφωνία, θα έρχεται και θα αναπτύσσει στους εκπροσώπους του ελληνικού λαού όλα αυτά τα δυνητικά, διπλωματικά οφέλη που μπορούν να προκύψουν για τη χώρα μέσα από τέτοιου είδους επαφές και διακρατικές σχέσεις.
      Για να μην καταχρώμαι άλλο το χρόνο, κυρία Πρόεδρε, για ένα λεπτό θα πω το εξής: Όσον αφορά τις προμήθειες και τους εξοπλισμούς, κύριε Υφυπουργέ, το μείζον θέμα είναι εάν έχουμε μία γενική πρακτική ….
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, σας παρακαλώ.
      ΑΣΤΕΡΙΟΣ ΡΟΝΤΟΥΛΗΣ: Σ’ ένα λεπτό, κλείνω. 
      ΠΡΟΕΔΡΕΥΟΥΣΑ (Έλσα Παπαδημητρίου): Είναι ήδη τρία τα λεπτά.
      ΑΣΤΕΡΙΟΣ ΡΟΝΤΟΥΛΗΣ: …εάν έχουμε ένα γενικό μπούσουλα, μία γενική στρατηγική όσον αφορά τους εξοπλισμούς μας, την κατανομή των εξοπλισμών μας.
      Η αντιπαράθεση με τον γείτονα εξ ανατολών θα κριθεί στο «θέατρο» του Αιγαίου. Θα έχουμε πιθανόν –το απευκταίο- τη μάχη του Αιγαίου. Η κατανομή των εξοπλισμών, το λαμβάνει υπ’ όψιν αυτό; 
      ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ, κύριε συνάδελφε ολοκληρώστε.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Πρόεδρε, πρέπει να διακόψω τη συνεδρίαση για τη βελτίωση των μικροφωνικών.
      Παρακαλώ τον κ. Σγουρίδη να έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κυρία Πρόεδρε.
      Όπως βλέπετε, ο κύριος Πρόεδρος της Βουλής, ενδιαφέρεται για τη μικροφωνική εγκατάσταση της Αίθουσας της Ολομέλειας, που πράγματι θα χρειαστεί μια βελτίωση. Εμείς που είμαστε συχνά θητεύοντες σε αυτήν εδώ την Αίθουσα ως ομιλητές, βλέπουμε ότι πολλά από τα μικρόφωνα και από τις εγκαταστάσεις πρέπει να βελτιωθούν.
      Θα ήθελα, κυρία Πρόεδρε, να ξεκινήσω λέγοντας ότι εμείς, το ΠΑ.ΣΟ.Κ., από τα είκοσι επτά άρθρα τα οποία συζητάμε σήμερα –γιατί οι προμήθειες και οι τροπολογίες θα συζητηθούν στην επόμενη συνεδρίαση- ψηφίζουμε τα είκοσι. Μόνο τα επτά καταψηφίζουμε. Και αυτά τα καταψηφίζουμε για το λόγο ότι θεωρούμε πως υπάρχει μια ανακολουθία λόγων και έργων εκ μέρους της Κυβερνήσεως. Και ναι μεν στα λόγια η Κυβέρνηση έταξε πολλά –θα έλεγα «λαγούς με πετραχήλια»- ειδικά στους ανάπηρους και στους τρίτεκνους και για το θέμα των περιπτέρων, στην ουσία όμως δίνει λίγα. Άρα, δεν λέμε ότι οι διατάξεις δεν είναι προς τη σωστή κατεύθυνση. Όμως, λέμε ότι εσείς άλλα είπατε, άλλα υποσχεθήκατε, πήρατε τις ψήφους που θέλατε και μετά αρνηθήκατε με τη ρύθμιση αυτή να ικανοποιήσετε την πλειονότητα αυτών στους οποίους υποσχεθήκατε. Αυτό είναι η αιτία που εμείς καταψηφίζουμε το άρθρο 1 κυρίως, που είναι για τρίτεκνους, ανάπηρους κ.ο.κ..
      Και υποβάλαμε και μια σειρά τροπολογιών για βελτίωση και καλούμε την ηγεσία του Υπουργείου να τις κάνει δεκτές. Φερ’ ειπείν, κάποιος ανάπηρος μπορεί να έχει ένα κυλικείο το οποίο εκμεταλλεύεται και πάει και στήνεται δίπλα του από μια εταιρεία ένα μηχάνημα αυτόματης πώλησης πραγμάτων, τα οποία ο ίδιος πουλάει. Άρα, να μην επιτρέπεται στον χώρο, όπου αυτός εκμεταλλεύεται το κυλικείο, να υπάρχουν αυτόματοι πωλητές. Επίσης, να είναι αποκλειστική η μίσθωση του περιπτέρου και όπου υπάρχουν πολλοί συμμισθωτές, να υπάρχει νομικό πρόσωπο, ώστε να μην υπάρχει η ενοικίαση από ένα πρόσωπο δύο ή τριών περιπτέρων. Επίσης, τα θύματα ειρηνικής περιόδου από την τρομοκρατία να μπορούν να εντάσσονται μέσα στις κατηγορίες τις οποίες έχετε. Είναι, δηλαδή, τροπολογίες που κινούνται στην σωστή κατεύθυνση και θα καλούσα την ηγεσία του Υπουργείου, όταν θα τις συζητήσουμε, να τις κάνει δεκτές. 
      Εκ του λόγου αυτού καταψηφίζουμε αυτά τα άρθρα.
      Και θα έλεγα, επίσης, ότι αφού με τους Υπαξιωματικούς το κάνατε από τα είκοσι ένα χρόνια στα είκοσι και είναι ελάχιστο το κόστος, γιατί να μην πάτε στα δεκαεννέα χρόνια για να πάρουν το βαθμό του αξιωματικού; Γι’ αυτό το καταψηφίζουμε κι αυτό. 
      Επίσης, όσον αφορά τα θέματα για τους Εφέδρους παρόλο που και εγώ διετέλεσα Έφεδρος Αξιωματικός στον Ελληνικό Στρατό, δεν νομίζω ότι αυτές οι αόριστες διατάξεις κινούνται προς την σωστή κατεύθυνση και θα έλεγα ότι κακώς τις κατεβάζετε έτσι με μια γενικότητα.
      Επίσης, για το θέμα των ειδικών λογαριασμών, προχωρείτε και δημιουργείτε τους ειδικούς λογαριασμούς στο Μετοχικό Ταμείο Στρατού Ξηράς, Αεροπορίας και Ναυτικού για όλα αυτά τα ταμεία τα οποία καταργείτε, τα Ταμεία Αλληλοβοηθείας και το Ταμείο Πρόνοιας του Ναυτικού. Εσείς δεν λέγατε ότι θα έπρεπε να καταργηθούν οι ειδικοί λογαριασμοί; Δεν το θεωρούσατε στοιχείο διαφθοράς; 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ) 
Σας θυμάμαι, όταν από του Βήματος αυτού ο κύριος Πρωθυπουργός κατήγγειλε την Κυβέρνηση του ΠΑ.ΣΟ.Κ., την κυβέρνηση του κ. Σημίτη, γιατί υπήρχαν ειδικοί λογαριασμοί και εσείς δημιουργείτε από τα ταμεία ειδικούς λογαριασμούς. Γιατί δεν τα περνάτε στην κοινή διαχείριση; Υπάρχει αδιαφάνεια σ' αυτό; Ας περάσουν στην κοινή διαχείριση των μετοχικών ταμείων, όχι ως ειδικοί λογαριασμοί. Ας μπουν ως κωδικοί. 
     Επίσης, θα ήθελα στο παρεμπίπτον θέμα το οποίο ετέθη στην αρχή για το νόημα των λέξεων να πω ότι δεν υπάρχουν άσχημες λέξεις, κύριοι συνάδελφοι. Μπορεί να υπάρχουν κακόηχες λέξεις, αλλά άσχημες λέξεις υπάρχουν σύμφωνα με το περιεχόμενο που εμείς δίνουμε σ’ αυτές. Έτσι, λοιπόν, απαντώ και στον Πρόεδρο του Λαϊκού Ορθόδοξου Συναγερμού, αλλά και στην παρατήρηση του κ. Λεβέντη. Το νόημα που δίνουμε στις λέξεις είναι αυτό που έχει το περιεχόμενο και καθιστά τη λέξη άσχημη. Στην ουσία οι λέξεις όλες είναι πολύ καλές. 
     Δεν θα μπω στα θέματα των εξοπλισμών. Σας υπενθυμίζω μόνο αυτό που σας είπα, ότι κυοφορείται, κύριε Υφυπουργέ, μία μεγάλη αγορά με απευθείας ανάθεση, για να καλύψετε την αναλογία του 7 προς 10 στο Αιγαίο με την απόσυρση των εκατό Α-7, που αμέσως με την απόσυρση το 2010 θα πέσει η αναλογία στο 5 προς 10, έχετε είκοσι τέσσερις μήνες μπροστά σας, το ξέρατε από το 2004, το αφήσατε και θα πάτε μονοσήμαντα να αγοράσετε μόνο F-16, χωρίς να σημαίνει ότι είναι άσχημο αεροπλάνο, αλλά η απευθείας ανάθεση στην εταιρεία εμένα με ενοχλεί. Σας το είχα πει και στην πρωτολογία μου επί της αρχής και απάντηση δεν πήρα. Λάβετέ το υπ' όψιν σας. Κυοφορείται απευθείας ανάθεση. Θα τα πούμε και στη συζήτηση για το άρθρο για τις προμήθειες των Ενόπλων Δυνάμεων. 
     Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Σγουρίδη.
     Το λόγο έχει η Βουλευτής της Νέας Δημοκρατίας του Νομού Ηλείας κ. Κρινιώ Κανελλοπούλου. 
     ΚΡΙΝΙΩ ΚΑΝΕΛΛΟΠΟΥΛΟΥ: Ευχαριστώ, κύριε Πρόεδρε.
     Θα ήθελα να κάνω μερικές πολύ συγκεκριμένες παρατηρήσεις που αφορούν κυρίως στο πρώτο κεφάλαιο του νομοσχεδίου, δηλαδή στα θέματα αναπήρων πολέμου και στην εκμετάλλευση περιπτέρων. 
     Κατ’ αρχήν, θέλω να δηλώσω ότι θεωρώ ότι το νομοσχέδιο αυτό βρίσκεται απόλυτα στη σωστή κατεύθυνση. Είναι βέβαιο ότι και τάξη βάζει σε θέματα λειτουργίας των περιπτέρων και εκσυγχρονίζει την υπάρχουσα νομοθεσία, προσαρμόζοντάς την στις σημερινές συνθήκες και βεβαίως εκφράζει και την κοινωνική ευαισθησία της Κυβέρνησης, προστατεύοντας τις ευαίσθητες κοινωνικά ομάδες με το γεγονός ότι δίνει πια περίπτερα και σε τέτοιες ομάδες, όπως οι ανάπηροι, οι πολύτεκνοι ή ακόμα και οι πολεμιστές της Κύπρου. 
      Νομίζω, επίσης, ότι αυξάνονται οι άδειες περιπτέρων, κάτι το οποίο και αυτό είναι πάρα πολύ σωστό και καταπολεμούνται αυθαιρεσίες. Όταν καταργείται ένα περίπτερο, προβλέπεται η άμεση και υποχρεωτική αντικατάστασή του σε μία νέα θέση. Έτσι, και ο δικαιούχος ικανοποιείται, αλλά υπάρχει και για πρώτη φορά μία τάξη στην ταξινόμηση των περιπτέρων αυτών στο χώρο. Ακόμα, γίνεται και πιο δίκαιη αυτή η κατανομή, όταν η άδεια περιπτέρου δεν κρίνεται πλέον από το οικογενειακό εισόδημα, αλλά από το ατομικό του δικαιούχου. 
      Έρχομαι τώρα στις παρατηρήσεις που θέλω να κάνω. Κατ’ αρχήν, στο άρθρο 1 παράγραφος 2, όπως και στο άρθρο 4 παράγραφος 1, μειώνεται ο χρόνος που ο δικαιούχος πρέπει να μείνει σ’ έναν τόπο για να μπορέσει στο άρθρο 1 να πουλήσει καπνοβιομηχανικά προϊόντα και στο άρθρο 4 για να μπορέσει να πάρει άδεια περιπτέρου. Η μείωση αυτή, θεωρώ πως είναι προς τη σωστή κατεύθυνση, γιατί έτσι διευκολύνεται η απόκτηση αδειών, που με το νομοσχέδιο αυτό έχουμε στόχο να αυξηθούν, νομίζω όμως ότι αυτά τα δύο χρόνια είναι πάρα πολύ λίγα –ειπώθηκε και στην επιτροπή, ειπώθηκε και από την εισηγήτρια μας προηγουμένως- δεδομένου ότι υπάρχει εδώ ο και κίνδυνος μίας πλασματικής μεταφοράς στον τόπο αυτό, έτσι ώστε, απλώς και μόνο, να του χορηγηθεί η άδεια. 
      Νομίζω, λοιπόν, ότι εδώ θα ήταν σωστό να βρούμε μία μέση λύση, δηλαδή από τα πέντε και τα δέκα χρόνια, εγώ θα πρότεινα να πάμε ίσως στα τρία χρόνια. Αυτό θα το κρίνετε εσείς, κύριε Υπουργέ. 
      Δεύτερον, στο άρθρο 7 του νομοσχέδιο και συγκεκριμένα στην παράγραφο 2 του άρθρου αυτού, καθορίζεται ο αριθμός των ιδανικών μεριδίων που παραχωρούνται σε δικαιούχους περιπτέρων και κυλικείων, όταν αυτά είναι τόσο αποδοτικά ώστε να μπορούν να συντηρήσουν περισσότερους δικαιούχους. Ο αριθμός πρέπει να είναι περιττός για να υπάρξει η δυνατότητα λήψεως αποφάσεων με τη δημιουργία πλειοψηφίας. 
      Νομίζω ότι εδώ έχουμε ένα πρόβλημα γιατί με το άρθρο αυτό, έτσι όπως είναι γραμμένο, δίνεται η δυνατότητα να δίνονται οποτεδήποτε, να υπάρξει μια κρίση εξ αρχής, οποτεδήποτε, και όχι μόνο κατά την αρχική παραχώρηση. Θεωρώ δηλαδή ότι κάτι που μέχρι σήμερα λειτουργεί καλά, το θέτουμε σε κρίση. 
      Νομίζω ότι θα αποτελέσει πρόβλημα κατ’ αρχήν στις παγιωμένες καλές σχέσεις των ήδη δικαιούχων αναπήρων, στις μεταξύ τους σχέσεις, στις σχέσεις του νεοεισερχόμενου ανάπηρου, αλλά και στις σχέσεις προς τον τρίτο, το μισθωτή. Βεβαίως, μοιραία θα οδηγήσουν και σε διενέξεις, ίσως και μακροχρόνιες δικαστικές περιπέτειες. 
      Πιστεύω πώς κατ’ αρχάς δεν πρέπει να πειράξουμε μία παγιωμένη κατάσταση που σήμερα λειτουργεί καλά. Κατά δεύτερο, θα περιορίσει και το δικαίωμα των δικαιούχων αναπήρων και φυσικά θα περιορίσει και το εισόδημά τους. Νομίζω λοιπόν, ότι πρέπει να ξαναδούμε σ' αυτό το σημείο την παράγραφο 2 του άρθρου 7 και να προσθέσουμε: «κατά την αρχική παραχώρηση», ώστε να μην έχει το άρθρο αυτό αναδρομική ισχύ. 
      Τέλος, ακόμα πιο συγκεκριμένα, στην παράγραφο 2 του άρθρου 7, νομίζω ότι χρειάζεται μία διευκρίνιση. Εκεί που γράφει «σε περίπτωση μη υποβολής αιτήσεως των δικαιούχων σε πρόσωπα εντός εύλογου χρόνου πέραν του εξαμήνου» νομίζω ότι πρέπει να διευκρινίσουμε, για να είμαστε σαφείς «από της αναρτήσεως του σχετικού πίνακα».
      Και μια τελευταία παρατήρηση, κύριε Πρόεδρε και ολοκληρώνω. Θεωρώ ότι πολύ σωστά στην παράγραφο 5 του άρθρου 6 επιμηκύνονται κατά ένα χρόνο οι μισθώσεις αδειών περιπτέρων. Είναι βέβαιο ότι όταν λέμε περίπτερα, εννοούμε και κυλικεία και κουρεία. Νομίζω όμως, ότι θα ήταν καλό να το διευκρινίσουμε και να πούμε σαφώς: «και κυλικείων και κουρείων». 
      Κατά δεύτερο, θα συμφωνήσω και με την εισηγήτριά μας, την κ. Μανούσου, ότι θα πρέπει να αυξήσουμε το χρόνο αυτό. Ήδη αυξάνεται από πέντε σε έξι. Εγώ θα έλεγα πώς αν πήγαινε και από έξι σε επτά, θα προστατεύαμε και τους ενοικιαστές, χωρίς βεβαίως να θίξουμε καθόλου τους δικαιούχους ανάπηρους. 
      Ευχαριστώ, κύριε Πρόεδρε. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κυρία Κανελλοπούλου και για τη συντομία σας. 
      Το λόγο έχει ο Βουλευτής του ΛΑ.Ο.Σ. κ. Αθανάσιος Πλεύρης.
      ΑΘΑΝΑΣΙΟΣ ΠΛΕΥΡΗΣ: Ευχαριστώ, κύριε Πρόεδρε. 
      Κύριοι συνάδελφοι, όταν μιλάμε για τέτοια νομοσχέδια του Υπουργείου Εθνικής Άμυνας όπου υπάρχουν μέσα διατάξεις συγκεκριμένες για τους Ο.Β.Α., τους ΕΦ.Υ.Ε.Σ. και όλες αυτές τις κατηγορίες, όπως επίσης και για τους αξιωματικούς της Λέσχης Εφέδρων Αξιωματικών, πρέπει να είμαστε λίγο πιο προσεκτικοί. 
      Κύριε Υπουργέ, εγώ θα σας  μιλήσω ως γνώστης του αντικειμένου έναντι πολλών, από τους οποίους είναι και συνεργάτες σας, υπό την έννοια ότι εγώ υπηρέτησα το 2005. Άρα, έχω δει ως στρατιώτης την πρακτική των Κυβερνήσεών σας σ’ όλες αυτές τις κατηγορίες. Μάλιστα, είχα την τιμή να μην υπηρετήσω στο Υπουργείο Εθνικής Άμυνας ή σε κάποια άλλη μονάδα, αλλά είχα την τιμή να υπηρετήσω στις Καταδρομές, στο Μεγάλο Πεύκο. 
      Άκουσα από εισηγητή του Κοινοβουλίου ότι το Μεγάλο Πεύκο πρέπει να αποδοθεί και να γίνει πάρκο, οι Καταδρομές δηλαδή να γίνουν πάρκο. Δεν χρειάζεται να πω επιχειρησιακά ότι το Μεγάλο Πεύκο έχει επιλεγεί γιατί είναι ιδανικό, αφού συνδυάζει βουνό και θάλασσα. Εκεί βρίσκεται η ελίτ του στρατεύματος, διότι οι Ειδικές Δυνάμεις κάνουν πάρα πολλές ασκήσεις. 
      Καταλαβαίνω, βέβαια ότι κάποιοι έχουν ευαισθησία απέναντι στις Καταδρομές και αν ήταν δυνατόν να καταργήσουν και τις Καταδρομές και το ιστορικό στρατόπεδο του Μεγάλου Πεύκου, με μεγάλη χαρά θα το έκαναν, αλλά δεν είναι δυνατόν να γίνεται συζήτηση να γίνει πάρκο ένα τόσο ιστορικό στρατόπεδο.
Η Νέα Πέραμος έχει πάρα πολλά σημεία για να κάνει πάρκα. Δεν χρειάζεται να γίνει το Μεγάλο Πεύκο πάρκο. 
      Και γενικότερα, μέσα στο Κοινοβούλιο, πρέπει να βλέπουμε λίγο κατάματα τα πράγματα. Το να ερχόμαστε εδώ και να λέμε ότι η Ελλάδα, κατά τη γνώμη μας, δεν απειλείται από πουθενά ευχή είναι. Κι εμείς δεν θα θέλαμε να απειλείται η Ελλάδα από πουθενά. Να κάνουμε κι ένα νομοσχέδιο και να πούμε: «Η Ελλάδα δεν απειλείται από κανέναν. Γίναμε Ελβετία και δεν μας απειλεί κανένας». Προφανώς δεν διαβάζετε τις εφημερίδες για το πόσες παραβιάσεις γίνονται καθημερινά στο Αιγαίο. Δεν διαβάζετε τις εφημερίδες για τις διεκδικητικές τάσεις που έχουν βόρειοι γείτονές μας, που μιλάνε για Τσαμουριά, που μιλάνε για μεγάλη, κατά τη δική τους αντίληψη, Μακεδονία, δηλαδή τα Σκόπια που έχουν αυτή την προπαγάνδα. Αυτά δεν τα βλέπετε; Δεν είναι απειλές για την Ελλάδα αυτά; Τι πρέπει, δηλαδή να γίνει για να απειλούμαστε; Να μας κηρύξουν τον πόλεμο; Casus belli έχει αυτή τη στιγμή η Τουρκία απέναντί μας. Δεν είναι αυτό απειλή; 
      Συνεπώς πρέπει στο θέμα της εθνικής άμυνας να μην μπαίνουμε σε λογικές περικοπών. Μπορούν να περικοπούν από τα ομόλογα, μπορούν να περικοπούν από διάφορα κρατικοδίαιτα ινστιτούτα που υπάρχουν, μπορούν να περικοπούν από παντού. Δεν μπορούν να περικοπούν από την άμυνα. 
      Και συγκεκριμένα, επειδή όπως σας είπα, κύριε Υπουργέ, υπηρέτησα την περίοδο που ήσασταν εσείς Υπουργός, να δούμε το αξιόμαχο. Αυτό που εγώ γνώρισα από σας ήταν η κατάργηση των πεζοναυτών. Τους πεζοναύτες τους αποδώσατε στο Πεζικό. Εσείς τους αποδώσατε στο Πεζικό. Αυτό είναι το αξιόμαχο; Δηλαδή το επίλεκτο τμήμα των Ειδικών Δυνάμεων, τους πεζοναύτες, τους αποδώσατε στο Πεζικό; Και γιατί τους αποδώσατε; Να πούμε την πραγματικότητα για το γιατί τους αποδώσατε. Διότι δεν υπήρχε επάνδρωση των πεζοναυτών, διότι οι Τούρκοι απέναντι από τη Σάμο έχουν τμήμα δέκα χιλιάδων, πεζοναυτικό τμήμα, που ανά πάσα στιγμή μπορεί να κάνει αποβατικές ενέργειες και εμείς Χαλκίδα, Βόλο, Λάρισα, στα τρία που υπάρχουν, συνολικά ήμασταν δεν ήμασταν χίλια άτομα. 
      Και τα περίφημα Hovercraft που πήραμε, τα PTM, εσείς τα είδατε. Εμείς όμως δεν τα είδαμε. Γιατί ένα χρόνο δεν κάναμε καμμία άσκηση με τα PTM. Γιατί όπως τα έχουμε πάρει βρίσκονται, για να τα βλέπουμε και να λέμε: «Ορίστε, αυτά τα τέσσερα PTM, τα υπέροχα, πήραμε». Το ξέρετε ότι δεν έχει γίνει καμμία άσκηση; Πηγαίνετε, ελέγξτε το. Καμμία άσκηση πεζοναυτών με τα PTM δεν έχει γίνει. Και πηγαίναμε με τα πέντε αρματαγωγά, που κάνουν γύρω στις δεκαπέντε ώρες να φθάσουν στη Χίο. Τόσο κάνουνε. Φεύγαμε από τη Χαλκίδα και πηγαίναμε σε δεκαπέντε ώρες στη  Χίο. Περιμέναμε να τα δούμε τουλάχιστον, πώς είναι αυτά τα περίεργα PTM που βγαίνουν και στη στεριά και που είναι καταπληκτικά.
      Δυστυχώς στο θέμα της εθνικής άμυνας ακολουθούμε έναν έντονο στρουθοκαμηλισμό. Όταν είναι να επισκεφθείτε τα στρατόπεδα, όλα είναι στην εντέλεια, βγαίνουν εξαρτύσεις που δεν τις ξαναβλέπουμε ποτέ, βγαίνουν τα καθαρά όπλα που λειτουργούν, όλα είναι γυαλισμένα. Τα βλέπετε, δίνετε τα συγχαρητήρια και φεύγετε. 
      Εμείς βέβαια στο Μεγάλο Πεύκο δεν είχαμε την τιμή να μας επισκεφθείτε πολλές φορές. Κάποια Πάσχα μας επισκεπτόσασταν. Στις ορκωμοσίες επιλέγατε άλλα, πιο μάχιμα τμήματα του Ελληνικού Στρατού, προκειμένου οι εκεί ψηφοφόροι σας -γιατί συνήθως προς εκείνες τις κατευθύνσεις είναι και οι ψηφοφόροι σας, σε κάτι τέτοιες Μονάδες πάνε- να παίρνουν είκοσι μέρες άδεια και να μην εμφανίζονται. Όλα αυτά τα τμήματα που λέτε, Ο.Β.Α. κ.λπ., πρέπει να ευνοηθούν. Με τι σκεπτικό όμως; Όχι με το σκεπτικό τού να καλύψουν τις «τρύπες» που δεν μπορείτε. Το ξέρετε ότι το 2005 υπηρετούσαμε διπλά νούμερα υπηρεσία γιατί δεν έβγαινε; Το ξέρετε ότι σε τάγματα των Ειδικών Δυνάμεων -όχι της Αεροπορίας ή του Ναυτικού, αλλά στις Ειδικές Δυνάμεις σας μιλώ- υπήρχε επάνδρωση με οκτώ και με εννιά άτομα σε νησιά; Κι αυτό γιατί; Διότι -για να δούμε ποιος είναι ο λαϊκισμός εδώ μέσα- έπρεπε να την πάτε τη θητεία, αν γίνεται, στον ένα μήνα. Γιατί είναι η εύκολη ψηφοθηρία. Το λέω επειδή μας είπαν λαϊκιστές απ’ αυτό εδώ το Βήμα. Λαϊκισμός είναι όταν βλέπεις ότι δεν επανδρώνονται πουθενά, να κάνεις την εύκολη πολιτική και να μειώνεις τη θητεία. Πηγαίνετε τώρα στα στρατόπεδα!
       Μέσα από την Κοινοβουλευτική σας Ομάδα δεν νομίζω ότι θα βρείτε ανθρώπους που να έχουν υπηρετήσει στις Ειδικές Δυνάμεις. Πηγαίνετε όμως και ρωτήστε και πηγαίνετε και μιλήστε τους ειλικρινά, για να δείτε τι γίνεται σήμερα στα στρατόπεδα, για να έχουμε μια πραγματικότητα. Υπάρχει μια εικονική πραγματικότητα, αυτή που θέλετε όταν πηγαίνετε να παίρνετε τα συγχαρητήρια, όταν παραγγέλνετε όπλα, που πρέπει να είναι επιχειρησιακά, να τα βλέπουμε στις Μονάδες. 
      Σας είπα και το ξαναλέω: Με τα Hovercraft δεν κάναμε καμμία άσκηση. Είμαι πεζοναύτης και δεν ξέρω πώς είναι! Εσείς το είδατε, το φέρατε και είπατε ότι ενισχύεται η δύναμη της χώρας. Ενισχύεται, αν όμως εμείς, οι πεζοναύτες, που αν χρειαστεί θα πάμε να πολεμήσουμε, δεν έχουμε μπει σε αυτά, δεν τα έχουμε μάθει, πώς ενισχύεται; Ενισχύεται η εικόνα που θέλετε! 
      Εμείς πιστεύουμε στο αξιόμαχο των Ενόπλων Δυνάμεων. Όμως, πρέπει επιτέλους να το πιστέψει και το Υπουργείο σας! Και το Υπουργείο σας θα το πιστέψει μη κόβοντας τα προνόμια των αξιωματικών των Ειδικών Δυνάμεων. Γιατί έχει ακουστεί και πρέπει να πάρετε μια ξεκάθαρη θέση για το τι θα γίνει. Θα μετράνε διπλά τα χρόνια τους ή όχι; Γιατί ακούγεται ότι θα κοπούν τα διπλά χρόνια και μετά ψάξτε να βρείτε αξιωματικούς να πηγαίνουν να κάνουν πενήντα χιλιόμετρα πορεία! 
      Πρέπει να πιστέψετε εσείς το αξιόμαχο των Ενόπλων Δυνάμεων! Εσείς δεν το πιστεύετε και βλέπετε τις Ένοπλες Δυνάμεις ως κοινωνικές παροχές, μια βιτρίνα. 
      Οι Ένοπλες Δυνάμεις δεν είναι βιτρίνα! Και κάποιες πτέρυγες εδώ πέρα μπορεί να μην αρέσκονται, αλλά, δυστυχώς, επειδή η Ελλάδα είναι σε μια γωνία τέτοια, και Ένοπλες Δυνάμεις ισχυρές πρέπει να έχει και Λέσχες Εφέδρων Αξιωματικών πρέπει να έχει και αυτό είναι ένας ρεαλισμός, είναι μια πραγματικότητα. Δεν είναι μιλιταρισμός, δεν είναι τίποτα!
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τέλος, κύριε Υπουργέ, για να μην κάνω και κατάχρηση του χρόνου, θέλω να σας πω –ήδη σας το έχω θέσει σε μια ερώτηση και θέλω να το δείτε με προσοχή- υπάρχει πολιτικό προσωπικό στην Αεροπορία –και είναι λίγα αυτά τα άτομα, είναι ογδόντα, ενενήντα άτομα- που ενώ σε όλους τους άλλους, με δικαστικές αποφάσεις, έχει αναγνωριστεί ο χρόνος υπηρεσίας τους στο στρατό ως χρόνος πλασματικής εργασίας, σε αυτούς δεν έχει αναγνωριστεί, επειδή δεν πρόλαβαν να ασκήσουν τα ένδικα μέσα. Θα σας έρθει στο Υπουργείο σας. Το κατέθεσα προ μίας εβδομάδας. Θα ήθελα να δείτε με προσοχή το αίτημά τους. 
      Σε κάθε περίπτωση, εμείς είμαστε προσεκτικοί στο θέμα της εθνικής άμυνας. Όμως, κύριε Υπουργέ, επειδή είστε και παρών, πηγαίνετε να δείτε την πραγματικότητα και όχι αυτήν που σας δείχνουν, όταν κάνετε επισκέψεις. Κάντε επισκέψεις απροειδοποίητες! Γιατί δεν κάνετε απροειδοποίητες επισκέψεις στα στρατόπεδα να δείτε την πραγματική επάνδρωση; 
      Εγώ σας το είπα, Υπουργός μου ήσασταν στο Μεγάλο Πεύκο το 2005. Ήρθατε ένα Πάσχα, προειδοποιημένα. Πηγαίνετε απροειδοποίητα στα στρατόπεδα και τότε θα δείτε ότι δεν πρέπει να κλείνουν στρατόπεδα! Όμως, δεν επανδρώνονται. 
      ΠΡΟΕΔΡΕΥΩΝ (Αναστάσιος Νεράντζης): Παρακαλώ τελειώνετε, κύριε συνάδελφε. 
      ΑΘΑΝΑΣΙΟΣ ΠΛΕΥΡΗΣ: Πρέπει να υπάρχει μια προσοχή. 
      Σας ευχαριστώ πολύ και συγγνώμη για τον τόνο, αλλά επειδή, κύριε Υπουργέ, εγώ υπηρέτησα, όταν ήσασταν στην Ελευσίνα…
      ΠΡΟΕΔΡΕΥΩΝ (Αναστάσιος Νεράντζης): Αρκετά, κύριε συνάδελφε!
      ΑΘΑΝΑΣΙΟΣ ΠΛΕΥΡΗΣ: ...υπάρχει διαφορά –όταν βλέπετε κάτι- στα γραφεία και στην πραγματικότητα. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Βουλευτής του ΠΑ.ΣΟ.Κ. στη Β΄ Περιφέρεια της Αθήνας κ. Κώστας Γείτονας. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, αν δεν μου διαφεύγει, στις Ένοπλες Δυνάμεις υπάρχουν και γυναίκες. Άρα καλό είναι να μιλάμε για στελέχωσή τους. 
      ΑΘΑΝΑΣΙΑ ΜΕΡΕΝΤΙΤΗ: Έτσι είναι! Επιτέλους!
      ΚΩΝΣΤΑΝΤΙΝΟΣ ΓΕΙΤΟΝΑΣ: Είναι γεγονός –και κάνω ορισμένες σκέψεις και με αφορμή την τοποθέτηση του προλαλήσαντος συναδέλφου- ότι είναι σοβαρό το θέμα των Ενόπλων Δυνάμεων για να το περνάμε έτσι. Στη συζήτηση δηλαδή να κυριαρχούν λαϊκισμοί ή να υποκρύπτονται μικροκομματικές σκοπιμότητες. 
      Ασφαλώς, δεν υπάρχει Έλληνας ούτε μέσα σε αυτήν την Αίθουσα ούτε εκτός αυτής που να μην πιστεύει στην αξία των Ενόπλων Δυνάμεων για την άμυνα της χώρας, για την ακεραιότητα της χώρας, για την ανεξαρτησία της χώρας. Εκείνο που κρίνεται είναι το αξιόμαχο των Ενόπλων Δυνάμεων και με μια ποια πολιτική μπορεί να υπηρετηθεί. 
      Με βάση το νομοσχέδιο, θα κάνω ορισμένα σχόλια. Άκουσα τον κύριο Υφυπουργό προηγουμένως να λέει ότι αυτό το νομοσχέδιο είναι προϊόν –όπως  ακριβώς νομίζω ότι είπε- επιτελικής σκέψης και δουλειάς και διαλόγου. Αν αυτό είναι το  προϊόν επιτελικού διαλόγου και σκέψης και δουλειάς, κύριε Υπουργέ, τότε εγώ λυπάμαι. Γιατί το νομοσχέδιο αυτό που έχει ένα κεφάλαιο για τα περίπτερα, θα το ονόμαζα «νομοσχέδιο-περίπτερο». «Πουλάει» τα πάντα, από ασπιρίνες μέχρι τσίχλες! 
      Οι πολυδιαφημισμένες διατάξεις του όχι μόνο είναι ελλιπείς, αλλά ουσιαστικά διευθετούν ορισμένα άσχετα θέματα και μάλιστα με ρουσφετολογικό τρόπο. Αυτή είναι η πρώτη μου παρατήρηση. 
      Η δεύτερη παρατήρηση -και χαίρομαι που με ακούει και ο κύριος Υπουργός Άμυνας- είναι ότι η Κυβέρνηση συνεχίζει τον κατήφορο με τις τροπολογίες. Ψηφίσαμε την Αναθεώρηση του Συντάγματος, αλλάξαμε τον Κανονισμό, τροποποιήσαμε όλες εκείνες τις διατάξεις, έτσι ώστε να απαλλαγεί η Βουλή από το άγος της κατάθεσης τροπολογιών, είτε άσχετων είτε αιφνιδιαστικά είτε τροπολογιών που αναφέρονται σε ρυθμίσεις ολόκληρων θεμάτων που, ουσιαστικά, θα έπρεπε να αποτελούν ξεχωριστά νομοσχέδια.
      Κύριε Υπουργέ, στην επιτροπή κατετέθη τροπολογία για τις προμήθειες, για ένα τόσο σοβαρό θέμα. Τροποποιώντας, μάλιστα, δικό σας νόμο για τις προμήθειες των Ενόπλων Δυνάμεων που είναι ένα από τα σοβαρότερα θέματα, όπως και εκείνα της νομοθεσίας περί δημοσίων έργων. Νομίζω ότι δεν είχατε κανένα λόγο. Είχατε ένα νομοσχέδιο, δεν μπορέσατε να το εφαρμόσετε ή είδατε δυσλειτουργίες, πολλές από τις οποίες εμείς ήδη προείπαμε. Δεν έχει σημασία. Ύστερα από αυτήν την εμπειρία, θα έπρεπε να έρθετε με ένα νέο νομοσχέδιο, έτσι ώστε να υπάρχει άνεση και στην επιτροπή και στην Ολομέλεια, για να καταλήξουμε σε κώδικα προμηθειών στις Ένοπλες Δυνάμεις, που να διασφαλίζει και διαφάνεια και αποτελεσματικότητα.
      Πιστεύω ότι είναι λάθος. Και δεν το κάνατε μόνο εσείς. Είναι συστηματική η προσπάθεια της Κυβέρνησης και αυτό εγώ το θεωρώ κοινοβουλευτικό κατήφορο. Με ακούει και ο πρώην Πρόεδρος της Βουλής, ο οποίος πραγματικά και με την εμπειρία του ως Προέδρου τόσα χρόνια, είχε κάνει σημαντικές προσπάθειες -και στην Αναθεώρηση του Συντάγματος και στην Αναθεώρηση του Κανονισμού- να αντιμετωπίσουμε αυτό το θέμα της σωρείας των τροπολογιών, το οποίο ουσιαστικά υποβάθμιζε την ποιότητα του νομοθετικού έργου. Και πρέπει να το ομολογήσουμε στους πολίτες: Έχουμε ανάγκη αναβάθμισης της ποιότητας των νόμων. Η κακή ποιότητα ταλαιπωρεί χρήστες, είτε είναι πολίτες είτε είναι επιχειρήσεις. Και έχει αποδειχθεί με μελέτες ότι η κακή ποιότητα των νόμων προσθέτει στη γραφειοκρατία.
      Το τρίτο σχόλιό μου έχει να κάνει με το ότι η Κυβέρνηση, για να δικαιολογήσει το μωσαϊκό του νομοσχεδίου, λέει: Εγώ αντιμετώπισα τα κύρια θέματα των Ενόπλων Δυνάμεων και τώρα, κάνω επί μέρους ρυθμίσεις. Δεν είναι έτσι τα πράγματα. Και ακούστηκαν και προηγουμένως από εμάς κριτικές και από τον Κοινοβουλευτικό μας Εκπρόσωπο και από τον εισηγητή μας. Η αλήθεια είναι διαφορετική. Δεν έχω την αίσθηση ότι επί των ημερών σας, βελτιώθηκε η δομή και η επιχειρησιακή λειτουργία των Ενόπλων Δυνάμεων. Τουναντίον -και σας έδωσαν συγκεκριμένα στοιχεία, είτε όσον αφορά τη στελέχωση είτε όσον αφορά άλλες δυσλειτουργίες- έχει υποβαθμιστεί η δομή, και λειτουργία. Δεν μπορούμε να πούμε πράγματι ότι η Κυβέρνηση έλυσε τα μεγάλα στρατηγικά θέματα και έχει σήμερα την πολυτέλεια να φέρνει επιμέρους ρυθμίσεις.
      Τελειώνω όσον αφορά τα σχόλια, σχολιάζοντας αυτό που είπε ο κύριος Υφυπουργός, προηγουμένως, στην ομιλία του. Είπε: «Η πολιτική πρέπει να υπηρετεί» -αυτό είπατε, κύριε Υφυπουργέ- «τις ανάγκες των ανθρώπων». Ποιος διαφωνεί με αυτό. Τους ανθρώπους και τις ανάγκες τους πράγματι· Δεν ξέρω αν το είπατε φωναχτά, για να το ακούτε εσείς και η Κυβέρνησή σας. Η Κυβέρνησή σας και στην πρώτη της θητεία και στη δεύτερη, -στο τετράμηνο της δεύτερης θητείας σας-, κάνει το ανάποδο. Όχι μόνο δεν υπηρετεί τον άνθρωπο και την κοινωνία, αλλά ουσιαστικά έχει ανοίξει πόλεμο με την κοινωνία σ’ όλα τα μέτωπα.
      Όσο δε αφορά την πληθώρα των νοικοκυριών, που αφορούν τα λαϊκά στρώματα, θα πω ότι με την πολιτική σας τα φέρατε σε αδιέξοδο, σε δυσπραγία, δεν μπορούν να τα βγάλουν πέρα, υπερδανείζονται. Αυτή είναι η πολιτική σας. Δικαιώματα καταπατούνται, οι ανισότητες μεγαλώνουν, για να μην προχωρήσω παραπέρα.
      Καλά, λοιπόν, τα λόγια, αλλά η πολιτική κρίνεται στο επίπεδο της κοινωνικής καθημερινότητας. Γιατί εύκολα λόγια λέμε όλοι. Από ρητορείες και μάλιστα, ρητορικούς «τσαμπουκάδες» έχουμε από σας χορτάσει. Η πράξη μετράει. Και στο επίπεδο της κοινωνικής καθημερινότητας, -σε σχέση με την βελτίωση της καθημερινής ζωής των πολλών, της μάζας, των πολιτών, η Κυβέρνησή σας έχει αποτύχει παταγωδώς. Στα τέσσερα χρόνια χειροτερεύει συνεχώς η ζωή των πολλών.
    Στα άρθρα αναφέρθηκε λεπτομερώς ο εισηγητής μας και καλύπτομαι. Εκεί φάνηκε και η σοβαρότητα η εποικοδομητική στάση του ΠΑ.ΣΟ.Κ.. Εμείς έχουμε αντίρρηση επί της αρχής και το εξηγήσαμε. Ερχόμαστε όμως και ψηφίζουμε ό,τι θετικό, προτείνοντας μάλιστα και συγκεκριμένες βελτιώσεις στα άρθρα. Αυτή είναι η υπεύθυνη στάση του κόμματος της Αξιωματικής Αντιπολίτευσης. Εποικοδομητική κριτική αλλά και προγραμματική αντιπολίτευση.
    Θέλω να πω ιδιαίτερα για τη θετική διάταξη και ως πρώην Υπουργός Υγείας, θεωρώ πολύ θετική τη διάταξη της παραγράφου 7 –και ήδη αργήσαμε- της απαγόρευσης, στα κυλικεία των νοσοκομείων, πώλησης καπνού. Είναι ένα θέμα στο οποίο έχουμε μείνει πίσω. Πρέπει να προσαρμοστούμε στις ευρωπαϊκές οδηγίες, αλλά δεν είναι μόνο θέμα οδηγιών. Είναι πλέον θέμα των συμπερασμάτων της επιστήμης για τις βλάβες από τον καπνό. Χρειάζεται πραγματικά στην πράξη να ενισχύσουμε την αντικαπνιστική εκστρατεία, διότι τα αποτελέσματα μέχρι σήμερα, παρά τις προσπάθειες όλων των κυβερνήσεων, δεν είναι ικανοποιητικά. Χρειάζεται να εντείνουμε τις προσπάθειες.
    ΄Οσον αφορά δε τις άλλες ρυθμίσεις, αναφέρθηκαν λεπτομερώς οι συνάδελφοι. Εξακολουθώ να πιστεύω ότι ιδιαίτερα για το θέμα των περιπτέρων, είναι σωστή και μου έκανε εντύπωση, η τοποθέτηση του προέδρου στην επιτροπή, όταν τον ακροαστήκατε. Πραγματικά ανέδειξε ένα θέμα -γιατί υπάρχει στην κοινή γνώμη μια διαφορετική αντίληψη- ότι το 80%, όπως είπε, των σημείων πώλησης στην επικράτεια βρίσκεται σε μαρασμό. Υπάρχει και ένα μικρό ποσοστό που είναι τα «γωνιακά», όπως λέμε, τα οποία θησαυρίζουν. ΄Αρα μια σωστή πολιτική από εδώ και πέρα για τα περίπτερα είναι αφ’ ενός μεν να ενισχύσουμε τη λειτουργία αυτών τα οποία βρίσκονται σε μαρασμό, ασφαλώς να δώσουμε με αυστηρά αντικειμενικά κριτήρια σε όσους έχουν ανάγκη, εγώ δεν διαφωνώ με την επέκταση, αλλά ταυτόχρονα, όμως, να μη φέρουμε σε δυσκολότερη θέση αυτούς που σήμερα πραγματικά φυτοζωούν.
    Αυτή θα έπρεπε να είναι η αρχή μιας πολιτικής που δεν υπάρχει στις σχετικές διατάξεις. Όπου οι διατάξεις ανταποκρίνονται σε αρχές και ανάγκες τις ψηφίζουμε. 
    Ευχαριστώ.
    (Χειροκροτήματα από την πτέρυγα του ΠΑ.ΣΟ.Κ.)
    ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, παρακαλώ το λόγο.
    ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Πρόεδρε, έχετε το λόγο.
    ΑΠΟΣΤΟΛΟΣ ΚΑΚΛΑΜΑΝΗΣ: Θα συνεχίσω ουσιαστικά από εκεί που σταμάτησε ο κ. Γείτονας.
    Κυρίες και κύριοι συνάδελφοι, λίγοι είμαστε αυτήν την ώρα στην Αίθουσα, αλλά αρκετοί για να καταλάβουμε ότι θυμίζει το ελληνικό Κοινοβούλιο και ο πολιτικός κόσμος της χώρας εκείνη την ιστορία, που έγινε μύθος πλέον, του Τιτανικού.
    Εμείς συζητούμε ένα νομοσχέδιο του Υπουργείου Εθνικής Αμύνης. Το ερώτημα είναι, συζητούμε για τις άδειες περιπτέρων των αναπήρων και θυμάτων πολέμου; Είναι ένα θέμα στο οποίο μπορεί κανείς με θετική διάθεση και πολύ συναισθηματισμό να τοποθετηθεί, να συμφωνήσει, να προτείνει κάτι καλύτερο.
    Μαζί, όμως, με τα περίπτερα συζητούμε και ένα θέμα με το οποίο η ελληνική κοινή γνώμη -τώρα και η διεθνής κοινή γνώμη- ασχολείται, έχοντας την αίσθηση ότι σ’ αυτήν τη χώρα είναι μεγάλου κόστους οι αμυντικές δαπάνες, δαπάνες στις οποίες μας έχουν υποχρεώσει οι υπερατλαντικοί φίλοι, γιατί είμαστε, όπως ελέχθη, μαζί με τους Τούρκους -που ανάμεσά μας υπάρχει το περίφημο casus belli της μεγάλης τουρκικής εθνοσυνέλευσης- οι καλύτεροι προμηθευτές τους.
    Εμείς, λοιπόν, αντί να δαπανούμε για την παιδεία, αντί να δαπανούμε για την κοινωνική πολιτική που έχει ανάγκη ο λαός μας, δαπανούμε για τις μεγάλες βιομηχανίες όπλων των φίλων και συμμάχων μας, των Ηνωμένων Πολιτειών και της Δυτικής Ευρώπης.
      Έχω υποστηρίξει και άλλη φορά ότι στην Ευρωπαϊκή Ένωση, μαζί με άλλες χώρες που έχουν την ίδια αντίληψη γι’ αυτά τα θέματα –ιδιαίτερα οι χώρες της Νότιας Ευρώπης- θα έπρεπε να ζητήσουμε και να επιμείνουμε οι αμυντικές δαπάνες να μη συνυπολογίζονται σε ό,τι αφορά το περίφημο δημοσιονομικό έλλειμμα κάθε χώρας μέλους της Ευρωπαϊκής Ένωσης και του ΝΑΤΟ, αφού υποτίθεται ότι αυτές οι δαπάνες αφορούν το σύνολο αυτών των χωρών. 
      Άλλωστε, αυτό έχει πληρώσει η πατρίδα και ο λαός μας όταν επί δεκαετίες ολόκληρες, τάχα υπεραμυνόμενοι του «ελευθέρου» κόσμου –εντός εισαγωγικών το «ελευθέρου», διότι απεδείχθη πολύ αμφισβητούμενος πλέον ο όρος και το περιεχόμενο πια του ελευθέρου κόσμου- το ζούμε εμείς οι Έλληνες με αυτά που συνεχίζονται σαράντα χρόνια στην Κύπρο. 
      Είμαστε, λοιπόν, προσανατολισμένοι στον από βορρά κίνδυνο. Και όταν ήρθε η ώρα του πραγματικού κινδύνου στο Αιγαίο, στην Κύπρο, είμαστε ξεβράκωτοι.
      Κύριε Υπουργέ, ήρθα στο Βήμα διότι σας παρακάλεσα χθες να αποσύρετε αυτήν τη διάταξη, την καλή κατά την άποψή σας. Εγώ δεν θα πω αν είναι καλή ή κακή. Το θέμα είναι σημαντικό και πρέπει από τη Βουλή των Ελλήνων να εκπέμπεται ένα μήνυμα ότι η υπόθεση των εξοπλισμών, η υπόθεση των προμηθειών, δεν είναι ένα δευτερεύον θέμα που έρχεται με μία τροπολογία, ως τελευταίο άρθρο σ’ ένα νομοσχέδιο που ασχολείται με τα περίπτερα, με τους ανθυπασπιστές και το δίκαιο αίτημά τους ή που ασχολήθηκε –και σωστά- με τα θύματα μετά το πραξικόπημα στην Κύπρο το 1974. 
      Αυτό θα έπρεπε να το δείτε εσείς ιδιαίτερα, που έχετε πολιτική αντίληψη. Δεν είστε κάποιος σαν αυτούς που παίρνει ο κύριος Πρωθυπουργός από τις νεανικές του παρέες στη Θεσσαλονίκη και τους βάζει διοικητές σε τράπεζες, στο Ταχυδρομικό Ταμιευτήριο, σε οργανισμούς και έχουμε αυτό το φαινόμενο μίας καταλήστευσης του δημόσιου πλούτου, ειδικά εκεί που τοποθετήθηκαν στελέχη δικά σας, από τον ταμία του κόμματός σας –μακαρίτης- μέχρι στα ασφαλιστικά ταμεία. Ας μη συνεχίσω σ’ αυτό το κεφάλαιο.
      Όμως, σήμερα και αυτές τις μέρες, κύριε Υπουργέ, η διεθνής κοινή γνώμη και ο ελληνικός Τύπος –και είμαι βέβαιος ότι τα παρακολουθείτε αυτά, διότι αφορούν και το Υπουργείο σας- ασχολούνται με το μεγάλο σκάνδαλο. Βέβαια, υπάρχει ένας πόλεμος μεταξύ «SIEMENS» και αμερικανικών συμφερόντων. Η αμερικανική επιτροπή κεφαλαιαγοράς κίνησε όλες αυτές τις διαδικασίες. Αυτός ο κολοσσός μπορεί να τιναχθεί στον αέρα. Αυτό είναι άλλης τάξεως ζήτημα και άλλου ενδιαφέροντος, αλλά δεν μπορεί η Ελλάδα να διασύρεται με την καταγγελία ότι κόμματα, πολιτικά πρόσωπα, ανώτατα στελέχη της διοίκησης, ο μεγαλύτερος σε οικονομικό μέγεθος και στρατηγικής σημασίας Οργανισμός Τηλεπικοινωνιών Ελλάδος, ήταν και στα προηγούμενα χρόνια και μέχρι το 2006 στη διάθεση διαφόρων λυμεώνων. 
      Ο πολιτικός κόσμος, κυρίες και κύριοι συνάδελφοι, η Βουλή των Ελλήνων και κάθε ένας από εμάς χωριστά έχει την εντολή του ελληνικού λαού και τον εκπροσωπεί αυθεντικότερα και αμεσότερα από οποιαδήποτε εκτελεστική εξουσία, από οποιαδήποτε δικαστική εξουσία, γιατί η Βουλή είναι το πρώτο πολιτειακό όργανο. 
Τρεις είναι οι λειτουργίες. Όμως, το νομοθετικό Σώμα πρέπει και όφειλε να έχει εκείνη τη δύναμη που θα εκφράζει τη θέληση του ελληνικού λαού και όχι ο οποιοσδήποτε Αρχηγός που μπορεί να είναι Πρωθυπουργός και μπορεί να μπαινοβγαίνουν οι «Ζαχόπουλοι» και οποιοιδήποτε άλλοι. Όμως, απευθύνομαι ιδιαίτερα στους Βουλευτές της Πλειοψηφίας, όπως θα απευθυνόμουν και στους Βουλευτές του ΠΑ.ΣΟ.Κ. όταν ήταν κυβέρνηση -ή όταν θα γίνουν κυβέρνηση- για το ποια είναι η θέση και ο ρόλος του Βουλευτή μέσα στα κόμματα, σε σχέση με τους παροικούντες, τις φιλίες, τις προσωπικές διασυνδέσεις, τα «κονέ», όπως τα λένε οι νέοι μας. 
      Κυρίες και κύριοι συνάδελφοι, όσον αφορά αυτήν την υπόθεση της «SIEMENS»-για την οποία πρέπει να πω απ’ αυτό το Βήμα και κατά τον πιο υπεύθυνο τρόπο ότι το Πανελλήνιο Σοσιαλιστικό Κίνημα θα πάρει πρωτοβουλίες και εντός και εκτός Βουλής- θα ήθελα να πω ότι δεν είναι δυνατόν πλέον να συνεχιστεί αυτή η ρύπανση του δημόσιου βίου και να είναι ανεκτή.
      Όποιοι, από οποιαδήποτε πλευρά κι αν προέρχονται, που είδαν πόσο αγαθές ήταν οι προθέσεις -και προφανώς ήταν- ακόμη και στην αρχή της περίφημης προσπάθειας για την αντιμετώπιση της τρομοκρατίας εν’ όψει των Ολυμπιακών Αγώνων, είδαν πού κατέληξε. 
      Ένας χρόνος πέρασε μετά τους Ολυμπιακούς και τέσσερις χιλιάδες Ελλήνων πολιτών από τον Πρωθυπουργό -όπως ισχυρίστηκε η Κυβέρνηση, αλλά ακόμα δεν το έχουμε δει να αποδεικνύεται- μέχρι και στελέχη κομμάτων, επιχειρηματίες και οποιουσδήποτε άλλους, τέσσερις χιλιάδες άνθρωποι, ήτο δυνατόν να παρακολουθούνται απ’ αυτό το σύστημα των υποκλοπών. Η Κυβέρνηση μας είπε ότι ήταν εκατόν τρεις όλοι κι όλοι, Πρωθυπουργός, Υπουργός Εθνικής Άμυνας, Υπουργός Εξωτερικών. 
      Και έχω πει εδώ στον ίδιο τον Πρωθυπουργό, κύριε Υπουργέ της Εθνικής Αμύνης, σε ερώτησή μου, αν θεωρεί ότι είναι προσωπική του ιδιοκτησία τα εθνικά απόρρητα. Και μας είπατε εδώ ότι πάει η υπόθεση στη δικαιοσύνη και αρνηθήκατε εξεταστική επιτροπή της Βουλής, αρνηθήκατε την Επιτροπή Θεσμών και Διαφάνειας αρνηθήκατε κάθε έλεγχο και αφήσατε αυτά τα απόρρητα στη διάθεση του οποιουδήποτε υπαλλήλου της Ε.Υ.Π. και δεν τα εμπιστευτήκατε στα μέλη της Επιτροπής Θεσμών, δηλαδή -και αναφέρομαι ονομαστικά- στον κ. Έβερτ, στον κ. Τζαννετάκη, στον κ. Κεφαλογιάννη, στα δώδεκα μέλη της Επιτροπής Θεσμών, καθώς δώδεκα είμαστε τα μέλη. Δεν μας εμπιστευτήκατε, λοιπόν. Μπορούν, όμως, οι άγνωστοι υπάλληλοι, οι πράκτορες ή οτιδήποτε άλλο της Ε.Υ.Π. και ένα σωρό άλλες προσβάσεις που υπάρχουν προς αυτή, όπως Τύπος, Μέσα, ντόπιοι, ξένοι, ξένες υπηρεσίες, να έχουν τη δυνατότητα να ξέρουν. 
      (Στο σημείο αυτό κτυπάει το κουδούνι λήξεως του χρόνου ομιλίας του πρώην Προέδρου της Βουλής)
      Όμως, εμείς δεν έχουμε αυτό το δικαίωμα. Αυτό δεν είναι η μεγαλύτερη προσβολή; Και απευθύνομαι ιδιαίτερα στους νέους Βουλευτές. Θα καταστρέψετε την επαγγελματική σας καριέρα. Όμως, θα σας λένε ότι πλουτίζετε ως πολιτικοί. Και θα δεχθείτε να συνεχιστεί αυτός ο κατήφορος; 
      Κυρίες και κύριοι συνάδελφοι, σήμερα στην «ΕΛΕΥΘΕΡΟΤΥΠΙΑ», στην «ΚΑΘΗΜΕΡΙΝΗ», στο «ΒΗΜΑ» –έχω εδώ το σημερινό ρεπορτάζ της εφημερίδας «ΕΛΕΥΘΕΡΟΤΥΠΙΑ»- είναι συγκλονιστικά αυτά που δημοσιεύονται. Και απορώ, κύριε Υπουργέ, εσείς θα φύγετε κάποτε από το Υπουργείο Εθνικής Αμύνης και είμαι βέβαιος ότι εσείς δεν θέλετε –όπως ούτε ο παρακαθήμενός σας κ. Τασούλας, τον οποίο επίσης γνωρίζω, ούτε ο νέος συνάδελφος τον οποίο δεν γνωρίζω- να δώσετε το δικαίωμα σε κανέναν, αν μιλήσει μετά από πέντε χρόνια για κάποιες προμήθειες των Ενόπλων Δυνάμεων, για κάποια συστήματα κ.λπ. -αυτή είναι η δική μου αντίληψη, την οποία διατυπώνω πάντοτε εναντίον του ρεύματος που έχει καλλιεργηθεί- να πει ότι ένας πολιτικός ή όποιοι ασχολούνται με τα κοινά, ασχολούνται γιατί είναι ιδιοτελείς. Θα υπάρχουν και ιδιοτελείς. Όμως, οι πλείστοι ξεκινούν με κάποιο όραμα, με κάποιες ιδέες για τις οποίες συγκρούονται. Πώς, λοιπόν, θα δεχθείτε αύριο να λένε ότι σε εκείνη την περίοδο υπήρξαν πράγματα και θαύματα; 
      Κύριε Υπουργέ, αυτή η ιστορία της «SIEMENS» και το περίφημο σύστημα C4 Ι, έχει μία πορεία η οποία έκλεισε το 2006.
	Πρέπει να εξεταστεί αν είχε προβλήματα. Κατ’ αρχάς, πρέπει να εξεταστεί πώς έγινε η προμήθειά του, από πόσα κύματα πέρασε και, στη συνέχεια, γιατί, ενώ υπήρξαν επιφυλάξεις, τελικώς έγινε η παραλαβή του. Πρέπει να εξεταστεί ποιοι υπηρεσιακοί παράγοντες ενεπλάκησαν. 
      Εγώ, αν δεν το δω ολοφάνερα, δεν μπορώ να σκεφτώ οτιδήποτε άλλο για εκπρόσωπο του λαού, είτε στο νομοθετικό Σώμα είτε στην εκτελεστική εξουσία. Είναι, όμως, γεγονός ότι σε μια διαβρωμένη διοίκηση, για την οποία ευθύνες υπάρχουν σε όλους μας και είναι διαχρονικές, ισχύει πια ο κανόνας που ισχύει μέχρι τον απλό πολίτη: Άρπαξε να φας! Κλέψε να’χεις! 
	Αυτός ο κατήφορος δεν μπορεί να συνεχιστεί, δηλαδή να εμφανίζεται η Ελλάδα στον πάτο από πλευράς διαφάνειας και στην κορυφή από πλευράς διαφθοράς του δημόσιου βίου!
	Η υπόθεση της «SIEMENS», για την οποία –επαναλαμβάνω- το ΠΑ.ΣΟ.Κ. θα πάρει πρωτοβουλίες και εντός και εκτός Βουλής, απαιτεί τη συνεργασία όλων των πλευρών. Απευθύνομαι ιδιαίτερα προς την άλλη Αριστερά. Αυτές οι φλυαρίες περί δικομματισμού, που ξέρουμε ποιο σκοπό έχουν, μπορεί να προσπορίζουν στα μικρότερα κόμματα κάποια «ψηφαλάκια», αλλά ξέρετε πολύ καλά ότι ο δυναμιτισμός του πολιτικού συστήματος -που δεν είναι σάπιο, έτσι γενικώς και αορίστως, αλλά ο καθένας έχει τις ευθύνες του σε αυτό και για πράξεις και για παραλείψεις-  δεν μπορεί να οδηγήσει σε καλό αυτόν τον τόπο. 
	Μπορεί ο κόσμος που ψήφισε τη Νέα Δημοκρατία να τα ακούει αυτά βερεσέ. Ξέρετε ότι ο κόσμος που ψήφισε το ΠΑ.ΣΟ.Κ. είναι κατ’ εξοχήν άνθρωποι που προβληματίζονται και μετακινούνται. Εντάξει, βαράτε το δικομματισμό, χωρίς να ξεκαθαρίζετε, αλλά παρουσιάζετε δύο μεγάλες παρατάξεις ως τις όψεις του Ιανού, δύο όψεις του αυτού νομίσματος. Είναι λάθος! 
      Και, εν πάση περιπτώσει, πέρα από τι ωφελεί ή βλάπτει σε αυτήν την επιχείρηση τριών ετών πλέον, τάχα εναντίον του δικομματισμού, που διατηρεί τη Δεξιά στην Κυβέρνηση, πέρα από το τι σας προσπορίζει αυτό, πρέπει να δούμε το δημόσιο συμφέρον, που είναι πάνω από τα κομματικά συμφέροντα, είτε είναι τα δύο μεγάλα κόμματα είτε τα μικρότερα. 
      Το λέω αυτό, διότι ασκείτε και εσείς διοίκηση –στην Τοπική Αυτοδιοίκηση- και μάλιστα πολλά από τα στελέχη σας –δεν αναφέρομαι εγώ σε κόμματα αλλά σε πρόσωπα- υπήρξαν σε κυβερνήσεις. Αν αυτήν τη στιγμή η χώρα μαστίζεται απ’ αυτήν τη συγκλονιστική καταπίεση των μεγάλων επιχειρηματιών των Μέσων Μαζικής Ενημέρωσης, ποιοι άνοιξαν την πόρτα; 
      Το 1989 έλεγαν: Να παλουκώσουμε τον Ανδρέα και να διαλύσουμε το ΠΑ.ΣΟ.Κ.! Πάρτε, κύριοι εκδότες, τα κανάλια που δεν σας έδινε ο Ανδρέας Παπανδρέου. Σας τα δίνω εγώ, ο Μητσοτάκης, διά του κ. Τζαννετάκη, του μακαρίτη Κανελλόπουλου κ.λπ.. 
      Τα πράγματα είναι σοβαρά για τον τόπο. Όσο αυτή η σαπίλα θα έρχεται και θα κοιτάζουμε να τη σπρώξουμε στη μια ή στην άλλη πλευρά, δεν θα καταφέρουμε τίποτα. Στο τέλος, θα επικαλύψει όλους, τα πάντα, τον τόπο, το λαό μας, το μέλλον αυτού του τόπου και αυτό δεν το δικαιούμεθα! 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Αναστάσιος Νεράντζης): Κι εγώ ευχαριστώ. 
    ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κύριε Πρόεδρε, μου επιτρέπεται; 
    ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Υπουργέ, έχετε το λόγο. 
    ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Είχα την πρόθεση να πάρω το λόγο, αφού ολοκληρώσουν οι συνάδελφοι, και να ολοκληρώσουμε τη συζήτηση επί των άρθρων. Όμως, ο πρώην Πρόεδρος της Βουλής κ. Κακλαμάνης έκανε ορισμένες παρατηρήσεις, που δεν μπορούν να μείνουν ασχολίαστες. Γι’ αυτό ζήτησα το λόγο για μια παρέμβαση και όχι για την ομιλία μου. Για την ομιλία…
    ΑΠΟΣΤΟΛΟΣ ΚΑΚΛΑΜΑΝΗΣ: Ελπίζω ότι δεν διαφωνείτε, κύριε Υπουργέ. 
    ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Θα με ακούσετε, κύριε Πρόεδρε. 
    ΠΡΟΕΔΡΕΥΩΝ (Αναστάσιος Νεράντζης): Να τον αφήσουμε, κύριε Πρόεδρε, τον Υπουργό να μιλήσει; Διότι μετά το δεκαπεντάλεπτο της ομιλίας σας…
    ΑΠΟΣΤΟΛΟΣ ΚΑΚΛΑΜΑΝΗΣ: Με πολύ σεβασμό! 
    ΠΡΟΕΔΡΕΥΩΝ (Αναστάσιος Νεράντζης): Παρακαλώ πάρα πολύ!
    ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κατ’ αρχάς, να πω πως όλοι δίνουμε τη μάχη για να πείσουμε ότι η συντριπτική πλειοψηφία των εκλεκτών συναδέλφων που συμμετέχουμε στη Βουλή, αλλά και ευρύτερα τα στελέχη που συμμετέχουν στη δημόσια ζωή της χώρας διέπονται από συγκεκριμένες αρχές και αξίες, τις οποίες υπηρετούμε και είναι για την υπηρεσία του ελληνικού λαού και μέσα από τους κανόνες της χρηστής διοίκησης και της διαφάνειας. 
    Όμως, από εκεί και πέρα όλοι γνωρίζουμε ταυτόχρονα ότι όταν επιλέγεις ένα πρόσωπο, για να ασκήσει μια συγκεκριμένη διοίκηση, οφείλεις να τον επιλέξεις για τη μέχρι εκείνη την ώρα πορεία της ζωής του, δηλαδή αν έχει τα προσόντα, αν έχει τον ενάρετο τρόπο ζωής και αν φαίνεται ότι μελλοντικά θα ασκήσει με τον καλύτερο δυνατό τρόπο τα καθήκοντά του. 
Την ευθύνη πλέον την αναλαμβάνουν οι ελεγκτικοί θεσμοί, τους οποίους έχεις διαμορφώσει ως πολίτευμα για να κρίνει πλέον το σύνολο, όλος ο ελληνικός λαός, αν κάποιος πράγματι προχωρά με τη διαφάνεια και με τους κανόνες της χρηστής διοίκησης.
     Κατά συνέπεια η ευθύνη εκείνου που έχει την άσκηση διοίκησης εξαντλείται μέχρι την ημέρα της επιλογής. Από εκεί και πέρα οι θεσμοί της δημοκρατίας και οι ελεγκτικοί μηχανισμοί που όλοι μαζί συμφωνούμε, αναλαμβάνουν πλέον την ευθύνη να παρακολουθούν εκείνον ο οποίος ασκεί διοίκηση. Επομένως ελέγχεσαι για την επιλογή που έκανες μέχρι το χρόνο της επιλογής. Ελέγχεσαι μετά, αν αυτόν που επέλεξες και δεν λειτούργησε, σύμφωνα με τους κανόνες και τους νόμους, δεν τον απομακρύνεις, διότι μπορεί να παρασύρθηκε από οποιοδήποτε άλλο ζήτημα. 
     Συνεπώς η σημερινή Κυβέρνηση για ποιο θέμα ελέγχεται; Αναφερθήκατε, κύριε Πρόεδρε, στο θέμα του Βαρθολομαίου. Θυμίσατε καταστάσεις. Αποδείχτηκε τίποτα απ’ όλα εκείνα τα οποία ελέγοντο, τις πρώτες ιδιαίτερα μέρες και που σε τηλεοπτικό χρόνο είχαν καταδικάσει ανθρώπους και τον δίκασαν και σκοτώθηκε δύο φορές; Αποδείχτηκε τίποτα σήμερα απ’ όσα τόσο καιρό λέγονται για το θέμα Ζαχόπουλου, όσον αφορά τη διοίκηση και τα οικονομικά; Ενάμιση μήνα τώρα συνεχώς ψάχνουν οι πάντες για το συγκεκριμένο ζήτημα.
     Επομένως μας ενδιαφέρει, πιστεύω συνολικά, το πώς πραγματικά δεν θα πέφτει λάσπη στο σύνολο του πολιτικού κόσμου και όχι η υιοθέτηση και μάλιστα ελαφρά τη καρδία, του οποιουδήποτε χαρακτηρισμού ακούγεται. Διότι τότε δεν συμβάλλουμε στο να προσπαθήσουμε να εξυγιανθεί ο δημόσιος βίος. 
     Προσωπικά πιστεύω ότι είναι η ώρα που πρέπει συνολικά να πάρουμε πρωτοβουλίες για να ξεφύγουμε από αυτό το κλίμα, το οποίο υπάρχει. Και ο κόσμος είναι ώριμος. Ο κόσμος επιθυμεί πρωτοβουλίες. Και γι’ αυτό σας λέμε, ελάτε στην Αναθεώρηση του Συντάγματος, ελάτε στο να προχωρήσουμε σε κανόνες διαφάνειας.
     (Χειροκροτήματα από την πτέρυγα της Νέας Δημοκρατίας)
     Και αντί να μας επικροτήσετε που σήμερα ακριβώς φέρνουμε μια προσθετική διάταξη στο όλο πλέγμα της διαγωνιστικής διαδικασίας για τις προμήθειες των Ενόπλων Δυνάμεων και αντί να την ψηφίσετε και να δείτε αν είναι σωστή ή όχι, παραμένετε κολλημένοι στο χθες και κολλημένοι σε ένα διαδικαστικό ζήτημα, αν αυτό το ένα άρθρο μπορεί και πρέπει να αποτελέσει νομοσχέδιο, για να συζητάμε τρεις μέρες και όχι επί της ουσίας, εάν πράγματι αυτό που φέρνουμε είναι περισσότερο προς την κατεύθυνση της διαφάνειας ή όχι. Γιατί δεν ακούστηκε εδώ καμμία άλλη πρόταση. Δεν μας είπε κανείς με επιχειρήματα τι άλλο να προσθέσουμε ή ότι αυτό το συγκεκριμένο δεν πρέπει να περάσει ή είναι κακό. Αλλά συζητάτε συνεχώς μόνο και μόνο για το διαδικαστικό.
     Εσείς, επιτρέψτε μου, δικάσατε κιόλας. Γιατί είπατε εν τη ρύμη του λόγου σας πιθανόν ότι έφαγαν, τα πήραν, ήρθαν οι μίζες. Εγώ δεν τα δέχομαι αυτά, κύριε Πρόεδρε. Υπάρχει η γενική ρύπανση. Ξέρετε, έχει δημιουργηθεί ένα κλίμα, το οποίο πολλές φορές και ρητορικά και μας παρασύρει, πολύ περισσότερο όταν μιλάμε εκτός κειμένου. Είπατε «έφαγαν», «ήρθαν μίζες». Εγώ λοιπόν σας λέω…
     ΑΠΟΣΤΟΛΟΣ ΚΑΚΛΑΜΑΝΗΣ: Είπα, τι λέει ο Τύπος.
     ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κύριε Πρόεδρε, προσωπικά δεν υιοθετώ τι λέει ο Τύπος. Το διαβάζω, το φιλτράρω…
     ΑΠΟΣΤΟΛΟΣ ΚΑΚΛΑΜΑΝΗΣ: Είναι στοιχεία της δικογραφίας της Γερμανίας.
     ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Δεν θέλω ως εκτελεστική εξουσία να απαντά η δικαιοσύνη σε τηλεοπτικό χρόνο για κάθε τι το οποίο δημοσιεύεται. Η δικαιοσύνη έχει τους δικούς της ρυθμούς. Για να έχει υπεύθυνη απάντηση πρέπει να ερευνήσει πάρα πολύ καιρό και ανάλογα να απαντήσει. Δεν μπορεί επειδή κάτι γράφτηκε να το υιοθετούμε ή να θέλουμε να απαντήσουμε αυτήν την ώρα.
     Επιτρέψτε μου, αλλά το θέμα της «SIEMENS» ήδη συζητήθηκε χθες στο press room. Δεν ξέρω σήμερα τι γίνεται στην ενημέρωση. Υπάρχει απάντηση από την πλευρά της Κυβέρνησης. Είναι μια σύμβαση, η οποία προχώρησε το 2002, το 2003, δεν ξέρω εγώ πότε έγινε, επί ΠΑ.ΣΟ.Κ.. Πέρασε από το ΚΥ.Σ.Ε.Α.. Υπάρχει μία ευθύνη. Εγώ δεν έχω αντίρρηση να το βρούμε, γιατί εδώ μας κατηγόρησε κιόλας ο κ. Καρατζαφέρης ότι εμείς πάμε να καλύψουμε αυτό που κάνατε εσείς. Δεν έχουμε καμμία αντίρρηση να ερευνηθούν. Αλλά το ζητούμενο είναι –και εδώ ζητάμε και να συμπορευτούμε- το πώς επιτέλους αυτά θα ερευνώνται. 
    Θα δεχόμαστε κάθε τι το οποίο λέγεται ανεύθυνα και θα δεχθούμε εν τέλει και τα τηλεδικαστήρια και όλο αυτό το νοσηρό κλίμα, το οποίο έχει δημιουργηθεί από τέτοιες καταστάσεις ή θα μείνουμε στο ύψος των περιστάσεων και πραγματικά με τις πρωτοβουλίες μας θα βγάλουμε τη χώρα απ’ αυτό το αδιέξοδο στο οποίο έχει έλθει και που προσπαθούν κάποιοι να συνεχιστεί;
    Εμείς, πιστεύω, κύριε Πρόεδρε, ότι είναι η ώρα για τις πρωτοβουλίες που πρέπει να πάρουμε συνολικά. Εμείς πιστεύουμε ότι η δημοκρατία είναι φως και η Νέα Δημοκρατία θέλει περισσότερο φως. Δεν κινούμαστε στο σκοτάδι, δεν έχουμε απολύτως τίποτα να φοβηθούμε. Ξενίζει ίσως ότι για πρώτη φορά βγαίνουν τόσα πολλά ακριβώς, γιατί έχουμε δημιουργήσει τους θεσμούς ακριβώς, γιατί εμείς οι ίδιοι θέλουμε να ερευνηθούν. Και ίσως αυτό ξενίζει. Αλλά σας λέω ότι για να φθάσουμε πραγματικά στο λιμάνι, θα περάσουμε τις αναταραχές και δεν μας φοβίζουν.
    Εν πάση περιπτώσει, σας επαναλαμβάνω, ότι δεν φταίνε οι αρχές και οι αξίες που υπηρετούμε, εάν κάποιο πρόσωπο συγκεκριμένο δεν έχει την κατάλληλη παιδεία ή παρασυρθεί εκ των υστέρων και με μια πράξη μπορεί να σκιάσει όλο τον πολιτικό κόσμο και όλο το πολιτικό σύστημα. Μα, πρώτοι εμείς συνολικά, απ’ όλες τις πτέρυγες της Βουλής, υποθέτω και πιστεύω ότι θα θέλουμε πράγματι να βγει η αλήθεια. Και εσείς, είμαι σίγουρος ότι θα θέλετε εάν το 2003 έγινε καμμιά λοβιτούρα στη συγκεκριμένη προμήθεια από τη «SIEMENS»να βγει η αλήθεια, γιατί δεν θέλετε να «λασπωθείτε» εάν κάποιο πρόσωπο, που μπορεί να ανήκει στον ίδιο χώρο με εσάς, όπως κατηγορείται ήδη από τις γερμανικές αρχές, έχει συμμετάσχει σε κάτι τέτοιο. Το ίδιο και εγώ και οι συνάδελφοι. Δεν έχουμε τίποτα να φοβηθούμε και να κρύψουμε. 
    ΑΠΟΣΤΟΛΟΣ ΚΑΚΛΑΜΑΝΗΣ: Εμένα με ενδιαφέρει και για το 2003 και για το 2006.
    ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Βεβαίως, κύριε Πρόεδρε. 
    ΑΠΟΣΤΟΛΟΣ ΚΑΚΛΑΜΑΝΗΣ: Πώς έκλεισε η προμήθεια του C4Ι;
    ΠΡΟΕΔΡΕΥΩΝ (Αναστάσιος Νεράντζης): Δεν μπορούμε να διεξαγάγουμε έτσι το διάλογο. Πρώτα-πρώτα, κύριοι συνάδελφοι, είναι εκτός θέματος όλα αυτά που συζητάτε. Σας παρακαλώ, μην παρατείνουμε όλη αυτήν την παρατυπία.
    Κύριε Υπουργέ, αν έχετε την καλοσύνη, παρακαλώ ολοκληρώστε. Ο χρόνος της παρεμβάσεώς σας ήδη έχει φτάσει στο διπλάσιο.
    ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Ναι, αλλά δεν μπορούμε να ακούμε εδώ πέρα κατηγορίες και να μην απαντάμε, κύριε Πρόεδρε!
    ΠΡΟΕΔΡΕΥΩΝ (Αναστάσιος Νεράντζης): Απαντήστε και κλείστε. Αυτά είναι όλα εκτός θέματος. Δεν συζητάμε για τις προμήθειες τώρα. 
    ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): ‘Επρεπε, κύριε Πρόεδρε, να διακόψετε τον κ. Κακλαμάνη για να μην εκστομίσει τις κατηγορίες.
    ΑΠΟΣΤΟΛΟΣ ΚΑΚΛΑΜΑΝΗΣ: Αυτές είναι οι ουσιαστικές συζητήσεις, κύριε Πρόεδρε. Αυτά πρέπει να συζητάμε.
    ΠΡΟΕΔΡΕΥΩΝ (Αναστάσιος Νεράντζης): Ναι, αλλά υπάρχει ημερήσια διάταξη, κύριε Πρόεδρε. Κάντε μια επερώτηση γι’ αυτό το θέμα, να το συζητήσουμε. Δεν είναι δυνατόν να μιλάμε σε νομοσχέδιο τώρα, επειδή είναι αρμοδιότητας του Υπουργείου Εθνικής ΄Αμυνας, για θέματα που είναι έξω από νομοσχέδιο και από την ημερήσια διάταξη. 
    ΑΠΟΣΤΟΛΟΣ ΚΑΚΛΑΜΑΝΗΣ: Γι’ αυτό μένουμε τρεις και ο κούκος εδώ μέσα! Είναι προμήθειες των Ενόπλων Δυνάμεων.
    ΠΡΟΕΔΡΕΥΩΝ (Αναστάσιος Νεράντζης): Παρακαλώ, κύριε Υπουργέ, συνεχίστε.
    ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κύριε Πρόεδρε, για τη δική σας ενημέρωση –θα ενημερωθεί βέβαια και η ελληνική κοινωνία και το Σώμα- όλοι γνωρίζουν ότι η συγκεκριμένη προμήθεια δεν ήταν του Υπουργείου Εθνικής ΄Αμυνας. ΄Ηταν του Υπουργείου Δημοσίας Τάξεως. Για να προχωρήσει, λοιπόν, η τότε κυβέρνηση σε απ’ ευθείας ανάθεση, το έδωσε στο Υπουργείο Εθνικής ΄Αμυνας για να πάει με το νόμο για το ειδικό εξοπλιστικό πρόγραμμα και πήγε με απ’ ευθείας ανάθεση με απόφαση του ΚΥ.Σ.Ε.Α.. ΄Αρα, και οι επιτροπές όλες στελεχώθηκαν από όλους τους επιτελείς και τους υπαλλήλους του Υπουργείου Δημοσίας Τάξεως. Η εμπλοκή την οποία είχε το Υπουργείο Εθνικής ΄Αμυνας ήταν μόνο γιατί χαρακτηρίστηκε ως ειδικό εξοπλιστικό πρόγραμμα. Από εκεί και πέρα πρέπει να σας πω, ευχαρίστως να καταθέσετε μια επερώτηση. Θα απαντήσουμε, γιατί εμείς θέλουμε να βγούνε στο φως. Δεν έχουμε καμμία αντίρρηση και δεν θέλουμε να πλανώνται υποψίες πολύ περισσότερο και για το 2003. Δεν μπορείτε, λοιπόν, να κατηγορείτε τη Νέα Δημοκρατία για το τι έγινε το 2003. 
    ΑΠΟΣΤΟΛΟΣ ΚΑΚΛΑΜΑΝΗΣ: Σας ρωτώ και για την παραλαβή, όχι μόνον για την ανάθεση.
    ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Μα, παρελήφθη πριν. ΄Αρχισε κομμάτι -κομμάτι να παραλαμβάνεται. Αλλά, εν πάση περιπτώσει, επειδή θα αποτελέσει, πιστεύω, ένα ξεχωριστό συγκεκριμένο ζήτημα και επειδή θέλω να σας πω και αυτό, κύριε Πρόεδρε, είπατε κατ’ επανάληψη -και έχει απαντήσει η Κυβέρνηση- ότι εμείς αρνηθήκαμε τον έλεγχο στα θέματα των υποκλοπών, ομολόγων κ.λπ.. Δεν αρνηθήκαμε. Είπαμε ότι δεν μπορούμε να προχωρήσουμε σε εξεταστική επιτροπή τη στιγμή που γίνεται η εξέταση από τη δικαιοσύνη. Και είπαμε ότι θεωρούμε πολύ θετικό η δικαιοσύνη να επηρεάζεται από την εξεταστική επιτροπή και από κάθε τι που θα διαρρέει μέσα από την εξεταστική επιτροπή. Και γι’ αυτό ακριβώς δεν θέλουμε να συμπλεύσουμε στην έρευνα με τη δικαιοσύνη. 
    ΑΠΟΣΤΟΛΟΣ ΚΑΚΛΑΜΑΝΗΣ: Το έβαλε στο αρχείο η δικαιοσύνη. Δέχεστε την εξεταστική;
    ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, κύριε Πρόεδρε!
    ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Η δικαιοσύνη το έβαλε στο αρχείο, διότι όπως οι ίδιοι είπαν, παρ’ ότι το έψαξαν, δεν κατέληξαν στο ποιοι πράγματι παρακολουθούσαν. Και, εν πάση περιπτώσει, ο Πρωθυπουργός της χώρας παρηκολουθείτο. Δεν παρηκολουθείτο κάποιος από το ΠΑ.ΣΟ.Κ.. Σκεφθείτε τι θα παθαίναμε εάν παρηκολουθείτο και κάποιος από το ΠΑ.ΣΟ.Κ. και τι θα γινόταν, τι θα μας λέγατε! 
    Οι μηχανισμοί που λέτε για τις παρακολουθήσεις αυτές, εκλεκτοί μου συνάδελφοι, έγιναν πριν από το 2004 για το θέμα των Ολυμπιακών Αγώνων, όπως κατ’ επανάληψη απαντήθηκε, γιατί δεν είμαι ο συγκεκριμένος αρμόδιος για το ζήτημα, αλλά όσο έχω παρακολουθήσει και εγώ και εσείς το θέμα, γνωρίζετε και γνωρίζω ότι ήταν για τους Ολυμπιακούς Αγώνες. Κατά συνέπεια θεωρώ πράγματι άδικη την κριτική σας να κατηγορείται η σημερινή Κυβέρνηση και η σημερινή πολιτική ηγεσία, επειδή ακριβώς φέρνει μια διάταξη που ενισχύει επιπλέον τη διαφάνεια στις προμήθειες του αμυντικού υλικού, να μας κατηγορείτε για όλα όσα έγιναν από το 2003 και πίσω.
    Εμείς πραγματικά πιστεύουμε ότι είναι η ώρα για πρωτοβουλίες που θα θωρακίσουν ακόμη περισσότερο θεσμικά το κράτος και γι’ αυτό σας καλούμε να λάβετε μέρος και στη μεγάλη μεταρρύθμιση που είναι η Αναθεώρηση του Συντάγματος. Ο κόσμος δεν μας ψήφισε για να φεύγουμε από τις επιτροπές. Ο κόσμος μάς ψήφισε για να μένουμε στο διάλογο, για να λέμε τις απόψεις μας, για να πείθουμε με τα επιχειρήματα. Η φυγή δυστυχώς δεν βοήθησε κανέναν. 
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υπουργέ.
    ‘Εχει ζητήσει το λόγο ο Κοινοβουλευτικός Εκπρόσωπος του Κ.Κ.Ε. κ. Αλυσανδράκης.
    Κύριε Αλυσανδράκη, η δική σας ομιλία είναι δευτερολογία. Προηγείται ο κ. Μιχάλης Καρχιμάκης, Κοινοβουλευτικός Εκπρόσωπος του ΠΑ.ΣΟ.Κ., ο οποίος και νωρίτερα ζήτησε το λόγο, αλλά και δεν έχει μιλήσει μέχρι τώρα. Θα αναμείνουμε σύμφωνα με τον Κανονισμό να μιλήσει ο κ. Καρχιμάκης και μετά θα ακολουθήσετε εσείς. 
    ΠΑΝΟΣ ΠΑΝΑΓΙΩΤΟΠΟΥΛΟΣ: Και εγώ, κύριε Πρόεδρε, θέλω το λόγο μετά τον κ. Καρχιμάκη.
    ΠΡΟΕΔΡΕΥΩΝ (Αναστάσιος Νεράντζης): Κάνω μια έκκληση να περιοριστούμε αυστηρά στο θέμα του νομοσχεδίου. Εκ του ότι το Υπουργείο Εθνικής Άμυνας έχει αρμοδιότητα για το συζητούμενο νομοσχέδιο, δεν έπεται ότι θα συζητηθεί και κάθε θέμα που σχετίζεται, αμέσως ή εμμέσως, με το Υπουργείο Εθνικής Άμυνας.
    Και, δεύτερον, θα παρακαλούσα να τηρήσουμε τους χρόνους διότι σημειώθηκαν χρονικές εκτροπές, οι οποίες δημιουργούν ανατροπές. Παρακαλώ πολύ να τηρήσουμε το χρόνο. 
    ΠΑΡΘΕΝΑ ΦΟΥΝΤΟΥΚΙΔΟΥ-ΘΕΟΔΩΡΙΔΟΥ:  Κύριε Πρόεδρε, παρακαλώ το λόγο.
    ΠΡΟΕΔΡΕΥΩΝ (Αναστάσιος Νεράντζης): Ορίστε, κυρία Φουντουκίδου. Τι θέλετε; 
    ΠΑΡΘΕΝΑ ΦΟΥΝΤΟΥΚΙΔΟΥ-ΘΕΟΔΩΡΙΔΟΥ: Κύριε Πρόεδρε, με αυτήν την πρακτική αποθαρρύνουμε τους Βουλευτές να εγγραφούν προκειμένου να τοποθετηθούν. Δεκαπέντε λεπτά ο κύριος Πρόεδρος, οι κοινοβουλευτικοί! Οι Υπουργοί δεν θέλουν να ακούσουν τους κυρίους Βουλευτές;
    ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, κυρία Φουντουκίδου! Δεν έχετε το λόγο.
    Ορίστε, κύριε Καρχιμάκη, έχετε το λόγο.
    ΜΙΧΑΗΛ ΚΑΡΧΙΜΑΚΗΣ: Κύριε Πρόεδρε, κυρίες και κύριοι συνάδελφοι, άκουσα με πολλή προσοχή και τον Πρόεδρο, τον κ. Κακλαμάνη, αλλά και τον Υπουργό. Το θέμα της διαφάνειας δεν είναι διαδικαστικό, δεν μιλάμε επί της διαδικασίας. Μιλάμε επί της ουσίας. Και πραγματικά αν θέλετε, κύριε Υπουργέ, να ληφθούν πρωτοβουλίες, δεν χρειάζεται να πάμε στη λογική της Αναθεώρησης του Συντάγματος για να πάρουμε πρωτοβουλίες για το θέμα της διαφάνειας στις ‘Ενοπλες Δυνάμεις. Μπορούμε να πάρουμε πρωτοβουλίες, όπως εσείς δεσμευτήκατε, όπως εσείς μιλήσατε επανειλημμένα και το λέτε από το 2006 συνεχώς ότι κάθε κύριο εξοπλιστικό πρόγραμμα, πριν προχωρήσει οποιαδήποτε διαδικασία, θα έρχεται για συζήτηση στη Βουλή. Και όταν προτείναμε ειδική κοινοβουλευτική επιτροπή για τα εξοπλιστικά προγράμματα, εσείς συμφωνήσατε, αλλά ακόμη περιμένουμε να υλοποιήσετε αυτή την προσχώρησή σας στη πρόταση την οποία κάναμε. Και όχι μόνον αυτό, πριν από λίγες μέρες ο Πρόεδρός μας, ο Πρόεδρος του ΠΑ.ΣΟ.Κ., πήρε μια συγκεκριμένη πρωτοβουλία. Κατέθεσε συγκεκριμένες προτάσεις τις οποίες αν θέλετε μπορείτε να τις αποδεχθείτε και να προχωρήσουμε, γιατί δεν νομίζω ότι μπορεί να έχει αντίρρηση κανείς σ’ αυτές τις προτάσεις. Πάμε, λοιπόν, από τη στιγμή που μιλάμε για σοβαρά νομοσχέδια, στην καθιέρωση ενός υποχρεωτικού σταδίου δημόσιας διαβούλευσης για κάθε νομοσχέδιο πριν κατατεθεί στη Βουλή όπου θα συμμετέχουν τα κόμματα, θα συμμετέχουν οι Βουλευτές, θα συμμετέχουν οι φορείς. Κάντε το, δεν το έχετε κάνει. Διαρκώς σας ακούμε να μιλάτε με μια διπλή γλώσσα. Να μιλάτε για διάλογο, αλλά διάλογος να μην υπάρχει. Να προχωρήσετε, εάν πραγματικά πιστεύετε στη διαφάνεια, σ’ αυτό που πρότεινε ο Πρόεδρός μας, τη δημοσιοποίηση στο διαδίκτυο όλων των υπουργικών αποφάσεων. Δεν συμφωνείτε, γιατί ακριβώς θέλετε να παίρνετε αποφάσεις πίσω από την κουρτίνα. 
      Ας προχωρήσουμε στη σύσταση της ειδικής κοινοβουλευτικής επιτροπής για τα εξοπλιστικά. Δεν χρειάζεται η Αναθεώρηση του Συντάγματος για να πάμε στη σύσταση αυτής της επιτροπής. Άρα, πρωτοβουλίες μπορούμε να πάρουμε, οι οποίες πρωτοβουλίες θα ανταποκρίνονται σε μια λογική και σε μια πορεία διαφάνειας. Απλά εσείς δεν το θέλετε.
      Όσον αφορά αυτό που μου είπατε χθες, ότι υπήρξαν, επί οκτώ περίπου μήνες, συζητήσεις με όλες τις ενδιαφερόμενες χώρες και πετύχαμε τη μεγαλύτερη συμπαραγωγή και την καλύτερη τιμή, αντιφάσκετε, κύριε Υπουργέ. Γιατί δεν το φέρατε στη Βουλή να το συζητήσουμε;
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Ποιο;
      ΜΙΧΑΛΗΣ ΚΑΡΧΙΜΑΚΗΣ: Αυτό το πρόγραμμα με τα τεθωρακισμένα οχήματα.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Δεν ήρθε με το Ε.Μ.Π.Α.Ε.;
      ΜΙΧΑΛΗΣ ΚΑΡΧΙΜΑΚΗΣ: Όχι. Είπατε ότι κάθε προμήθεια…
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Σας παρακαλώ πολύ, κύριε συνάδελφε!
      ΜΙΧΑΛΗΣ ΚΑΡΧΙΜΑΚΗΣ: Είπατε ότι κάθε προμήθεια κύριου υλικού – το είπατε προχθές…
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Δεν δέχομαι εγώ σκιές…
      ΜΙΧΑΛΗΣ ΚΑΡΧΙΜΑΚΗΣ: Δεν κάνω μομφές και δεν ρίχνω σκιές. Είπατε ότι κάθε προμήθεια κύριου υλικού θα έρχεται προηγουμένως στη Βουλή…
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Έγινε η προμήθεια;
      ΜΙΧΑΛΗΣ ΚΑΡΧΙΜΑΚΗΣ: … στην Επιτροπή Εξωτερικών και Άμυνας.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Υπεγράφη τίποτα;
      ΜΙΧΑΛΗΣ ΚΑΡΧΙΜΑΚΗΣ: Όχι, δεν έγινε προμήθεια. Για τα ΤΟΜΑ δεν έγινε.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Σας παρακαλώ, τι είναι αυτά που λέτε, κύριε συνάδελφε;
      ΜΙΧΑΛΗΣ ΚΑΡΧΙΜΑΚΗΣ: Δεν έγινε.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κύριε συνάδελφε, μην ξεφεύγετε σε αυτά.
      ΜΙΧΑΛΗΣ ΚΑΡΧΙΜΑΚΗΣ: Δεν ξεφεύγω.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Όχι, γιατί εδώ έχετε το Βήμα και σας διακόπτω επί του Βήματος.
      ΜΙΧΑΛΗΣ ΚΑΡΧΙΜΑΚΗΣ: Λέω αυτά τα οποία…
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Σας διακόπτω επί του Βήματος: οφείλετε ξεκάθαρα να μας πείτε ποια σύμβαση εννοείτε. Αφού δεν έχει υπογραφεί σύμβαση.
      ΜΙΧΑΛΗΣ ΚΑΡΧΙΜΑΚΗΣ: Πριν έρθει η σύμβαση…
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Μας λέτε αν υπήρξε σημείο διαβούλευσης.
      ΜΙΧΑΛΗΣ ΚΑΡΧΙΜΑΚΗΣ: Πριν έρθει η σύμβαση, δεσμευτήκατε…
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Το φέραμε με το Ε.Μ.Π.Α.Ε. στην επιτροπή. Για πρώτη φορά στην ιστορία έγινε συζήτηση.
      ΜΙΧΑΛΗΣ ΚΑΡΧΙΜΑΚΗΣ: Δεσμευτήκατε…
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Δεύτερον, σας είπα ότι μόλις υπάρξει σύμβαση, θα τη φέρω στη Βουλή.
      ΠΡΟΕΔΡΕΥΩΝ (Αναστάσιος Νεράντζης): Παρακαλώ πάρα πολύ!
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Αλλά εσείς θέλετε να γνωρίζετε τη συζήτηση και τη συνεννόηση;
      ΜΙΧΑΛΗΣ ΚΑΡΧΙΜΑΚΗΣ: Όχι, όχι, κύριε Υπουργέ…
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Σας προσλαμβάνουμε, λοιπόν, στην Επιτροπή του Υπουργείο Εθνικής Άμυνας να κάνετε εσείς αυτές τις συνεννοήσεις και τις συμβάσεις!
      ΜΙΧΑΛΗΣ ΚΑΡΧΙΜΑΚΗΣ: Όχι, κύριε Υπουργέ!
      ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, κύριε Καρχιμάκη, μισό λεπτό!
      ΜΙΧΑΛΗΣ ΚΑΡΧΙΜΑΚΗΣ: Κύριε Υπουργέ, προαποφασίσατε…
      ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, τη συζήτηση διευθύνει…
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Υπάρχουν όρια, κύριε Καρχιμάκη!
      ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ!
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Υπάρχουν όρια και σε προσωπικό επίπεδο!
      ΜΙΧΑΛΗΣ ΚΑΡΧΙΜΑΚΗΣ: Ποιο προσωπικό επίπεδο; Υπάρχει θέμα ουσίας!
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Αυτό που σας λέω!
      ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ!
      ΜΙΧΑΛΗΣ ΚΑΡΧΙΜΑΚΗΣ: Υπάρχει θέμα ουσίας!
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Να μας πείτε ποια σύμβαση λέτε!
      ΜΙΧΑΛΗΣ ΚΑΡΧΙΜΑΚΗΣ: Υπάρχει θέμα ουσίας!
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Μα, δεν υπάρχει σύμβαση!
      ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ!
      ΜΙΧΑΛΗΣ ΚΑΡΧΙΜΑΚΗΣ: Αυτή την οποία συζητήσατε στο ΚΥ.Σ.Ε.Α..
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Είδατε, λοιπόν, ότι δεν υπάρχει σύμβαση και δεν ξέρετε τι λέτε;
      ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, παρακαλώ!
      ΜΙΧΑΛΗΣ ΚΑΡΧΙΜΑΚΗΣ: Δεν είπα ότι υπάρχει σύμβαση. Είπα ότι θα προχωρήσετε σε σύμβαση.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Α, θα προχωρήσουμε σε σύμβαση!
      ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, θα διακόψω τη συνεδρίαση, αν συνεχίσετε έτσι!
      ΜΙΧΑΛΗΣ ΚΑΡΧΙΜΑΚΗΣ: Από την απόφασή σας να προχωρήσετε…
      ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, παρακαλώ! Τη συζήτηση τη διευθύνει το Προεδρείο. Και άλλη φορά παρακαλώ, κύριε Υπουργέ, να μη λαμβάνετε το λόγο χωρίς να τον ζητάτε από το Προεδρείο! Σας παρακαλώ θερμά!
      ΜΙΧΑΛΗΣ ΚΑΡΧΙΜΑΚΗΣ: Εμείς δεν δεχόμαστε, κυρίες και κύριοι συνάδελφοι, σκιές. Γιατί άκουσα χθες τον κ. Βαρβιτσιώτη να μιλάει για ύποπτες διαθέσεις και μας λέει ότι θα έπρεπε να δώσουμε απαντήσεις. Δεν έχουμε να φοβηθούμε τίποτα. Όλα στο φως! Δεν δεχόμαστε υπονοούμενα…
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Ευθέως σας το είπα.
      ΜΙΧΑΛΗΣ ΚΑΡΧΙΜΑΚΗΣ: … από κανέναν κ. Βαρβιτσιώτη. Και αν τα θέλετε, λοιπόν, όλα στο φως…
      ΠΡΟΕΔΡΕΥΩΝ (Αναστάσιος Νεράντζης): Μην αναφέρετε ονόματα απόντων, κύριε Καρχιμάκη, σας παρακαλώ, δυναμιτίζετε τη συζήτηση! Εάν αυτός είναι ο προορισμός της αγορεύσεώς σας, λυπούμαι, αλλά δεν θα συμπράξουμε! Παρακαλώ πάρα πολύ, για παρόντες μόνο θα μιλάμε και για το νομοσχέδιο!
      ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε…
      ΜΙΧΑΛΗΣ ΚΑΡΧΙΜΑΚΗΣ: Επειδή μίλησε για το C4I και αναφέρθηκε και ο Πρόεδρος κ. Κακλαμάνης, θα φρεσκάρω τη μνήμη σας.
      ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε, τι είναι αυτά;
      ΠΡΟΕΔΡΕΥΩΝ (Αναστάσιος Νεράντζης): Γιατί διαμαρτύρεστε; Τι συμβαίνει;
      ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε…
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ πάρα πολύ! Καθίστε κάτω!
      ΒΑΣΙΛΕΙΟΣ ΟΙΚΟΝΟΜΟΥ: Θα μου κάνετε παρατήρηση, κύριε Πρόεδρε;
      ΠΡΟΕΔΡΕΥΩΝ (Αναστάσιος Νεράντζης): Δεν έχετε το λόγο!
      ΒΑΣΙΛΕΙΟΣ ΟΙΚΟΝΟΜΟΥ: Σας παρακαλώ πολύ! Είναι δικό μας θέμα πότε θα παρέμβουμε. Δεν θα μας πείτε εσείς πότε θα παρέμβουμε.
      ΠΡΟΕΔΡΕΥΩΝ (Αναστάσιος Νεράντζης): Δεν έχετε το λόγο! Καθίστε κάτω!
      ΒΑΣΙΛΕΙΟΣ ΟΙΚΟΝΟΜΟΥ: Να είναι εδώ οι Βουλευτές!
      ΠΡΟΕΔΡΕΥΩΝ (Αναστάσιος Νεράντζης): Καθίστε κάτω! Τι είστε εσείς; Καθίστε κάτω! Θα σας ανακαλέσω στην τάξη, προσέξτε!
      Παρακαλώ, συνεχίστε, κύριε Καρχιμάκη.
      ΜΙΧΑΛΗΣ ΚΑΡΧΙΜΑΚΗΣ: Κύριε Πρόεδρε, για αποκατάσταση της αλήθειας εδώ μέσα και σε συνέχεια όσων είπε ο Πρόεδρος κ. Κακλαμάνης, πρέπει να διευκρινίσουμε κάποια πράγματα. Τον Ιούλιο του 2004 το ΚΥ.Σ.Ε.Α. αποφάσισε την προσωρινή παραλαβή προς χρήση μέχρι τις 30 Σεπτεμβρίου 2004 του C4I.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Το οποίο είχε έρθει και είχε παραλάβει η κυβέρνηση το 2003.
      ΜΙΧΑΛΗΣ ΚΑΡΧΙΜΑΚΗΣ: Δεν είχε γίνει καμμία παραλαβή. Κάνατε προσωρινή παραλαβή.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Πείτε τα όλα, κύριε Καρχιμάκη.
      ΜΙΧΑΛΗΣ ΚΑΡΧΙΜΑΚΗΣ: Σας παρακαλώ!
      ΠΡΟΕΔΡΕΥΩΝ (Αναστάσιος Νεράντζης): Επανέλθετε στο αντικείμενο του νομοσχεδίου, κύριε Καρχιμάκη.
      ΜΙΧΑΛΗΣ ΚΑΡΧΙΜΑΚΗΣ: Το ΚΥ.Σ.Ε.Α., λοιπόν…
      ΠΡΟΕΔΡΕΥΩΝ (Αναστάσιος Νεράντζης): Δεν συζητάμε για το C4Ι εδώ.
      ΜΙΧΑΛΗΣ ΚΑΡΧΙΜΑΚΗΣ: Την 1η Οκτωβρίου 2004 προέβλεπε γενική δοκιμή που δεν έγινε ποτέ, αγαπητοί συνάδελφοι.
      Στις 28 Νοεμβρίου 2004 έπρεπε να κηρυχθεί έκπτωτη η εταιρεία και δεν έγινε ποτέ. Βεβαίως, μέχρι εκείνη τη στιγμή δεν είχαν επιστραφεί εγγυητικές επιστολές τις οποίες, ενώ έγινε η οριστική παραλαβή του συστήματος, δεν έγινε ποτέ η δοκιμή, τις επιστρέψατε κιόλας και έρχονται εδώ συνάδελφοι, για να μας πουν τι; Ότι κατασπαταλήθηκε το δημόσιο χρήμα. Εσείς, λοιπόν, που κυβερνούσατε αυτόν τον τόπο, γιατί δεν διακόψατε τη σύμβαση, αφού δεν είχε γίνει ολόκληρη η πληρωμή του συστήματος; 
      Σε αυτά δεν μπορείτε να απαντήσετε, γιατί είναι μια πραγματικότητα. Και όχι μόνο αυτό, αλλά φέρατε την Πέμπτη το βράδυ, στις 20 Ιουλίου του 2006, τροπολογία χωρίς να λέει σε ποιες διατάξεις αναφέρεται, προκειμένου να νομιμοποιήσετε το σύστημα. Δυστυχώς, αυτή είναι η πραγματικότητα και δεν μπορείτε να μας μιλάτε για διαφάνεια εδώ μέσα. Η διαφάνεια δοκιμάζεται στην πράξη. Βεβαίως, όλη αυτή την περίοδο δοκιμαστήκατε και αυτό που επιτύχατε είναι να επιτείνετε τη διαφθορά και να μεγιστοποιήσετε τα φαινόμενα αδιαφάνειας στην Ελλάδα. Αυτή είναι η Κυβέρνησή σας.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε συνάδελφε. 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Υπουργέ, έχετε το λόγο.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Δεν πρόκειται να απασχολήσω πολύ το Σώμα, απλώς θέλω να πω ορισμένα πράγματα για την αποκατάσταση της αλήθειας.
      Πρώτον, χαίρομαι που ο κ. Καρχιμάκης παραδέχθηκε εν τέλει ότι δεν υπάρχει σύμβαση για το θέμα των αρμάτων. Άρα, τα όσα έλεγε τόσες μέρες και δημοσίως έξω στα κανάλια και στη Βουλή τα αναιρεί μόνος του.
      ΜΙΧΑΛΗΣ ΚΑΡΧΙΜΑΚΗΣ: Δεν μίλησα στα κανάλια.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Ως εκ τούτου, ο κάθε πολίτης μπορεί να βγάλει το δείκτη αξιοπιστίας των όσων λέει ο ίδιος, διότι πράγματι δεν υπάρχει σύμβαση.
      Δεύτερον, τον Ιούλιο του 2004, που γνωρίζαμε όλοι ότι οι Ολυμπιακοί αγώνες θα γίνονταν τον Αύγουστο του 2004 και που εσείς είχατε καταστήσει τη χώρα όμηρο με τη συγκεκριμένη σύμβαση, που εσείς είχατε ξεκινήσει την παραλαβή, μας κατηγορείτε, γιατί τελικά προχωρήσαμε στην παραλαβή, για να γίνουν οι Ολυμπιακοί Αγώνες. Έπρεπε, λοιπόν, να πούμε ότι επειδή ακριβώς το ΠΑ.ΣΟ.Κ. είχε μια σύμβαση, η οποία δεν ήταν διαφανής και δεν μπορούσε να πραγματοποιηθεί, δεν προχωρούμε στην τέλεση των Ολυμπιακών Αγώνων. Αυτή είναι η πρότασή σας; Μπορείτε να μας πείτε, δηλαδή, γιατί εκ των υστέρων μας λέτε ως τιμητές…
      ΜΙΧΑΛΗΣ ΚΑΡΧΙΜΑΚΗΣ: Προσωρινή παραλαβή. Μην παραποιείτε αυτά που λέω.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Δεν παραποιώ τίποτα.
      ΠΡΟΕΔΡΕΥΩΝ (Αναστάσιος Νεράντζης): Παρακαλώ πολύ! Κύριε Καρχιμάκη, δεν έχετε το λόγο.
      Κύριε Υπουργέ, ολοκληρώστε.
      ΜΙΧΑΛΗΣ ΚΑΡΧΙΜΑΚΗΣ: Γιατί επιστρέψατε τις εγγυητικές;
      ΠΡΟΕΔΡΕΥΩΝ (Αναστάσιος Νεράντζης): Κύριε Καρχιμάκη, δεν έχετε το λόγο. 
       ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κύριε Καρχιμάκη, επειδή έχετε πλήρη αδυναμία επιχειρημάτων, προσπαθείτε να δημιουργήσετε μία ένταση και πολλές φορές λέτε και ψέματα, τα οποία μόνος σας μετά ανακαλείτε, όπως τώρα που είπατε ότι δεν υπάρχει σύμβαση. Αυτή είναι και η αλήθεια. Δεν υπάρχει σύμβαση.
      Τρίτον, δεν μπορείτε να μας πείτε ότι οι Ολυμπιακοί Αγώνες δεν έγιναν τον Αύγουστο του 2004. Τι να κάνουμε; Αφού έγιναν.
      Τέταρτον, μόνος σας είπατε για το ΚΥ.Σ.Ε.Α. και τον Ιούλιο του 2004, δηλαδή για ένα μήνα πριν από τους Ολυμπιακούς Αγώνες. Έτσι δεν είπατε; Εσείς τα είπατε. Δηλαδή τι θέλατε ένα μήνα πριν από τους Ολυμπιακούς Αγώνες; Να καταγγείλουμε τη σύμβαση, την οποία παραδέχεστε σήμερα ότι δεν ήταν σωστή και την είχατε κάνει τότε;
      ΜΙΧΑΛΗΣ ΚΑΡΧΙΜΑΚΗΣ: Κύριε Πρόεδρε, έδωσα μια χρονική σειρά για το πώς εξελίχθηκε.
      ΠΡΟΕΔΡΕΥΩΝ (Αναστάσιος Νεράντζης): Κύριε Καρχιμάκη, πρώτα-πρώτα δεν έχετε το λόγο. Για να δευτερολογήσετε, πρέπει να ζητήσετε την άδεια. 
      ΜΙΧΑΛΗΣ ΚΑΡΧΙΜΑΚΗΣ: Δεύτερον, όταν μιλούσαμε για διαφάνεια…
      ΠΡΟΕΔΡΕΥΩΝ (Αναστάσιος Νεράντζης): Παρακαλώ να διακοπεί το μικρόφωνο.
      Κύριε Καρχιμάκη, καθίστε κάτω, για να ακούσετε τη θέση του Προεδρείου. Δικαίωμα δευτερολογίας δεν έχετε, διότι δεν έχει ολοκληρωθεί ο χρόνος που πρέπει να μιλήσουν οι πρωτολογούντες. Έχετε μόνο δικαίωμα διλέπτου παρεμβάσεως, την οποία μπορείτε να ασκήσετε, αφού ζητήσετε το λόγο και όχι αφού πεταχθείτε και πάρετε αυθαιρέτως το λόγο.
ΑΘΑΝΑΣΙΑ ΜΕΡΕΝΤΙΤΗ: (Δεν ακούστηκε)
      ΠΡΟΕΔΡΕΥΩΝ (Αναστάσιος Νεράντζης): Κυρία συνάδελφε, είστε συνήγορός του; Απ’ ό,τι μας έχει πείσει δεν έχει ανάγκη συνηγόρου. Σας παρακαλώ!
      Εάν, λοιπόν, κύριε Καρχιμάκη, θέλετε μία δίλεπτη παρέμβαση, θα την κάνετε. Όμως, θα είναι μόνο παρέμβαση και μόνο κατόπιν αδείας του Προεδρείου.
      ΜΙΧΑΛΗΣ ΚΑΡΧΙΜΑΚΗΣ: Κύριε Πρόεδρε, ζητώ το λόγο για μια δίλεπτη παρέμβαση.
      ΠΡΟΕΔΡΕΥΩΝ (Αναστάσιος Νεράντζης): Κύριε Καρχιμάκη, έχετε το λόγο για δυο λεπτά.
      ΜΙΧΑΛΗΣ ΚΑΡΧΙΜΑΚΗΣ: Κύριε Πρόεδρε, είναι γνωστό ότι κάθε φορά που ο κύριος Υπουργός θέλει να επιτύχει επικοινωνιακά κάτι, λέει πράγματα τα οποία δεν ανταποκρίνονται στην πραγματικότητα. Εγώ παρέθεσα συγκεκριμένα στοιχεία χρονολογικά, τα οποία ουσιαστικά δείχνουν ποια ήταν η στάση της Κυβέρνησης απέναντι στην παραλαβή ενός συστήματος το οποίο είχε προσωρινά παραληφθεί τον Ιούλιο με απόφαση του ΚΥ.Σ.Ε.Α..
      Και βεβαίως, επεστράφησαν το 2007, ενώ γνώριζαν ότι δεν είχε γίνει καν η δοκιμή του και η οριστική παραλαβή του, οι εγγυητικές επιστολές. Αυτά είναι πραγματικότητα και δεν μπορεί να τα αμφισβητήσει κανένας.
      Δεύτερον, όσον αφορά τη διαφάνεια των εξοπλιστικών προγραμμάτων, αυτό το οποίο είπαμε ότι πριν την υπογραφή της όποιας σύμβασης κύριου υλικού –αλλιώς δεν έχει νόημα όταν υπογράφεται μία σύμβαση να μας τη φέρνετε καπέλο στη Βουλή, για να μιλήσουμε επί της διαφάνειας της σύμβασης- υπήρξε δέσμευση και από τον κ. Μεϊμαράκη, να έρχεται στη Βουλή. Σήμερα, λοιπόν, διαπιστώνουμε ότι προχωρούν σε υπογραφή συμβάσεως, η οποία δεν ήρθε στη Βουλή, σύμφωνα με τις δεσμεύσεις. 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας):  Πού το διαπιστώνετε αυτό;
      ΜΙΧΑΛΗΣ ΚΑΡΧΙΜΑΚΗΣ: Αν πραγματικά θέλετε διαφάνεια, ελάτε να συζητήσουμε τις πρωτοβουλίες και τις προτάσεις, τις οποίες κατέθεσε ο Πρόεδρος του ΠΑ.ΣΟ.Κ. Γιώργος Παπανδρέου.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Έχει ζητήσει το λόγο ο Κοινοβουλευτικός Εκπρόσωπος της Νέας Δημοκρατίας. Προηγείται και αυτός, κύριε Αλυσανδράκη, υμών, διότι είναι η πρωτολογία του.
      Ορίστε, κύριε Παναγιωτόπουλε, έχετε το λόγο.
      ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε. 
      Κατ’ αρχάς, θα ήθελα να παρακαλέσω, έτσι απλά, ανθρώπινα, συναδελφικά, τους αγαπητούς συναδέλφους της Αξιωματικής Αντιπολίτευσης να ρίξουμε τους τόνους. Τα θέματα που συζητούμε εδώ είναι μεγάλης εθνικής σοβαρότητας και κατά συνέπεια οι υψηλοί τόνοι, όχι μόνο αδικούν τα θέματα αυτά, αλλά αδικούν όλους μας, αδικούν και το κλίμα σωστού δημοσίου διαλόγου που πρέπει να επικρατεί σε αυτήν την Αίθουσα, για να οδηγούμεθα σε χρήσιμα συμπεράσματα και σε χρήσιμο έργο.
      Κυρίες και κύριοι συνάδελφοι, το υπό συζήτηση νομοσχέδιο είναι ένα πολύ θετικό νομοσχέδιο. Ρυθμίζει εκκρεμότητες πολλών δεκαετιών, εκκρεμότητες που αφορούν ζητήματα προσωπικού των Ενόπλων Δυνάμεων, αλλά και ευαίσθητες κοινωνικές ομάδες. Οι ρυθμίσεις που εμπεριέχονται στο νομοσχέδιο αποκαθιστούν το αίσθημα του δικαίου. 
      Δεν θα μείνω στα ζητήματα αυτά, γιατί νομίζω ότι τόσο οι εισηγητές, όσο και οι αγορητές και από το κόμμα της Συμπολίτευσης και από τα υπόλοιπα κόμματα, ακόμη και από τα κόμματα της Αντιπολίτευσης,  με διάθεση κριτικής, δεν απέφυγαν να σημειώσουν το θετικό χαρακτήρα πολλών ρυθμίσεων. Δεν θα τις επαναλάβω, λοιπόν, απλώς θα στεγάσω όλο αυτό το οικοδόμημα πάνω από ένα σχόλιο ότι –επαναλαμβάνω- αποκαθιστούν το αίσθημα δικαίου, λύνουν εκκρεμότητες δεκαετιών.
      Τώρα, στα πλαίσια αυτής της συζήτησης έχουν θιγεί και άλλα ζητήματα και μάλιστα από ορισμένες πλευρές τέθηκαν με τρόπο εκρηκτικό και καταγγελτικό. Για να πάρουμε τα πράγματα με τη σειρά τους, άκουσα από μία πτέρυγα της Βουλής, από έγκριτο συνάδελφο, ότι η χώρα δεν απειλείται. Πρέπει να σας πω ότι δεν είμαι υπέρ μιας φοβικής Ελλάδας. Όχι. Η Ελλάδα είναι μια ισχυρή χώρα, μια δημοκρατική χώρα, αποτελεί φάρο δημοκρατίας και προστασίας των ατομικών δικαιωμάτων στο νότιο άκρο της Βαλκανικής Χερσονήσου, είναι μία χώρα με σπουδαία παράδοση σε θέματα κοινωνικής δημοκρατίας, σε θέματα πολιτικής δημοκρατίας, αλλά ακούστε, στα σύγχρονα κράτη όλων των άλλων προηγείται η πολιτική σε θέματα πολιτικής ασφάλειας, είτε στα κράτη πέραν του Ατλαντικού είτε στα ευρωπαϊκά κράτη.
      Η Ελλάδα, δυστυχώς, όχι ευτυχώς, έχει ένα γείτονά της στα ανατολικά, ο οποίος γείτονάς της –και ομιλώ για την Τουρκία- θέτει ζητήματα επεκτατισμού σε βάρος της. Με επίσημα κείμενα, με επίσημες διακηρύξεις, με το casus beli, το οποίο έχει κηρυχθεί και είναι σε πλήρη ισχύ από την τουρκική εθνοσυνέλευση, η Τουρκία θέτει ζήτημα κυριαρχικών δικαιωμάτων σε βάρος της εθνικής κυριαρχίας της Ελλάδος. Αυτή είναι η πραγματικότητα. Για να μην λέμε, αν υπάρχουν απειλές, από πού προέρχονται οι απειλές, έχουμε σύνδρομο απειλής. Όχι. Δεν μιλάει κανείς, ούτε για μία φοβική Ελλάδα ούτε για μία Ελλάδα που διακατέχεται από σύνδρομο καταδίωξης. Όχι. Μιλάμε για επίσημα κείμενα, μιλάμε για επίσημες διακηρύξεις.
      Κατά συνέπεια η χώρα μας, ο ελληνισμός δεν υπήρξε ποτέ φορέας ιμπεριαλισμού σε βάρος άλλων λαών. Μόνο για λόγους αμυντικούς χρειάζεται και εξοπλισμούς και σοβαρές Ένοπλες Δυνάμεις. Οι εξοπλισμοί, όμως, δεν αρκούν. Το έμψυχο δυναμικό είναι αυτό που προσδιορίζει την ποιότητα, αλλά και την ισχύ των Ενόπλων Δυνάμεων. Είναι πολύ σημαντικό ότι αυτό το σχέδιο νόμου δίνει απάντηση σε προβλήματα ζητημάτων του προσωπικού των Ενόπλων Δυνάμεων, προβλήματα που για πολλά χρόνια είχαν μείνει μετέωρα.
      Επίσης, είναι πάρα πολύ σημαντικό ότι αυτό το νομοσχέδιο έρχεται να λύσει χρονίζοντα ζητήματα εδώ και πολλών δεκαετιών οικογενειών, θυμάτων, τραυματιών, πολεμιστών κατά την τουρκική εισβολή του Αττίλα το 1974 στην ανεξάρτητη και κυρίαρχη Κυπριακή Δημοκρατία. 
      Είναι προς τιμή του Υπουργού Αμύνης Βαγγέλη Μεϊμαράκη ότι μετά από πολλές δεκαετίες ξέμπλεξε αυτό το κουβάρι. Γιατί μιλάμε για ένα κουβάρι που η ιστορία δημιούργησε. Άργησαν οι ελληνικές κυβερνήσεις να αντιμετωπίσουν αυτό το θέμα. Είχαμε οικογένειες πολεμιστών εναντίον των Τούρκων εισβολέων που δεν έβλεπαν να αναγνωρίζεται η προσφορά και η θυσία των δικών τους ανθρώπων. Ξέρετε γιατί; Διότι η ιστορία αυτή ενεπλάκη, δυστυχώς, με την υπόθεση του προδοτικού πραξικοπήματος της ομάδας Γκιζίκη-Ιωαννίδη, σε βάρος του νομίμου Προέδρου της ενιαίας Κυπριακής Δημοκρατίας, του Μακαριστού Αρχιεπισκόπου Μακαρίου. Έπρεπε, λοιπόν, οι ελληνικές κυβερνήσεις κάποτε να δώσουν απάντηση σ’ αυτό το θέμα. Αποτελούσε όνειδος για την ελληνική πολιτεία, να μην τιμούμε, να μην δίνουμε απαντήσεις στα αιτήματα ανθρώπων που πολέμησαν για να μείνει η Κύπρος ελεύθερη, για να μην προχωρήσουν τα στρατεύματα εισβολής και κατοχής του βάρβαρου Τούρκου Αττίλα.  Είναι, λοιπόν, πολύ σημαντικό ότι δίνεται απάντηση  στα ζητήματα αυτά. 
      Άκουσα πριν από λίγο τον κ. Καρχιμάκη -και λυπάμαι ιδιαίτερα γιατί ο κ. Καρχιμάκης είχε δάσκαλο για πολλά χρόνια και ξεκίνησε την πολιτική του καριέρα κοντά σε ένα μεγάλο πολιτικό, τον Ανδρέα Παπανδρέου- και λυπάμαι γιατί τόσο εύκολα ήρθε να υιοθετήσει κατηγορίες αναφερόμενος ούτε καν σε υπάρχουσες συμβάσεις, αλλά σε προθέσεις, κατά τη δική του κρίση και κατά τις δικές τους εικοτολογίες, σε προθέσεις σύναψης συμβάσεων. 
      Ας είμαστε περισσότερο προσεκτικοί. Εγώ δεν θέλω να ρίξω λάδι στη φωτιά. Δεν είμαι υπέρ της άποψης ότι πρέπει να πετάμε τη λάσπη στον ανεμιστήρα, ή ότι πρέπει να εκτοξεύουμε τη λάσπη ο ένας εναντίον του άλλου. Ήδη είναι βαρύ το κλίμα για το δημόσιο βίο της χώρας, μην το επιβαρύνουμε περισσότερο με ανεύθυνες και επιπόλαιες κατηγορίες. 
      Θα θυμίσω όμως, ένα γεγονός. Ο κ. Σμπώκος,  που υπήρξε Βουλευτής σ’ αυτό το Κοινοβούλιο -και ευχαριστώ τον κ. Παυλίδη που είχε την καλοσύνη να μας το θυμίσει- δεν βγήκε….
      ΑΡΙΣΤΟΤΕΛΗΣ ΠΑΥΛΙΔΗΣ: Πού το θυμήθηκες τώρα;
      ΠΑΝΟΣ ΠΑΝΑΓΙΩΤΟΠΟΥΛΟΣ:  Εγώ τα λέω με το όνομά τους, κύριε Παυλίδη.
      ….δεν βγήκε από τους συνδυασμούς του ΠΑ.ΣΟ.Κ. με πρωτοβουλία του κ. Μεϊμαράκη, ούτε γιατί ήταν διευθυντής εξοπλισμών επί των ημερών της Νέας Δημοκρατίας και επί των ημερών υπουργίας του κ. Μεϊμαράκη. Σε άλλες κυβερνήσεις ήταν στέλεχος, σε άλλα κόμματα ήταν μέλος της κεντρικής επιτροπής και άλλες υπουργικές ηγεσίες επί των ημερών του ΠΑ.ΣΟ.Κ. τον είχαν τοποθετήσει σ’ αυτήν την υπεύθυνη θέση, με όλα τα συμπαρομαρτούντα και όλες τις έρπουσες φημολογίες και τους ψιθύρους μέσα στο ΠΑ.ΣΟ.Κ., στην Χαριλάου Τρικούπη. Η ηγεσία του ΠΑ.ΣΟ.Κ. τον έβγαλε από τους συνδυασμούς και δεν τον κατέβασε υποψήφιο. Ας είμαστε, περισσότερο προσεκτικοί. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω κύριε Πρόεδρε.
      Δεν νομίζω ότι χρειάζεται να σας θυμίσω ότι τους λίγους μήνες που αρχίσαμε να κυβερνούμε τη χώρα, μετά τις εκλογές του Μαρτίου του 2004, η τότε κυβέρνηση της Νέας Δημοκρατίας, με ορόσημο τον Αύγουστο που διεξήχθησαν οι Ολυμπιακοί Αγώνες, ήταν δεμένη χειροπόδαρα από τις συμβάσεις και τις συμβατικές υποχρεώσεις που αρκετά χρόνια πριν είχαν συνάψει, διαπραγματευθεί και υπογράψει οι κυβερνήσεις του ΠΑ.ΣΟ.Κ. και η παραμικρή αλλαγή θα οδηγούσε στο να τινάξουμε στον αέρα τη διεξαγωγή των Ολυμπιακών Αγώνων της χώρας.
      Λοιπόν, θα ερχόμαστε σε αυτήν την Αίθουσα και θα συζητούμε τα αυτονόητα; 
      Είμαι πολύ καχύποπτος, κυρίες και κύριοι συνάδελφοι, προς τους εύκολους εισαγγελείς, τους εύκολους δημοσίους κατηγόρους και τους εύκολους τιμητές του δημοσίου βίου και του πολιτικού κόσμου της χώρας. Σας θυμίζω -και ενεργοποιώ τη μνήμη σας- ότι η αποφορά και η δυσοσμία των τελευταίων ημερών, που πνίγει τον ελληνικό λαό, δεν προέρχεται από το Κοινοβούλιο αλλά από άλλους χώρους εξωπολιτικούς, που αφορούν δυστυχώς μία μερίδα –μικρή, θέλω να πιστεύω- των Μέσων Μαζικής Επικοινωνίας στην Ελλάδα. 
      Ας κρατήσουμε την τιμή και την υπόληψη του πολιτικού κόσμου υψηλά. Και εγώ ενοχλούμαι, όταν βλέπω στις εφημερίδες να γράφονται αυτά για το σκάνδαλο και τις καταγγελίες που γίνονται στη γερμανική Bundestag -την ομοσπονδιακή Βουλή- για τα θέματα της «SIEMENS». Πρέπει να χυθεί άπλετο φως. Είναι καθήκον όλου του πολιτικού κόσμου της χώρας. Δεν μπορούν να υπάρχουν κηλίδες και σκιές για τον πολιτικό κόσμο της Ελλάδος. Και αν υπήρξαν κάποιοι που έβαλαν το χέρι στο μέλι, αυτό το χέρι και αυτό το δάχτυλο να κοπεί. Δεν οφείλουμε, όμως, τίποτα όλοι να σηκώνουμε αυτό το Κυλώνειο Άγος. Το θέμα πρέπει να ξεκαθαριστεί. Και τονίζω τη σημασία των δηλώσεων και των λόγων του Υπουργού Αμύνης κ. Μεϊμαράκη στην αναφορά που έκανε στο συγκεκριμένο θέμα. 
      Με αυτήν τη συλλογιστική, σας καλώ να ψηφίσουμε και να στηρίξουμε ένα πολύ θετικό νομοσχέδιο, το οποίο αποκαθιστά ζητήματα και εκκρεμότητες δεκαετιών στο χώρο των Ελληνικών Ενόπλων Δυνάμεων. Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Κοινοβουλευτικός Εκπρόσωπος του Κ.Κ.Ε..
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Ευχαριστώ, κύριε Πρόεδρε. 
      Συμφωνούμε, κύριε Κακλαμάνη, ως προς το ότι η Ελλάδα και η Τουρκία είναι μπλεγμένες σε ένα ανταγωνισμό εξοπλισμών, από τον οποίο κερδίζουν οι Αμερικανοί και άλλοι, ενδεχομένως, επιχειρηματίες. Θα το διευκρινίσω λίγο περισσότερο. Δεν είναι η Ελλάδα και η Τουρκία, που είναι μπλεγμένες στον ανταγωνισμό. Είναι η ελληνική άρχουσα τάξη και η τουρκική άρχουσα τάξη. Ο ελληνικός λαός και ο τουρκικός λαός δεν έχουν τίποτα να χωρίσουν. Αντίθετα, αυτοί πληρώνουν όχι μόνο την αξία των εξοπλισμών αλλά και άλλα πράγματα. Βεβαίως, υπάρχει και η επικυριαρχία του ΝΑΤΟ και των Αμερικανών στο Αιγαίο. Και όλοι αυτοί οι εξοπλισμοί, αν θέλετε, δεν έχουν καμμία ουσιαστική αξία από τη στιγμή που είμαστε κάτω από την επικυριαρχία των Αμερικανών και του ΝΑΤΟ. 
      Όμως, αυτό δεν είναι καινούργιο φαινόμενο. Είναι φαινόμενο της τελευταίας πεντηκονταετίας, θα έλεγα της μεταπολεμικής περιόδου. Υπάρχει επί Νέας Δημοκρατίας, υπήρχε όμως και επί ΠΑ.ΣΟ.Κ. και υπήρχε και επί Χούντας και υπήρχε και επί Ένωσης Κέντρου και υπήρχε και επί Ε.Ρ.Ε. και υπήρχε και επί Ελληνικού Συναγερμού επί Παπάγου, αν θυμάμαι καλά. Άρα, εδώ έχουμε ήδη ένα παράδειγμα, όπου ανάμεσα στην πολιτική του ΠΑ.ΣΟ.Κ. και της Νέας Δημοκρατίας δεν υπάρχει διαφορά. 
      Και έρχομαι στο δικομματισμό. Δεν είναι βέβαια το μόνο παράδειγμα. Οι αντεγκλήσεις που ακούσαμε προηγούμενα ήταν αντεγκλήσεις χωρίς περιεχόμενο. Εμείς τις λέμε «κοκορομαχίες». Το περιεχόμενο ήταν ότι, αν εμείς ήμαστε κυβέρνηση αντί για σας, θα τα κάναμε καλύτερα.
      Επιπλέον, γιατί να έχουμε κρυφό καμάρι αυτό που ο κόσμος έχει τούμπανο; Όλο και περισσότερος κόσμος συνειδητοποιεί, σύμφωνα τουλάχιστον με τις δημοσκοπήσεις, ότι δεν υπάρχουν ουσιαστικές διαφορές ανάμεσα στο ΠΑ.ΣΟ.Κ. και τη Νέα Δημοκρατία. 
      Βεβαίως, εμείς δεν θεωρούμε ότι ο δικομματισμός είναι το άπαν στην πολιτική ζωή, γιατί ξέρουμε πάρα πολύ καλά ότι η άρχουσα τάξη έχει άλλες εφεδρείες, αν τυχόν εξαντληθούν τα περιθώρια του δικομματισμού, εφεδρείες που δεν είναι και άγνωστες, γιατί έχουν δοκιμαστεί σε άλλες χώρες.
      Παραδείγματος χάριν, έχει την εφεδρεία του μεγάλου συνασπισμού στη Γερμανία ή την εφεδρεία του διπολισμού, βλέπε Ιταλία, κυβέρνηση Πρόντι. Είναι υποτίθεται κεντροαριστερή κυβέρνηση, η οποία όμως και τους Ιταλούς έστειλε στο Αφγανιστάν ή τους κράτησε και τους Αμερικανούς δεν εμπόδισε να επεκτείνουν τη στρατιωτική τους βάση και τα αντιασφαλιστικά μέτρα προχώρησε, ό,τι θα έκανε δηλαδή ακριβώς και η Κυβέρνηση Μπερλουσκόνι της «επάρατης» Δεξιάς. Και αυτά στο όνομα της Κεντροαριστεράς και μάλιστα –δυστυχώς, λέμε εμείς- και με τη συμμετοχή κομμουνιστών στη συμμαχία αυτή. Εμείς, πάντως, πιστεύουμε ότι, ανεξάρτητα από τα σχέδια της άρχουσας τάξης, ο λαός έχει τη δύναμη να τους τα χαλάσει και αυτό προτείνουμε, να απομακρυνθεί ακόμα περισσότερο από τις πολιτικές που εκφράζουν την υποταγή στο διεθνές ιμπεριαλιστικό σύστημα, την υποταγή στα συμφέροντα των μεγάλων επιχειρήσεων και να τραβήξει την πολιτική που θα κάνει προοδευτικά το λαό νοικοκύρη στον τόπο του.
      Πάλι, επ’ αφορμή αυτό που είπε ο κ. Κακλαμάνης ότι έχουμε καταπίεση από μεγάλους επιχειρηματίες των Μέσων Μαζικής Ενημέρωσης, σωστό είναι αυτό, αλλά μόνο στα Μέσα Μαζικής Ενημέρωσης υπάρχουν μεγάλοι επιχειρηματίες; Και αν καταπιέζουν οι επιχειρηματίες των Μέσων Μαζικής Ενημέρωσης, γιατί δεν θα καταπιέζουν και οι άλλοι επιχειρηματίες; Και μια και μιλάμε για προμήθειες, μολονότι αυτό, βέβαια, θα ήταν θέμα επόμενης συνεδρίασης, αλλά από τη στιγμή που το έθεσε ο κ. Κακλαμάνης και από σεβασμό στο πρόσωπό του, είμαι υποχρεωμένος να το σχολιάσω και στις προμήθειες υπάρχουν μεγάλοι επιχειρηματίες και πολύ μεγαλύτεροι από αυτούς οι οποίοι δραστηριοποιούνται στα Μέσα Μαζικής Ενημέρωσης. 
      Είναι, λοιπόν, περίεργο το να έχουμε διαφθορά στις προμήθειες; Είναι δυνατόν με τεράστια ποσά που ανταλλάσσονται στις προμήθειες να μην υπάρχουν μίζες και άλλα τέτοια φαινόμενα; Κατά τη γνώμη μας είναι αδύνατο. Βεβαίως, δεν αγνοούμε το ρόλο που μπορεί να παίξει μία μεγαλύτερη διαφάνεια στις προμήθειες στο να περιοριστούν ή εν πάση περιπτώσει να ξέρει και ο ελληνικός λαός ότι το 80% πάει στους κατασκευαστές όπλων και το 20% στους μεσάζοντες, αλλά σε καμμία περίπτωση, αν δεν αλλάξει ριζικά η κοινωνία, δεν μπορούμε να αποφύγουμε τα φαινόμενα διαφθοράς και, όταν λέμε ριζική αλλαγή, εννοούμε τα μέσα παραγωγής να μην είναι πια ατομική ιδιοκτησία. Σε κάθε περίπτωση, και το Κομμουνιστικό Κόμμα Ελλάδας έχει καταθέσει επίκαιρη ερώτηση, θα συζητηθεί μεθαύριο, οπότε θα δοθεί η ευκαιρία να πούμε περισσότερα εκεί. 
      Ένα σχόλιο για το C4I. Μας ενδιαφέρει το ενδεχόμενο οικονομικό σκάνδαλο, αλλά το μεγαλύτερο σκάνδαλο για εμάς είναι ότι αυτό το σύστημα χρησιμοποιείται για την παρακολούθηση των καθημερινών δραστηριοτήτων των εργαζομένων, για την παρακολούθηση των διαδηλωτών και αυτό είναι μεγαλύτερο σκάνδαλο, αν θέλετε, από οποιαδήποτε μίζα έχει πάει εκεί. Μια και ο Κοινοβουλευτικός Εκπρόσωπος της Νέας Δημοκρατίας ανέφερε ότι η Ελλάδα είναι φάρος προστασίας ανθρωπίνων δικαιωμάτων, αναρωτιέμαι εάν αυτός ο φάρος καλύπτει και τους Αφγανούς πρόσφυγες στην Πάτρα, που ξέρουμε όλοι τι υφίστανται τις τελευταίες ημέρες. 
      (Στο σημείο αυτό την Προεδρική Έδρα καταλαμβάνει ο  Δ’ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
      Και τέλος, μια και τόσα πολλά είπαμε για την Κύπρο, μήπως, κύριε Υπουργέ –δεν είναι εδώ, αλλά πιστεύω ότι θα του μεταφερθεί- μήπως είναι καιρός να ανοίξουμε και εκείνο το φάκελο της Κύπρου; Να δούμε τελικά. Ανοίγοντάς τον, σίγουρα θα έχουμε έναν καλύτερο διαχωρισμό ανάμεσα σ’ αυτούς που πραγματικά πολέμησαν εναντίον του εισβολέα και σ’ αυτούς που πολέμησαν εναντίον της ίδιας της Κύπρου. Αλλά έχουν περάσει τριάντα τέσσερα χρόνια, θα έπρεπε να ανοίξει. Τουλάχιστον εμείς ζητάμε, κύριε Υπουργέ, να ανοίξει ο φάκελος της Κύπρου, μια και έγινε τόση συζήτηση για το θέμα του διαχωρισμού ανάμεσα στους πραγματικούς αγωνιστές κατά της τουρκικής εισβολής και στους συνωμότες κατά της Κυπριακής Δημοκρατίας.
      Ευχαριστώ πολύ.
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, έχω την τιμή να ανακοινώσω το Σώμα ότι ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος προτείνει τη σύσταση διακομματικής επιτροπής κατά το άρθρο 44 του Κανονισμού της Βουλής. Έργο της επιτροπής θα είναι η εξέταση του σωφρονιστικού συστήματος της χώρας και των συνθηκών διαβίωσης των κρατουμένων. Η Διάσκεψη των Προέδρων στη σημερινή της συνεδρίαση, της 30ης Ιανουαρίου 2008, ομόφωνα αποδέχθηκε την πρόταση και για λόγους αποτελεσματικής λειτουργίας της επιτροπής προτείνει η σύνθεσή της να περιλαμβάνει δεκαπέντε μέλη, κατ’ αναλογίαν της δύναμης των κομμάτων. 
      Ορίζεται επίσης προθεσμία υποβολής της έκθεσης μέχρι το τέλος της Α’ Συνόδου. 
      Συμφωνεί το Σώμα; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Φίλιππος Πετσάλνικος): Συνεπώς, το Σώμα αποδέχθηκε ομοφώνως την πρόταση και αποφασίζει τη σύσταση διακομματικής επιτροπής, σύμφωνα με το άρθρο 44 του Κανονισμού της Βουλής και με προθεσμία υποβολής της έκθεσης μέχρι το τέλος της Α΄ Συνόδου. 
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων της Παρασκευής 1ης Φεβρουαρίου 2008.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 129 παράγραφοι 2 και 3, 130 παράγραφοι 2 και 3 του Κανονισμού της Βουλής)
      1. Η με αριθμό 517/29-1-2008 επίκαιρη ερώτηση του πρώην Προέδρου της Βουλής και Βουλευτή του Πανελλήνιου Σοσιαλιστικού Κινήματος κ. Απόστολου Κακλαμάνη προς τον Υπουργό Υγείας και Κοινωνικής Αλληλεγγύης, σχετικά με την επαναλειτουργία του Εθνικού Κέντρου Τεκμηρίωσης και Πληροφόρησης για τα Ναρκωτικά κ.λπ..
      2. Η με αριθμό 527/29-1-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αχιλλέα Κανταρτζή προς τον Υπουργό Δικαιοσύνης, σχετικά με δημοσιεύματα του Τύπου αναφερόμενα σε καταγγελίες για μίζες που διοχετεύτηκαν στην Ελλάδα από τη «SIEMENS» κ.λπ..
      3. Η με αριθμό 521/33/29-1-2008 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με τη λήψη μέτρων για την αντιμετώπιση της διαφθοράς στη χώρα μας κ.λπ..
      (Θα απαντήσει ο Υπουργός Εσωτερικών)
      4. Η με αριθμό 519/29-1-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κυριάκου Βελόπουλου προς τον Υπουργό Πολιτισμού, σχετικά με την απαλλοτρίωση του πρώην εργοστασίου της Columbia και τη δημιουργία Μουσείου Ελληνικής Μουσικής και Δισκογραφίας κ.λπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 515/29-1-2008 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Μαρίας Δαμανάκη προς τον Υπουργό Οικονομίας και Οικονομικών, σχετικά με τις καταγγελίες για την εμπλοκή του επικεφαλής της Υπηρεσίας Ειδικών Ελέγχων στην υπόθεση του πρώην Γ.Γ. Πολιτισμού κ.λπ..
      2. Η με αριθμό 528/29-1-2008 επίκαιρη ερώτηση της Ε΄ Αντιπροέδρου της Βουλής και Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Υγείας και Κοινωνικής Αλληλεγγύης, σχετικά με την κατάσταση στις συνδικαλιστικές οργανώσεις των αναπήρων κ.λπ.. 
      3. Η με αριθμό 522/29-1-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τον Υπουργό Εθνικής Παιδείας και Θρησκευμάτων, σχετικά με τον αποκλεισμό των νέων από την εκπαίδευση που προέρχονται από τα χαμηλά οικονομικά στρώματα κ.λπ..
      Το λόγο έχει ζητήσει ο Κοινοβουλευτικός Εκπρόσωπος του ΣΥ.ΡΙΖ.Α. κ. Μπανιάς. 
      Κύριε Μπανιά, έχετε το λόγο. 
      ΙΩΑΝΝΗΣ ΜΠΑΝΙΑΣ: Κύριε Πρόεδρε, κυρίες και κύριοι συνάδελφοι, στο νομοσχέδιο που συζητάμε –χθες επί της αρχής και σήμερα κατ’ άρθρον- υπάρχουν άρθρα και ρυθμίσεις που είναι δίκαιες και θα τις ψηφίσουμε. Σ’ αυτές αναφέρθηκε αναλυτικά πριν ο ειδικός αγορητής του Συνασπισμού Ριζοσπαστικής Αριστεράς, ο συνάδελφος κ. Θανάσης Λεβέντης στην εισήγησή του. 
      Εγώ θα ήθελα να επιμείνω στην ανάγκη να συμπεριληφθούν στην κατηγορία των αναπήρων πολέμου και οι ανάπηροι της Εθνικής μας Αντίστασης και του Εμφυλίου Πολέμου. Διαφορετικά θα διαιωνίζεται στη συμπεριφορά της πολιτείας απέναντι στους πολίτες της ένα καθεστώς ανισοτιμίας, ένα καθεστώς διχαστικό που ίσχυε στο παρελθόν, που το ζήσαμε, που έχει προκαλέσει μεγάλη ζημιά στην κοινωνική και πολιτική μας ζωή και που ευτυχώς φάνηκε -στο πρόσφατο παρελθόν- ότι η κοινωνία μας προχωρά σε νέες εποχές ως προς αυτά τα ζητήματα. Νομίζω ότι μια τέτοια διάταξη θα μπορούσε πραγματικά να βοηθήσει ακόμη περισσότερο προς αυτή την κατεύθυνση. 
      Επίσης, θα ήθελα να ζητήσω να διευκρινιστεί ή, αν δεν είναι έτσι, να συμπεριληφθεί η ποσόστωση που αναφέρεται στο άρθρο 11, να ισχύει και για τους Έλληνες πολίτες που ανήκουν σε παντός είδους μειονότητες. Αυτοί οι πολίτες πρέπει να έχουν ισοτιμία σ’ όλα τα επίπεδα. Είναι πολίτες ισότιμοι μ’ όλους τους  άλλους Έλληνες. Είναι επίσης γνωστό ότι σε πανευρωπαϊκή κλίμακα πια αυτό το ζήτημα έχει ανοίξει. Δεν μπορεί η χώρα μας να μένει τελευταία ως προς ρυθμίσεις σ’ αυτό το πνεύμα και προς αυτή την κατεύθυνση. 
      Τα βασικά μας προβλήματα, όπως αναφέραμε και χθες στην κατ’ αρχήν συζήτηση του νομοσχεδίου, είναι κυρίως δύο. Θέλω να τα υπογραμμίσω και σήμερα. Το πρώτο πρόβλημα αφορά ρυθμίσεις που υπάρχουν μέσα στο νομοσχέδιο, που οδηγούν σε περαιτέρω στρατιωτικοποίηση της ζωής του τόπου μας. Έγινε πάρα πολύ συζήτηση γύρω από αυτό το θέμα και θέλω να επιμείνω. 
      Αυτό αναφέρεται στα άρθρα 15, 17, 19, 20, 21, 22, 23, 24 και 25. Είναι άρθρα για τα οποία δηλώσαμε ήδη –και δηλώνουμε ξανά- ότι θα τα καταψηφίσουμε. Είναι άρθρα που ενισχύουν τον επαγγελματικό χαρακτήρα του Ελληνικού Στρατού. Ο Ελληνικός Στρατός τείνει μ’ αυτές τις διαδικασίες της διολίσθησης να γίνει επαγγελματικός. Θα μου επιτρέψετε να πω και σε ένα πολύ μεγάλο βαθμό πλέον ως επαγγελματικός στρατός και με όσα συμβαίνουν επίσης με την πολιτική που ακολουθεί η χώρα μας στα στρατιωτικά ζητήματα, της άμυνας και των συμμαχιών μας, εν πολλοίς τείνει να μετατραπεί σε μισθοφορικό στρατό. 
      Τα άρθρα αυτά επίσης, το καθένα με τη σημασία του και με τον τρόπο του, διευκολύνουν τη συμμετοχή της Ελλάδας σε στρατιωτικές εκστρατείες σε άλλες χώρες. Έγιναν ήδη αρκετές παρεμβάσεις από τον κύριο Υπουργό κι από τους Υφυπουργούς, δεν πήραμε όμως καμμία απάντηση και επανερχόμαστε και επιμένουμε σ’ αυτό το ζήτημα. Τι χρειάζεται σήμερα η παρουσία των Ελλήνων στρατιωτών σε ξένες χώρες, που ουσιαστικά βρίσκονται σε κατοχή μετά από στρατιωτικές επεμβάσεις που τις έχει καταγγείλει όχι μόνο η διεθνής κοινότητα αλλά και το σύνολο, μια συντριπτική πλειοψηφία των πολιτών σ’ ολόκληρο τον κόσμο; Κι αυτό είναι δεδομένο και δεν αμφισβητείται πια πουθενά, ακόμη και στο Ευρωπαϊκό Κοινοβούλιο που ήμασταν πριν από τις γιορτές, ακόμη και στο Συμβούλιο της Ευρώπης που ήμασταν πρόσφατα. Αυτά τα πράγματα έχουν κατακτηθεί στη συνείδηση ακόμη και κύκλων που στην πρώτη φάση ήταν υπέρ αυτών των επεμβάσεων. Έχει γίνει πια φανερό -και δεν μπορεί η Ελλάδα να κλείνει τα μάτια μπροστά σ’ αυτό το πράγμα- πως υπήρξαν στρατιωτικές επεμβάσεις με βάναυση παραβίαση κάθε έννοιας διεθνούς δικαίου και αποφάσεων των διεθνών οργανισμών, τις οποίες αποφάσεις σήμερα επικαλούμαστε, και απ’ αυτή την άποψη εμείς πιστεύουμε ότι πρέπει να αποσυρθούν όλοι οι Έλληνες στρατιώτες απ’ αυτές τις χώρες και κανένας Έλληνας στρατιώτης να μην πηγαίνει εκτός των συνόρων της Ελλάδας.
      Αυτές οι ρυθμίσεις που γίνονται από ορισμένα άρθρα του νομοσχεδίου κλιμακώνουν τους εξοπλισμούς. Μα, είμαστε σε μία περίοδο που θα έπρεπε για πάρα πολλούς λόγους όχι μόνο να μην έχουμε κλιμάκωση, αλλά να έχουμε και συνεχή, προοδευτική μείωση των εξοπλισμών, μία διαδικασία δηλαδή που θα μπορούσε να δώσει τη δυνατότητα στη χώρα μας να εξασφαλίσει τεράστιους πόρους για να τους διαθέσει σε μία σειρά από έργα και δραστηριότητες, που είναι εντελώς απαραίτητες στη σημερινή εποχή για την Ελλάδα. Αυτές οι ρυθμίσεις στα συγκεκριμένα άρθρα που καταψηφίζουμε καλλιεργούν και προωθούν λογικές «μιλιταρισμού». Και θέλω να πω ξανά απ’ αυτό το Βήμα ότι εμείς δεν κατηγορήσαμε κάποιο συγκεκριμένο κόμμα ή κάποιους εκπροσώπους στο Κοινοβούλιο για μιλιταριστές. Είπαμε όμως, και πρέπει να μπορούμε να ασκήσουμε την κριτική με πολιτικά επιχειρήματα, ότι αυτές οι επιλογές της Κυβέρνησης προωθούν λογικές «μιλιταρισμού». Και θα μου επιτρέψετε να πω -αντίθετα απ’ αυτό που ακούστηκε πριν- ότι καλλιεργούν κι ένα φοβικό κλίμα μέσα στην ελληνική κοινωνία.
       Επειδή ακούστηκε από κάποιον συνάδελφο για το ΝΑΤΟ, θέλω να πω το εξής. Μα, είναι τόσο σαφές –απάντησε και ο συνάδελφος Θανάσης Λεβέντης, θέλω να το πω κι εγώ- ότι η θέση η δική μας είναι εντελώς κατηγορηματική, αλλά ευτυχώς είναι και καταγεγραμμένη. Είναι αυτό που λένε: «Scripta manent», κύριε Αλυσανδράκη. Κύριε συνάδελφε, σας το είπα και στην επιτροπή. Σας το λέω και τώρα. Δεν καταλαβαίνω γιατί επιμένετε. Θέλετε να μας βάλετε να υποστηρίζουμε εμείς τη μη διάλυση του ΝΑΤΟ; Εμείς το έχουμε γραμμένο και στα χαρτιά μας και στις διακηρύξεις μας και το έχουμε πει χιλιάδες φορές μέχρι τώρα ότι είμαστε υπέρ της διάλυσης του ΝΑΤΟ. Τόσο απλά και τόσο καθαρά. Όχι μόνον υπέρ της μη συμμετοχής της Ελλάδας στο ΝΑΤΟ, αλλά υπέρ της διάλυσης του ΝΑΤΟ. Θεωρούμε ότι το ΝΑΤΟ σήμερα εξελίσσεται σ’ έναν παγκόσμιο χωροφύλακα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα ολοκληρώσω, κύριε Πρόεδρε, και δεν θα πάρω δεύτερη φορά το λόγο.
      Εξελίσσεται λοιπόν σ’ έναν παγκόσμιο χωροφύλακα με τις στρατιωτικές επεμβάσεις σε τρίτες χώρες…
      ΑΠΟΣΤΟΛΟΣ ΚΑΚΛΑΜΑΝΗΣ: Έχει καταστεί ήδη παγκόσμιος χωροφύλακας.
      ΙΩΑΝΝΗΣ ΜΠΑΝΙΑΣ: Έχετε δίκιο. Είναι ήδη ένας παγκόσμιος χωροφύλακας. Το επιχείρημα ήταν παλιά ότι στον Ψυχρό Πόλεμο το ΝΑΤΟ ήταν για τις αμυντικές ανάγκες του «ελεύθερου κόσμου», όμως στην πραγματικότητα –και τότε για μας το ΝΑΤΟ ήταν ένας επιθετικός Οργανισμός- σήμερα έχει εξελιχθεί σ’ έναν παγκόσμιο χωροφύλακα. 
      Το δεύτερο ζήτημα που εμείς αναδεικνύουμε απ’ αυτό το νομοσχέδιο –και θα το συζητήσουμε αναλυτικά στην τροπολογία- είναι η αδιαφάνεια για αναθέσεις και προμήθειες. Είμαστε κατηγορηματικά αντίθετοι μ’ αυτό που συμβαίνει. 
Είναι μια τροπολογία που πάει με συνοπτικές διαδικασίες, από το παράθυρο, να περάσει ρυθμίσεις για μείζονος, για τεράστιας σημασίας ζητήματα.
      Θα μου επιτρέψετε, κύριε Πρόεδρε, κύριε Κακλαμάνη, να σας πω –γιατί γνωριζόμαστε εδώ και πενήντα χρόνια και άκουσα αυτά που είπατε- ότι το δικομματικό σύστημα είναι αυτό που τροφοδοτεί –κατά τη γνώμη μας- και αναπαράγει συνεχώς τη συναλλαγή, τη διαφθορά, την αδιαφάνεια, ένα δικομματικό σύστημα που δημιουργεί αυτά τα δεδομένα, διότι έχει ως βασική του πολιτική επιλογή το νεοφιλελευθερισμό.
      Γι’ αυτό το λόγο, αυτό επαναλαμβάνεται και δεν μπορεί να σταματήσει, παρά μόνο αν ηττηθεί και η πολιτική του νεοφιλελευθερισμού και οι επιλογές του νεοφιλελευθερισμού και το δικομματικό σύστημα που τις στηρίζει, τις καλλιεργεί, τις προωθεί και τις αναπαράγει συνεχώς.
      Κουράστηκε, κυρίες και κύριοι συνάδελφοι, ο ελληνικός λαός να ακούει τις αλληλοκαταγγελίες του ΠΑ.ΣΟ.Κ. και της Νέας Δημοκρατίας για το ποιος έκανε πρώτος το βήμα για την αδιαφάνεια, ποιος έκανε τη συναλλαγή, ποιος οδήγησε τη χώρα στη διαφθορά.
      Εμείς, λοιπόν, σας λέμε να παρατήσουμε αυτόν τον τρόπο συζήτησης μέσα στο Κοινοβούλιο. Σας λέμε να αποσύρετε την τροπολογία. Φέρτε ένα νομοσχέδιο να το συζητήσουμε, όπως πρέπει κανονικά να συζητούνται τέτοια μείζονος σημασίας ζητήματα, πρώτα στην επιτροπή αναλυτικά, διεξοδικά, εξαντλητικά και μετά να έλθει στην Ολομέλεια. 
      Και αν θέλετε, ανοίξτε πραγματικά όλους αυτούς του φακέλους που έχουν σχέση με τη συναλλαγή, με τη διαφθορά και που με πλήρη αδιαφάνεια οδηγηθήκαμε σ’ αυτά τα εκφυλιστικά φαινόμενα, για να τα συζητήσουμε μπροστά στον ελληνικό λαό, μέσα στο ελληνικό Κοινοβούλιο. 
      Ευχαριστώ.
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει τώρα ο συνάδελφος Βουλευτής του ΠΑ.ΣΟ.Κ. κ. Ιωάννης Μαγκριώτης.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε. 
      Για τη ζωντάνια και την ουσία του διαλόγου, στον αγαπητό συνάδελφο και παλιό αγωνιστή τον κ. Μπανιά θα ήθελα να πω ότι εξέφρασε μία σημαντική θέση προηγουμένως που είπε ότι είναι και «στα γραπτά». 
      Τώρα, όμως, επειδή υπάρχει ο ΣΥ.ΡΙΖ.Α., υπάρχει ο Συνασπισμός από την άλλη πλευρά και υπάρχει και η νέα ηγεσία που διαμορφώνεται, εγώ θα ήθελα να ξέρω, εάν ακούσουμε και διά στόματος του κ. Τσίπρα αυτά που είπατε προηγουμένως για τον ιμπεριαλισμό, το ΝΑΤΟ και αυτά που σε άλλη στιγμή άλλοι συνάδελφοι του ΣΥ.ΡΙΖ.Α. και όλου του Συνασπισμού είπαν για την Ευρωπαϊκή Ένωση, ότι μόνο κακό κάνει στη χώρα μας. 
      Θα έχει πάρα πολύ ενδιαφέρον να ανοίξει ένας τέτοιος μεγάλος διάλογος για να δούμε και την πραγματική πρόταση της Ριζοσπαστικής Αριστεράς, όπως λέτε, για μία άλλη συμμαχία κοινωνικών δυνάμεων στη χώρα και για μία άλλη συμμαχία πολιτικών δυνάμεων.
      Αυτά είναι τα σημαντικά θέματα που αφορούν τους πολίτες και νομίζω ότι είναι πολύ ενδιαφέροντα.
      ΦΩΤΗΣ ΚΟΥΒΕΛΗΣ: Βλέπω έχετε αγωνία.
      ΙΩΑΝΝΗΣ ΜΑΓΚΡΙΩΤΗΣ: Κύριε Κουβέλη, ασφαλώς και έχουμε αγωνία, γιατί ζούμε μέσα στην κοινωνία, μαζί με τους πολίτες και τη δική τους αγωνία την εισπράττουμε και την εκφράζουμε καθημερινά. Διαφορετικά, θα ήμασταν απονευρωμένοι και Βουλευτές και πολιτικά κόμματα. Και αυτήν την αγωνία την έχουν όλοι οι συνάδελφοι του ΠΑ.ΣΟ.Κ., συνολικά το ΠΑ.ΣΟ.Κ..
      Με πολύ ενδιαφέρον πάντως, κύριε Κουβέλη, έχουμε ακούσει την πρότασή σας για την αναγκαιότητα ο Συνασπισμός να διατυπώσει ένα πλαίσιο προγραμματικής κυβερνητικής συμφωνίας. Θα έλεγα ότι είναι μια πολύ ενδιαφέρουσα ιδέα. Δεν ξέρω αν η σημείωση από τη δική μου πλευρά θα σας κάνει καλό ή όχι στην προσπάθειά σας για την επιτυχία στις επερχόμενες εσωκομματικές εκλογές.
      Πάντως, είναι πολύ ενδιαφέρουσα η πρότασή σας και σίγουρα συναντά και πολύ ενδιαφέρον στο δημόσιο διάλογο. 
      Τώρα, θα ήθελα να απευθυνθώ στον κύριο Υπουργό, ο οποίος για κάποιους λόγους –φαίνεται δικούς του- λείπει από την Αίθουσα, στον κ. Μεϊμαράκη, αλλά και σε συναδέλφους της Νέας Δημοκρατίας που είπαν ότι επιτέλους πρέπει να σταματήσει αυτή η σκιά που υπάρχει γύρω από τη δραστηριότητα του Υπουργείου Εθνικής Άμυνας στο θέμα των εξοπλισμών, πως όταν οι πολίτες ακούν για προμήθειες στο Υπουργείο Άμυνας, πάντα κάνουν μία δεύτερη σκέψη.
      Έχει πολύ δίκιο και ο κύριος Υπουργός, έχει πολύ δίκιο και ο συνάδελφος της Νέας Δημοκρατίας που διατύπωσε αυτήν την παρατήρηση. Αναρωτιούνται, όμως, γιατί; Αναρωτιούνται, γιατί στους πολίτες υπάρχει πάντοτε αυτή η δεύτερη σκέψη, όταν ακούν για τα Ε.Μ.Π.Α.Ε., για τα δεκάδες δισεκατομμύρια ευρώ και τους εξοπλισμούς; 
      Αν αναρωτιούνται, τότε θα πρέπει και οι ίδιοι, αλλά και μέσα από μία δημόσια διαβούλευση, όπως τους έχουμε ζητήσει επανειλημμένως –και προσφάτως ο Πρόεδρος του ΠΑ.ΣΟ.Κ., ο Γιώργος Παπανδρέου- να δεχθούν να συζητήσουμε όλα αυτά τα θέματα. 
      Αντ’ αυτού, όμως, ο κύριος Υπουργός έφερε αυτήν την τροπολογία των τριάντα δύο σελίδων, για να βελτιώσει ακόμη περισσότερο και να ενισχύσει τη διαφάνεια του υφιστάμενου νόμου της Νέας Δημοκρατίας, ο οποίος πολύ διαφημίστηκε, αλλά από ό,τι φαίνεται -για να αφήνει ακόμα σκιές και δεύτερες σκέψεις στους πολίτες- δεν έχει ορατά και συγκεκριμένα αποτελέσματα.
      Εμείς, λοιπόν, από τη πρώτη στιγμή σας είπαμε ότι επιτέλους, ήρθε η ώρα του Ελληνικού Κοινοβουλίου και του Έλληνα Βουλευτή, ανεξάρτητα σε ποια παράταξη και σε ποιο κόμμα ανήκει. Δεν μπορεί αυτά τα θέματα, κρίσιμα και μεγάλα, ζωτικής σημασίας για την εθνική άμυνα, την εξωτερική πολιτική, την οικονομική ανάπτυξη της χώρας, τις διεθνείς μας σχέσεις, το φορολογούμενο Έλληνα πολίτη να αποφασίζονται μόνο στους τέσσερις τοίχους, είτε του ΚΥ.Σ.Ε.Α., είτε του Υπουργικού Συμβουλίου, σε κλειστή ή διευρυμένη σύνθεση, είτε του ελληνικού Πενταγώνου.
      Επιτέλους, αυτά τα θέματα πρέπει να γίνουν υπόθεση του Ελληνικού Κοινοβουλίου. Γι’ αυτό, σας προτείναμε την Ειδική Κοινοβουλευτική Επιτροπή, η οποία, σε κλειστές ή σε δημόσιες συζητήσεις και διαβουλεύσεις, θα συζητά αυτά τα θέματα. Και εκεί που θα υπάρχει εθνικό θέμα και εθνικό μυστικό, βεβαίως, σε κλειστή διαβούλευση, εκτός και αν δεν εμπιστεύεστε τα μέλη του Εθνικού Κοινοβουλίου. Μα, τα εμπιστεύθηκε ο ελληνικός λαός.
      Αυτό είναι το βήμα, αφ’ ενός μεν για την αναβάθμιση του Ελληνικού Κοινοβουλίου, για την αναβάθμιση της αξιοπιστίας του πολιτικού συστήματος, για τη διαφάνεια στους αμυντικούς εξοπλισμούς, για τη διάλυση των σκιών γύρω από τη δραστηριότητα στα θέματα εξοπλισμών του Υπουργείου Άμυνας και κάθε άλλου Υπουργείου. Να, λοιπόν, οι προτάσεις του ΠΑ.ΣΟ.Κ., συγκεκριμένες προτάσεις.
      Αυτήν την πρόταση μαζί με άλλες εννιά, κατέθεσε προχθές ο Γιώργος Παπανδρέου στον Πρόεδρο της Δημοκρατίας, ζητώντας αυτά τα εθνικά θέματα -γιατί είναι εθνικό θέμα- να τύχουν μιας διακομματικής διαβούλευσης, υπό την Προεδρία του Προέδρου της Δημοκρατίας.
      Αντί να δεχθείτε, όμως, αυτήν την επιμέρους πρόταση και συνολικά τις προτάσεις, αυτή τη λογική και τη φιλοσοφία, ενώ βλέπετε την κρίση που υπάρχει σήμερα στην πολιτική ζωή της χώρας, την οσμή που αναδύεται από όλη αυτήν την ατμόσφαιρα, κωφεύετε. Δεν ακούτε. Δεν ανταποκρίνεστε. Και έρχεστε, βγάζετε ανέξοδους δεκάρικους στη Βουλή, οι οποίοι βεβαίως, κανέναν δεν πείθουν.
      Θα ήθελα να πω στον κ. Μεϊμαράκη, επίσης, ότι, από ό,τι φαίνεται, κάτω από τη νεραντζιά του Μαξίμου, είναι άλλος, είναι διαφορετικός. Ήταν ευχάριστη έκπληξη για μας αυτό που ακούσαμε χθες να έχει πει στους δημοσιογράφους, ότι αν ήταν αυτός Γραμματέας της Νέας Δημοκρατίας, θα ζητούσε την απομάκρυνση για κάποιο χρονικό διάστημα του Βουλευτή της Νέας Δημοκρατίας, το όνομα του οποίου έχει εμπλακεί στα τελευταία γεγονότα. Ακούσαμε και τους εσωκομματικούς επικριτές στη Νέα Δημοκρατία να λένε: «Μα, αφού δεν έχει αποδειχθεί τίποτα για τον κ. Κουκοδήμο. Μόνο με ενδείξεις και φημολογίες»; Αυτή, όμως, την άποψη των επικριτών του υιοθέτησε σήμερα ο κ. Μεϊμαράκης και είπε: «Απεδείχθη τίποτα για τις υποκλοπές; Απεδείχθη τίποτα για τα ομόλογα; Απεδείχθη τίποτα για την υπόθεση του Υπουργείου Πολιτισμού και όλα τα παρακλάδια της»;
      Κύριε Μεϊμαράκη, από ό,τι φαίνεται, όταν μιλάτε κάτω από τη νεραντζιά έχετε άλλη αντίληψη για τα πράγματα και όταν μιλάτε από του Βήματος του Κοινοβουλίου, ακριβώς την αντίθετη. Δεν πάμε μπροστά έτσι. Δεν ανταποκρίνεται στο μεγάλο αίτημα και της δικής σας λαϊκής βάσης και των δικών σας Βουλευτών, για να υπάρξει διαφάνεια στη δημόσια ζωή. Την έχει ανάγκη αυτήν τη διαφάνεια το πολιτικό σύστημα. Την έχει ανάγκη ο Έλληνας πολίτης, η χώρα μας, σ’ αυτήν τη κρίσιμη καμπή.
      Εσείς απεργάζεστε σενάρια, όπως με την πρόσφατη ψήφιση του εκλογικού νόμου. Τα διαβάζουμε. Τα διαρρέετε δεξιά και αριστερά. Πώς θα ξαναξεγελάσετε τον ελληνικό λαό με πρόωρες ή μη πρόωρες ή όχι βουλευτικές εκλογές και με τεχνητά διλήμματα; Είστε μακριά από τις αγωνίες των πολιτών και τα πραγματικά τους προβλήματα.
      Θα ήθελα ακόμη να απαντήσω και στην αναφορά του περί της τροποποίησης του Συντάγματος. Το γνωρίζει πολύ καλά ότι στις τροποποιούμενες διατάξεις που έχει προτείνει η κυβερνητική Πλειοψηφία, δεν υπάρχουν διατάξεις γύρω από τα θέματα της διαφάνειας. Ήσσονος σημασίας είναι. Μα, το ισχύον Σύνταγμα έχει κρίσιμες και αποφασιστικές διατάξεις. Και πρώτα-πρώτα, η σύσταση εξεταστικής επιτροπής.
      Τέλειωσε, λοιπόν, το έργο η δικαιοσύνη, η οποία δεν βρήκε τίποτα. Είναι τόσο μακρινοί οι ένοχοι, τόσο μεγάλοι, όπως υπαινίσσεσθε για να απεκδυθείτε των ευθυνών σας, που δεν μπορούμε να τους ακουμπήσουμε ή αν τους ακουμπήσουμε, θα καούμε.
      Να, λοιπόν, ο ρόλος της Βουλής και η εφαρμογή του ισχύοντος Συντάγματος. Ελάτε τώρα, λοιπόν, που τέλειωσε ανεπιτυχώς η δικαιοσύνη, το Κοινοβούλιο, η εκπροσώπηση του ελληνικού λαού να αναλάβει τις ευθύνες.
      Απαντήστε, λοιπόν, θετικά σε αυτήν την πρόκληση και να δείτε τότε πώς θα ορθοποδήσει το πολιτικό σύστημα, πώς ο Έλληνας πολίτης θα ξαναδεί τους βασικούς πυλώνες του πολιτικού συστήματος να στέκονται όρθιοι. Δεν απαντάτε, κρύβεστε πίσω από το δάκτυλό σας.
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε.
      Το Σύνταγμά μας έχει τις Ανεξάρτητες Αρχές και η Α.Α.Δ.Ε. το απέδειξε στο σκάνδαλο των υποκλοπών πως μπορεί να λειτουργεί, έστω και εάν τη φιμώσατε επί ένα χρόνο και δεν της δώσατε τη δυνατότητα να συμμετέχει στις έρευνες μέχρι να καταστραφεί το αποδεικτικό, εγκληματικό υλικό. Εσείς τις περιορίζετε, εσείς τις καταργείτε, εσείς τους αλλάζετε ρόλο. 
      Να, λοιπόν, η εφαρμογή του υφιστάμενου Συντάγματος και πάμε μαζί να θωρακίσουμε ακόμη παραπέρα και με συνταγματικές και με νομοθετικές διατάξεις, τόσο τον ελεγκτικό ρόλο της Βουλής, όσο βεβαίως και τον ελεγκτικό ρόλο της ίδιας της κοινωνίας και φυσικά του κρατικού μηχανισμού. 
      Θα κλείσω με τα θέματα της αμυντικής βιομηχανίας. Ο κύριος Υφυπουργός υπερηφανεύτηκε πράγματι –είναι καινούργιος και ίσως δεν γνωρίζει- λέγοντας ότι περίπου στους τέσσερις μήνες που είναι στο Υπουργείο, υπέγραψε αθροιστικά, περίπου -αν κατάλαβα καλά, κύριε Υφυπουργέ- συμβάσεις 40.000.000 ευρώ για τις ελληνικές αμυντικές βιομηχανίες. Αν τα πολλαπλασιάσουμε επί τρία, για τους δώδεκα μήνες είναι 120.000.000 ευρώ.
      Κύριε Υπουργέ, θα πρέπει να ξέρετε ότι τα 120.000.000 ευρώ δεν αρκούν για το 80% της παραγωγικής ισχύος μιας από τις αμυντικές βιομηχανίες. Έπρεπε να τρέχει η αμυντική βιομηχανία τουλάχιστον με 700.000.000 ευρώ σε συμβάσεις ετησίως. Αυτά ήταν τα προγράμματα των προηγούμενων χρόνων που τις κράταγαν ακμαίες.
      ΠΡΟΕΔΡΕΥΩΝ (Φίλιππος Πετσάλνικος): Ολοκληρώστε παρακαλώ.
      ΙΩΑΝΝΗΣ ΜΑΓΚΡΙΩΤΗΣ: Ολοκληρώνω, κύριε Πρόεδρε.
      Εάν, λοιπόν, ειλικρινά πιστεύετε ότι με αυτό που είπατε πρέπει να είστε υπερήφανοι, θα σας πω ότι δεν είναι καθόλου υπερήφανοι οι εργαζόμενοι στις αμυντικές βιομηχανίες και οι εκατοντάδες μικρομεσαίες επιχειρήσεις που δουλεύουν γύρω από την εγχώρια αμυντική βιομηχανία. Όλα, λοιπόν, τα λόγια περί εγχώριας προστιθέμενης αξίας στους αμυντικούς εξοπλισμούς, που σε αυτό το νομοσχέδιο υποτίθεται ότι φέρατε, είναι χωρίς περιεχόμενο.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Εσωτερικών, Οικονομίας και Οικονομικών και Εξωτερικών, κατέθεσαν σχέδιο νόμου: «Κύρωση της Σύμβασης Επιμερισμού Κόστους (Τρίτου Μέρους) μεταξύ της Κυβέρνησης της Ελληνικής Δημοκρατίας (Δωρητής) και του Αναπτυξιακού Προγράμματος των Ηνωμένων Εθνών (UNDP/BRC).»
      Παραπέμπεται στην αρμόδια διαρκή επιτροπή.
      Το λόγο έχει ο συνάδελφος Βουλευτής της Νέας Δημοκρατίας κ. Ιορδάνης Τζαμτζής.
      ΙΟΡΔΑΝΗΣ ΤΖΑΜΤΖΗΣ: Κυρίες και κύριοι συνάδελφοι, διαπιστώνουμε σε αυτές τις δύο συνεδριάσεις και στο παρόν νομοσχέδιο –αλλά η τακτική εφαρμόζεται σε όλα τα νομοσχέδια και όποτε μιλάνε συνάδελφοι από το ΠΑ.ΣΟ.Κ.- μια καινούργια λογική. Εμείς δεν κυβερνήσαμε αυτόν τον τόπο, εμείς δεν έχουμε κάνει τίποτε μέχρι τώρα.
      Φίλες και φίλοι συνάδελφοι από το ΠΑ.ΣΟ.Κ., έχετε ιστορία και η ιστορία αυτή σας κυνηγάει, σας ακολουθεί. Και έχετε κάνει πάρα πολλά για να μπορείτε σήμερα να δικαιολογηθείτε. 
      Και θα μείνω μόνο στα θέματα εθνικής άμυνας, γιατί πρέπει πολύ ώρα να τα λέμε. Θα σας θυμίσω, επειδή έχετε ασθενή μνήμη, ότι όσον αφορά το σύστημα C4I, για το οποίο έγινε πολύ μεγάλη κουβέντα, ένας Υφυπουργός σας αποπέμφθηκε, γιατί έμενε στο σπίτι ενός εκ των μεσαζόντων. Εσείς κάνατε την προμήθεια και όταν βγήκαν στη φόρα τα γεγονότα αυτά, δεν μπορούσατε να κάνετε τίποτε άλλο, παρά πλέον να αποπέμψετε το συγκεκριμένο Υφυπουργό. 
      Ταυτόχρονα, θα ήθελα να δώσω και μία φιλική συμβουλή στον κ. Καρχιμάκη, ο οποίος ασχολείται συνεχώς με σκάνδαλα, με το να βρει τους υπευθύνους κ.λπ.. 
      Θα του ζητήσω, λοιπόν, του κ. Καρχιμάκη να συγκεντρώσει στοιχεία για όλους αυτούς στους οποίους έχει αναφερθεί. Από την κ. Παπανδρέου, για παράδειγμα, η οποία έχει τονίσει ότι πολλοί συνάδελφοι έχουν πλουτίσει τα χρόνια της διακυβέρνησης της χώρας από το ΠΑ.ΣΟ.Κ. –πράγμα το οποίο έχει πει και ο κ. Πάγκαλος- και αφού βρει τα στοιχεία, να τα δώσει στον Αρχηγό σας, για να μην είναι και αυτός ανίδεος, να ξέρει ποιοι είναι.
      Και για να θυμίσω και προηγούμενες καταστάσεις –γιατί κυβερνήσατε αυτόν τον τόπο και έρχεστε σήμερα και μιλάτε για διαφάνεια, για ενημέρωση και για αλήθειες- θα σας πω ότι όποτε εδώ μέσα, σ’ αυτήν την Αίθουσα, ζητούσαμε στοιχεία για τις διάφορες προμήθειες, είτε για την προμήθεια του αιώνα, είτε για τις προμήθειες των «PATRIOT», είτε για τις προμήθειες των «TOR-M1», είτε μιλούσαμε εδώ για οποιοδήποτε θέμα, οι Υπουργοί Εθνικής Άμυνας του ΠΑ.ΣΟ.Κ. ουδέποτε έδωσαν στοιχεία και απέφευγαν ακόμα και την ενημέρωση για τα θέματα αυτά. Απέφευγαν να δώσουν στοιχεία, γιατί οι προμήθειες γίνονταν με απευθείας αναθέσεις. Οι προμήθειες γίνονταν σε συγκεκριμένους ανθρώπους και οι μεσάζοντες οργίαζαν. Και οι μίζες κυκλοφορούσαν από το ένα νησί του Ειρηνικού στο άλλο. Γι’ αυτό το λόγο αρνούνταν να δώσουν στοιχεία. 
      Μη μιλάτε, λοιπόν, για διαφάνεια και για αλήθεια. Εμείς είμαστε ξεκάθαροι. Έχουμε πει ένα πράγμα: Διαφάνεια παντού! Και αν κάποιος κάνει οτιδήποτε, αυτός τότε θα πληρώσει.
      Κυρίες και κύριοι συνάδελφοι, συζητούμε ένα νομοσχέδιο το οποίο πραγματικά ρυθμίζει πολύ σημαντικά θέματα. Θα σταθώ πολύ σύντομα στο θέμα των ΕΦ.Υ.Ε.Σ. και θα επανέλθω και στην τροπολογία την οποία έχω καταθέσει, όσον αφορά την αύξηση του ορίου ηλικίας των ανθρώπων οι οποίοι μπαίνουν στο Σώμα. Αυτό είναι ένα θέμα το οποίο έχει συζητηθεί από πολλούς συναδέλφους και νομίζω ότι πλέον γίνεται κατανοητό. Και από όσο τουλάχιστον γνωρίζω, η αρμόδια υπηρεσία του Γενικού Λογιστηρίου του Κράτους δίνει αυτή τη δυνατότητα. 
      Θα σταθώ ακόμα στο θέμα των τριτέκνων. Είναι ένα αίτημα των τριτέκνων το οποίο πρέπει να ικανοποιηθεί για τα μπόνους τα οποία πρέπει να πάρουν οι τρίτεκνοι, κύριε Υπουργέ, όσον αφορά την ένταξή τους στο Σώμα των Επαγγελματικών Οπλιτών. Είναι ένα θέμα το οποίο πρέπει να το δείτε. Δεν νομίζω ότι μπορεί να μπει στο συγκεκριμένο νομοσχέδιο αυτή τη στιγμή, αλλά σίγουρα μπορεί να τροποποιηθεί το προεδρικό διάταγμα το οποίο αναφέρεται στους πολύτεκνους, ούτως ώστε να δοθεί λύση και για τους τρίτεκνους. 
      Ήδη, ξέρουμε πολύ καλά ότι το Υπουργείο Εθνικής Άμυνας έχει καλύψει σχεδόν όλα τα θέματα και έχει δημιουργήσει πλέον το πλαίσιο και για τους τρίτεκνους. Όμως, είναι μία περίπτωση η οποία ακόμα δεν έχει υλοποιηθεί και θέλω να παρακαλέσω από το Βήμα της Βουλής να προχωρήσετε στην υλοποίηση αυτή και να λυθεί αυτό το θέμα.
      Τέλος, όσον αφορά τους ανάπηρους πολέμου, θέλω να πω ότι είναι αίτημα των αναπήρων πολέμου να έχουν τη δυνατότητα της επανεξέτασης, κύριε Υπουργέ και για τρίτη φορά. Σήμερα, ο νόμος ορίζει ότι μετά από δύο εξετάσεις στις οποίες υποβάλλονται, δεν έχουν το δικαίωμα επανεξέτασης. 
      Πρέπει να πω για άλλη μία φορά το εξής: Υπάρχουν προβλήματα τα οποία αναφύονται και μεγαλώνουν κυρίως με την πάροδο του χρόνου, με την παρέλευση των ετών. Είναι ένα θέμα το οποίο δεν κοστίζει ουσιαστικά τίποτα απολύτως και βεβαίως δίνει τη δυνατότητα στους αναπήρους πολέμου, εάν έχουν πρόβλημα, να μπορέσουν αυτό το πρόβλημα να το καλύψουν.
      Κυρίες και κύριοι συνάδελφοι, όλα αυτά τα θέματα τα οποία ρυθμίζονται σήμερα με το νομοσχέδιο, είναι θέματα τα οποία απασχολούν τους πολίτες εδώ και πολύ καιρό. Το Υπουργείο πραγματικά, με διάλογο τον οποίο έχει ξεκινήσει μήνες τώρα, έχει δημιουργήσει ρυθμίσεις οι οποίες δίνουν λύσεις σ’ αυτά τα προβλήματα, δίνουν λύσεις σε προβλήματα τα οποία χρονίζουν.
      Σας ευχαριστώ πολύ.
    (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η συνάδελφος Βουλευτής του ΠΑ.ΣΟ.Κ. κ. Αθανασία Μερεντίτη.
      ΑΘΑΝΑΣΙΑ ΜΕΡΕΝΤΙΤΗ: Ευχαριστώ, κύριε Πρόεδρε. 
      Κυρίες και κύριοι συνάδελφοι, οφείλω κατ’ αρχάς να πω δύο πράγματα στο συνάδελφο που μιλούσε πριν από λίγο. Μου προκαλεί κατάπληξη, γιατί εμείς είμαστε υπερήφανοι. Είμαστε υπερήφανοι που κυβερνήσαμε αυτό τον τόπο με τα αποτελέσματα, με τις παραλείψεις και τα λάθη μας και ευτυχώς όλα αυτά τα αισθάνεται ο ελληνικός λαός. Μάλιστα, μετά τη δική σας παρουσία στην κυβέρνηση τέσσερα χρόνια, τα αισθάνεται ακόμα πιο έντονα, ακόμα πιο αποτελεσματικά. 
      Όσον αφορά αυτά που ειπώθηκαν από τον κύριο Υπουργό σαν απάντηση στη σημαντική παρέμβαση του πρώην Προέδρου της Βουλής κ. Κακλαμάνη, είδα τον κ. Υπουργό έξαλλο, να ενοχλείται με κάποιους χαρακτηρισμούς. 
      Κατ’ αρχάς, ο κ. Κακλαμάνης ανέφερε το τι λέγεται από τη «SIEMENS» και τι γράφεται στις εφημερίδες για τον πολιτικό κόσμο. Έφτασε ο κύριος Υπουργός να λέει «φτάνει πια, υπάρχουν όρια, πώς τολμάτε να μας καταγγέλλετε». Λίγο όψιμα δεν ενοχλείται ο κύριος Υπουργός, όταν ο σημερινός και τότε Αρχηγός του αποκαλούσε τον τότε Πρωθυπουργό «αρχιερέα της διαπλοκής» μέσα σ’ αυτήν την Αίθουσα; 
      Ποιοι ήταν αυτοί που άνοιξαν αυτό το τεράστιο θέμα της απαξίωσης των θεσμών και με τη στάση τους ακόμα και σήμερα; Διότι ο κύριος Υπουργός είπε ότι κάποιος έχει την ευθύνη για την επιλογή του προσώπου, μόνο για το τι έχει μέχρι τώρα, ποιες ενδείξεις. Δηλαδή, δεν έχει την ευθύνη για την ικανότητα να επιλέγει –για το ποιους επιλέγει- δεν έχει καμμία ευθύνη για το αν τους διατηρεί στο όποιο αξίωμα τους διατηρεί και πόσο τους διατηρεί και επίσης, δεν έχει και καμμία ευθύνη απέναντι στον ελληνικό λαό –γιατί αναφέρθηκε στην υπόθεση του κ. Ζαχόπουλου κ.λπ.- να απαντήσει γιατί και πώς απομακρύνθηκε από τη θέση την οποία υπηρετούσε. Βεβαίως, τώρα παραπέμπουμε το μπαλάκι στους θεσμούς, τους οποίους θεσμούς εμείς –η Κυβέρνηση, δηλαδή- πάλι έχουμε ορίσει και αναλόγως, μπορούμε να προκαλούμε. Φαντάζομαι ότι θα ριγούν οι «νταβαντζήδες» του Μπαϊρακτάρη τέσσερα χρόνια από τη στάση της Κυβέρνησης.
      Κλείνοντας, όμως, θα έλεγα ότι επειδή αρέσκεστε ακόμα και σήμερα να αναφέρεστε στη διαφάνεια και τη διαπλοκή, θυμηθείτε και μια φορά να την υπηρετήσετε και όχι μόνο να τη διατυμπανίζετε. 
      Ερχόμαστε τώρα στο σχέδιο νόμου, το οποίο, δυστυχώς, για ακόμα μια φορά είναι μια τρανή απόδειξη προεκλογικής εξαπάτησης του ελληνικού λαού από την παρούσα Κυβέρνηση. 
      Είναι ένα σχέδιο νόμου που έρχεται στη Βουλή για να εξυπηρετηθούν οι «ημέτεροι», για να κάνει η Κυβέρνηση τα ρουσφέτια της, για να διορίσει τα «γαλάζια παιδιά» με μόνο κριτήριο την κομματική τους τοποθέτηση. Είναι ένα ακόμα μνημείο αδιαφάνειας, καιροσκοπισμού και ιδιοτέλειας, κυρίως όμως είναι μία ακόμα ευκαιρία να διαπιστώσουν οι πολίτες ότι η Κυβέρνηση της Δεξιάς χρησιμοποιεί το Κοινοβούλιο και τους θεσμούς φέρνοντας ως τροπολογία ένα αυτόνομο σχέδιο νόμου και μάλιστα, για ένα τόσο ευαίσθητο θέμα όπως αυτό των αμυντικών προμηθειών. 
      Κατά τη συνήθη πρακτική της Κυβέρνησης, με όχημα τα περίπτερα και τα καπνοπωλεία των Α.με.Α. και των πολυτέκνων, με πρόσχημα τη ρύθμιση θεμάτων προσωπικού του ΥΠ.ΕΘ.Α., επιχειρεί να φέρει «εν κρυπτώ και παραβύστω» την τροποποίηση του νόμου για τις αμυντικές προμήθειες που εσείς, κύριοι της Κυβέρνησης, ψηφίσατε πριν από ενάμιση χρόνο. 
      Είναι δυνατόν να επιχειρείτε να κουκουλώσετε το θέμα των προμηθειών φέρνοντας τροπολογία στη Βουλή –τροπολογία τριάντα εννέα σελίδων- τη στιγμή που σ’ αυτόν τον τομέα δαπανώνται πολύ συχνά τεράστια ποσά από το υστέρημα του ελληνικού λαού; Δεν ξέρω τι πρέπει να σας καταλογίσω σ’ αυτό: Επιπολαιότητα ή πρόθεση; Μετά, όμως, από το χθεσινό χαρακτηρισμό του σχεδίου νόμου από τον κύριο Υπουργό ως αποτέλεσμα επιτελικής εργασίας και διαλόγου, μου επιτρέπεται να καταλήξω στο δεύτερο. Δηλαδή, στην πρόθεση. 
      Απαξιώνετε τις Ένοπλες Δυνάμεις με την πολιτική σας, καταργώντας στην πράξη την Ενιαία Αμυντική Στρατηγική Αναθεώρηση με το να παροπλίζετε, να αποστρατεύετε ή να εξαναγκάζετε σε παραίτηση αξιόλογα και έμπειρα στελέχη, στελέχη για την κατάρτιση των οποίων το Ελληνικό Δημόσιο έχει δαπανήσει μεγάλα ποσά. 
	Επαναλειτουργείτε μονάδες ή δημιουργείτε νέες με καθαρά κομματικά ή τοπικιστικά κριτήρια. 
	Ευτελίζετε το θεσμό των ΕΠ.ΟΠ., ένα θεσμό που το ΠΑ.ΣΟ.Κ. είχε δημιουργήσει, για να μπορέσουν οι ένοπλες δυνάμεις να ανταποκριθούν σε όσα επιτάσσουν οι ανάγκες της σημερινής και δη της ψηφιακής εποχής. 
	Σας είχαμε επανειλημμένα καταγγείλει ότι οι ΕΠ.ΟΠ. αποχωρούν μαζικά λόγω συγκεκριμένων προβλημάτων που έπρεπε να αντιμετωπίσετε. Εσείς χλευάζατε. Σήμερα το βασικό σας επιχείρημα είναι ακριβώς αυτό. 
	Προκηρύσσετε δεκαπέντε χιλιάδες νέες  θέσεις. Έρχεστε να υποκαταστήσετε τα αντικειμενικά κριτήρια που είχαμε θεσμοθετήσει εμείς με τη συνέντευξη, για να μπορέσετε να κάνετε ανενόχλητοι τα ρουσφέτια σας. 
      Δεν είναι πολύς καιρός, κύριοι της Κυβέρνησης, που ο Πρωθυπουργός με μεγάλα λόγια και ηχηρές υποσχέσεις επιχειρούσε να υφαρπάσει την ψήφο των πολυτέκνων και των Α.με.Α. και έρχεστε σήμερα να τους κοροϊδέψετε με αυτήν τη ρύθμιση στο πόδι και με παροχές ψίχουλα. Διότι πρόκειται για ψίχουλα, όταν δίνετε, παραδείγματος χάριν, εκατόν εξήντα τρία περίπτερα για εκατό χιλιάδες χιλιάδες δικαιούχους στη Νομαρχία Αθηνών. 
      Λέτε ότι θα χορηγήσετε δύο χιλιάδες επτακόσιες άδειες περιπτέρων και όλα αυτά χωρίς κανένα σχεδιασμό και χωρίς καμμία προδιαγραφή, για να δούμε πού και αν αντέχει και αν πρέπει να γίνει καινούργιο περίπτερο. Διότι μπορούν να δημιουργηθούν περίπτερα εκεί όπου τα ήδη υπάρχοντα δεν μπορούν να συντηρηθούν ή υπολειτουργούν. 
      Δεν είναι αυτό κοινωνική πολιτική, κύριοι συνάδελφοι! Είναι απλώς κομματική εξυπηρέτηση, ρουσφετολογία -απευθύνομαι στο συνάδελφο που μίλησε προηγουμένως για τους τριτέκνους-  για να κοροϊδεύετε τους τριτέκνους και να τους κρατάτε σε ομηρία. Όμως, το σίγουρο είναι ότι δεν τηρείτε τις υποσχέσεις σας. 
      Κλείνω με το εξής: Στις 14 Ιανουαρίου ο Πρωθυπουργός της χώρας σε ομιλία του στην ημερίδα της μη κυβερνητικής οργάνωσης «ΔΙΕΘΝΗΣ ΔΙΑΦΑΝΕΙΑ ΕΛΛΑΣ», με τίτλο: «Κράτος και διαφθορά, όπως θα κόψουμε τον ομφάλιο λώρο» είπε –σας διαβάζω ακριβώς απόσπασμα από την ομιλία του και σας καταθέτω και τα ανάλογα έγγραφα στα Πρακτικά, για να μην ξεχνιόμαστε- τα εξής: 
      «Πρώτη προτεραιότητα, όπως είχα υπογραμμίσει είναι η ενσωμάτωση των λεγόμενων «ειδικών λογαριασμών» στο γενικό προϋπολογισμό. Η προετοιμασία έχει ήδη ξεκινήσει και βρίσκεται σε προχωρημένο στάδιο. Καταρτίζεται ήδη νομοσχέδιο για την κατάργηση όλων των ειδικών λογαριασμών, για να έχουμε έτσι δημοσιονομική εξυγίανση και διαφάνεια στη διαχείριση.» 
      (Στο σημείο αυτό η  Βουλευτής κ. Αθανασία Μερεντίτη καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Μόνο δεκαπέντε μέρες μετά έρχεστε και όχι μόνο δημιουργείτε τέσσερις νέους ειδικούς λογαριασμούς, αλλά το πράττετε με τρόπο που στερείται κάθε διαφάνειας και κάθε ελέγχου. Τόση υποκρισία, κύριοι συνάδελφοι! Τέτοια πρόκληση! Για να θυμόμαστε ποιοι δεν σέβονται τους θεσμούς και ποιοι τους υπηρετούν, όσο τους υπηρετούν, προς όφελος των ημετέρων και  μόνον και όχι προς όφελος της χώρας και των πολιτών! 
      (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, εισερχόμαστε στον κατάλογο των προτασσομένων δευτερολογιών. 
    Το λόγο έχει η κ. Παρθένα Φουντουκίδου για τέσσερα λεπτά. 
    ΠΑΡΘΕΝΑ ΦΟΥΝΤΟΥΚΙΔΟΥ - ΘΕΟΔΩΡΙΔΟΥ: Κυρίες και κύριοι Βουλευτές, η λογική του συμψηφισμού με εύρισκε ανέκαθεν αντίθετη. Όμως, θα πρέπει να υπενθυμίσω ότι ο κατήφορος είχε αρχίσει πολύ πριν, συνεχίστηκε στο πρόσφατο παρελθόν, όταν σε αυτήν εδώ την Αίθουσα είχαν κατατεθεί δεκατρείς προτάσεις για σύσταση εξεταστικών επιτροπών, όχι μόνο γιατί υπήρξε κάποιο δημοσίευμα εφημερίδας, αλλά γιατί το προανακριτικό υλικό και το κατηγορητήριο αφορούσε συγκεκριμένα πολιτικά πρόσωπα σε αυτήν την Αίθουσα. 
    Όλοι, λοιπόν, σήμερα που απ’ αυτό το Βήμα μεγαλόστομα διακήρυσσαν θεωρίες περί διαφάνειας και αξιοπιστίας των πολιτικών είχαν τότε δικαίωμα ψήφου. Η ψήφος τους ήταν αρνητική. Απαντούσαν, λοιπόν, «όχι στη διαλεύκανση, όχι στη διαφάνεια!».
    Δεν θέλω να τα θυμάμαι, γιατί είναι απ’ αυτά τα σημεία, τα οποία σκιάζουν τον πολιτικό βίο και απαξιώνουν την πολιτική. Απαξιώνεται, κυρίες και κύριοι συνάδελφοι, η πολιτική, όταν σε συγκεκριμένα πρόσωπα, με συγκεκριμένες κατηγορίες δίνουμε πολιτική ασυλία και όταν οι πολιτικοί που υπηρετούν την πολιτική ανήκουν στο χθες και όταν απ’ αυτό το Βήμα εκφράζουν ανακρίβειες.  
     Η διαφάνεια είναι υψίστη πολιτική προτεραιότητα της Κυβέρνησης και ημών των Βουλευτών της Νέας Δημοκρατίας. Να σας υπενθυμίσω ότι ήμασταν εδώ και πρόπερσι το καλοκαίρι προκειμένου να μην αφήσουμε να παραγραφεί η υπόθεση για να γίνει σύσταση εξεταστικής επιτροπής σε θέμα εξοπλισμού, που άπτεται αρμοδιότητας του συγκεκριμένου Υπουργείου. Όμως, νομικίστικα τερτίπια εμπόδισαν την έρευνα. Δεν ήμασταν εμείς που την παρεμποδίσαμε. Δεν ήταν το Κοινοβούλιο που παρεμπόδισε.
     Κυρίες και κύριοι συνάδελφοι, βέβαια αδικούμε την πολιτική ηγεσία και την Κυβέρνηση που έρχεται με ένα νομοσχέδιο να επιλύσει μεγάλα θέματα, που αφορούν μεγάλες κοινωνικές ομάδες, αρκετούς συμπολίτες μας, που τα αντιμετωπίζουν χρόνια τώρα, με το να αναφερόμαστε σε μία τροπολογία και μόνο σε μία τροπολογία και να ανεβαίνουμε στο Βήμα για άσχετα θέματα, άσχετα με το παρόν νομοσχέδιο. 
     Και επειδή προηγούμενα ετέθη το ερώτημα τι είναι λαϊκισμός, ε λοιπόν μια μορφή λαϊκισμού είναι και αυτό. Να χρησιμοποιούμε δηλαδή το Βήμα της Βουλής προκειμένου να κάνουμε αναφορές σε θέματα «πιασάρικα», επικοινωνιακά, να πετάξουμε τις κορώνες μας, χωρίς να αναφέρουμε τίποτα για το παρόν νομοσχέδιο. 
     Αυτό το νομοσχέδιο «περίπτερο» το είπε ο κ. Γείτονας, «σκούπα» θα το έλεγα εγώ. «Σκούπα», όμως, που πήρε φαλάγγι τι; Την αναβλητικότητα, την ολιγωρία, την αδιαφορία, κυρίες και κύριοι συνάδελφοι των προηγούμενων Κυβερνήσεων, γι’ αυτά τα μεγάλα καθημερινά προβλήματα των συμπολιτών μας.
     Υπάρχει Βουλευτής εδώ που είναι αντίθετος στη χορήγηση άδειας λειτουργίας περιπτέρου στους πολύτεκνους, στους ανάπηρους και στα θύματα της κυπριακής τραγωδίας; Από το 1993 που είμαι Βουλευτής σε κάθε πολιτική ηγεσία διαχρονικά έφερνα το ίδιο αίτημα με μία πάγια απάντηση: «Θα το δούμε», «θα το εξετάσουμε», «είναι δίκαιο». Όμως, τόλμησε η σημερινή ηγεσία.
     Θα πρέπει να συγχαρώ την Κυβέρνηση, γιατί το θέμα «γυναίκες στις Ένοπλες Δυνάμεις» δεν το χρησιμοποιούμε μόνο για ν’ αλλάξουμε την ορολογία, το αν θα είναι «επάνδρωση» ή «στελέχωση». Είναι ο μόνος Υπουργός που κατήργησε τον περιορισμό στον αριθμό των γυναικών που εισέρχονται στις Ένοπλες Δυνάμεις. Πλέον οι γυναίκες μπαίνουμε με ίσους όρους. Και αυτό δεν μπορούμε να το προσπεράσουμε.
     Το πρώτο κεφάλαιο έχει θετικές διατάξεις που εξυγιαίνουν τη λειτουργία των περιπτέρων. Αποκαθίστανται πολλά προβλήματα που ανέδειξε η λειτουργία του συστήματος μέχρι σήμερα. Ικανοποιούνται δίκαια αιτήματα και απαιτήσεις της κοινωνίας.
     Το δεύτερο κεφάλαιο έχει επίσης θετικές ρυθμίσεις και αφορά στις δυνατότητες που δίνονται σε μόνιμους κατοίκους του εξωτερικού να έρθουν με ευνοϊκούς όρους να υπηρετήσουν τη στρατιωτική τους θητεία, εφόσον το επιθυμούν. Και λύνονται επίσης χρόνια αιτήματα των Ενόπλων Δυνάμεων.
     Ο θεσμός των ΕΠΟΠ δεν ξέρω γιατί χρησιμοποιήθηκε για να εκφραστούν και πάλι «κορώνες» και απόψεις περί «γαλάζιων παιδιών». Αυτή η θεωρία των «γαλάζιων» παιδιών πραγματικά με ενοχλεί. Ήταν μία εφεύρεση κάποιων που μόνο με αυτή την ετικέτα απέκλεισαν νέους. Τους στέρησαν ευκαιρίες. Τους στέρησαν το δικαίωμα στη ζωή.
     ΠΡΟΕΔΡΕΥΩΝ (Φίλιππος Πετσάλνικος): Κυρία Φουντουκίδου, αν έχετε την καλοσύνη να ολοκληρώσετε.
     ΠΑΡΘΕΝΑ ΦΟΥΝΤΟΥΚΙΔΟΥ-ΘΕΟΔΩΡΙΔΟΥ: Συνεχίζεται, λοιπόν, ο εμπαιγμός και η καπηλεία του θέματος.
     Επιτέλους, κυρίες και κύριοι συνάδελφοι, ας βάλουμε φρένο. Δεν αντικαταστάθηκαν τα κριτήρια από τη συνέντευξη, όπως είπε η κυρία συνάδελφος. Λειτουργεί συμπληρωματικά στα πλαίσια της αξιολόγησης και της ολοκληρωμένης προσωπικότητας του υποψηφίου, προκειμένου να έχουμε καλύτερη μεταχείριση και καλύτερο υλικό στις Ένοπλες Δυνάμεις.
     Το θέμα των ΕΦ.Υ.Ε.Σ., κύριε Υπουργέ…
     ΠΡΟΕΔΡΕΥΩΝ (Φίλιππος Πετσάλνικος): Κυρία Φουντουκίδου, ολοκληρώστε, σας παρακαλώ. Έχουμε φθάσει ήδη στο έκτο λεπτό.
     ΠΑΡΘΕΝΑ ΦΟΥΝΤΟΥΚΙΔΟΥ-ΘΕΟΔΩΡΙΔΟΥ: Έχω καταθέσει σχετική τροπολογία. Επιτρέψτε μου να πω ότι ένας πετυχημένος θεσμός…
      ΠΡΟΕΔΡΕΥΩΝ (Φίλιππος Πετσάλνικος): Κυρία Φουντουκίδου, σας παρακαλώ όμως να ολοκληρώνετε.
      ΠΑΡΘΕΝΑ ΦΟΥΝΤΟΥΚΙΔΟΥ-ΘΕΟΔΩΡΙΔΟΥ: Τελειώνω, κύριε Πρόεδρε.
      Δεν έχει καθαρό πλαίσιο λειτουργίας. Δηλαδή, αυτήν τη στιγμή δεν γνωρίζει ένας που έχει ενταχθεί στο Σώμα πόσο καιρό θα υπηρετήσει, πότε, ποια χρονική περίοδο, εάν θα γίνουν νέες προκηρύξεις.
      Η πρότασή μου είναι, λοιπόν, να το ξεκαθαρίσετε το θεσμικό πλαίσιο, να υπάρχει συγκεκριμένη σύμβαση για συγκεκριμένη χρονική στιγμή σε κάθε περιοχή. Και να είστε βέβαιος ότι θα έχετε επιλύσει το θέμα της επάνδρωσης των Ενόπλων Δυνάμεων, εκεί που το χρειάζεστε.
      Και δεν μπορεί, κύριε Υπουργέ, να θεωρείται επίστρατος, ικανός δηλαδή να επιστρατευθεί και να υπηρετήσει την πατρίδα…
      ΠΡΟΕΔΡΕΥΩΝ (Φίλιππος Πετσάλνικος): Κυρία Φουντουκίδου, θα σας παρακαλέσω να ολοκληρώσετε. Διατυπώστε την πρότασή σας με δυο λέξεις και ολοκληρώστε.
      ΠΑΡΘΕΝΑ ΦΟΥΝΤΟΥΚΙΔΟΥ-ΘΕΟΔΩΡΙΔΟΥ: … κάποιος που έχει ηλικία πενήντα ετών και δεν είναι ικανός οπλίτης ΕΦ.Υ.Ε.Σ. να είναι μέχρι τα πενήντα στο Σώμα. Γι’ αυτό προτείνω με την τροπολογία που κατέθεσα την παράταση του ορίου ηλικίας ένταξης και παραμονής στο Σώμα.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει τώρα η συνάδελφος Βουλευτής της Νέας Δημοκρατίας κ. Αικατερίνη Παπακώστα.
      Κυρία Παπακώστα, είστε γρήγορη ομιλήτρια εσείς. Σας παρακαλώ να αξιοποιήστε το χρόνο.
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Θα προσπαθήσω, κύριε Πρόεδρε. Ευχαριστώ πολύ.
      Κύριε Πρόεδρε, κυρίες και κύριοι συνάδελφοι, το νομοσχέδιο του Υπουργείου Εθνικής Άμυνας, με τίτλο «Ρυθμίσεις θεμάτων αναπήρων πολέμου, θέματα προσωπικού του Υπουργείου Εθνικής Άμυνας και άλλες διατάξεις», για να είμαι ειλικρινής δεν ανέμενα ποτέ ότι θα αποτελέσει το εναρκτήριο λάκτισμα για να ακουστούν «ένθεν κακείθεν ύβρεις», για να εξαπολυθούν μύδροι, ατεκμηρίωτες και ανέρειστες κατηγορίες.
      Και βεβαίως ακούσαμε σήμερα συνάδελφο συγκεκριμένου κόμματος, ο οποίος από καθέδρας και προφανώς επικαλούμενος όχι την εξ αποκαλύψεως, αλλά την αυθεντική ερμηνεία του όρου «λαϊκισμός», απέδωσε όχι απλώς εσφαλμένα, αλλά ψευδέστατα την έννοια και το περιεχόμενο του λήμματος «λαϊκισμός».
      Παραπέμπω προς αποκατάσταση της αλήθειας, διότι βρισκόμαστε στην Εθνική Αντιπροσωπεία, όλους τους συναδέλφους και όλες τις συναδέλφους, αλλά και τους πολίτες, οι οποίοι μας παρακολουθούν άναυδοι πολλές φορές, στο λεξικό του Μπαμπινιώτη, όπου ως «λαϊκισμός», κυρίες και κύριοι συνάδελφοι, ορίζεται ο έπαινος και η κολακεία των αδυναμιών και των ελαττωμάτων του λαού –σημειώστε το-, καθώς και η υιοθέτηση επιχειρημάτων ή θέσεων που ευχαριστούν το λαό και γενικότερα –εντός παρενθέσεως αυτό- τους πολλούς, χωρίς όμως να ωφελούν –κρατήστε το επίσης και αυτό-, με σκοπό την εξασφάλιση της εύνοιάς του.
      Αυτός, λοιπόν, είναι ο σωστός ορισμός, τον οποίο δεν έδωσε ο αγαπητός συνάδελφος από τον Λαϊκό Ορθόδοξο Συναγερμό προηγουμένως, ψευδόμενος ενώπιον του λαού και ενώπιον της Εθνικής Αντιπροσωπείας. Και με τη συμπεριφορά του αυτή όρισε ότι εμπίπτει ακριβώς σε αυτό που το λεξικό Μπαμπινιώτη προσδιορίζει ως απευκταία συμπεριφορά, δηλαδή τον λαϊκισμό ή τη λαϊκίζουσα συμπεριφορά.
      Πρέπει να σας πω όμως, κυρίες και κύριοι συνάδελφοι, ότι ο λαϊκισμός, ο οποίος επιχειρείται εντός της Εθνικής μας Αντιπροσωπείας κατά την άσκηση της νομοθετικής εξουσίας εμπεριέχει έναν πολύ σοβαρό κίνδυνο, εκτός των άλλων όπως αυτά προσδιορίστηκαν προηγουμένως στον ορισμό του λήμματος «λαϊκισμός» στο λεξικό Μπαμπινιώτη.
      Εγκυμονεί τον κίνδυνο να δημιουργούνται οι θύλακες εκείνοι, αλλά και οι προϋποθέσεις που απαιτούνται, αλλά βεβαίως να υπάρχει και κλίμα ώριμο και έδαφος γόνιμο για εξωπολιτικά ή για εξωθεσμικά κέντρα, τα οποία επιδιώκουν και τα οποία αποσκοπούν, για δικούς τους λόγους, να αποδομήσουν το πολιτικό μας σύστημα, να παρουσιάζουν ομιλίες ή τέτοιου είδους επικοινωνιακά πυροτεχνήματα ως παραδείγματα του ότι «να τι ακριβώς οι ίδιοι οι πολιτικοί εξαπολύουν προς του άλλους μισούς και άρα απαξιώστε τους».
      Νομίζω, λοιπόν, ότι αυτή η επικίνδυνη συμπεριφορά δεν θα έπρεπε να επιχειρείται και μάλιστα από συναδέλφους του συγκεκριμένου κόμματος. Και απορώ με τον κύριο Πρόεδρο του Λαϊκού Ορθόδοξου Συναγερμού, ο οποίος είναι εμπειρότατος. Μπορώ να δικαιολογήσω τους συναδέλφους, οι οποίοι είναι νέοι, αλλά δεν αντιλαμβάνομαι την προσπάθεια την οποία κατέβαλε ως Πρόεδρος του κόμματός του στην Εθνική μας Αντιπροσωπεία περίπου να παραστήσει τον τιμητή για πράξεις ή παραλείψεις κοινοβουλευτικών, τις οποίες ο ίδιος δεν στηλιτεύει εντός των κόλπων του κόμματός του.
      Συγκεκριμένο παράδειγμα: πρώτον, πώς κάποιος θα μπορούσε να ερμηνεύσει το γεγονός ότι οι υποψήφιοι ιδανικοί αυτόχειρες αποστέλλουν επιστολές για το απονενοημένο διάβημά τους, το οποίο δεν τελεσφόρησε –και ευτυχώς, λέω ως άνθρωπος και ως πολίτης αυτής της χώρας- σε Βουλευτές συγκεκριμένου πολιτικού κόμματος. Τι σημαίνει αυτό;
      Δεύτερον, ερωτώ το εξής: Πώς κάποιος μπορεί να παριστάνει τον τιμητή, παραδείγματος χάρη, της δημόσιας ζωής του τόπου και να αποκαλύπτει την υποτιθεμένη δική του «αλήθεια»; Και εδώ θα επικαλεστώ τον Έκο, κύριε Πρόεδρε. Όμως, ο Έκο είναι συγγραφεύς, είναι φιλόσοφος. Μπορεί υποκειμενικά να εκφράζεται και υποκειμενικά να αντιλαμβάνεται την αλήθεια. Εμείς αντιπροσωπεύουμε τον ελληνικό λαό και την ελληνική κοινωνία. Πώς, λοιπόν, δεν αντιλαμβανόμεθα ότι η αλήθεια πρέπει να είναι αλήθεια -ας μην επικαλεστώ και εδώ το λήμμα του τι σημαίνει αλήθεια- χωρίς να λησμονούμε ότι, αφού είναι από το «α» στερητικό και τη λήθη που σημαίνει λησμονώ, τι αλήθεια επιτάσσει;
      Εξηγούμαι πιο συγκεκριμένα. Όταν βλέπουν το φως της δημοσιότητας δημοσιεύματα –εγώ δεν υιοθέτησα ποτέ και δεν τα υιοθετώ και σήμερα με τη στάση και τη συμπεριφορά μου και γι’ αυτό επέλεξα να εστιάσω την προσοχή μου, παρά το γεγονός ότι το νομοσχέδιο είναι σοβαρό και λύνει μια σειρά από προβλήματα, ακριβώς σ’ αυτό το γεγονός- πώς είναι δυνατόν μέσα στην Εθνική Αντιπροσωπεία, όταν παριστάνουμε τους τιμητές, να δικαιούμεθα να βλέπουμε την καμπούρα της καμήλας που είναι απέναντι και όχι τη δική μας καμπούρα; Πώς, λοιπόν, υιοθετώντας ακρίτως, υιοθετώντας απολύτως δημοσιεύματα και καταστώντας τα πηγές της πληροφόρησης και επομένως της διαμόρφωσης άποψης, άρα και της κρίσης, μπορούμε να λέμε, παραδείγματος χάρη, ότι ο άλφα ή ο βήτα κοινοβουλευτικός άνδρας ή γυναίκα είναι έτσι ή διαφορετικά, ασκούντες δριμεία κριτική και δεν διερευνούμε εντός των κόλπων του κόμματός μας, παραδείγματος χάρη, τα δημοσιεύματα εκείνα, τα οποία λένε και δεν γνωρίζω αν τελικώς θα ευσταθήσουν ή όχι, διότι εγώ δεν είμαι απ’ αυτούς που ανήκουν στη σχολή του λαϊκισμού, δεν υιοθετώ ακρίτως, δεν εξαπολύω μύδρους, ούτε επαινώ ούτε κολακεύω, χαϊδεύοντας αυτιά, αλλά υπηρετώ την αλήθεια και τον ελληνικό λαό που γι’ αυτό μας επέλεξε…
      ΠΡΟΕΔΡΕΥΩΝ (Φίλιππος Πετσάλνικος): Κυρία Παπακώστα, θα σας παρακαλέσω να ολοκληρώσετε.
      ΑΙΚΑΤΕΡΙΝΗ ΠΑΠΑΚΩΣΤΑ - ΣΙΔΗΡΟΠΟΥΛΟΥ: Κύριε Πρόεδρε, ολοκληρώνω.
      Ο ελληνικός λαός μας εξέλεξε, μας επέλεξε και μας ανέθεσε συγκεκριμένη αποστολή. Πώς, λοιπόν, απαντά ο κύριος Πρόεδρος του Λαϊκού Ορθοδόξου Συναγερμού, για τα δημοσιεύματα τα οποία είδαν το φως της δημοσιότητας και φέρουν περίπου ως εμπλεκόμενο σε υπόθεση φυγοστρατίας, ως φυγόστρατο δηλαδή, Βουλευτή ο οποίος ανήκει στην Κοινοβουλευτική του Ομάδα; 
      Κλείνοντας, κύριε Πρόεδρε, σας ευχαριστώ θερμά για την ανοχή σας. Λέω, κύριε Πρόεδρε, κυρίες και κύριοι συνάδελφοι, ότι πρέπει να σταματήσουμε να διολισθαίνουμε στο λαϊκισμό. Οφείλουν απαντήσεις όσοι παριστάνουν τους τιμητές, διότι ο ρόλος μας δεν είναι να παριστάνουμε τους τιμητές, πολύ περισσότερο που ο ρόλος και το αξίωμα του τιμητή, ήταν ρωμαϊκός και δεν ήταν ελληνικός. 
      ΠΡΟΕΔΡΕΥΩΝ (Φίλιππος Πετσάλνικος): Ωραία, μ’ αυτήν την αναφορά των ρωμαϊκών όρων σας παρακαλώ να ολοκληρώσετε.
      ΑΙΚΑΤΕΡΙΝΗ ΠΑΠΑΚΩΣΤΑ - ΣΙΔΗΡΟΠΟΥΛΟΥ: Έχουμε άλλες αρχές και αξίες να επικαλεστούμε με τόσων χρόνων παράδοση του ελληνισμού, πέραν του ρόλου του τιμητή που επιτρέπει, κύριε Πρόεδρε, σ’ εκείνους, οι οποίοι αποδομούν συστηματικά το πολιτικό σύστημα, να το επιχειρούν με ευκολία, λειτουργώντας ως λαϊκισμός, ως δούρειος ίππος, μέσα από την Αίθουσα της Εθνικής Αντιπροσωπείας. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο συνάδελφος Βουλευτής του Λαϊκού Ορθόδοξου Συναγερμού, ο κ. Γεωργιάδης.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κύριε Πρόεδρε, θέλω πραγματικά να εκφράσω την έκπληξή μου, για τη διάλεξη που έκανε η κυρία συνάδελφος εναντίον του Λαϊκού Ορθοδόξου Συναγερμού. Φαντάζομαι ότι στο κόμμα της, την έχουν χρεώσει με το πώς θα αντιμετωπίσουν την άνοδο του κόμματός μας.
      Επειδή, λοιπόν, δεν μου αρέσει να μένει καμμία σκιά και επειδή δεν αφήνω ποτέ στη ζωή μου αναπάντητα ερωτήματα, θέλω να υπενθυμίσω στην κυρία συνάδελφο για το ερώτημα που έκανε και μ’ αφορά σε προσωπικό επίπεδο, για την επιστολή του κ. Κουτελίδα ότι εμείς είχαμε την ευαισθησία και την πρόνοια, κυρία συνάδελφε, να συγκαλέσουμε συνέντευξη τύπου, να έρθουν όλα τα κανάλια και να εξηγήσουμε στον ελληνικό λαό τι ακριβώς συνέβη, χωρίς να δώσουμε περιθώριο οιασδήποτε παρερμηνείας. 
      ΑΙΚΑΤΕΡΙΝΗ ΠΑΠΑΚΩΣΤΑ - ΣΙΔΗΡΟΠΟΥΛΟΥ: Είναι θεσμικό αυτό; 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Εσείς, αντιθέτως, έχετε έναν Πρωθυπουργό, ο οποίος κρύβεται εδώ και ένα μήνα. 
      ΑΙΚΑΤΕΡΙΝΗ ΠΑΠΑΚΩΣΤΑ - ΣΙΔΗΡΟΠΟΥΛΟΥ: Είναι θεσμική λειτουργία τα κανάλια;
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Επειδή μιλήσατε για το θέμα των θεσμών, θέλω να σας υπενθυμίσω κάτι, που μάλλον διέλαθε της προσοχής σας. Εκπροσωπείτε εδώ ένα κόμμα και μια Κοινοβουλευτική Ομάδα, που έχει στις τάξεις της έναν Βουλευτή, που όταν χρειάστηκε να ενημερώσει τον ελληνικό λαό για κάτι, επέλεξε να πάει στην εκπομπή του κ. Τριανταφυλλόπουλου την επιστολή και όχι στο Κοινοβούλιο.
      ΑΙΚΑΤΕΡΙΝΗ ΠΑΠΑΚΩΣΤΑ - ΣΙΔΗΡΟΠΟΥΛΟΥ: Και εσείς στα κανάλια πήγατε, κύριε συνάδελφε.
    ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ:  Άρα, λοιπόν, σας παρακαλώ πάρα πολύ, όταν μιλάτε για θεσμούς σ’ εμάς να είστε ιδιαίτερα προσεκτικοί. 
    ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ:  Στα κανάλια πήγατε, κύριε συνάδελφε. Δεν ήρθατε στη Βουλή να δώσετε εξηγήσεις.
    ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Όσον αφορά το Λαϊκό Ορθόδοξο Συναγερμό και τον Πρόεδρό του, κυρία συνάδελφε, τον έχει κρίνει ο ελληνικός λαός και τον έκρινε, τιμώντας τον επανειλημμένα και μέσα στο μεγάλο «μαντρί», αλλά και δίνοντάς του τη δυνατότητα έξω από το «μαντρί», να φτιάξει, επιτέλους, ένα κόμμα ελεύθερο. Η ρήση περί «μαντριού» έγινε από τον Ευάγγελο Αβέρωφ για να κάνουμε και λίγο ιστορική ανάλυση. 
    Θα ήθελα επίσης να πω και κάτι ακόμα. Επειδή αναφέρθηκε -και εγώ θα το πω ευθέως- το όνομα του συναδέλφου μου, στην ουσία φωτογραφίζοντάς τον, του κ. Αϊβαλιώτη, έχουμε βγάλει και ανακοίνωση, υπάρχει σε εξέλιξη όπως ξέρετε δικαστική διαδικασία, για να αντιγράψω λίγο την κυβερνώσα παράταξη και σε λίγες μέρες, θα λυθούν οι όποιες δικές σας και οι όποιες δικές μας απορίες. Ελπίζω αυτό να σας καλύπτει. 
    Επιστρέφω στο νομοσχέδιο, γιατί η συζήτηση περί λαϊκισμού είναι ξέρετε χρήσιμη αλλά και το λεξικό του Μπαμπινιώτη είναι χρήσιμο. Υπάρχουν και άλλα λεξικά σπουδαία που μπορώ να συστήσω στην κυρία συνάδελφο. Αλλά εδώ συζητούμε ένα πολύ σοβαρό νομοσχέδιο, ένα ιδιαίτερα σοβαρό νομοσχέδιο. Και είμαστε το μόνο κόμμα –δεν ξέρω αν ήταν χθες εδώ η κ. Παπακώστα- που ξεκίνησα ως εισηγητής την ομιλία μου, λέγοντας ότι εμείς υπερψηφίζουμε επί της αρχής αυτό το νομοσχέδιο, γιατί το θεωρούμε σημαντικό. Το να κατηγορείτε, λοιπόν, εμάς, που μέσα σ’ αυτήν την Αίθουσα ασκήσαμε εποικοδομητική κριτική και όχι στείρο μηδενισμό και λαϊκισμό, αποτελεί πραγματικά κίνηση άνω ποταμών.
    Θα μου επιτρέψετε επίσης και ορισμένες αναφορές σε σχέση με όσα ακούστηκαν σήμερα στην Αίθουσα.
    Κύριοι συνάδελφοι του ΣΥ.ΡΙΖ.Α. δεν είναι προσωπικές οι αναφορές. Ποτέ δεν είναι προσωπικές, είναι πάντοτε πολιτικές. Όταν Έλληνας Βουλευτής στο Κοινοβούλιο λέει ότι «η Ελλάς δεν απειλείται», όταν είμαστε η μόνη χώρα στην Ευρώπη που έχει κατεχόμενα εδάφη και αναφέρομαι στην Κύπρο, που είναι ενιαίο σώμα του ελληνισμού, ως ελληνισμός εννοώ, όταν είμαστε η μόνη χώρα στην Ευρώπη που απειλείται με casus belli επισήμως από το γείτονά του, δηλαδή με απειλή πολέμου, όταν είμαστε η μόνη χώρα που έχουμε κάθε μέρα παραβιάσεις, δεν μπορεί να έρχεται ένας Βουλευτής και να λέει «η Ελλάς δεν απειλείται» γιατί έτσι καλλιεργεί την έλλειψη ενδιαφέροντος των πολιτών για το μείζον θέμα της εθνικής ασφάλειας. Άρα, λοιπόν, η Ελλάς, δυστυχώς, απειλείται και το ζητούμενο είναι πώς θα αντιμετωπίσουμε αυτήν την απειλή.
    Άκουσα με πολύ μεγάλη προσοχή και τον κύριο συνάδελφο του Κομμουνιστικού Κόμματος Ελλάδος και του ΣΥ.ΡΙΖ.Α., οι οποίοι αναφέρθηκαν στο θέμα των εφέδρων και εξέφρασαν την αγωνία τους για το διαφαινόμενο μιλιταρισμό, για το γεγονός όπως ακούστηκε ότι μπορεί να αποτελέσουν, λέει, σκιά παρακρατικών οργανισμών κ.λπ.. 
    Ξεκινάω από το δεύτερο. Επειδή πρέπει να έχουμε μνήμη και πρέπει να είμαστε όλοι ξεκάθαροι, τα τελευταία χρόνια στην Ελλάδα, το μόνο παρακράτος ήταν τρομοκρατικές οργανώσεις τύπου «17 Νοέμβρη» και «Ε.Λ.Α.» και σήμερα οι γνωστοί άγνωστοι των Εξαρχείων με τις μολότοφ. Δε νομίζω να κατηγορεί κανένας τους εφέδρους αξιωματικούς ότι έχουν οιαδήποτε σχέση μ’ αυτό το παρακράτος. Θα ήθελα, λοιπόν, ιδιαίτερα να αφήσετε έξω τους εφέδρους αξιωματικούς από το παρακράτος, που έχουν δώσει χρόνο από τη ζωή τους για την πατρίδα, για την ασφάλειά της και να τους αντιμετωπίζουμε με την προσοχή και το σεβασμό που τους αρμόζει. Οι έφεδροι αξιωματικοί, είναι άνθρωποι που θέλουν να προσφέρουν για την ασφάλεια της χώρας και τους τιμούμε γι’ αυτό. 
    (Χειροκροτήματα από την πτέρυγα του Λαϊκού Ορθόδοξου Συναγερμού).
    Όσον αφορά για τον κ. Αλυσανδράκη και τον μιλιταρισμό, ενδεχομένως που προκαλεί αυτή η ιδέα των εφέδρων αξιωματικών, θα ήθελα να αναφέρω το εξής: οι ωραιότερες στρατιωτικές παρελάσεις που έχω δει στη ζωή μου, έγιναν ασφαλώς στη Σοβιετική Ένωση. Μάλιστα δε, επειδή τυγχάνει να έχω έρθει πολύ γρήγορα από ένα ταξίδι στην κομμουνιστική Κίνα, κύριε συνάδελφε του Κομμουνιστικού Κόμματος Ελλάδος, πρέπει να σας πω ότι στο Πεκίνο, ακριβώς έξω από το μαυσωλείο του Μάο, είδα ανά τέταρτο, καινούργιο στρατιωτικό άγημα που κάνει την παρέλαση. Πάρτε ένα εισιτήριο, πηγαίνετε στο Πεκίνο, να δείτε πώς τα κομμουνιστικά καθεστώτα, όπου υπάρχουν, σέβονται τις ένοπλες δυνάμεις της χώρας τους και πολύ καλά κάνουν.
    Θα ήθελα να πω προς τον κύριο Υπουργό και να κλείσω μ’ αυτό: Κύριε Υπουργέ, σας σέβομαι πάρα πολύ και σε προσωπικό επίπεδο και σε πολιτικό. Θεωρώ όμως ότι αυτά που είπατε, έχουν πολύ μεγάλο κενό λογικής. Είπατε ότι δεν κάνουμε εξεταστική των πραγμάτων επιτροπή, γιατί έχουμε εν εξελίξει δικαστική διαδικασία και δεν θέλουμε να «καπελώσουμε» τη δικαιοσύνη. Ιδού πεδίον δόξης λαμπρό, λοιπόν, τώρα που στις υποκλοπές η υπόθεση μπήκε στο αρχείο και δεν έχουμε εν εξελίξει δικαστική διαδικασία, να δεχθείτε εξεταστική των πραγμάτων επιτροπή για τις υποκλοπές και να δούμε ποιος παρακολουθούσε τον Πρωθυπουργό της χώρας εκτός αν φοβάστε.  Άλλο θέμα είναι αυτό. 
    ‘Αρα δύο πράγματα υπάρχουν. Ή μπορούμε να κάνουμε εξεταστική επιτροπή όταν υπάρχει εν εξελίξει δικαστική διαδικασία -άρα να κάνουμε για το θέμα του κ. Ζαχόπουλου και όλα όσα ακούγονται- εφόσον μπορούμε, ή αν δεν μπορούμε και δήθεν αυτό μας σταματάει, να κάνουμε για τις υποκλοπές που μπήκαν στο αρχείο. Και τα δύο όμως πρέπει να τα δεχτούμε. 
      ΠΡΟΕΔΡΕΥΩΝ (Φίλιππος Πετσάλνικος): Ολοκληρώστε, κύριε Γεωργιάδη.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κλείνω σε δέκα δευτερόλεπτα, κύριε Πρόεδρε.
      Ερχόμενος στο Κοινοβούλιο, κύριε Υπουργέ, είχα ανοίξει το ραδιόφωνο και άκουγα δύο δημοσιογράφους σ’ ένα σταθμό, να κοροϊδεύουν τον πολιτικό κόσμο, λέγοντας το εξής: Πώς λέγεται σήμερα πια η «SIEMENS»; Απάντηση: Μίζενς, από τη μίζα. Χα, χα, χα, για τους Έλληνες πολιτικούς. Εγώ δεν δέχομαι, ως Βουλευτής του ελληνικού Κοινοβουλίου, να υπάρχει σκιά στον πολιτικό κόσμο της χώρας. 
      Λάβετε, λοιπόν, πρωτοβουλίες, να έρθουν πράγματι όλα στο φως, να πάνε επιτέλους αυτοί που πρέπει φυλακή, γιατί θα ζήσουμε, να μπαίνουν φυλακή στη Γερμανία αυτοί που έδιναν τις μίζες και να μην ασκείται καν δίωξη στην Ελλάδα, γι’ αυτούς που τις έπαιρναν και μετά θα σας χειροκροτήσουμε όλοι.
      Σας ευχαριστώ πάρα πολύ.
      (Χειροκροτήματα από την πτέρυγα του ΛΑ.Ο.Σ.)
       ΠΡΟΕΔΡΕΥΩΝ (Φίλιππος Πετσάλνικος):  Το λόγο έχει ο συνάδελφος Βουλευτής της Νέας Δημοκρατίας, κ. Μιλτιάδης Βαρβιτσιώτης.
      ΜΙΛΤΙΑΔΗΣ ΒΑΡΒΙΤΣΙΩΤΗΣ:  Κύριε Πρόεδρε, παρακολουθούμε το τελευταίο διάστημα, να προσπαθεί μία παράταξη να γίνει ο τιμητής του πολιτικού συστήματος, ως γεννηθείσα από παρθενογένεση  εδώ πέρα, μην έχοντας συμμετοχή στο πολιτικό σύστημα, μην έχοντας συμμετοχή –ή τουλάχιστον έτσι λέει, παρ’ ότι άλλα μας δείχνουν οι τηλεοράσεις- σ’ αυτόν τον τηλεοπτικό βόρβορο, τον οποίο παρακολουθούμε και θα γίνουμε οι κριτές.
      Είναι αναμφισβήτητο ότι οι δημοσκοπήσεις δείχνουν κάμψη των δύο μεγάλων κομμάτων και αδιαμφισβήτητο ότι πολιτικά οφείλουμε να απαντήσουμε απέναντι σ’ αυτήν την κάμψη. Όχι για να κερδίσουμε ψήφους, αλλά, πραγματικά, για να κατακτήσουμε αυτήν την αξιοπιστία ενός συστήματος, το οποίο θεωρούμε σοβαρό και ωφέλιμο για τον τόπο, την αξιοπιστία της εναλλαγής των μεγάλων κομμάτων στη διακυβέρνηση της χώρας. 
      Από χθες σ’ αυτήν την Αίθουσα, έθεσα το μέγα θέμα της «SIEMENS» και δυστυχώς δεν άκουσα από τον Κοινοβουλευτικό Εκπρόσωπο της Αντιπολιτεύσεως μία λέξη, για το πώς σκοπεύει το ΠΑ.ΣΟ.Κ. να αντιμετωπίσει αυτήν την υπόθεση. Ποιες θα είναι οι πολιτικές πρωτοβουλίες του. Δεν μπορεί να επισείεται μία τέτοια κατηγορία πάνω στον πολιτικό κόσμο της χώρας, να διεξάγεται μία έρευνα και εμείς να ασχολούμαστε με μία φερόμενη Ζαχοπουλιάδα που έχει γίνει, αν θέλετε, ένα μέσο για να ξεκαθαρίσουν εκδοτικά συμφέροντα μεταξύ τους και οι δημοσιογράφοι, τους μεταξύ τους λογαριασμούς.
      Κυρίες και κύριοι συνάδελφοι, οφείλει, πραγματικά, ο πολιτικός κόσμος να αντιμετωπίσει αυτές τις βαρύτατες κατηγορίες, που μας εμπλέκουν και μπλέκουν ανθρώπους, που διαχειρίστηκαν το δημόσιο χρήμα στην υπόθεση της «SIEMENS». Και οφείλουμε να ζητήσουμε και την εγρήγορση της ελληνικής δικαιοσύνης, ακριβώς να έρθει σε μία επικοινωνία με τις γερμανικές αρχές, να πάρει τα αντίγραφα των φακέλων και να δει ποιες είναι τέλος πάντων αυτές οι κατηγορίες, οι οποίες φαίνεται ότι διαρρέουν καθημερινά στον Τύπο και να ξεκινήσει μία έρευνα.
      Μπαίνω, όμως, κυρίες και κύριοι συνάδελφοι, στην ουσία του νομοσχεδίου, για το οποίο έχουμε συζητήσει ελάχιστα. Είναι ένα νομοσχέδιο, το οποίο κάνει τρία βασικά πράγματα. Πρώτα απ’ όλα, λύνει πάρα πολλά προβλήματα γύρω από τα θέματα των περιπτέρων. Δεύτερον, δικαιώνει μία σειρά από αναπήρους, οι οποίοι μέχρι τώρα δεν είχαν δει τα αιτήματά τους, έτη και έτη κατατεθειμένα, να γίνονται δεκτά. Και τρίτον, αποκαθιστά μία σειρά από αδικίες της πολυνομίας μας, που διέπει τις Ένοπλες Δυνάμεις σε σχέση με αξιωματικούς. 
      Ως χαρακτηριστικότερο, δίνω το παράδειγμα ότι πλέον οι πεσόντες αεροπόροι, όχι μόνο θα παίρνουν τη σύνταξη του ανώτατου βαθμού, αλλά θα προάγονται και στον ανώτατο βαθμό. Δηλαδή, θα γίνονται αντιπτέραρχοι επιτέλους αυτά τα παλικάρια, στα οποία νομίζω ότι οφείλουμε όλοι, όχι μόνο φόρο τιμής, αλλά και με πράξεις να τιμάμε την παρουσία τους.
      Θα ήθελα, όμως, κύριε Υπουργέ, να επισημάνω ότι πολλά ακόμη θέματα πρέπει να ρυθμιστούν. Και υπάρχουν τροπολογίες κατατεθειμένες, οι οποίες έχουν σχέση με την επίλυση θεμάτων, όπως παραδείγματος χάρη, η ρύθμιση αυτής της αβλεψίας, της κακής διατύπωσης του ν. 2838/2000, που δεν εξομοιώνει τους ευδοκίμως τερματίσαντες με τους αποστρατευθέντες, λόγω λήξης ιεραρχίας, αξιωματικούς.
      Δηλαδή, τέτοιες αβλεψίες που έχουμε μέσα στα νομοθετικά μας κείμενα, θα πρέπει να τις ρυθμίσουμε. Σας έχω καταθέσει τη σχετική τροπολογία. Παρακαλώ, κύριε Υπουργέ, να το δείτε. Είναι ένα θέμα, το οποίο τελικά εμείς, θα έλθουμε να καλύψουμε κακές ρυθμίσεις που πολλές φορές σύμβουλοι φέρνουν στα υπουργικά γραφεία και χωρίς την απαραίτητη νομοτεχνική επεξεργασία από πριν και χωρίς να καταλάβουν τι ακριβώς εισηγούνται, έρχονται και δημιουργούν προβλήματα σε μία σειρά από κόσμο.
      Επίσης θα σας έλεγα ότι είναι πολύ σοβαρό να δεχθείτε όλες αυτές τις τροποποιήσεις που έχουμε συζητήσει, είτε για επέκταση από το 1974 και μετά, της διάταξης για τους πεσόντες αεροπόρους, είτε την επέκταση του χρόνου μίσθωσης των περιπτέρων στα επτά χρόνια, κάτι το οποίο θεωρούμε ότι είναι και εύλογο και δεν διαταράσσει, αν θέλετε, την ομαλή επιχειρηματική ζωή και των επιχειρήσεων σαν περίπτερα, αλλά και τη ροή χρημάτων προς τις οικογένειες των αναπήρων και τους ανάπηρους τους ίδιους, οι οποίοι έχουν ένα εισόδημα από αυτά. 
      Κύριε Υπουργέ, εγώ θέλω πραγματικά, επειδή οι τόνοι έχουν ανέβει πάρα πολύ σ’ αυτήν τη συζήτηση, να σας πω ότι με τη συγκεκριμένη παρέμβασή σας, το Υπουργείο Εθνικής Άμυνας δείχνει αποφασιστικότητα, λύνει θέματα και περιμένουμε από την πολιτική ηγεσία του, να συνεχίσει να λύνει εκκρεμότητες του παρελθόντος, ώστε να έχουμε μία σωστή νομοθεσία, που διέπει το προσωπικό των Ενόπλων Δυνάμεων, ένα σαφή χάρτη, πάνω στον οποίο βαδίζουν οι άνδρες και οι γυναίκες των Ενόπλων Δυνάμεων και πάνω από όλα δικαιώνει αιτήματα, που έχουν μείνει αραχνιασμένα στα ντουλάπια, λόγω του ότι κάποιοι, δεν θέλησαν να ακούσουν τις τάξεις των Αξιωματικών, με τον τρόπο με τον οποίο θα έπρεπε.
      Οι απόστρατοι αξιωματικοί, είναι άνθρωποι που έχουν προσφέρει στον τόπο, έχουν προσφέρει στην πατρίδα, οι ανάπηροι της ειρήνης ή του πολέμου, είναι άνθρωποι που έχουν προσφέρει, κομμάτι της ζωής τους για να είμαστε σήμερα ελεύθεροι και οι αξιωματικοί που πετάνε, οι αξιωματικοί που σήμερα βιώνουν -κάτω από δύσκολες συνθήκες- το τι σημαίνει να είσαι Έλλην αξιωματικός, οφείλουν και την προσοχή μας και την έννοια μας και πάνω από όλα οφείλουν την ομοθυμία μας και την ομοφωνία μας, όταν λύνονται θεσμικά τους θέματα. 
      Ευχαριστώ.
      ΠΡΟΕΔΡΕΥΩΝ (Φίλιππος Πετσάλνικος): Έχει ζητήσει το λόγο για μία σύντομη παρέμβαση, ο Κοινοβουλευτικός Εκπρόσωπος του ΠΑ.ΣΟ.Κ., κ. Μιχάλης Καρχιμάκης.
      Ορίστε, έχετε το λόγο.
      ΜΙΧΑΛΗΣ ΚΑΡΧΙΜΑΚΗΣ: Κύριε Πρόεδρε, άκουσα τον κ. Βαρβιτσιώτη να λέει ότι δεν μας άκουσε να πούμε τίποτα. Πριν από λίγη ώρα, όταν ανέβηκα στο Βήμα, νομίζω ότι δεν ήταν εδώ για να ακούσει τι είπα. Θα επαναλάβω, λοιπόν, για ακόμη μία φορά. Δεν δεχόμαστε υπονοούμενα και ζητάμε να βγουν όλα στο φως. 
      Όσο για τις πρωτοβουλίες που λέτε, κύριε Βαρβιτσιώτη, θα τις ακούσετε εντός ολίγου. Αλλά να σας ρωτήσω: Εάν προτείνουμε εξεταστική επιτροπή, θα τη δεχθείτε; Απαντήστε μας. Διότι συνήθως τις εξεταστικές τις απορρίπτετε και τις απορρίπτετε ανάλογα με το πώς σας βολεύει. Ή λέτε, όταν  υπάρχει εν εξελίξει δικαστική διαδικασία, ότι δεν μπορεί να λειτουργήσει η εξεταστική επιτροπή ή το αντίθετο. Αλλά όταν επρόκειτο για την διαδικασία των οπλικών συστημάτων, που συστήσατε εσείς εξεταστική επιτροπή, θα πρέπει να γνωρίζετε ότι υπήρχε και εν εξελίξει δικαστική διαδικασία. Αυτό όμως δεν το λέτε.
      Επειδή αναφερθήκατε στο θέμα της «SIEMENS» και επ’ αφορμή της «SIEMENS» μιλήσατε και για το θέμα του C4I, θα επαναλάβω για ακόμη μία φορά αυτά που είπα πριν, πολύ σύντομα.
      Το Ιούλιο του 2004, το ΚΥ.Σ.Ε.Α., προσωρινά, παρέλαβε προς χρήση το σύστημα μέχρι 30 Σεπτεμβρίου. Στις 1-10-2004 οφείλατε, με απόφαση του ΚΥ.Σ.Ε.Α., να κάνετε τη γενική δοκιμή, η οποία δεν έγινε ποτέ. Στις 28-11-2004, έπρεπε να κηρυχθεί έκπτωτη η εταιρεία, γεγονός που επισημάνθηκε και από τον κ. Ζορμπά, κάτι το οποίο δεν έγινε ποτέ. Και βεβαίως, τον Απρίλιο του 2007, επιστρέψατε και τις εγγυητικές επιστολές. Αυτή είναι η πραγματικότητα και μην διαστρεβλώνετε την αλήθεια.
      Ευχαριστώ, κύριε Πρόεδρε. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Φίλιππος Πετσάλνικος): Κύριε Βαρβιτσιώτη, δεν αναφέρθηκε προσωπικά σ’ εσάς ο κ. Καρχιμάκης.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Μόνο σ’ εμένα αναφέρθηκε.
      ΠΡΟΕΔΡΕΥΩΝ (Φίλιππος Πετσάλνικος): Αναφέρθηκε σ’ αυτά που είπατε. Το «προσωπικό», δεν σημαίνει ότι κάθε φορά που κάποιος συνάδελφος ομιλητής αναφέρεται σ’ αυτά που έχει πει ο προηγηθείς στο Βήμα, ότι είναι και προσωπικό. Προσωπικό θεωρείται, όταν λέγεται κάτι που θίγει τον ομιλήσαντα. Δεν νομίζω ότι υπάρχει τέτοιο θέμα.
      Εν πάση περιπτώσει, για να μη χάνουμε περισσότερο χρόνο, παρακαλώ σ’ ένα λεπτό να αναπτύξετε την άποψή σας. 
      Ορίστε, έχετε το λόγο.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Σ’ ένα λεπτό, κυρία Πρόεδρε. 
      Και κάνω αυτήν την παρέμβαση, γιατί, ακριβώς, επιβεβαιώθηκε αυτό που είπα, ότι πρόταση δεν έχετε. Μη ρίχνετε στον αέρα υποθετικές προτάσεις. Κάντε μια πρόταση και θα δείτε ποια θα είναι η απάντησή μας. 
      Σ’ ό,τι αφορά το σύστημα C4I, εγώ δεν λέω να μην πέσει άπλετο φως, αλλά να πέσει άπλετο φως, γιατί βαπτίστηκε εξοπλιστικό ένα τέτοιο πρόγραμμα, γιατί δεν έγιναν δεκτές οι προτάσεις των αξιωματικών, γιατί άλλαξαν τέσσερις φορές οι εταιρείες αξιολόγησης και κατάρτισης προδιαγραφών.
      ΠΡΟΕΔΡΕΥΩΝ (Φίλιππος Πετσάλνικος): Κύριε Βαρβιτσιώτη, δεν απαντάτε επί προσωπικού τώρα. Με συγχωρείτε πολύ, αλλά δεν απαντάτε επί προσωπικού. Ολοκληρώστε. Δεν είναι προσωπικό αυτό στο οποίο αναφέρεστε.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κλείνω, λέγοντας το εξής. Για να πληρώσουμε το C4I και να λειτουργήσει για τους Ολυμπιακούς Αγώνες, το Ελεγκτικό Συνέδριο δέχθηκε εγνωσμένη πλάνη των Υπουργών, που κατήρτισαν την σύμβαση. Αυτό τα λέει όλα.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει τώρα ο συνάδελφος Βουλευτής της Νέας Δημοκρατίας κ. Θεόφιλος Λεονταρίδης.
      ΘΕΟΦΙΛΟΣ ΛΕΟΝΤΑΡΙΔΗΣ: Κύριε Πρόεδρε, πήρα το λόγο, γιατί την αφορμή μού την έδωσε συνάδελφος της Αντιπολίτευσης, ο οποίος σ’ αυτήν εδώ την Αίθουσα, είπε αναληθώς ότι έχει ιδρυθεί μονάδα εφέδρων υψηλής ετοιμότητος στις Σέρρες και μάλιστα ρουσφετολογικά. Μέγα ψέμα! Εδώ και δυο χρόνια, οι πολίτες του Νομού Σερρών, ζητούν την ίδρυση εφέδρων υψηλής ετοιμότητος στο Νομό Σερρών, ενός απόλυτα επιτυχημένου θεσμού, που εκτός των άλλων, αποστολή του είναι η στενότερη σύνδεση και η ενεργότερη συμμετοχή μεγάλου αριθμού πολιτών των παραμεθορίων περιοχών με τον αμυντικό μηχανισμό της χώρας, καθώς επίσης και η αύξηση της ειρηνικής δύναμης των μονάδων των παραμεθορίων περιοχών.
      Ο θεσμός αυτός, ο οποίος πέτυχε στα δυο χρόνια εφαρμογή του, συμβάλλει στην τόνωση της οικονομίας των περιοχών, όπου εφαρμόστηκε, και στην παραμονή σ’ αυτές νέων ανθρώπων, εξασφαλίζοντας έτσι τοπική εφεδρεία για τις μονάδες που εδρεύουν εκεί. Η ίδρυση μονάδων εφέδρων υψηλής ετοιμότητος στο Νομό Σερρών και συγκεκριμένα στα Άνω Πορόια και στο Σιδηρόκαστρο, σε υπάρχουσες εγκαταστάσεις των στρατοπέδων που καταργήθηκαν στο παρελθόν, θα τονώσει το αίσθημα ασφάλειας στις εν λόγω παραμεθόριες και φτωχές περιοχές και παράλληλα με την προβλεπόμενη εντοπιότητα των επιλεγόμενων εφέδρων, συμβάλλει σημαντικά στον περιορισμό της αιμορραγίας των ακριτικών αυτών πληθυσμών από νέους ανθρώπους, με αυτονόητες τις θετικές κοινωνικές και οικονομικές επιπτώσεις. Είναι κάτι παραπάνω από προφανής η τεράστια σημασία που θα έχει αυτό, για ένα νομό εγκαταλελειμμένο επί δεκαετίες, για ένα νομό που βρίσκεται στην τεσσαρακοστή ένατη θέση, όσον αφορά τους δείκτες ευημερίας και το κατά κεφαλήν εισόδημα.
      Εξάλλου, εδώ και ενάμιση χρόνο, σε συζητήσεις που είχαμε με την ηγεσία του Υπουργείου Άμυνας, το Υπουργείο Άμυνας ήταν θετικό για την ίδρυση μονάδων εφέδρων υψηλής ετοιμότητος στις εν λόγω περιοχές του Νομού Σερρών. Αυτό ήταν και είναι πάγιο αίτημα και των φορέων και των πολιτών και πιστεύω ότι έχει γίνει κατανοητό και θα γίνει από την ηγεσία του Υπουργείου Εθνικής Άμυνας.
      Σας ευχαριστώ.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας):  Θα ανταποκριθούμε.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει τώρα ο συνάδελφος Βουλευτής του ΠΑ.ΣΟ.Κ. κ. Γεώργιος Λιάνης.
      ΓΕΩΡΓΙΟΣ ΛΙΑΝΗΣ: Κύριε Πρόεδρε, με τον προσήκοντα σεβασμό για το θέμα, θέλω να καταθέσω μια παράμετρο ενός ζητήματος, απέναντι στο οποίο η χώρα για τριάντα τέσσερα ολόκληρα χρόνια κρατά μια ανίερη λήθη. 
      Μόλις πριν ένα μήνα δηλαδή στις 10 Ιανουαρίου 2008, το Ευρωπαϊκό Δικαστήριο Ανθρωπίνων Δικαιωμάτων, έκρινε την Τουρκία ένοχη για παραβίαση του άρθρου 2 της Ευρωπαϊκής Συνθήκης-Σύμβασης για τα Ανθρώπινα Δικαιώματα, σχετικά με την μη διεξαγωγή από την πλευρά της Τουρκίας αποτελεσματικής έρευνας, όσον αφορά την τύχη των αγνοουμένων της κυπριακής τραγωδίας. Τριάντα τέσσερα ολόκληρα χρόνια, πέρα από τους χίλιους εξακόσιους δεκαεννέα αγνοούμενους, για τους οποίους η Κυπριακή Δημοκρατία έχει φέρει τα πάνω κάτω σ’ όλη τη γη και σ’ όλη την υφήλιο, η Ελλάδα έχει σιγήσει για τους ογδόντα δικούς της αγνοούμενους. 
      Κύριε Υπουργέ, γνωρίζετε πολύ καλά ότι αυτό το θέμα το ξέρω, διότι ήμουν ο ανταποκριτής της εφημερίδας από το 1975, μετά τον πόλεμο, στην Τουρκία. Ήμουν ο πρώτος Έλληνας που πήγε εκεί και συναντήθηκα και με τον Ετζεβίτ και τον Ντεμιρέλ, μ’ όλους αυτούς υπευθύνους του Αττίλα 1 και 2 και πήγα σ’ ένα «οδοιπορικό του θανάτου» σε όλες τις φυλακές της Τουρκίας, Άδανα, Αντίαμαν, Σεβάστεια, Ντιάρμπακιρ. Πήρα τα τουρκικά περιοδικά της εποχής, όπου οι πολεμικοί ανταποκριτές της Τουρκίας, από τότε έχουν φωτογραφίες των φυλακών τους και από το Γκαράζ Παυλίδη στη Λευκωσία, όπου οι μάνες αναγνώρισαν τα παιδιά τους που δεν επέστρεψαν. Εδώ υπάρχουν και φωτογραφίες των Ελλήνων αγνοουμένων.
      ΠΡΟΕΔΡΕΥΩΝ (Φίλιππος Πετσάλνικος): Κύριε Λιάνη, κοντά στο μικρόφωνο, διότι απομακρύνεστε και δεν ακούγεστε. 
      ΓΕΩΡΓΙΟΣ ΛΙΑΝΗΣ: Ναι, κύριε Πρόεδρε, θέλω να τις δείξω. 
      Λέω, λοιπόν, και αυτή είναι η μόνη πολιτική νύξη που θα κάνω, ότι θεωρώ το θέμα εθνικό, αλλά οπωσδήποτε πρέπει να επισημάνω ότι η κυβέρνηση του αειμνήστου Κωνσταντίνου Καραμανλή, ενδιαφέρθηκε για την τύχη των έξι Ελλήνων αξιωματικών προς το Διεθνή Ερυθρό Σταυρό και όχι για την τύχη των εβδομήντα τεσσάρων Ελλήνων στρατιωτών. Έχει κάνει αίτημα προς την «Τουρκική Ημισέληνο», να απαντήσει για την τύχη των έξι Ελλήνων αξιωματικών, μεταξύ των οποίων ο Συνταγματάρχης Καρλπουτζής -μια φυσιογνωμία τότε- σε μια πολεμική σύρραξη, για τον οποίο οι Τούρκοι, επίσης δεν έδωσαν ποτέ στοιχεία. 
      Γιατί τα λέω αυτά; Γιατί είναι συγκλονιστικό το γεγονός ότι αυτά αποκαλύφθηκαν σε ομαδικό τάφο σε μια περιοχή της Καρπασίας, όπου η επιτροπή του Ο.Η.Ε. έκανε έρευνα και βρήκε για την οικογένεια του προσφυγόντα Χατζηπαντελή ότι ένας απ’ αυτούς που βγήκαν από τον ομαδικό τάφο -ένα κομμάτι, δηλαδή -το DNA του- ήταν ο αγνοούμενος που αναζητούσαν τριάντα χρόνια! Αυτή είναι μια καταδίκη-κόλαφος για την Τουρκία. Δεν θα το έφερνα το θέμα, σιγώ τόσα χρόνια, αλλά από την ώρα πια που το Διεθνές Δικαστήριο παίρνει μια θέση σ’ αυτό, κύριε Υπουργέ, νομίζω ότι είναι μια χρυσή ευκαιρία για την πατρίδα μας να κλείσει αυτό το θέμα. Και θέλω να πω ότι πέρυσι τέτοια εποχή, σας είχα κάνει μια ερώτηση πάλι, στην οποία αναφερόμουν με έμμεσο τρόπο -και απαντήσατε, πρέπει να το παραδεχθώ- στους Έλληνες κομάντος, που μεταφέρθηκαν με πολεμικά αεροσκάφη τύπου  «Νορθ Άτλας» στη Λευκωσία και χτυπήθηκαν από φίλια πυρά. Επιτέλους, αποκαταστάθηκε μία αδικία που έγινε. Την είχα αποκαταστήσει μερικώς και εγώ με άδειες ΠΡΟ-ΠΟ, το ξέρετε, γιατί δεν τους αναγνωρίζαμε ούτε καν ως πεσόντες ή ως αγνοούμενους ή ως τραυματίες πολέμου. Η Ελλάδα δεν αναγνώρισε ποτέ τον πόλεμο στην Κύπρο. Αυτό είναι πρωτοφανές γεγονός. Και δεύτερον, στους αξιωματικούς και στρατιώτες της ΕΛ.ΔΥ.Κ., που πήραν μέρος στις σφοδρές μάχες εκείνης της περιόδου. 
      Λέω, λοιπόν, τώρα ότι είναι χρυσή ευκαιρία, μαζί με τις εκατόν δεκαεννέα προσφυγές που εκκρεμούν από τη μεριά της Κυπριακής Δημοκρατίας στο Διεθνές Δικαστήριο, να προσφύγει για πρώτη φορά, όταν το κρίνετε σκόπιμο, γιατί καταλαβαίνω ότι είναι ένα αγκάθι στις σχέσεις των δυο χωρών, και η Ελλάδα για το θέμα των δικών της ογδόντα Ελλήνων αγνοουμένων. Νομίζω ότι είναι χρέος μας και πρέπει να βρείτε, κύριε Υπουργέ, τον τρόπο, έστω και μετά τριάντα τέσσερα χρόνια, η χώρα να βγει απ’ αυτήν την, όπως την ονόμασα, «ανίερη λήθη» και να θυμηθείτε το στίχο του εθνικού ποιητή ότι «η μνήμη πρέπει να καίει στη χώρα μας σαν άκαυτη βάτος». 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ. )
      (Χειροκροτήματα από την πτέρυγα του Λαϊκού Ορθόδοξου Συναγερμού) 
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, ολοκληρώθηκε ο κατάλογος και των προτασσόμενων δευτερολογιών. 
      Κύριε Υπουργέ, θέλετε να κάνετε μια παρέμβαση; Έξι λεπτά σας αρκούν;
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Δεν έχω μιλήσει καθόλου. Ομιλία θέλω, για να δώσω απάντηση στους συναδέλφους. 
      ΠΡΟΕΔΡΕΥΩΝ (Φίλιππος Πετσάλνικος): Θα σας δώσω οκτώ λεπτά τότε. 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κυρίες και κύριοι συνάδελφοι, πριν από λίγους μήνες ο ελληνικός λαός, έδωσε ισχυρή εντολή στην Κυβέρνηση να συνεχίσει την υλοποίηση του μεταρρυθμιστικού της προγράμματος για μια Ελλάδα της προόδου και της ανάπτυξης. 
      Οι ελληνικές Ένοπλες Δυνάμεις, ως δυναμικός και ευέλικτος οργανισμός με προσωπικό και μέσα υψηλών δυνατοτήτων, αφ’ ενός εξασφαλίζουν για τους πολίτες τη βεβαιότητα της ασφάλειας και της σταθερότητας, αφ’ ετέρου συνδράμουν διαρκώς στην κοινωνική αποστολή του κράτους.
      Για την Κυβέρνηση μας, είναι πάγια η ανάγκη διαρκούς ενίσχυσής τους, εφαρμόζοντας πλήρως τις αρχές της αξιοκρατίας και της διαφάνειας, ώστε να ανταποκρίνονται στο απαιτητικό γεωπολιτικό περιβάλλον, εντός του οποίου καλούνται να φέρουν σε πέρας τη δύσκολη αποστολή τους. 
      Η Κυβέρνηση πιστή στις δεσμεύσεις της, έχει ως τώρα καταβάλλει σημαντικές προσπάθειες, για την αύξηση της επιχειρησιακής ετοιμότητας, αποτελεσματικότητας και αποτρεπτικής ισχύος των Ενόπλων μας Δυνάμεων. 
      Θεμελιώδη άξονα της πολιτικής μας, αποτελεί ο ανθρωποκεντρικός της χαρακτήρας, πράγμα που έχω τονίσει πάρα πολλές φορές. Η ισχύς των Ενόπλων Δυνάμεων, κατοχυρώνεται από την ποιοτική υπεροχή του προσωπικού τους, γι’ αυτό και ο παράγοντας άνθρωπος, αποτέλεσε και συνεχίζει να αποτελεί την πρώτη προτεραιότητά μας. 
      Τη χρονιά που ήδη μας πέρασε, προχωρήσαμε στην αναμόρφωση του μισθολογίου των εν ενεργεία –βεβαίως και των εν αποστρατεία- στελεχών, υλοποιήσαμε δηλαδή τη βασική μας δέσμευση, αυξάνοντας το βασικό μισθό του ανθυπολοχαγού στα 860 ευρώ, χωρίς να συνυπολογίζεται η ετήσια αναπροσαρμογή για το έτος 2008. 
      Βελτιώσαμε έτσι, πιστεύουμε, σε σημαντικό βαθμό το επίπεδο των αμοιβών των στελεχών των Ενόπλων Δυνάμεων, πάντα στο πλαίσιο των δύσκολων δημοσιονομικών δυνατοτήτων της χώρας, υλοποιώντας όπως σας είπα, μια πολύ μεγάλη δέσμευση.
      Στο ίδιο πλαίσιο της διαρκούς μέριμνας του Υπουργείου Εθνικής Αμύνης για την ικανοποίηση των αναγκών των στελεχών των Ενόπλων Δυνάμεων, κινείται και το πολυνομοσχέδιο του Υπουργείου, που έχει κατατεθεί για ψήφιση από τη Βουλή των Ελλήνων, με το οποίο ρυθμίζονται και επιλύονται θέματα κατά βάση του προσωπικού των Ενόπλων Δυνάμεων, που για πολύ μεγάλο χρονικό διάστημα παρέμειναν σε εκκρεμότητα. 
      Δεν ισχυριστήκαμε ποτέ ότι δι’ αυτού του νομοσχεδίου, θα λύσουμε όλα τα προβλήματα. Θεωρούμε όμως ότι ξεκαθαρίζοντας όλα τα ζητήματα που εκκρεμούν εδώ και δεκαετίες στο Υπουργείο Εθνικής Άμυνας, αυτά που πραγματικά μπορούμε τώρα να ικανοποιήσουμε και με τη δύσκολη δημοσιονομική περίοδο που περνάμε, είναι ιεραρχικά αυτά που μπορούμε να προχωρήσουμε. 
      Βεβαίως και σαφώς υπάρχουν και άλλα ζητήματα, βεβαίως και σαφώς δεν ισχυριζόμαστε ότι λύνουμε τα πάντα, βεβαίως και σαφώς δηλώνουμε ότι είμαστε παρόντες να εξετάσουμε και τις τροπολογίες των συναδέλφων, αλλά και τα άλλα ζητήματα, που έχουν κατατεθεί από όλους τους συλλογικούς φορείς, ώστε να μπορέσουμε να τα προχωρήσουμε και να τα επιλύσουμε.
      Αυτό, λοιπόν, το πολυνομοσχέδιο είναι προϊόν μελέτης τόσο του ισχύοντος νομοθετικού πλαισίου όσο και των εισηγήσεων κατ’ αρχήν του Συμβουλίου Αρχηγών Γενικών Επιτελείων, των επιτελείων, των Μετοχικών Ταμείων, της Διεύθυνσης Εφέδρων Πολεμιστών Αγωνιστών Θυμάτων και Αναπήρων Πολέμου και του Αυτόνομου Οικοδομικού Οργανισμού Αξιωματικών.
      Προέκυψε, όπως σας είπαμε, μετά από πολύμηνο διάλογο μ’ όλες τις ενώσεις, συλλόγους, σωματεία και άλλους κοινωνικούς φορείς. Βεβαίως υπάρχουν και άλλα ζητήματα τα οποία ήδη συνεχίζουμε να κουβεντιάζουμε και οφείλουμε να τα επιλύσουμε. 
      Τα ζητήματα, λοιπόν, που προωθούνται με το νομοσχέδιο και αφορούν αναπήρους πολέμου και άλλες ευαίσθητες κοινωνικές ομάδες, στην εκπαίδευση των Α.Σ.Ε.Ι. αλλά και σε θέματα στελεχών των Ενόπλων Δυνάμεων, στην αναθεώρηση του νομοθετικού πλαισίου των ενώσεων Εφέδρων σε εφεδρεία Αξιωματικών και τέλος σε αιτήματα των Μετοχικών Ταμείων και του Α.Ο.Ο.Α.. 
      Πιο συγκεκριμένα, όπως ήδη ανέφεραν οι κύριοι εισηγητές, στο πρώτο κεφάλαιο του πολυνομοσχεδίου, τροποποιούνται οι προϋποθέσεις για χορήγηση αδείας περιπτέρου και έτσι διευκολύνεται η εκμετάλλευσή τους από ευαίσθητες κοινωνικά ομάδες. Αυξάνεται ο αριθμός των χορηγουμένων αδειών. 
      Αντικαθίσταται οι καταργημένες θέσεις περιπτέρων από νέες και επιπλέον δίνεται η δυνατότητα πώλησης καπνοβιομηχανικών προϊόντων σε κυλικεία αεροδρομίων και επιβατικών πλοίων, ενώ αντίθετα απαγορεύεται η πώληση τέτοιων προϊόντων εντός νοσοκομείων. Εξάλλου οι αδιάθετες άδειες, χορηγούνται σε άτομα με αναπηρία και πολύτεκνους και παρέχεται το δικαίωμα μεταβίβασης αδειών εκμετάλλευσης περιπτέρου λόγω διαδοχής, στις χήρες και τις θυγατέρες αναπήρων πολέμων.
      Τέλος, ρυθμίζεται και το καθεστώς μίσθωσης και εκμίσθωσης των περιπτέρων και συστήνονται επιτροπές ελέγχου των αδειών εκμετάλλευσης περιπτέρων και κυλικείων.
      Όσον αφορά το Κεφάλαιο Α΄, ήδη κατετέθησαν πάρα πολλά ζητήματα και υπήρξαν και άλλες διαφορετικές απόψεις. Πρέπει να σας πω ότι θα γίνουν αποδεκτά ορισμένα απ’ αυτά που ήδη κουβεντιάσαμε και στη επιτροπή. Δεν δογματίζουμε σ’ αυτά, δηλαδή για τα δυο χρόνια κατοικίας στο δήμο -και υπάρχει άποψη να είναι τρία ή τέσσερα χρόνια- θα ανακοινώσουμε αμέσως πριν την ψήφιση των άρθρων, τις τροπολογίες που γίνονται δεκτές. 
      Τα δέκα χρόνια γίνονται πέντε. Έχουμε πάρει ένα τηλεγράφημα από το Σύλλογο Αναπήρων Πολέμου, οι οποίοι αποδέχονται αυτά τα δυο ζητήματα και κατά βάση θέλουν τα επτά χρόνια στην περιπτερού για την εκμίσθωση. Υπάρχει δηλαδή μια μεγαλύτερη σύμπτωση απόψεων, χωρίς να συμφωνούν απολύτως. Είναι εδώ και οι εκπρόσωποι, οι οποίοι περιμένουν αρκετή ώρα, για να δουν πως ακριβώς θα προχωρήσουμε.
      Εν πάση περιπτώσει, εγώ θέλω, κυρίες και κύριοι συνάδελφοι, να σας πω ότι αυτό θα ανακοινωθεί και θα βρούμε την κοινή λύση που όσο το δυνατόν θα είναι η συνισταμένη και θα μπορεί να υπηρετεί τις απόψεις και των δύο.
      Το δεύτερο κεφάλαιο, ρυθμίζει θέματα προσωπικού του Υπουργείου, όπως μεταξύ άλλων τον επαναπροσδιορισμό ειδικών κατηγοριών εισαγωγής στα Α.Σ.Ε.Ι. και στα Α.Σ.Σ.Υ., τη βαθμολογική εξέλιξη των ανθυπασπιστών με τη συμπλήρωση των είκοσι ετών συνολικής στρατιωτικής υπηρεσίας, την εξομοίωση των αποδοχών των ΕΦ.Υ.Ε.Σ.. με τους ομοιοβάθμους τους επαγγελματίες στρατιωτικούς και την τροποποίηση διατάξεων του θεσμού των Ο.Β.Α. προκειμένου να καταστεί αποτελεσματικότερος για τις Ένοπλες Δυνάμεις, αλλά και την επιδότηση ποσοστού ή του συνόλου επιτοκίου στεγαστικού δανείου, που λαμβάνουν τα μέλη του Α.Ο.Ο.Α. από πιστωτικά ιδρύματα, που θα συνεργάζονται με τον οργανισμό.
      Και στο δεύτερο κεφάλαιο θα γίνουν κάποιες συγκεκριμένες τροποποιήσεις, ακριβώς γιατί πιστεύουμε, όπως σας είπαμε, ότι μέσα από το διάλογο μπορούν να βρεθούν τα κοινά σημεία. Θέλω να σας πω, επειδή πολλοί αναφέρθηκαν στους ανθυπασπιστές για το 21 και το 19 ότι και στην επιτροπή και στην Ολομέλεια σας είπα ότι ακριβώς επειδή θα προκληθεί μία αναταραχή, θα πρέπει να προχωρήσουμε σταδιακά, ώστε να απορροφήσουμε αυτήν την αναταραχή. Γι’ αυτό και από τα είκοσι ένα χρόνια γίνεται είκοσι και σε εύλογο χρονικό διάστημα από τα είκοσι χρόνια θα γίνει στα δεκαεννιά. Κατά συνέπεια, σας ξαναλέω ότι δεν αποτελεί δέσμευση του προγράμματος, αλλά αποτελεί πράγματι αποτέλεσμα μέσα από τη συζήτηση. Δεν υπάρχει σε προσωπικό επίπεδο δέσμευση, όμως μέσα από τη συζήτηση και των κυρίων Υφυπουργών προέκυψε. Και η συνέντευξη που καταθέσατε, κύριε Καρχιμάκη, επειδή τη διάβασα, όπως θα δείτε, –και είναι και στα Πρακτικά- πουθενά δεν αναφέρει τέτοια δέσμευση. Προοπτική όμως και στόχος είναι και παραμένει το να γίνει στα δεκαεννιά χρόνια. Απλώς επαναλαμβάνω και πάλι ότι αυτό θα γίνει σταδιακά, ώστε να μπορέσουμε να απορροφήσουμε τις αναταράξεις οι οποίες θα υπάρξουν. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
	Κύριε Πρόεδρε, θα μου επιτρέψετε να πάρω λίγο χρόνο ακόμη, ίσως και διπλάσιο χρόνο, γιατί κάνω την αρχική μου ομιλία. Δεν μίλησα ούτε επί της αρχής. 
	ΠΡΟΕΔΡΕΥΩΝ (Φίλιππος Πετσάλνικος): Θα σας δώσω. Όμως θα σας εξηγήσω τι ακριβώς ισχύει. 
	ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Σ’ ένα λεπτό τελειώνω. Γιατί πρέπει να απαντήσω.
	ΠΡΟΕΔΡΕΥΩΝ (Φίλιππος Πετσάλνικος): Μισό λεπτό. Δικαιούστε οκτώ λεπτά, αλλά θα έχετε την ανοχή μου, παρ’ ότι μιλάτε επί των άρθρων, ώστε να αναπτύξετε τις απόψεις σας. 
	ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Επειδή, κύριε Πρόεδρε, δεν πήρα το λόγο παρά μόνον με παρεμβάσεις και επί της αρχής κι επί των άρθρων απαντώντας στους συναδέλφους, δεν μπορούσα να αφήσω αναπάντητα ζητήματα, τα οποία είναι μάλιστα σ’ άλλο άρθρο, το οποίο δεν συζητούμε. Έπρεπε όμως να απαντήσω, αφού εσείς ως Προεδρείο είχατε αφήσει τους συναδέλφους να αναφερθούν σ’ αυτά. 
      Πρέπει εδώ να σας πω ότι το περίπτερο και η φιλοσοφία την οποία έχουμε διαπνέεται, κυρίως, από τη στήριξη που απαιτείται να δώσουμε στους ανάπηρους. Δεν διαπνέεται από διατάξεις του Εμπορικού Δικαίου. Δεν είναι μια εμπορική ανταπόκριση της πολιτείας προς τον ανάπηρο και γι’ αυτό ακριβώς δεν  μπαίνουμε σε θέματα τα οποία ρυθμίζονται με το Εμπορικό Δίκαιο και να χρησιμοποιηθεί ως εμπορική στέγη ή να έχει τις διατάξεις του Εμπορικού Δικαίου. Η φιλοσοφία αυτή είναι εντελώς διαφορετική. 
      Για τους ανθυπασπιστές σας είπα. 
	Για το στεγαστικό πρέπει να σας πω ότι τα στελέχη των Ενόπλων Δυνάμεων είναι κατ’ εξοχήν τα στελέχη του δημοσίου, τα οποία έχουν τις περισσότερες μεταθέσεις και μάλιστα και σε χρονικό διάστημα μεγάλο και οφείλει η πολιτεία να τους δώσει αυτήν τη στήριξη, για να μπορέσουμε, πράγματι, όσο το δυνατόν να τους ανακουφίσουμε στο στεγαστικό θέμα. 
	Επίσης να σας πω ότι εμείς πιστεύουμε απόλυτα στην εξομοίωση των αποδοχών των ΕΦ.Υ.Ε.Σ.. Θεωρούμε ότι είναι ένας θεσμός εντεταγμένος συγκεκριμένα μέσα στο συνολικό μας πλαίσιο, της δομής δυνάμεων. Πρέπει να τονίσω για την τροπολογία την οποία κατέθεσε ο κ. Τζαμτζής και οι άλλοι συνάδελφοι ότι συνεννοήθηκα και με το Γενικό Λογιστήριο και δεν έχει κόστος και γίνεται αποδεκτή. Θα το ανακοινώσουμε την ώρα των τροπολογιών και όπως θα το συζητάμε. Όπως επίσης και του κ. Βαρβιτσιώτη, σχετικά με δύο ζητήματα τα οποία έθεσε, θα γίνουν αποδεκτά. 
      Επειδή χρωστάω μια απάντηση στον Συνασπισμό, όπως και στο Κ.Κ.Ε.,  για τις διεθνείς ειρηνευτικές αποστολές, θέλω να σας πω ότι η Ελλάδα, όπως σας είπα, πιστεύει ότι πρέπει να συμμετέχει σ’ αυτές τις διεθνείς ειρηνευτικές αποστολές, εφόσον μάλιστα είναι υπό την ομπρέλα του Ο.Η.Ε.. Και δεν είμαστε εκεί ως στρατεύματα κατοχής, αλλά είμαστε ως δυνάμεις -οι οποίες μέσα από το πλαίσιο του Ο.Η.Ε.- που θέλουν να φέρουν την ειρήνη. Και επενδύουμε στην ειρήνη και οι επενδύσεις στην άμυνα είναι επενδύσεις στον άνθρωπο και στην ειρήνη. Να σας πω επίσης ότι στο Ιράκ, δεν υπάρχει και δεν υπήρχε αποστολή. Μόνο το 2001 ή 2002, αν θυμάμαι καλά, υπήρχε αποστολή.
Από τότε δεν υπάρχει ελληνική συμμετοχή και δεν υπάρχει και διεθνής ειρηνευτική δύναμη. Το ξεκαθαρίζω και από το Βήμα της Βουλής, γιατί επανήλθατε στο ζήτημα αυτό. 
      Απαντώντας σε δυο-τρεις ερωτήσεις των εκλεκτών συναδέλφων, θα ήθελα να πω τα εξής. 
      Είπε ο κ. Βελόπουλος κάτι το οποίο ήθελα να μη μείνει αναπάντητο, ότι τιμωρήθηκε ένας Εύελπις, επειδή στην παρέλαση τραγούδησε ή έψαλε το «Μακεδονία ξακουστή», και πάνω σ’ αυτό ήθελε απάντηση. 
      Κύριοι συνάδελφοι, δεν έχει σημασία τι έψαλε ή τι τραγούδησε. Σημασία  έχει ότι υπήρχε ρητή διαταγή ότι δεν μπορεί να ψάλει και να τραγουδήσει κανείς τίποτα! Κατά συνέπεια, η όποια τιμωρία, το όποιο πειθαρχικό, δεν είναι γιατί έψαλε συγκεκριμένο άσμα, αλλά είναι γιατί παρήκουσε συγκεκριμένη εντολή. Και να ξέρετε ότι το ίδιο θα γινόταν ό,τι και να έψελνε ή ό,τι και να τραγουδούσε. 
      Εμείς θεωρούμε ότι από τη στιγμή που υπάρχει απαγόρευση του διοικητού και εντολή του διοικητού ότι κατά τη διάρκεια της παρέλασης ούτε ρεμπέτικα μπορείς να τραγουδήσεις, ούτε τον ύμνο του Ε.Α.Μ.-Ε.Λ.Α.Σ. μπορείς να τραγουδήσεις, ούτε το «Μακεδονία ξακουστή» και εσύ παραβαίνεις την εντολή, ακριβώς επειδή παρέβης συγκεκριμένη εντολή του διοικητού, εκείνος οφείλει να παρέμβει, αφού υπάρχει πειθαρχικό αδίκημα. 
      Κατά συνέπεια, θα παρακαλούσα πολύ να μην τεθεί το ζήτημα στο τι τραγούδησε, αλλά στο ότι έκανε αυτήν την πράξη. 
      Επίσης θα ήθελα να πω στον κ. Γείτονα ότι οι θέσεις για τα περίπτερα δεν ορίζονται από εμάς. Ορίζονται από τους νομάρχες και τους δήμους και δεν είναι δυνατόν το Υπουργείο Εθνικής Αμύνης να παρέμβει σ’ αυτά. 
      Στον Πρόεδρο, τον κ. Κακλαμάνη, που είπε ότι έχουν αυξηθεί οι δαπάνες, θα ήθελα να του πω ότι κάνει λάθος. Πρέπει να σας πω ότι οι δαπάνες για τα εξοπλιστικά προγράμματα έχουν μειωθεί κάτω από το 3%, χωρίς να υπάρξει μείωση του αξιόμαχου των Ενόπλων Δυνάμεων.  
      Συμφωνώ μαζί του στο να μην συνυπολογίζονται στο έλλειμμα, πρόταση την οποία και εγώ είχα κάνει και μάλιστα έχω ζητήσει από τους Υπουργούς Οικονομικών της Ευρωπαϊκής Ένωσης, τουλάχιστον οι δαπάνες για τις διεθνείς ειρηνευτικές αποστολές, να μην υπολογίζονται στο έλλειμμα. 
      Να πω επίσης ότι με πολλή προσοχή άκουσα τον κ. Λιάνη και με τον προσήκοντα σεβασμό και εμείς ασχολούμεθα με το συγκεκριμένο θέμα. Είναι, πράγματι ένα ζήτημα που η πολιτεία το οφείλει κατ’ αρχάς σε όλους τους πεσόντες στην Κύπρο και στους αγνοουμένους. Εδώ να σας αναφέρω ότι στο άρθρο 12 η ρύθμιση που κάνουμε, είναι και για τους αγνοουμένους. Ρητά το ορίζουμε. 
      Θέλω επίσης να σας πω ότι υπάρχει μια κοινή επιτροπή και συμμετέχει και η Ελλάδα επικουρικά, δηλαδή το Υπουργείο Εθνικής Αμύνης, για την ταυτοποίηση του DNA των οστών, τα οποία βρίσκονται –και είμαστε σε συνεννόηση με την κυπριακή κυβέρνηση που έχει την πρωτοβουλία- και από τον ομαδικό τάφο, τον οποίο αναφέρατε. 
      Πρέπει να σας πω ότι ο κ. Τασούλας ή τη Δευτέρα ή την Τρίτη –δεν θυμάμαι- θα φέρει οστά, για άλλη μια φορά, ανθρώπων αγνοουμένων που έχουν ταυτοποιηθεί και αυτό γίνεται με τον προσήκοντα σεβασμό και την απαραίτητη εχεμύθεια –ας μου επιτραπεί η λέξη- που απαιτεί ο σεβασμός στα οστά και στα συγκεκριμένα ζητήματα. Δεν το διατυμπανίζουμε, δηλαδή, δεν βγαίνουμε να το συζητάμε, γιατί θεωρούμε ότι είναι ένα ζήτημα, το οποίο πρέπει να γίνει με σεβασμό στις οικογένειες των αγνοουμένων. 
      Τέλος, για την αύξηση των ΕΠ.ΟΠ., εξηγήσαμε και την προηγούμενη φορά που είχαμε μια συνεδρίαση στο Υπουργείο Εθνικής Αμύνης ότι το Μάιο του 2007 ολοκληρώθηκε η πρόσληψη των είκοσι πέντε χιλιάδων ΕΠ.ΟΠ. που προέβλεπε εκείνο το νομοσχέδιο και τότε έγινε η αποτίμηση για την υλοποίηση του συγκεκριμένου ζητήματος και αν θέλει βελτιώσεις –γιατί είχε αδυναμία- ή όχι. Η δομή επομένως, η οποία υπήρχε σε εκείνο, αναγνωρίστηκε επί της ουσίας και λεκτικά και πραγματικά από εμάς και είπαμε τι θεσμική θέση θα έχουν οι ΕΠ.ΟΠ. στο σύνολο των Ελληνικών Ενόπλων Δυνάμεων.
      Από εκεί και πέρα, δεν κατανοώ γιατί πιστεύετε ότι δεν μπορούμε και δεν πρέπει να προχωρήσουμε σε πρόσληψη επιπλέον δεκαπέντε χιλιάδων ΕΠ.ΟΠ. σε διάστημα μακρόπνοο, πενταετίας και πάνω, από τη στιγμή μάλιστα που θεωρούμε ότι πρέπει να υπάρχει η επαγγελματική κατάρτιση πλέον των στελεχών των Ενόπλων Δυνάμεων για να χειριστούν όλα αυτά, τα οποία είναι με κομπιούτερ και που γι’ αυτό ακριβώς οι οπλίτες που κάνουν ένα χρόνο, δεν μπορούν να χειριστούν. Διότι επενδύει η πολιτεία επάνω τους και όταν αυτοί θα μάθουν, θα απολύονται. Καλό είναι να μάθουν, επενδύουμε επάνω τους, αλλά δεν αρκούν. 
      Αυτήν τη στιγμή, λοιπόν, θεωρούμε ότι δεν μπορεί και δεν πρέπει να καταργηθεί η θητεία, αλλά δεν μπορεί και δεν πρέπει να μην υπάρχουν και επαγγελματικά στελέχη με συγκεκριμένες και εξειδικευμένες γνώσεις, ώστε να βοηθούν περισσότερο και επικουρικά να προσθέτουν στις Ένοπλες Δυνάμεις.
      Πολύ σωστά το Κ.Κ.Ε., με τη δική του άποψη, λέει: «Θα φθάσουμε σε μισθοφόρους; Θα έχουμε μισθοφόρους»; Μα, πρέπει το Κ.Κ.Ε. να αναλογιστεί και να θυμηθεί ότι στην ιστορία των Ενόπλων Δυνάμεων δεν είχαμε ποτέ μόνο οπλίτες. Πάντα είχαμε και επαγγελματίες. Πάντα είχαμε και στελέχη Ενόπλων Δυνάμεων τα οποία ήταν επαγγελματίες.
      Και δεύτερον, πρέπει να σας πω, όταν είπατε: «Θα πηγαίνουν και εκτός Ελλάδος;», ότι βεβαίως, θα πηγαίνουν, όταν συμμετέχουν στις διεθνείς ειρηνευτικές αποστολές. Και εκεί, πηγαίνουν με δικό τους αίτημα, είναι ήδη εκπαιδευμένοι, γνωρίζουν τις δύσκολες συνθήκες, κάτω από τις οποίες θα επιβιώσουν και προσπαθεί η ελληνική πολιτεία να εξασφαλίσει το καλύτερο δυνατό σημείο, ώστε να μην υπάρχουν αυξημένοι κίνδυνοι. Γι’ αυτό, ακριβώς, πιστεύω ότι κι αυτό το άρθρο είναι θετικό και πρέπει να ψηφιστεί.
      Θέλω, κύριε Πρόεδρε, κλείνοντας, επειδή αναφέρθηκε, επίσης, ένας συνάδελφος στις μετατάξεις, να σας πω ότι από τη στιγμή που υπάρχει υποχρεωτική στράτευση και δεν υπάρχει υποχρεωτική ηλικία και μάλιστα σε νέα ηλικία, όπως είπατε, το δεκαοκτώ ή το δεκαεννέα, δημιουργείται ένα ζήτημα, ακριβώς, του πώς θα καταταγούν την ώρα που περνούν περιοδεύοντες στα δεκαεπτά τους. Με μια προοπτική, εάν εμφανιστούν στα δεκαοκτώ ή στα δεκαεννέα τους, έχεις ένα σχεδιασμό για μια διετία. Όμως, αυτή η φιλοσοφία χαλάει πράγματι, εάν η αναβολή τους φθάνει μέχρι μια πολύ μεγάλη ηλικία και παρουσιάζονται μετά από οκτώ έως δέκα χρόνια.
      Αυτό, λοιπόν, δημιουργεί μία αναστάτωση. Είναι γεγονός. Και γι’ αυτό, ακριβώς, σας είπαμε κιόλας τη θέση μας για να αντιμετωπισθεί η φυγοστρατία, όπου το 30% αυτών που παίρνουν αναβολή και πάνε στο εξωτερικό και δεν γυρίζουν πίσω να υπηρετήσουν. Και τους δίνουμε κατά κάποιο τρόπο ένα παράθυρο, ώστε να κάνουν χρήση και τους το δίνουμε καλοπροαίρετα. Γι’ αυτό και είπα ότι η λύση είναι να προχωρήσουμε στην υποχρεωτική στράτευση σε ηλικία δεκαοκτώ ή δεκαεννέα ετών. Από ό,τι διαπίστωσα, επειδή αυτό δεν πρόκειται να το προχωρήσει η Κυβέρνηση μόνη της, αλλά μέσα από έναν εθνικό διάλογο ουσίας και για να μπορέσουμε να συνεννοηθούμε και να συναινέσουμε, επιτέλους, σε κάποια τέτοια ζητήματα, είπαμε ότι είναι ανοιχτό το θέμα της μετεξέλιξης των Ενόπλων Δυνάμεων. Εμείς αμέσως μόλις ολοκληρώσουμε και την ψήφιση του νομοσχεδίου, θα σας παρουσιάσουμε -και στην επιτροπή- ολοκληρωμένες τις απόψεις μας, θα κουβεντιάσουμε και με τις νεολαίες, θα δούμε αν συμφωνήσουμε και αν συμφωνήσουμε, να μπορέσουμε να προχωρήσουμε. Εμείς θέλουμε να επιτύχουμε την ευρύτερη δυνατή συναίνεση. Αυτό είναι το πρώτο.
      Δεύτερον, πρέπει να σας πω ότι πιστεύουμε ότι οι προτάσεις μας λύνουν τα προβλήματα για τα οποία μας κατηγορείτε. Εάν έχετε άλλη πρόταση που λύνει αυτά που μας κατηγορείτε, εδώ είμαστε να την ακούσουμε. Πώς δεν θα γίνονται μετατάξεις ή πώς η δομή δυνάμεων θα μπορεί να προσδιοριστεί για δύο ή τρία χρόνια, όταν η αναβολή θα φθάνει μέχρι την ηλικία εκείνη και θα παρουσιάζονται μετά από δέκα έως δεκαπέντε χρόνια;
      Υπάρχει, βέβαια, η καταγεγραμμένη άποψη ότι δεν χρειάζεται να πηγαίνουν οι νέοι μας στρατό. Αυτό είναι μία διαφορετική άποψη, διαφορετικής φιλοσοφίας. Όμως, επιτέλους, όσοι συμφωνήσουμε ότι πρέπει να έχουμε υποχρεωτική θητεία, ας εξετάσουμε πλέον αν θα πρέπει να υπάρχει και υποχρεωτική ηλικία, για να μπορέσουμε να δώσουμε μία λύση σ’ ένα πρόβλημα το οποίο μας ταλανίζει και που αφήνει παράθυρα για φαύλες καταστάσεις, τις οποίες η πολιτική ηγεσία του Υπουργείου δεν θέλει να κάνει.
      Όσον αφορά τους ΕΦ.Υ.Ε.Σ., που είπατε, στις Σέρρες, όπως γνωρίζετε και όπως με πληροφόρησαν, απαιτείται υπουργική απόφαση για το πού θα έχουμε ΕΦ.Υ.ΕΣ.. Γι’ αυτό, ακριβώς και σας είπα ότι θα εξετάσουμε το αίτημα, για να δούμε αν μπορεί και πρέπει να εντάσσεται στο σύνολο της δομής, για να προχωρήσουμε και στις Σέρρες. Γίνεται κατανοητό και θα το δούμε με την απαραίτητη συμπάθεια που έχει το αίτημα.
      Γι’ αυτούς τους λόγους εμείς, κύριε Πρόεδρε, εισηγούμεθα την ψήφιση με τις τροπολογίες τις οποίες θα ανακοινώσουμε τώρα και τις οποίες κάνουμε δεκτές, από τα δύο χρόνια στα τέσσερα για τους κατοικούντες στις πόλεις και για τα άλλα τα οποία μόλις θα σας ανακοινώσουμε για να τα έχετε και με τη διατύπωση τη σωστή.
(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Έχει ζητήσει το λόγο ο Υφυπουργός κ. Τασούλας, για να ανακοινώσει ποιες περιπτώσεις προτάσεων συναδέλφων γίνονται αποδεκτές. 
      ΑΘΑΝΑΣΙΟΣ ΛΕΒΕΝΤΗΣ:  Και εμείς έχουμε ζητήσει το λόγο, κύριε Πρόεδρε.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Να σας πούμε πώς διατυπώνονται και ξαναμιλάτε. Δεν τελειώσαμε. 
      ΠΡΟΕΔΡΕΥΩΝ (Φίλιππος Πετσάλνικος): Ορίστε, κύριε Τασούλα, έχετε το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Κύριε Πρόεδρε, μετά τη λήξη των ομιλιών για την επί της αρχής και κατ’ άρθρον συζήτηση έως και το άρθρο 27 του παρόντος νομοσχεδίου και λαμβάνοντας υπ’ όψιν τις παρατηρήσεις των κυρίων συναδέλφων και στην επιτροπή και στην Ολομέλεια, αλλά λαμβάνοντας υπ’ όψιν και τις προτάσεις της Επιστημονικής Υπηρεσίας της Βουλής, θα ήθελα να εισηγηθώ τις εξής νομοτεχνικές βελτιώσεις επί του κειμένου του νομοσχεδίου.
      (Στο σημείο αυτό την Προεδρική Έδρα  καταλαμβάνει η Β΄ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ)
      Πρώτον, στο τελευταίο εδάφιο της υποπαραγράφου 1, της παραγράφου 1, του άρθρου 1, τα έτη που πρέπει κάποιος να είναι μόνιμος κάτοικος του τόπου που θα ασκήσει το επάγγελμα της λιανικής πώλησης καπνοβιομηχανικών προϊόντων γίνονται, από δύο (2) που είναι στο νομοσχέδιο, τέσσερα (4). Θυμίζω ότι με την ισχύουσα νομοθεσία είναι πέντε.
      Στο εδάφιο α΄, της παραγράφου 1, του άρθρου 4, τα έτη διαμονής στον τόπο που θα ασκήσει κάποιος το επάγγελμα της λιανικής πώλησης καπνοβιομηχανικών προϊόντων γίνονται, πριν από το χρόνο υποβολής της αίτησης, από δύο(2) που είναι στο νομοσχέδιο, σε πέντε(5). Ενημερώνω ότι σήμερα ισχύει δέκα.
      Το άρθρο 5 του νομοσχεδίου έχει μία καινοτομία, κύριοι συνάδελφοι, όπως αναφέρθηκε. Για πρώτη φορά οι χήρες θυγατέρες αναπήρων πολέμου δικαιούνται να μπουν στη διαδοχή της αδείας περιπτέρου. Επ’ αυτού υπάρχει μία παρατήρηση και της Επιστημονικής Υπηρεσίας της Βουλής για την αρτιότερη διατύπωση αυτής της διατάξεως και ακούστηκαν και απόψεις από τους κυρίους συναδέλφους. Όλα αυτά μας επιτρέπουν να επαναδιατυπώσουμε το άρθρο 5, με το οποίο και οι χήρες θυγατέρες αναπήρων πολέμου μπαίνουν στη διαδοχή του δικαιώματος περιπτέρου, ως εξής: 
      «Αποθανόντος αναπήρου ή θύματος πολέμου, αποκατασταθέντος κατά τις διατάξεις της κείμενης νομοθεσίας, τα εξ αυτού απορρέοντα δικαιώματα περιέρχονται κατά την ακόλουθον σειράν:
      α. Εις την χήραν αυτού, κατ’ ίσον μερίδιο μετά των αγάμων θηλέων τέκνων και εκ των αρρένων, των ανηλίκων εφόσον έλκουν το δικαίωμα συντάξεως εκ του αποβιώσαντος, ως και των ενηλίκων, ανικάνων προς εργασίαν και εφόσον συνταξιοδοτούνται ή έλκουν δικαίωμα συντάξεως εκ του αποβιώσαντος ή σπουδαζόντων εις ανωτέρας ή ανωτάτας σχολάς τέκνων και μέχρι συμπληρώσεως του εικοστού τετάρτου έτους της ηλικίας τους. Εις περίπτωσιν διακοπής της συντάξεως τινός των ως άνω προσώπων εξ οιουδήποτε λόγου, το ιδανικόν τούτου δικαίωμα προσαυξάνεται εις τους λοιπούς δικαιούχους. 
      Στις διαζευγμένες ή χήρες θυγατέρες, ανεξάρτητα από τυχόν μεταβίβαση της πολεμικής σύνταξης του αποβιώσαντος πατρός τους, εφόσον συντρέχουν αθροιστικά οι προϋποθέσεις της παραγράφου 3 του παρόντος».
      Αυτή η διατύπωση, σύμφωνα με την υπόδειξη και της Επιστημονικής Υπηρεσίας της Βουλής κατοχυρώνει –και το λέω για τα Πρακτικά της Βουλής- την εισδοχή των θυγατέρων αναπήρων που είναι χήρες στη διαδοχή του δικαιώματος αξιοποιήσεως αδείας περιπτέρου.
      Συνεχίζουμε. Στο άρθρο 6, παράγραφος 2, εδάφιο α΄, υιοθετούμε την παρατήρηση της Επιστημονικής Υπηρεσίας της Βουλής, η οποία διορθώνει τη διαφορά μεταξύ εκμισθώσεως και μισθώσεως.
      Στο άρθρο 6, παράγραφος 3α, προβλέπεται ο μισθωτικός χρόνος, η διάρκεια, δηλαδή, του μισθωτικού χρόνου των περιπτέρων που είναι σήμερα πέντε χρόνια. Ακούστηκαν απόψεις -στο νομοσχέδιο είναι έξι- να γίνουν περισσότερα. Άλλοι είπαν επτά, άλλοι είπαν οκτώ και στο πλαίσιο της διατηρήσεως αυτής της ισορροπημένης σχέσεως και εφόσον κατοχυρώνουμε, με άλλες διατάξεις, ακόμα περισσότερο τα δικαιώματα των δικαιούχων αδειών περιπτέρων, θεωρούμε εύλογο να προτείνουμε την επταετή διάρκεια της μισθώσεως των περιπτέρων και κυλικείων, έχοντας αλλού κατοχυρώσει περαιτέρω τα δικαιώματα των αναπήρων.
      Επαναλαμβάνω εδώ σε όσους ζήτησαν εξομοίωση της μισθωτικής περιόδου με τη δωδεκαετία των εμπορικών μισθώσεων, ότι αυτό δεν είναι δυνατόν να γίνει διότι αυτή η μίσθωση, όπως είπε ο κύριος Υπουργός προηγουμένως, δεν είναι εμπορική, αλλά είναι μίσθωση που προέρχεται από ένα ευεργέτημα το οποίο έχει δώσει η πολιτεία στους δικαιούχους.
      Συνεχίζοντας, στην υποπαράγραφο 1 της παραγράφου 2 του άρθρου 7, υιοθετείται η πρόταση της Πανελλήνιας Ένωσης Αναπήρων Πολέμου που έχει να κάνει με τα ιδανικά μερίδια. Στην υιοθέτηση αυτής της προτάσεως που θα σας τη διαβάσω, τελικώς και σ’ αυτή τη διάταξη δεν ισχύει η αναδρομικότης, όπως δεν ισχύει η αναδρομικότης σε καμμία σχετική με τα θέματα περιπτέρων διάταξη.
      Διατυπώνεται ως εξής: Όσες φορές κρίνεται αιτιολογημένο ότι η αποδοτικότητα περιπτέρου, κυλικείου, καφενείου ή κουρείου είναι επαρκής προς συντήρηση περισσοτέρων δικαιουμένων, δύναται –και τώρα μπαίνουν τέσσερις νέες λέξεις- κατά την αρχική παραχώρηση –το οποίο αποτρέπει την αναδρομικότητα- να παραχωρείται η εκμετάλλευση τούτων σε περισσοτέρους κατά ιδανικά μερίδια, ο αριθμός των οποίων να είναι περιττός.
      Συνεχίζω, λέγοντας ότι το εδάφιο β΄ της υποπαραγράφου 2 της παραγράφου 2 του άρθρου 7 αναδιατυπώνεται ως εξής: Σε περίπτωση μη υποβολής αιτήσεως από δικαιούχα πρόσωπα του προηγουμένου εδαφίου εντός ευλόγου χρόνου και όχι πέραν του εξαμήνου –και προσθέτουμε εδώ για να καθορίσουμε την έναρξη του εξαμήνου- από της αναρτήσεως του σχετικού πίνακα σχολαζόντων περιπτέρων, κυλικείων, καφενείων και κουρείων, αποκαθίστανται κατά σειρά οι λοιποί δικαιούχοι του άρθρου 13 του παρόντος νόμου.
      Όταν λέω «καφενείων» και «κουρείων», μην απορήσει κανείς, γιατί είναι η αρχική διατύπωση του νόμου του 1949. Αυτά είναι ελάχιστα πλέον σήμερα, κουρεία και καφενεία. Μιλάμε κυρίως για περίπτερα και άδειες καπνοβιομηχανικών προϊόντων. Όμως, για την ενότητα της διατυπώσεως διαχρονικά, προσθέτουμε και τις κατηγορίες των κουρείων και των καφενείων, των οποίων ο αριθμός είναι συμβολικός πλέον.
      Επί του άρθρου 8, παράγραφος 2, υιοθετούμε την παρατήρηση της Επιστημονικής Υπηρεσίας της Βουλής ως έχει και στη δεύτερη παράγραφο του εδαφίου β΄ της παραγράφου 3 του άρθρου 8, προστίθεται πριν από το ρήμα «διενεργείται», η λέξη «δεν».
      Το εδάφιο ΙΙ της υποπαραγράφου α της παραγράφου 1 του άρθρου 11 αναριθμείται σε παράγραφο γ του άρθρου 11 και προστίθεται: «επιφυλασσομένων των διατάξεψων του ν. 2552/1997.
      Τέλος, στο άρθρο 17, παράγραφος 5, υιοθετούμε την παρατήρηση της Επιστημονικής Υπηρεσίας της Βουλής, η οποία έχει την πλήρη και τη σύγχρονη ονομασία του Ι.Κ.Α., ότι δηλαδή θα έπρεπε να λεχθεί πλήρως ως Ίδρυμα Κοινωνικών Ασφαλίσεων, Ενιαίο Ταμείο Ασφάλισης Μισθωτών Ι.Κ.Α.-Ε.Τ.Α.Μ., κ.λπ..
      Αυτά όσον αφορά στις τροποποιήσεις και βελτιώσεις που δεχόμαστε από τη συζήτηση, από τους συναδέλφους, από την Επιστημονική Υπηρεσία της Βουλής ίσαμε τώρα, ίσαμε δηλαδή τη συζήτηση και για το άρθρο 27.
      Όλα αυτά που σας διάβασα, θα σας τα δώσω λεπτομερώς και γραπτώς για τα Πρακτικά.
      ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ, κύριε Υπουργέ, να τα καταθέσετε για να καταχωριστούν στα Πρακτικά της σημερινής συνεδρίασης. Ευχαριστώ πολύ.
      (Στο σημείο αυτό ο Υφυπουργός Εθνικής Άμυνας κ. Κωνσταντίνος Τασούλας καταθέτει για τα Πρακτικά τις προαναφερθείσες νομοτεχνικές βελτιώσεις, οι οποίες έχουν ως εξής:
      «1. Στο τελευταίο εδάφιο της υποπαραγράφου 1 της παραγράφου 1 του άρθρου 1 τα έτη γίνονται από δύο (2) σε τέσσερα (4).
      2. Στο εδάφιο α της παραγράφου 1 του άρθρου 4 τα έτη γίνονται από δύο (2) σε πέντε (5).
      3. Επί του άρθρου 6 παράγραφος 2 εδάφιο α υιοθετείται η παρατήρηση της Επιστημονικής Υπηρεσίας.
      4. Άρθρο 6 παράγραφος 3α τα έτη γίνονται από έξι (6) σε επτά (7).
      5. Στην υποπαράγραφο 1 της παραγράφου 2 του άρθρου 7 μετά τη λέξη «δικαιουμένων» προστίθεται η φράση «δύναται κατά την αρχική παραχώρηση να παραχωρείται η εκμετάλλευση τούτων…».
      6. Στο εδάφιο Β της υποπαραγράφου 2 της παραγράφου 2 του άρθρου 7 προστίθεται μετά τη λέξη «του εξαμήνου» η φράση: «από της αναρτήσεως του σχετικού πίνακα σχολαζόντων περιπτέρων, κυλικείων, καφενείων και κουρείων, αποκαθίστανται…».
      7. Επί του άρθρου 8 παράγραφος 2 υιοθετείται η παρατήρηση της Επιστημονικής Υπηρεσίας.
      8. Στην Β παράγραφο του εδαφίου Β της παραγράφου 3 του άρθρου 8 προστίθεται, πριν από το ρήμα «διενεργείται» η λέξη «δεν».
      9. Επί του άρθρου 17 παράγραφος 5 υιοθετείται η παρατήρηση της Επιστημονικής Υπηρεσίας της Βουλής.
      Άρθρο 5 παράγραφος 1 αντικαθίσταται ως εξής:
      «1. Η παράγραφι 1α του άρθρου 16 του Ν.Δ. 1044/71 όπως αντικαταστάθηκε με το άρθρο 7 του Ν. 1043/80 και τροποποιήθηκε με το άρθρο 21 του Ν. 2913/07 (ΦΕΚ Α΄102), αντικαθίσταται ως εξής:
      «1. Αποθανόντος αναπήρου ή θύματος πολέμου αποκατασταθέντος κατά τις διατάξεις της κείμενης νομοθεσίας, τα εξ αυτού απορρέοντα δικαιώματα περιέχονται κατά την ακόλουθον σειράν:
      Α. Εις την χήραν αυτού κατ’ ίσον μερίδιον μετά των αγάμων θηλέων τέκνων και εκ των αρρένων, των ενηλίκων εφόσον έλκουν το δικαίωμα συντάξεως εκ του αποβιώσαντος, ως και των ενηλίκων, ανικάνων προς εργασίαν και εφόσον συνταξιοδοτούνται ή έλκουν δικαίωμα συντάξεως εκ του αποβιώσαντος ή σπουδαζόντων εις ανωτέρας ή ανώτατας σχολάς τέκνων και μέχρι συμπληρώσεως του εικοστού τετάρτου έτους της ηλικίας των. Εις περίπτωσιν διακοπής της συντάξεως τίνος των ως άνω προσώπων εξ’ οιουδήποτε λόγου το ιδανικόν τούτου δικαίωμα, προσαυξάνεται εις τους λοιπούς δικαιούχους.
      Στις διαζευγμένες ή χήρες θυγατέρες ανεξάρτητα από τυχόν μεταβίβαση της πολεμικής σύνταξης του αποβιώσαντος πατρός τους, εφόσον συντρέχουν αθροιστικά οι προϋποθέσεις της παραγράφου 3 του παρόντος».»)
      ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ, το λόγο έχει ο Βουλευτής του ΣΥ.ΡΙΖ.Α και ειδικός αγορητής κ. Λεβέντης για τέσσερα λεπτά.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κυρία Πρόεδρε.
      Κύριε Υφυπουργέ, συμφωνούμε μ’ αυτές τις διορθώσεις που έγιναν, τις οποίες εμείς είχαμε ζητήσει και για τα επτά έτη και για τα πέντε έτη, κ.λπ..
      Είπατε, κύριε Υπουργέ, ότι η Κυβέρνηση πήρε μία ισχυρή εντολή. Δεν ξέρω πόσο ισχυρή είναι και πόσο ισχυροί νιώθετε και εσείς, γιατί νομίζω ότι πήρατε 42% και κάνατε την πλειοψηφία με τον εκλογικό νόμο του κ. Σκανδαλίδη. Σαράντα έδρες αφαιρούνται από τα άλλα κόμματα και μάλιστα τώρα, πάμε να τις κάνουμε και πενήντα. 
      Όμως, νομίζω ότι αυτό δεν είναι του παρόντος, όπως και άλλα πράγματα δεν είναι του παρόντος. Πλην όμως, συζητήθηκαν και απ’ αυτήν την άποψη είμαι υποχρεωμένος να πω δύο λόγια.
      Κατ’ αρχάς, θα ήθελα να σας πω για το λαϊκισμό, τι σημαίνει, δηλαδή, «λαϊκισμός». Ο κόσμος δεν θα πάει στις αναλύσεις που έχει το λεξικό του Μπαμπινιώτη, αλλά λέει ότι «λαϊκισμός» σημαίνει «χαϊδεύω αυτιά». Χαϊδεύω τα αυτιά του λαού, του λέω αυτό που θέλει να ακούσει. Για παράδειγμα, στο παρελθόν λέγαμε «φεύγουν οι βάσεις». Επίσης, λέμε «όλοι οι συνταξιούχοι άμα τη αναλήψει της εξουσίας, θα τακτοποιηθούν». Κι όμως, αυτά διαψεύστηκαν. Όμως, και λέγονται κι άλλα. 
      Όσον αφορά τώρα το δικομματισμό, είπε και ο κ. Κακλαμάνης, ο τέως Πρόεδρος, ότι πρόκειται για φλυαρίες. Μα, δεν είναι φλυαρίες, αλλά η πραγματικότητα. Κι αν θέλετε, όσον αφορά και το σκάνδαλο της «SIEMENS» που ξεσπάει, φαίνεται ότι χέρι-χέρι πάνε τα δύο κόμματα. Και εδώ θα έχουμε να πληρώνουμε ακόμα αμαρτίες των Ολυμπιακών Αγώνων για τις οποίες εμείς είμαστε κατηγορηματικά αντίθετοι. 
      Και όταν λέω «χέρι-χέρι» -αυτό το λέω για τους συναδέλφους του ΛΑ.Ο.Σ. που παρευρίσκονται- εννοώ ότι αλλού μπορείτε να πάτε χέρι-χέρι, κύριοι του ΛΑ.Ο.Σ.!
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Μην ανησυχείτε, κύριε συνάδελφε!
      ΑΘΑΝΑΣΙΟΣ ΛΕΒΕΝΤΗΣ: Υπάρχουν και οι πολιτικές που έχουν εφαρμόσει και οι προηγούμενες κυβερνήσεις του ΠΑ.ΣΟ.Κ., αλλά και η τωρινή, όπως, αν θέλετε, οι εκλογικοί νόμοι που έχουν γίνει κατά κανόνα με αγαστή συνεργασία. 
      Όσον αφορά τη διαπλοκή και τη διαφθορά, τη βλέπουμε. Πάντα στην εξουσία τα «γαλάζια παιδιά». Όσο κι αν θέλετε να αρνηθείτε τη συνέντευξη, δυστυχώς είναι μια σκληρή πραγματικότητα που τη βιώνουν αυτοί που προσπαθούν να βρουν μια θέση. Όμως, και παλιότερα υπήρχαν ούτως ή άλλως οι πράσινες κάρτες. 
      Απ’ αυτή την άποψη, λοιπόν, εμείς είμαστε κατηγορηματικά αντίθετοι να εφαρμόζονται τέτοιες πολιτικές και γι’ αυτό λέμε ότι ο δικομματισμός, τα δύο μεγάλα κόμματα -τα οποία και στο λαϊκισμό επιδίδονται με ιδιαίτερη μαεστρία και επιτυχία- έχουν εφαρμόσει σε πολλά σημεία τις ίδιες πολιτικές. 
      Τώρα, όσον αφορά τα υπερεθνικιστικά που ακούστηκαν εδώ μέσα τα οποία πολλές φορές φτάνουν στο μιλιταριστικό επίπεδο, εμείς μιλήσαμε γι’ αυτές τις αυξήσεις των στρατιωτών και των οπλιτών, ενώ μιλήσαμε και για τους εφέδρους. Για παράδειγμα, οι συνάδελφοι του ΛΑ.Ο.Σ. είπαν ότι έφεδροι αξιωματικοί θέλουν να προσφέρουν για την ασφάλεια της χώρας. Όμως, δεν βλέπω το σχέδιο νόμου να λέει κάτι τέτοιο. Λέει για τις ανάγκες άλλου είδους και όχι για την ασφάλεια της χώρας. Αν πάμε σ’ αυτό το επίπεδο, αλλού θα πάμε και είναι ακριβώς αυτό που εμείς φοβόμαστε. Διότι από εκεί και πέρα, θα υπάρξουν οργανώσεις εφέδρων αξιωματικών οι οποίες δεν θα είναι ενταγμένες στο στράτευμα, αλλά σε άλλες οργανώσεις, παραστρατιωτικές ή πώς αλλιώς να τις ονομάσουμε. Απ’ αυτή την άποψη, λοιπόν, νομίζω ότι δεν θα έπρεπε να προχωρήσουμε.
      Τώρα, όσον αφορά το αν υπάρχουν απειλές, η Τουρκία ασφαλώς και απειλεί. Υπάρχουν εθνικιστικοί κύκλοι που καλλιεργούν την ένταση και το κυνηγητό των εξοπλισμών. Και απ’ αυτή την άποψη είπαμε ότι δεν θα θέλαμε να φτάνουμε σ’ αυτές τις καταστάσεις, να έχουμε, δηλαδή, κι εμείς όπλα και στρατούς. 
      Όμως, όσον αφορά τα Βαλκάνια, δεν ξέρω από πού βλέπετε να προέρχεται. Από την Τσαμουριά; Από τα Σκόπια; Γιατί χθες ο συνάδελφός σας είπε «εμείς δεν είπαμε για Βαλκάνια». 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Σε μισό λεπτό τελειώνω, κυρία Πρόεδρε. 
      Επομένως θα πρέπει να ξεκαθαρίσετε και να πείτε σαφώς ότι βλέπετε κίνδυνο από εκεί και επομένως να πείτε «τρέξτε πολίτες στα όπλα για να σωθούμε». 
      Νομίζω, όμως, ότι αυτό το εθνικιστικό πνεύμα που καλλιεργείται –το οποίο και κατηγορούμε- στην Τουρκία και ενδεχομένως και σε κάποιες άλλες βαλκανικές χώρες, δεν πρέπει να καλλιεργηθεί στη χώρα μας και δεν πρέπει να καλλιεργηθεί και μέσα στη Βουλή. Δεν θα πρέπει να επιδοθούμε σ’ αυτό το κυνηγητό που ασφαλώς θα είναι εις βάρος όλων των λαών. Εμείς θέλουμε να ελπίζουμε ότι όλες αυτές οι χώρες θα είναι και μέσα στην Ευρωπαϊκή Ένωση και θα είναι ένας ενιαίος χώρος και δεν θα γίνεται αυτό που πάει να γίνει. 
      Τώρα, όσον αφορά τα άρθρα, θα ήθελα να σας πω ποια ψηφίζουμε και ποια όχι.
       ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, θα μας πείτε ποια άρθρα ψηφίζετε και ποια όχι όταν σας ρωτήσω, στο τέλος. 
      ΑΘΑΝΑΣΙΟΣ ΛΕΒΕΝΤΗΣ: Εντάξει, κυρία Πρόεδρε. 
      ΠΡΟΕΔΡΕΥΟΥΣΑ (Έλσα Παπαδημητρίου): Σας ευχαριστώ πολύ.
      Το λόγο έχει τώρα ο τελευταίος δευτερολογών, ο κ. Μαγκριώτης, Βουλευτής του ΠΑ.ΣΟ.Κ..  
      Ορίστε, κύριε Μαγκριώτη, έχετε το λόγο. 
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κυρία Πρόεδρε. 
      Ο κ. Μεϊμαράκης στην προετοιμασμένη και γραπτή του ομιλία μίλησε για τη νέα εντολή της ισχυρής Κυβέρνησης για την ανάπτυξη και την ευημερία του ελληνικού λαού. Δεν κατάλαβε. Είναι απ’ αυτούς που η λάμψη της εκλογικής επιτυχίας της Νέας Δημοκρατίας δεν τον άφησε να καταλάβει ότι η Νέα Δημοκρατία δεν πήρε ψήφο επιδοκιμασίας, αλλά ανοχής. 
	Δεν κατάλαβαν ότι τετρακόσιες χιλιάδες των ψηφοφόρων τούς εγκατέλειψαν στις 16 του Σεπτέμβρη; Είναι πολύ μεγάλο ποσοστό! Δεν αντιλαμβάνονται πως τους εγκαταλείπουν καθημερινά; Όπως βεβαίως δεν αντιλαμβάνονται και την αποστροφή των πολιτών γενικότερα από την πολιτική και από τη λειτουργία του πολιτικού συστήματος. 
      Εμείς το εισπράξαμε επώδυνα με τις διακόσιες ογδόντα χιλιάδες απώλειες ψήφων που είχαμε το Σεπτέμβρη. Προσπαθούμε να ανοίξουμε ένα νέο δρόμο, για να λυτρώσουμε και την κοινωνία και το πολιτικό σύστημα από τη γάγγραινα της διαφθοράς και των σκανδάλων. Γι’ αυτό και κάνουμε πολύ συγκεκριμένες θεσμικές προτάσεις. Γι’ αυτό προτείνουμε ενεργοποίηση των διατάξεων του Συντάγματος. 
      Απαντώ και στον κ. Βαρβιτσιώτη για το θέμα της «SIEMENS». Οι προτάσεις που μπορεί να κάνει ένα πολιτικό κόμμα είναι δύο: 
      Κατ’ αρχάς, την παρέμβαση προς τη δικαιοσύνη, για να ζητήσει γρήγορα τη δικαστική συνδρομή. Την είπε και ο κ. Βαρβιτσιώτης. Και βεβαίως, η πρωτοβουλία για τη σύσταση εξεταστικής επιτροπής, η οποία κατά κύριο λόγο, βέβαια, αφορά την κυβερνητική πλειοψηφία, γιατί ουδέποτε εδέχθη μέχρι τώρα εξεταστική επιτροπή στα τέσσερα χρόνια που είναι στην εξουσία η Νέα Δημοκρατία. 
      Ορίστε, λοιπόν, πεδίον δόξης λαμπρό, για να αποδείξουμε όλο το φάσμα του πολιτικού συστήματος, ότι θέλουμε τη διαφάνεια και την πιθανή απόδοση ευθυνών. Αλλιώς πράγματι τα ερωτήματά του είναι η αποτύπωση του λαϊκισμού, μιας και η κουβέντα αναφέρεται σ’ αυτά. 
      Μιας και γίνεται λόγος περί λαϊκισμού, θα ήθελα να πω και στον αγαπητό συνάδελφο του ΣΥ.ΡΙΖ.Α. πως οι βάσεις έφυγαν από τη Βουλή και αυτό ανεξάρτητα από τις διμερείς ή πολυμερείς…
      ΑΘΑΝΑΣΙΟΣ ΛΕΒΕΝΤΗΣ: Εκτός της Σούδας. 
      ΙΩΑΝΝΗΣ ΜΑΓΚΡΙΩΤΗΣ: Ακριβώς αυτό ήθελα να σας πω. Έφυγαν -ατυχέστατο το παράδειγμα- και μάλιστα σε μια εποχή όπου το ΠΑ.ΣΟ.Κ. και ο Ανδρέας Παπανδρέου έδωσαν αξιοπρέπεια και αξιοπιστία, φωνή στον Έλληνα και στη χώρα. Το γνωρίζετε πολύ καλά και το αναγνωρίζουν όλοι οι Έλληνες πολίτες. Και βέτο έβαλε στο ΝΑΤΟ και στην τότε Ε.Ο.Κ. και για το θέμα της κατάρριψης του τζάμπο και για μια σειρά από άλλα θέματα. 
      Όμως, λαϊκισμός είναι αυτά που ακούγονται και από την πλευρά του ΣΥΡΙΖΑ –αριστερός λαϊκισμός, κύριε συνάδελφε- όπως προηγούμενα από τον αγωνιστή και αγαπητό συνάδελφο κ. Μπανιά, ότι είστε υπέρ της διάλυσης του ΝΑΤΟ και υπέρ της αποχώρησης, κατά της Ε.Ο.Κ. και της Ευρωπαϊκής Ένωσης των μονοπωλίων. 
      Πολλά τα προβλήματα και του ΝΑΤΟ. Βεβαίως, δεν εγκρίνουμε και δεν συμμετέχουμε σε όλες τις δραστηριότητες. Πολλά τα προβλήματα της Ευρωπαϊκής Ένωσης. Αλήθεια, είναι θέσεις του νέου Συνασπισμού, του αναγεννημένου Συνασπισμού; Θα θέλαμε πάρα πολύ να τις ακούσουμε δημόσια και να υπάρξει ένας εποικοδομητικός διάλογος. Να είναι αυτή η πρότασή σας προς τον ελληνικό λαό για την προγραμματική συμφωνία της ριζοσπαστικής Αριστεράς. Αυτή είναι η ουσία του διαλόγου, πέρα από αριστερούς ή δεξιούς λαϊκισμούς. 
      Στο νομοσχέδιο, όπως ανέπτυξαν και οι εισηγητές μας, υπάρχουν πολλές και σημαντικές θετικές διατάξεις -αναφέραμε ότι τις υπερψηφίζουμε, κυρία Πρόεδρε- όπως για παράδειγμα για τα περίπτερα και την επέκταση του προνομίου στις διαζευγμένες θυγατέρες θυμάτων και αναπήρων πολέμου. Θα λέγαμε, όμως, ότι για λόγους ισονομίας θα πρέπει να ισχύει αυτό και για τους άρρενες. Είμαι βέβαιος πως αν υπάρξουν τέτοιες περιπτώσεις, θα το διεκδικήσουν και δικαστικώς στη βάση της ισονομίας και της ισοπολιτείας. 
      Βεβαίως θεωρείται και συνεχίζει να είναι η γυναίκα το ασθενές φύλο, αλλά νομίζω ότι για λόγους πραγματικής ισονομίας και ισοπολιτείας, αυτή η διάταξη δεν πρέπει να διακρίνεται σε γυναίκες ή άνδρες, σε θυγατέρες ή σε υιούς, αρκεί να υπάρχει το κοινωνικό πρόβλημα και, βεβαίως, να υπάρχουν και οι διατάξεις του νόμου, όπως τις αναφέρατε. 
      Τώρα είπατε ότι δώσατε αυξήσεις, όπως είχατε δεσμευθεί προεκλογικά, στους αξιωματικούς. Αναφέρομαι στα 860 ευρώ. Μόνο που η δέσμευσή σας ήταν η προεκλογική δέσμευση του 2004. Τότε είχατε πει ότι σε τρεις μήνες θα το κάνατε. Ε, το κάνατε μετά από τέσσερα χρόνια, όπου η φυσιολογική αύξηση σχεδόν υπερκάλυψε τις αυξήσεις που δώσατε. 
      Το ίδιο συνέβη και με την αλλαγή από τα είκοσι ένα στα δεκαεννέα χρόνια. Βεβαίως, το κάνατε στα είκοσι χρόνια και είπατε ότι προοπτικά θα το κάνατε στα δεκαεννέα χρόνια. Μόνο που και αυτό το μέτρο το είχατε υποσχεθεί για την προηγούμενη τετραετία. 
      Κλείνω, λέγοντας, κύριε Υπουργέ, ότι πρέπει να δείτε ορισμένες διατάξεις και όσον αφορά τη συνυπηρέτηση των γυναικών των αξιωματικών. Υπάρχουν κάποια κενά και κάποιες ελλείψεις και ταλαιπωρούνται οι οικογένειες των αξιωματικών, όταν μάλιστα έχουν την υποχρέωση των πολλών μετακινήσεων και των πολλών μεταθέσεων. 
     Τέλος, έχετε διατάξεις για την προαγωγή στον ανώτατο βαθμό στην Αεροπορία στον βαθμό του Αντιπτεράρχου, ορισμένων ειδικοτήτων. Όμως, παρακάμπτετε και παραλείπετε ορισμένες άλλες πολύ κρίσιμες ειδικότητες, σημαντικές, που έχουν όλα τα προσόντα. Δεν καταλαβαίνω γιατί το κάνετε. Πολύ καλά κάνετε και ο γιατρός μπορεί να φθάσει στο βαθμό του Αντιπτεράρχου, υπάρχουν όμως και άλλες ειδικότητες που δυστυχώς παραλείπονται. Πρέπει να δείτε αυτό το θέμα. Βασικό κριτήριο πρέπει να βάζετε πέρα από τα τυπικά προσόντα, αυτό που νομίζω ότι όλοι αναγνωρίζουν, τη συμμετοχή και την αποφοίτησή τους από τη διακλαδική σχολή.
     Είναι μερικά επί μέρους θέματα αυτά, αλλά πολύ ζωτικά και σημαντικά για την ισονομία, την αξιοπιστία και βεβαίως το αξιόμαχο του συνόλου των Ενόπλων Δυνάμεών μας και των στελεχών του και πρέπει να τα δείτε.
     Ευχαριστώ πολύ.
     ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ πολύ, κύριε Μαγκριώτη. 
     Το λόγο έχει ο κ. Τασούλας.
     ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Ευχαριστώ, κυρία Πρόεδρε.
     Δεν θα έπαιρνα το λόγο αν δεν είχε ακουστεί με ενδιαφέρον και προσοχή από τον κ. Πλεύρη η έγνοια του για την επάνδρωση –εγώ επιμένω στην ορθότητα αυτή της λέξεως- των πεζοναυτών. Μας είπε ότι υπηρέτησε πρόσφατα στις δυνάμεις των πεζοναυτών και ότι οι πεζοναύτες κατηργήθησαν.
     ΑΘΑΝΑΣΙΟΣ ΠΛΕΥΡΗΣ: Αποδόθηκαν στο Πεζικό.
     ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Αποδόθηκαν στο Πεζικό. Δεν έχει αλλάξει τίποτα παρά μόνο ότι οι πεζοναύτες υπάγονται στη Διεύθυνση Πεζικού αντί για τη Διεύθυνση Ειδικών Δυνάμεων. Η εκπαίδευση, τα πρόσωπα, οι αξιωματικοί, οι μέθοδοι, όλα παραμένουν ίδια.
     ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Γιατί το κάνατε;
     ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Στις Ειδικές Δυνάμεις παραμένουν οι καταδρομείς. Ο αριθμός και το ποσοστό στελέχωσης και των μονάδων που είπε, δεν απειλούνται επειδή δεν είναι στο 100%. Ανεφέρθη σε πυρήνες και όχι σε μονάδες, οι οποίες πρέπει να έχουν μεγαλύτερη στελέχωση, μεγαλύτερη επάνδρωση. 
     Πάντως η αύξηση της οροφής των ΕΠ.ΟΠ. σε σαράντα χιλιάδες, που ψηφίζεται με το νομοσχέδιο αυτό, θα συντελέσει ώστε κι αυτά που σήμερα όχι μόνο στους πεζοναύτες αλλά κι αλλού είναι πυρήνες, να μπορέσουν αξιολογούμενα και με τις προτεραιότητες που πρέπει να δοθούν, να αποκτήσουν ακόμη μεγαλύτερη στελέχωση.
     Είναι μια διαδικαστική μετατόπιση της ευθύνης, εποπτείας των πεζοναυτών και δεν έχει καμμία επίπτωση…
     ΣΠΥΡΙΔΩΝ ΑΔΩΝΙΣ ΓΕΩΡΓΙΑΔΗΣ: Γιατί το κάνατε;
     ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Σας απάντησα. Είναι μία καθαρά διαδικαστική μετατόπιση της ευθύνης διοικητικής εποπτείας των πεζοναυτών. Δεν έχει καμμία επίπτωση ούτε στο αξιόμαχο, ούτε στην εκπαίδευση, ούτε στο ευκλεές των πεζοναυτών, το οποίο παραμένει αλώβητο και για το οποίο κηδόμεθα όσο και εσείς που υπερηφάνως υπηρετήσατε.
     ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κάνετε μια κίνηση που δεν έχει κανένα λόγο…
     ΠΡΟΕΔΡΕΥΟΥΣΑ (Έλσα Παπαδημητρίου): Κύριε Γεωργιάδη, παρακαλώ.
     ΣΠΥΡΙΔΩΝ ΑΔΩΝΙΣ ΓΕΩΡΓΙΑΔΗΣ: Έχετε δίκιο.
     ΠΡΟΕΔΡΕΥΟΥΣΑ (Έλσα Παπαδημητρίου): Έχετε ομολογήσει δέκα φορές ότι έχω δίκιο. Δείξτε το εμπράκτως.
      Ευχαριστώ πολύ, κύριε Υπουργέ.
     Ολοκληρώθηκε η συζήτηση επί της ενότητας των άρθρων 1 έως και 27 και θα γίνει η ψήφισή τους χωριστά.
     Ερωτάται το Σώμα: Γίνεται δεκτό άρθρο 1 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
     ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 1 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
      Ερωτάται το Σώμα: Γίνεται δεκτό το άρθρο 2 ως έχει;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 2 έγινε δεκτό ομοφώνως, ως έχει.
     Ερωτάται το Σώμα: Γίνεται δεκτό το άρθρο 3 ως έχει;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 3 έγινε δεκτό ομοφώνως, ως έχει.
     Ερωτάται το Σώμα: Γίνεται δεκτό το άρθρο 4, όπως τροποποιήθηκε από τον κύριο Υπουργό;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 4 έγινε δεκτό ομοφώνως, όπως τροποποιήθηκε από τον κύριο Υπουργό.
     Ερωτάται το Σώμα: Γίνεται δεκτό το άρθρο 5, όπως τροποποιήθηκε από τον κύριο Υπουργό;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 5 έγινε δεκτό ομοφώνως, όπως τροποποιήθηκε από τον κύριο Υπουργό.
     Ερωτάται το Σώμα: Γίνεται δεκτό το άρθρο 6, όπως τροποποιήθηκε από τον κύριο Υπουργό;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 6 έγινε δεκτό ομοφώνως, όπως τροποποιήθηκε από τον κύριο Υπουργό.
     Ερωτάται το Σώμα: Γίνεται δεκτό το άρθρο 7, όπως τροποποιήθηκε από τον κύριο Υπουργό;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 7 έγινε δεκτό ομοφώνως, όπως τροποποιήθηκε από τον κύριο Υπουργό.
      Ερωτάται το Σώμα: Γίνεται δεκτό το άρθρο 8 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 8 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 9 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 9 έγινε δεκτό ως έχει ομοφώνως.
      Ερωτάται το Σώμα: Γίνεται δεκτό το άρθρο 10 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 10 έγινε δεκτό ως έχει ομοφώνως.
      Ερωτάται το Σώμα: Γίνεται δεκτό το άρθρο 11 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 11 έγινε δεκτό ως έχει ομοφώνως.
      Ερωτάται το Σώμα: Γίνεται δεκτό το άρθρο 12 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 12 έγινε δεκτό ως έχει ομοφώνως.
      Ερωτάται το Σώμα: Γίνεται δεκτό το άρθρο 13 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 13 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 14 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 14 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 15 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 15 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 16 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 16 έγινε δεκτό ως έχει ομοφώνως.
      Ερωτάται το Σώμα: Γίνεται δεκτό το άρθρο 17 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 17 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 18 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 18 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 19 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 19 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 20 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 20 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 21 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 21 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 22 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 22 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 23 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 23 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 24 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 24 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 25 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 25 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 26 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 26 έγινε δεκτό ως έχει ομοφώνως.
      Ερωτάται το Σώμα: Γίνεται δεκτό το άρθρο 27 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 27 έγινε δεκτό ως έχει κατά πλειοψηφία.
      Κυρίες και κύριοι συνάδελφοι, έχουν διανεμηθεί τα Πρακτικά της Πέμπτης 17 Ιανουαρίου 2008 και της Δευτέρας 21 Ιανουαρίου 2008 και ερωτάται το Σώμα εάν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς τα Πρακτικά της Πέμπτης 17 Ιανουαρίου 2008 και της Δευτέρας 21 Ιανουαρίου 2008 επικυρώθηκαν.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 15.56΄ λύεται η συνεδρίαση για την Παρασκευή 1 Φεβρουαρίου 2008 και ώρα 10.30΄ ακριβώς με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, μόνη συζήτηση επί της αρχής, των άρθρων και του συνόλου της πρότασης νόμου αρμοδιότητας του Υπουργείου Εθνικής Παιδείας και Θρησκευμάτων: «Εισαγωγή του μαθήματος «Περιβαλλοντική Συνείδηση και Ευθύνη» στη θεσμοθετημένη Εκπαίδευση».
      
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ
ΟΛΟΜΕΛΕΙΑ 30/1/08 	ΣΕΛ.1

