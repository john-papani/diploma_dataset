ΣΥΝΕΔΡΙΑΣΗ Θ'
Τετάρτη 13 Οκτωβρίου 1999
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α' ΕΙΔΙΚΑ ΘΕΜΑΤΑ 
1. Επικύρωση Πρακτικών, 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1. Κατάθεση αναφορών, 
2. Απαντήσεις Υπουργών σε ερωτήσεις Βουλευτών, 
3. Ανακοίνωση του δελτίου επικαίρων ερωτήσεων της Πέμπτης 14 Οκτωβρίου 1999, 
4. Συζήτηση επικαίρων ερωτήσεων: Α. Προς τον Πρωθυπουργό: Ι) σχετικά με τις προοπτικές και τα ενδεχόμενα προβλήματα που θα αντιμετωπίσει η χώρα μας, με την ένταξή της στην Οικονομική Νομισματική 'Ενωση., ΙΙ) σχετικά με τις προθέσεις της Κυβέρνησης να εφαρμόσει το ν. 2333, για τη σύσταση Εθνικών Διακομματικών Επιτροπών για την Εξωτερική Πολιτική, τη Δημόσια Διοίκησης και την Παιδεία, Β. Προς τους Υπουργούς: Ι) Προς την Υπουργό Εσωτερικών, Δημόσιας Διοίκησης και Αποκέντρωσης σχετικά με τον τρόπο που θα ψηφίσουν οι ετεροδημότες στις επόμενες εθνικές εκλογές, ΙΙ. Προς τον Υπουργό Υγείας και Πρόνοιας σχετικά με την απόφαση της Κυβέρνησης για συρρίκνωση τεσσάρων νοσοκομείων της Θεσσαλονίκης κλπ., ΙΙΙ. Πρoς τον Υπουργό Εθνικής Παιδείας και Θρησκευμάτων, σχετικά με την κάλυψη κενών οργανικών θέσεων καθηγητών στο Μουσικό Σχολείο Λάρισας, ΙV. Προς τον Υπουργό Εξωτερικών, σχετικά με την αντιμετώπιση των γραφειοκρατικών προβλημάτων που αντιμετωπίζουν οι 'Ελληνες πρόσφυγες του Πόντου κλπ., 
Γ. ΝΟΜΟΘΕΤΙΚΗ ΕΡΓΑΣΙΑ 
1. Συζήτηση επί της αρχής και των άρθρων του σχεδίου νόμου του Υπουργείου Οικονομικών: "Απλοποιήσεις και ελαφρύνσεις στη φορολογία εισοδήματος και άλλες διατάξεις", 
2. Ονομαστική ψηφοφορία επί της αρχής του σχεδίου νόμου του Υπουργείου Οικονομικών, 
3. Κατάθεση εκθέσεων Διαρκούς Επιτροπής: Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει τις εκθέσεις της στα σχέδια νόμων του Υπουργείου Δημόσιας Τάξης: α. "Κύρωση της Συμφωνίας συνεργασίας μεταξύ του Υπουργείου Δημόσιας Τάξης της Ελληνικής Δημοκρατίας και του Υπουργείου Εσωτερικών της Αραβικής Δημοκρατίας της Αιγύπτου σε θέματα αρμοδιότητάς τους", β. "Κύρωση της Συμφωνίας συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κροατίας σχετικά με την καταπολέμηση της διεθνούς παράνομης διακίνησης ναρκωτικών και ψυχοτρόπων ουσιών, της διεθνούς τρομοκρατίας και του οργανωμένου εγκλήματος", 
ΟΜΙΛΗΤΕΣ 
1. Επί των επικαίρων ερωτήσεων. 
Ι. Προς τον Πρωθυπουργό 
ΔΙΑΜΑΝΤΙΔΗΣ Ι., 
ΣΗΜΙΤΗΣ Κ., 
ΣΙΟΥΦΑΣ Δ., 
ΙΙ. Προς τους Υπουργούς 
ΑΝΘΟΠΟΥΛΟΣ Ι., 
ΚΑΡΑΤΑΣΟΣ Γ., 
ΛΟΥΛΕ Α., 
ΜΠΡΑΤΑΚΟΣ Α., 
ΝΙΩΤΗΣ Γ., 
ΠΑΠΑΝΔΡΕΟΥ Β., 
ΤΑΣΟΥΛΑΣ Α., 
ΦΑΡΜΑΚΗΣ Ν., 
2. Επί του σχεδίου νόμου του Υπουργείου Οικονομικών 
ΑΛΟΓΟΣΚΟΥΦΗΣ Γ., 
ΑΠΟΣΤΟΛΟΥ Ε., 
ΒΕΖΔΡΕΒΑΝΗΣ Η., 
ΓΚΑΤΖΗΣ Ν., 
ΔΡΥΣ Γ., 
ΖΑΦΕΙΡΟΠΟΥΛΟΣ Ε., 
ΘΑΝΟΣ Δ., 
ΙΝΤΖΕΣ Α., 
ΚΕΔΙΚΟΓΛΟΥ Β., 
ΛΕΒΟΓΙΑΝΝΗΣ Ν., 
ΜΗΤΣΟΤΑΚΗΣ Κ., 
ΠΑΠΑΔΗΜΟΠΟΥΛΟΣ Ι., 
ΠΑΠΑΔΟΠΟΥΛΟΣ Α., 
ΠΑΠΑΝΤΩΝΙΟΥ Γ., 
ΠΕΠΟΝΗΣ Α., 
ΡΕΓΚΟΥΖΑΣ Α., 
ΣΠΥΡΙΟΥΝΗΣ Κ., 
ΣΠΥΡΟΥ Σ., 
ΣΤΑΥΡΑΚΑΚΗΣ Μ., 
ΣΦΥΡΙΟΥ Κ., 
ΤΣΑΦΟΥΛΙΑΣ Γ., 
ΤΣΟΒΟΛΑΣ Δ.
 
ΠΡΑΚΤΙΚΑ ΒΟΥΛΗΣ
Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Δ'
ΣΥΝΕΔΡΙΑΣΗ Θ'
Τετάρτη 13 Οκτωβρίου 1999
------------------------
Αθήνα, σήμερα στις 13 Οκτωβρίου 1999, ημέρα Τετάρτη και ώρα 18.20' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 12.10.1999 εξουσιοδότηση του Σώματος, επικυρώθηκαν με ευθύνη του Προεδρείου τα Πρκατικά της Η' συνεδριάσεώς του, της 12ης Οκτωβρίου 1999 σε ό,τι αφορά την ψήφιση στο σύνολο των σχεδίων νόμων 1."Κύρωση της Σύμβασης αμοιβαίας δικαστικής συνδρομής σε ποινικές υποθέσεις μεταξύ της Κυβέρνησης της Ελληνικής Δημοκρατίας και της Κυβέρνησης του Καναδά".
2."Κύρωση της Συμφωνίας μεταξύ της Κυβέρνησης της Ελληνικής Δημοκρατία και της Κυβέρνησης της Ουκρανίας για εκπαιδευτική, επιστημονική και πολιτιστική συνεργασία".
3."Κύρωση της Συμφωνίας οπτικοακουστικών συμπαραγωγών μεταξύ της Κυβέρνησης της Ελληνικής Δημοκρατίας και της Κυβέρνησης του Καναδά". 4."Ρύθμιση συνταξιοδοτικών θεμάτων προσωπικού ΕΡΤ ΑΕ και άλλες διατάξεις".
5."Κύρωση της Συμφωνίας για την οικονομική εταιρική σχέση, τον πολιτικό συντονισμό και τη συνεργασία μεταξύ της Ευρωπαϊκής Κοινότητας και των Κρατών-Μελών της αφ'ενός, και των Ηνωμένων Πολιτειών του Μεξικού αφ' ετέρου".
6."Κύρωση της Σύμβασης μεταξύ των Κρατών-Μελών των Ευρωπαϊκών Κοινοτήτων περί απλοποίησης των διαδικασιών διεκδίκησης της διατροφής".).
Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από τον κ. Νικόλαο Λεβογιάννη, Βουλευτή Νομού Κυκλάδων τα ακόλουθα: (Το κείμενο των ανακοινώσεων υπάρχει στο τεύχος των Πρακτικών της Βουλής).
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να σας ανακοινώσω το δελτίο των επικαίρων ερωτήσεων της Πέμπτης 14 Οκτωβρίου 1999.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 4. Καν. Βουλής) 1. Η με αριθμό 39/8.10.99 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ελένης Ανουσάκη προς τον Υπουργό Δημόσιας Τάξης, σχετικά με την επίλυση του προβλήματος της ανεξέλεκτης εισόδου αλλοδαπών στη χώρα μας κλπ.
2. Η με αριθμό 42/8.10.99 επίκαιρη ερώτηση του Βουλευτή της Νέας Δημοκρατίας κ. Αθανάσιου Γιαννόπουλου προς τον Υπουργό Δικαιοσύνης, σχετικά με τα αποτελέσματα της διενέργειας δικαστικού ελέγχου για πολεοδομικές παραβάσεις, στο Λαϊκό Νοσοκομείο Αθηνών.
3. Η με αριθμό 53/11.10.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ευάγγελου Μπούτα προς τον Υπουργό Ανάπτυξης, σχετικά με τη λειτουργία του εργοστασίου ΜΙΣΚΟ στην Πάτρα κλπ. 4. Η με αριθμό 48/11.10.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς τον Υπουργό Εθνικής Παιδείας και Θρησκευμάτων, σχετικά με την επίλυση λειτουργικών προβλημάτων των Τεχνολογικών Επαγγελματικών Εκπαιδευτηρίων (Τ.Ε.Ε.) κλπ.
5. Η με αριθμό 56/11.10.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Τσαφούλια προς τον Υπουργό Εργασίας και Κοινωνικών Ασφαλίσεων, σχετικά με τις προθέσεις του Υπουργείου για την προκήρυξη του προγράμματος "Σύνδεσης Κατάρτισης και Απασχόλησης".
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 4 Καν. Βουλής) 1. Η με αριθμό 44/11.10.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς την Υπουργό Εσωτερικών, Δημόσιας Διοίκησης και Αποκέντρωσης σχετικά με την αξιοποίηση και κατοχύρωση των αρμοδιοτήτων των Τοπικών Συμβουλίων.
2. Η με αριθμό 50/11.10.99 επίκαιρη ερώτηση του Βουλευτή της Νέας Δημοκρατίας κ. Ελευθέριου Παπαγεωργόπουλου προς τους Υπουργούς Εργασίας και Κοινωνικών Ασφαλίσεων, Ανάπτυξης, σχετικά με την καταβολή των δεδουλευμένων στους εργαζόμενους, στη μεταλλευτική επιχείρηση ΒΙΟΜΑΓΝ, στην Εύβοια κλπ.
3. Η με αριθμό 54/11.10.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Απόστολου Τασούλα προς τον Υπουργό Εργασίας και Κοινωνικών Ασφαλίσεων, σχετικά με τη διασφάλιση λειτουργίας του 1ου Νοσοκομείου του Ιδρύματος Κοινωνικών Ασφαλίσεων (ΙΚΑ) στην Πεντέλη κλπ.
4. Η με αριθμό 38/7.10.99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τον Υπουργό Εργασίας και Κοινωνικών Ασφαλίσεων, σχετικά με τη στεγαστική αποκατάσταση, των δικαιούχων του Οργανισμού Εργατικής Κατοικίας, που επλήγησαν από το σεισμό της 7ης Σεπτεμβρίου.
5. Η με αριθμό 55/11.10.99 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Υγείας και Πρόνοιας, σχετικά με τη λήψη μέτρων για την καλύτερη οργάνωση και λειτουργία των νοσοκομείων, την αξιοποίηση της υπάρχουσας υποδομής κλπ.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμεθα στη συζήτηση των ΕΠΙΚΑΙΡΩΝ ΕΡΩΤΗΣΕΩΝ Επίκαιρες Ερωτήσεις πρώτου κύκλου.
Πρώτη είναι η με αριθμό 59/2/11.10.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Διαμαντίδη προς τον κύριο Πρωθυπουργό, σχετικά με τις προοπτικές και τα ενδεχόμενα προβλήματα που θα αντιμετωπίσει η χώρα μας, μετά την ένταξή της στην Οικονομική Νομισματική 'Ενωση.
Η επίκαιρη ερώτηση του κ. Διαμαντίδη έχει ως εξής: "Εκτιμάται ότι η Ελλάδα θα πετύχει τους στόχους της για ένταξη στην Ο.Ν.Ε. και σύγκλιση με τα κριτήρια του Μάαστριχτ, σύμφωνα με το χρονοδιάγραμμα της Κυβέρνησης.
'Ομως, εύλογα αναφύεται το ερώτημα για τις προοπτικές και τα ενδεχόμενα προβλήματα που θα αντιμετωπίσει η χώρα στη μετά Ο.Ν.Ε. εποχή. Ερωτάται ο κύριος Πρωθυπουργός: α. Θα ενισχυθούν οι συνθήκες για μεγαλύτερη ανάπτυξη και σύγκλιση του βιοτικού επιπέδου προς το μέσο όρο της Ευρωπαϊκής 'Ενωσης; β. Ειδικότερα μέσα από ποιες εξελίξεις στην οικονομία και πολιτικές της Κυβέρνησης μπορεί να επιτευχθεί ο στόχος αυτός, να αντιμετωπιστούν τα προβλήματα και να επιτευχθεί ένας πιο ισχυρός αναπτυξιακός μετασχηματισμός στον ορίζοντα της πρώτης δεκαετίας του νέου αιώνα;".
Ο κύριος Πρωθυπουργός έχει το λόγο.
Βέβαια το θέμα είναι μεγάλο αλλά αναγκαστικώς έχετε μόνο τρία λεπτά. 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, έχουμε επανειλημμένα τονίσει ότι η ένταξη της χώρας στην Οικονομική και Νομισματική 'Ενωση είναι ένα μέσο για να ανεβάσουμε το βιοτικό επίπεδο του ελληνικού λαού, την ευημερία του.
'Ηδη έχουμε ρυθμούς ανάπτυξης, οι οποίοι είναι από τους πιο ψηλούς στην Ευρώπη και υπολογίζεται ότι μετά την ένταξη ο ρυθμός ανάπτυξης θα είναι πάνω από 4% το χρόνο, μπορεί να φθάσει και το 5% ανάλογα με τους ρυθμούς ανάπτυξης της υπόλοιπης Ευρωπαϊκής 'Ενωσης.
Υπολογίζουμε έτσι ότι μετά το 2000, το 2004, θα έχουμε επιτύχει ένα βιοτικό επίπεδο, το οποίο θα είναι άνω του 80% του μέσου ευρωπαϊκού όρου, ο οποίος μέσος ευρωπαϊκός όρος καθορίζεται από το ευρωπαϊκό επίπεδο των ανεπτυγμένων χωρών του Βορρά.
Αλλά δεν είναι μονάχα ο ρυθμός ανάπτυξης, ο οποίος αλλάζει τα δεδομένα. Υπάρχουν και πολλά άλλα στοιχεία.
'Ενα παράδειγμα είναι τα επιτόκια. Αυτήν τη στιγμή το επιτόκιο, όπως καθορίζεται από την Τράπεζα της Ελλάδος, για τη διατραπεζική αγορά είναι 12% και το επιτόκιο χορηγήσεων κυμαίνεται από το 14% και πάνω. 'Οταν ενταχθούμε στην Οικονομική και Νομισματική 'Ενωση θα πέσουν τα επιτόκια περίπου στο ευρωπαϊκό επίπεδο. Το ευρωπαϊκό επίπεδο του διατραπεζικού επιτοκίου είναι 3% περίπου και αυτό σημαίνει ότι το επίπεδο χορηγήσεων θα είναι στη χώρα μας γύρω στο 7%. Φθηνό επιτόκιο σημαίνει περισσότερες δυνατότητες δραστηριοποίησης των επιχειρήσεων, σημαίνει, όπως και τα άλλα τα οποία θα αναφέρω, ότι θα έχουμε περισσότερη απασχόληση και δυνατότητες.
'Ενα τρίτο σημείο, το οποίο πρέπει να έχουμε υπόψη μας, είναι ότι θα πραγματοποιηθεί ένας θεαματικός ρυθμός επενδύσεων, μία θεαματική αύξηση επενδύσεων. Παρατηρείται ήδη μια συνεχής αύξηση επενδύσεων και όπως θα έχετε διαβάσει στις εφημερίδες, το επιχειρηματικό τοπίο αλλάζει συνεχώς με συγχωνεύσεις επιχειρήσεων, με συνεργασίες επιχειρήσεων, με το να δημιουργούνται επιχειρήσεις για νέες δραστηριότητες. 'Ολη αυτή η τάση θα εντατικοποιηθεί και θα έχουμε και εξ αυτού του λόγου περισσότερη απασχόληση.
Η ένταξη στην ΟΝΕ θα σημάνει επίσης και τη συνέχιση της πολιτικής σταθερότητας. Οι επιχειρήσεις θα είναι ασφαλείς για το μέλλον, γιατί και η ελληνική οικονομία θα πορεύεται το δρόμο της ευρωπαϊκής οικονομίας. Θα υπάρχει το ίδιο νόμισμα. Θα μπορούν να κάνουν τους υπολογισμούς τους με τον τρόπο με τον οποίο τους κάνουν οι ευρωπαϊκές επιχειρήσεις. Αυτό σημαίνει, επίσης, ότι θα έχει το κράτος πολύ περισσότερες δυνατότητες, όπως έδειξε η τελευταία περίοδος, θα έχει περισσότερους πόρους, θα έχει υγιείς πόρους, για να τους αφιερώσει στην κοινωνική πολιτική.
Αυτά είναι μερικές ενδείξεις, μερικά παραδείγματα του ότι η πορεία την οποία ακολουθούμε, η οικονομική μας πορεία, είναι μια οικονομική πορεία, η οποία θα έχει ως υπαρκτό πράγματι αποτέλεσμα την αύξηση του βιοτικού επιπέδου και τις καλύτερες συνθήκες ζωής για τον ελληνικό λαό. 
ΠΡΟΕΔΡΟΣ (Απόστολος Κακλαμάνης): Ο κ. Διαμαντίδης έχει το λόγο. 
ΙΩΑΝΝΗΣ ΔΙΑΜΑΝΤΙΔΗΣ: Κύριε Πρόεδρε, είναι γνωστό και αποδεκτό από όλα τα ευρισκόμενα σήμερα στη Βουλή κόμματα, αλλά και από όλο τον ελληνικό λαό, ότι η χώρα μας θα πετύχει τους στόχους της για την ένταξή της στην ΟΝΕ και τη σύγκλισή της με τα κριτήρια του Μάαστριχτ σύμφωνα με το χρονοδιάγραμμα της Κυβέρνησης. Νομίζω ότι αυτό οφείλεται κυρίως στη σταθερή και συνετή πολιτική της Κυβέρνησης σε όλους τους τομείς και ιδιαίτερα στην οικονομία.
Γιατί σήμερα, κύριε Πρωθυπουργέ, με αυτά που μας είπατε προηγουμένως, αλλά και με άλλα πολλά που έχετε πει κατά καιρούς, αποδεικνύεται, ότι η Κυβέρνηση και σχέδιο έχει και τη βούληση, αλλά και την ικανότητα να πετυχαίνει τους στόχους, οδηγώντας την Ελλάδα στη νέα χιλιετία με τις καλύτερες προοπτικές.
Η ερώτησή μου, κύριε Πρωθυπουργέ, πηγάζει από την πραγματική αγωνία του ελληνικού λαού για τη μετά Ο.Ν.Ε. εποχή, μια αγωνία που πιστεύω κακοπροαίρετα και για μικροκομματικές σκοπιμότητες καλλιεργείται από κάποιους στον ελληνικό λαό.
Πιστεύω ότι τα μέτρα που είπατε τώρα, αλλά και ενδεχομένως άλλα μέτρα που θα ανακοινώσετε, ανταποκρίνονται στο σχέδιο ανάπτυξης της χώρας μας μέσα από το Γ' Κοινοτικό Πλαίσιο Στήριξης. Πιστεύω ότι χρειάζονται περαιτέρω μέτρα και για την αναδιοργάνωση της αγροτικής πολιτικής, αλλά και για τις δραστηριότητες της κοινωνικής στήριξης, της κοινωνικής συνοχής και αλληλεγγύης. Και νομίζω ότι αυτά θα είναι πάρα πολύ σημαντικά μέτρα, γιατί πιστεύω ότι όλα αυτά τα μέτρα εγγυώνται την περαιτέρω ανάπτυξη του βιοτικού επιπέδου του λαού μας πάνω από 4% και 5%, όπως επίσης και την περαιτέρω προσέγγιση στο 80% που αναφέρατε στο μέσο όρο της Ευρωπαϊκής 'Ενωσης.
Θα πρέπει, πιστεύω, να υπάρξει μια περαιτέρω βελτίωση στο επίπεδο της απασχόλησης, κύριε Πρόεδρε, καθώς και στην άρση των περιφερειακών ανισοτήτων γιατί σε κάποιες περιοχές, όπως είναι η 'Ηπειρος και η Θεσσαλία, αλλά και κάποιες περιοχές της δυτικής Αττικής και κυρίως στον Πειραιά, αυτές είναι ορατές.
Είμαι βέβαιος, κύριε Πρόεδρε, ότι αυτή η προσπάθεια της Κυβέρνησης θα στεφθεί με επιτυχία και θα αναγνωριστεί από τον ελληνικό λαό.
ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός έχει το λόγο. 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, με αφορμή τα όσα είπε ο συνάδελφος κ. Διαμαντίδης, θα ήθελα να τονίσω και εγώ ότι στην προσπάθεια αυτή της αυτοτροφοδοτούμενης ανάπτυξης και της βελτίωσης του βιοτικού επιπέδου έχουμε τα μέσα για να πετύχουμε. Και τα μέσα είναι το σχέδιο ανάπτυξης, το οποίο στηρίζεται στο Γ' Κοινοτικό Πλαίσιο Στήριξης. 'Εχουμε επανειλημμένα αναφέρει ότι χάρη στη διαπραγμάτευση που έγινε στο Βερολίνο έχουμε εξασφαλίσει τους πόρους για το Γ' Κοινοτικό Πλαίσιο Στήριξης ύψους δεκαπέντε τρισεκατομμυρίων (15.000.000.000.000) δραχμών περίπου, ιδιωτικούς και δημόσιους και από την Ευρωπαϊκή 'Ενωση. Επίσης, έχουμε εξασφαλίσει πόρους για τον αγροτικό τομέα ύψους εννέα τρισεκατομμυρίων (9.000.000.000.000) δραχμών περίπου, οι οποίοι είναι επίσης ιδιωτικοί και δημόσιοι και σ'αυτούς προστίθενται οι πόροι τους οποίους διαθέτουμε εμείς από ιδιωτικές και δημόσιες πηγές για τον κοινωνικό προϋπολογισμό, οι οποίοι ανέρχονται για μια τετραετία περίπου σε σαράντα πέντε τρισεκατομμύρια (45.000.000.000.000) δραχμές.
'Εχουμε επίσης τα σχέδια, τον προγραμματισμό για την αξιοποίηση αυτών των πόρων. Το σχέδιο ανάπτυξης παρουσιάστηκε στις γενικές του γραμμές στην Ευρωπαϊκή Επιτροπή τώρα και βρίσκεται υπό συζήτηση και πρόκειται να ολοκληρώσουμε αυτήν την επεξεργασία μέχρι το τέλος του χρόνου.
Η πορεία μας, λοιπόν, είναι μια πορεία που έχει ένα καθορισμένο πια και επεξεργασμένο πλαίσιο -έχουμε τις εμπειρίες του παρελθόντος- και γι'αυτό πιστεύω ότι μπορούμε να είμαστε αισιόδοξοι.
ΠΡΟΕΔΡΟΣ (Απόστολος Κακλαμάνης): Δεύτερη είναι η με αριθμό 46/1/11.10.99 επίκαιρη ερώτηση του Βουλευτή της Νέας Δημοκρατίας κ. Δημητρίου Σιούφα προς τον κύριο Πρωθυπουργό, σχετικά με τις προθέσεις της Κυβέρνησης να εφαρμόσει το ν.2333, για τη σύσταση Εθνικών Διακομματικών Επιτροπών για την Εξωτερική Πολιτική, τη Δημόσια Διοίκηση και την Παιδεία.
Η επίκαιρη ερώτηση του κ. Σιούφα, συνοπτικώς έχει ως εξής: "Το 1995, η Βουλή ψήφισε το νόμο 2333 για τη σύσταση Εθνικών Διακομματικών Επιτροπών για την εξωτερική πολιτική, τη Δημόσια Διοίκηση και την Παιδεία. Ο νόμος αυτός παραμένει ανενεργός.
Για τη Δημόσια Διοίκηση, η επιτροπή συγκροτήθηκε, αλλά αγνοήθηκε προκλητικά, και εξαναγκάστηκε σε αυτοδιάλυση όταν η Κυβέρνηση δεν έφερε ενώπιόν της το μείζονος σημασίας νομοσχέδιο "Καποδίστριας".
Για την Παιδεία, επιτροπή ουδέποτε συγκροτήθηκε, ενώ το Εθνικό Συμβούλιο Παιδείας που προβλεπόταν από τον ν.2327/95 δέχθηκε, όταν συνεδρίασε, έντονη κυβερνητική επίθεση, ώστε να μην αποπειραθεί να ξανασυνεδριάσει.
Για την εξωτερική πολιτική, αναπτύχθηκε πρωτοβουλία συνεννόησης με τις ηγεσίες των Κομμάτων από τον νέο Υπουργό στη διάρκεια της οποίας επιβεβαιώθηκε η σταθερή θέση όλων για τη συγκρότηση της προβλεπόμενης επιτροπής.
Ενώ, όμως, διαπίστωνε την ομόθυμη βούληση των κομμάτων και ενώ ο Πρόεδρος της Νέας Δημοκρατίας κ. Κώστας Καραμανλής έθετε και πάλι το θέμα στη συζήτηση για την εξωτερική πολιτική (αρχές Μαρτίου 1999) ο Πρωθυπουργός ακύρωνε μονομερώς τις σχετικές συνεννοήσεις, αποκαλύπτοντας ότι επιχειρούσαν απλά και μόνο ένα παιχνίδι εντυπώσεων.
Ερωτάται ο Πρωθυπουργός: 1. Πρόκειται να ανταποκριθεί στη συνταγματική επιταγή και να θέσει σε εφαρμογή το νόμο 2333 τον οποίο και ο ίδιος ψήφισε; Εάν "όχι", γιατί δεν προχωρεί στην κατάργησή του; 2. Πρόκειται να λειτουργήσει εκ νέου το Εθνικό Συμβούλιο Παιδείας και αν όχι, γιατί δεν προχωρεί στην κατάργησή του; 3. Ποιοι λόγοι τον ωθούν σε μια τέτοια πολιτική ασυνέπεια;" Ο κύριος Πρωθυπουργός έχει το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, η συνεργασία ανάμεσα στα κόμματα και ο διάλογος ανάμεσα στα κόμματα είναι κάτι απόλυτα επιθυμητό το οποίο πρέπει να επιδιώκουμε.
Η ερώτηση της Νέας Δημοκρατίας προσπαθεί να εκμεταλλευθεί αυτό το ενδιαφέρον των πολιτών,είναι όμως στην ουσία της υποκριτική. Διότι αν δούμε την ιστορία των προσπαθειών για πραγματικό διάλογο και συνεννόηση, θα διαπιστώσουμε ότι η Νέα Δημοκρατία πάντα εκμεταλλεύθηκε την οποιαδήποτε κατάσταση κοινής αντιμετώπισης των πραγμάτων όχι για να συμβάλει στο διάλογο αλλά για να καταγγείλει, να παρουσιάσει μια άποψη της κυβερνητικής πολιτικής,η οποία δεν ανταποκρίνεται στα πράγματα και να ματαιώσει πραγματικά την προσπάθεια του διαλόγου.
'Ενας πραγματικός διάλογος μπορεί να γίνει μονάχα όταν υπάρχει από την Αξιωματική Αντιπολίτευση η θέληση να μην καταστεί υπεύθυνη η Κυβέρνηση για το οποιοδήποτε φαινόμενο της ελληνικής κοινωνίας,αλλά να συμβάλει και η Αξιωματική Αντιπολίτευση στην αντιμετώπιση των φαινομένων αυτών από τη δική της σκοπιά. Τέτοια προσπάθεια συμβολής δεν υπάρχει και γι'αυτό οι όποιες προσπάθειες διακομματικής συνεργασίας έγιναν μέχρι σήμερα,ναυάγησαν.
Η διακομματική επιτροπή της Δημόσιας Διοίκησης συνεδρίασε για ορισμένα θέματα έξι φορές συγκεκριμένα, όταν ήρθε όμως στην επιτροπή αυτό το μεγάλο θέμα του σχεδίου "Καποδίστριας" με την πρωτοβουλία του τότε Υπουργού Εσωτερικών, κ. Παπαδόπουλου, η Νέα Δημοκρατία, όπως θα θυμάστε, ενώ αυτό ήταν το κεντρικό θέμα της αποκέντρωσης της ελληνικής υπαίθρου και της λειτουργίας της Τοπικής Αυτοδιοίκησης, κατήγγειλε και το σχέδιο, δεν συμμετείχε στην επιτροπή και εκ των υστέρων δήλωσε ότι πρόκειται να ματαιώσει αυτήν τη νομοθεσία στην οποία δεν συνεργάσθηκε.
'Οσον αφορά το θέμα της παιδείας, όταν ο κ. Αρσένης πρότεινε τον Αύγουστο του 1997 τα κόμματα να καθήσουν μαζί να δουν την εκπαιδευτική μεταρρύθμιση, πάλι η Νέα Δημοκρατία όχι μονάχα δε συμμετείχε αλλά δεν απήντησε καν σ'αυτήν την προσπάθεια και όπως ξέρουμε εκ των υστέρων στις κινητοποιήσεις προσπάθησε να ματαιώσει την εκπαιδευτική μεταρρύθμιση μη προτείνοντας τίποτε συγκεκριμένο, αλλά αρνούμενη συνεχώς.
'Οσον αφορά δε τα θέματα εξωτερικής πολιτικής είναι γνωστό ότι όποιες προσπάθειες έγιναν ήταν προσπάθειες οι οποίες οδήγησαν σε πλειοδοσία και δεν είναι δυνατή βέβαια μια συνεννόηση όταν ο άλλος έχει συνεχώς όρους στη δική του γλώσσα που φθάνουν από την προδοσία μέχρι την υποχωρητικότητα ή τη δήθεν εκχώρηση των δικαιωμάτων της Ελλάδας.
Εν πάση περιπτώσει, θέλω να πω για την εξωτερική πολιτική ότι μπορώ να σας αναφέρω αριθμούς συναντήσεων. Οι Υπουργοί Εξωτερικών έχουν κάνει πάρα πολλές συναντήσεις με όλα τα κόμματα της Αντιπολίτευσης για να παρουσιάσουν και να συζητήσουν τις θέσεις τους. Προσπάθησαν και προσπαθούν να υπάρχει αυτή η συζήτηση. Εμείς πιστεύουμε ότι αυτή η συνεννόηση, έτσι όπως είναι το κλίμα, πρέπει να γίνεται στις Διαρκείς Επιτροπές της Βουλής για την εξωτερική πολιτική, για τη Δημόσια Διοίκηση κλπ. Εκεί είναι το βήμα όπου μπορούν να ανταλλαγούν απόψεις, μπορεί να έρθουν εμπειρογνώμονες και να υπάρξει πραγματικός διάλογος.
ΠΡΟΕΔΡΟΣ (Απόστολος Κακλαμάνης): Ο κ. Σιούφας έχει το λόγο.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, ζήτησα από τον Πρωθυπουργό να απαντήσει στη συνταγματική υποχρέωση, στο σεβασμό του Συντάγματος και της Βουλής αν προτίθεται να καταργήσει τους νόμους που δεν εφαρμόζονται. Γιατί, δεν νοείται, κύριε Πρόεδρε, να ισχύουν νόμοι, οι οποίοι δεν εφαρμόζονται από την Κυβέρνηση, η οποία Κυβέρνηση από το Σύνταγμα οφείλει -είναι το πρώτο πράγμα που πρέπει να κάνει- να εφαρμόζει τους νόμους. Αυτό είναι το πρώτο και σ'αυτό ο Πρωθυπουργός δεν απήντησε.
Δεύτερον, κύριε Πρωθυπουργέ, δεν θα το αποδώσω σε εσάς, αλλά να ελέγξετε αυστηρά εκείνους που σας ενημέρωσαν ότι ήλθε στη διακομματική επιτροπή Δημόσιας Διοίκησης το σχέδιο νόμου "Καποδίστριας".
Επειδή δεν έφερε η Κυβέρνηση και το Υπουργείο το συγκεκριμένο σχέδιο νόμου σε αυτή την επιτροπή, εμείς αποχωρήσαμε και γι' αυτό αυτοδιαλύθηκε, διότι το σημαντικότερο νομοθέτημα που θα συζητούσε, πριν έλθει στην Εθνική Αντιπροσωπεία, ήταν το σχέδιο "Καποδίστριας".
Συνεπώς δεν σας ενημέρωσαν σωστά και να τους ελέγξετε γιατί σας οδήγησαν στο να πείτε ανακρίβειες στην Εθνική Αντιπροσωπεία.
Σε ό,τι αφορά την ύπαρξη των Διαρκών Επιτροπών στη Βουλή έχω να πω ότι επιτροπές υπήρχαν και πριν ψηφιστούν αυτοί οι δύο νόμοι, κύριε Πρωθυπουργέ. Εν τούτοις όμως, η Κυβέρνησή σας έφερε τα δύο αυτά σχέδια νόμου στη Βουλή, έγιναν νόμοι του κράτους και δεν εφαρμόζονται.
Συνεπώς απεδείχθη για μία ακόμα φορά ότι είστε συναινετικός στη θεωρία, αλλά μονοκρατορικός στην πράξη και στο τέλος συγχυτικός στις εξηγήσεις. 'Οταν οι περιστάσεις σας πιέζουν, ζητάτε τη συναίνεση. 'Οταν η νέα κρίση κάνει την προηγούμενη να λησμονηθεί, αναζητείτε νέα συναίνεση για την τρέχουσα κρίση, αλλά τρέχουσα συναίνεση δεν μπορεί να σταθεί. Επίσης ελπίζουμε ότι θα είχατε αποκτήσει όλα αυτά τα χρόνια και από την εμπειρία -τόσα γεγονότα- ιδιαίτερα στα θέματα εξωτερικής πολιτικής τη συναίνεση να τη θέλετε από μόνος σας και όχι να σας τη ζητάει η Αντιπολίτευση και μία έμπρακτη συναίνεση. Προφανώς αφήνετε αυτό το θέμα να είναι το απόλυτο όπλο σας στις προσεχείς βουλευτικές εκλογές με τις οποίες να λέτε "ψηφίστε τον κ. Σημίτη, ώστε στα επόμενα χρόνια να αντιληφθεί, να καταλάβει και να εφαρμόσει τι σημαίνει συναίνεση". Αποδεικνύεται, συνεπώς, από τα πράγματα ότι οι καθαρές λύσεις, όπως ζητούσατε και ζητάτε, στην πραγματικότητα δεν είναι καθαρές λύσεις, ούτε καθαρές απαντήσεις, αλλά εκείνο το οποίο θα μπορούσα να πω είναι καθαρή παραπλάνηση και της Εθνικής Αντιπροσωπείας, αλλά και ολόκληρου του ελληνικού λαού. Βεβαίως την απάντηση θα την πάρετε στις προσεχείς εκλογές τόσο για την αποτυχία σας, αλλά ταυτόχρονα και για το γεγονός ότι κάθε φορά βρίσκετε τρόπους και αφορμές να παραπλανάτε τον ελληνικό λαό. Αυτό δεν θα έχει άλλη συνέχεια.
ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός έχει το λόγο. 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, εγώ αναφέρθηκα στο πνεύμα με το οποίο αντιλαμβάνεται η Νέα Δημοκρατία τη συνεργασία σε κοινές επιτροπές, το διάλογο, τη συζήτηση.
Θα σας φέρω και ένα άλλο πολύ χαρακτηριστικό παράδειγμα. Εμείς είχαμε πει ότι για ορισμένες προμήθειες του δημοσίου, ιδιαίτερα μεγάλης σημασίας, θα συσταθούν επιτροπές και στις επιτροπές αυτές θα συμμετέχουν εκπρόσωποι των κομμάτων.
Πράγματι τα κόμματα έστειλαν εκπροσώπους και μετά από λίγο η Νέα Δημοκρατία εδήλωσε διά του Αρχηγού της ότι αποχωρεί από αυτές τις κοινοβουλευτικές επιτροπές, συγκεκριμένα στις 24 Ιουλίου 1997. Συμμετείχε και απεχώρησε. Και θα νόμιζε κανείς ότι η αποχώρηση αυτή έγινε, ίσως διότι στις επιτροπές αυτές δεν εισακούστηκαν τα όσα έλεγαν οι εκπρόσωποι της Νέας Δημοκρατίας ή δεν γινόταν διάλογος.
'Εχω εδώ το γράμμα του κ. Ευστράτιου Σκλήρη, τον οποίο είχε ορίσει η Νέα Δημοκρατία ως εκπρόσωπο σε μία επιτροπή από αυτές για τις προμήθειες, ο οποίος εκθέτει: "Σε εκτέλεση οδηγιών του κόμματος της Νέας Δημοκρατίας, που είχα την τιμή να εκπροσωπώ στη διακομματική, διακόπτω τη συμμετοχή μου από σήμερον. Οι λόγοι και θέσεις του κόμματος της Ν.Δ. επί της συμμετοχής εκπροσώπου της θα σας γνωστοποιηθούν διά της κοινοβουλευτικής διαδικασίας. Επιθυμώ να εκφράσω την εκτίμησή μου σε σας τους εκπροσώπους της Κυβερνήσεως και ειδικότερα για όλα τα μέλη των κομμάτων της Αντιπολιτεύσεως, καθώς και τους υπηρεσιακούς παράγοντες με τους οποίους είχα τη χαρά να συνεργαστώ και παρακαλώ για τη γνωστοποίση της παρούσας. Σε όλους σας εύχομαι κουράγιο και επιτυχία διά το καλό του ελληνικού έθνους".
(Στο σημείο αυτό ο κύριος Πρωθυπουργός καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) Ο άνθρωπος δηλαδή, φεύγει επειδή του λένε να φύγει, δεν έχει όμως να αναφέρει τίποτα συγκεκριμένο.
Θα μπορούσα να αναφέρω και μία δήλωση του εκπροσώπου του ΔΗ.Κ.ΚΙ.
Το ΔΗ.Κ.ΚΙ. απεχώρησε και αυτό από τις επιτροπές προμηθειών, αυτές που σας ανέφερα διότι, όπως δήλωσε το ΔΗ.Κ.ΚΙ., δεν του δίνεται η σημασία, η οποία πρέπει στα δημόσια Μέσα Μαζικής Ενημέρωσης.
Τώρα τι σχέση έχει το ένα με τα άλλα, δεν το καταλαβαίνω. Αυτή είναι η θέση εκείνων οι οποίοι θέλουν να κάνουν μία συνεχή και μόνιμη αντιπαράθεση και δεν ενδιαφέρονται για την ουσία.
Εμείς θέλουμε διάλογο για την ουσία, θέλουμε δημιουργική αντιπαράθεση και σύνθεση. Δεν είναι δυνατή με τη νοοτροπία την οποία έχει σήμερα η Αντιπολίτευση.
Ευχαριστώ.
(Χειροκροτήματα από την πτέρυγα του ΠΑΣΟΚ) 
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, θα παρακαλέσω να προταχθεί η ερώτηση του κ. Μπρατάκου προς την Υπουργό Εσωτερικών και Δημόσιας Διοίκησης, λόγω επειγούσης ανάγκης της ιδίας.
Το Σώμα συμφωνεί; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Το Σώμα συνεφώνησε.
Δεύτερη είναι η με αριθμό 47/11.10.99 επίκαιρη ερώτηση δευτέρου κύκλου του Βουλευτή της Νέας Δημοκρατίας κ. 'Αγγελου Μπρατάκου προς την Υπουργό Εσωτερικών, Δημόσιας Διοίκησης και Αποκέντρωσης σχετικά με τον τρόπο που θα ψηφίσουν οι ετεροδημότες στις επόμενες εθνικές εκλογές, η οποία έχει ως εξής: "Βάσει της ισχύουσας εκλογικής νομοθεσίας και ειδικότερα των νόμων 2672/98, άρθρο 11, παράγραφος 4 και 2623/98 άρθρο 1 και 2, "οι εκλογείς που διαμένουν σε δήμο ή κοινότητα άλλης εκλογικής περιφέρειας από εκείνη στους εκλογικούς καταλόγους της οποίας είναι εγεγραμμένοι, αποκαλούμενοι εφεξής "ετεροδημότες", μπορούν να ασκούν το εκλογικό τους δικαίωμα κατά τις γενικές βουλευτικές εκλογές, τις εκλογές για την ανάδειξη αντιπροσώπων στο Ευρωπαϊκό Κοινοβούλιο και τα δημοψηφίσματα στον τόπο διαμονής τους", συντασσομένων ειδικών εκλογικών καταλόγων ετεροδημοτών. Το σύστημα αυτό εφαρμόστηκε στις πρόσφατες εκλογές για το Ευρωπαϊκό Κοινοβούλιο.
'Ηδη ευρισκόμεθα ατύπως μεν, ουσιαστικώς δε σε πορεία για τη διενέργεια των εθνικών εκλογών.
Κατόπιν των ανωτέρω ερωτάται η κυρία Υπουργός Εσωτερικών, Δημόσιας Διοίκησης και Αποκέντρωσης: Με ποιο τρόπο θα ψηφίσουν οι ετεροδημότες στις επικείμενες εθνικές εκλογές;" (Θόρυβος στην Αίθουσα) Υποθέτω ότι σας ενδιαφέρει πώς θα ψηφίσουν οι εκλογείς σας, κύριοι συνάδελφοι. Κάντε, λοιπόν, ησυχία να ακούσετε.
Η κυρία Υπουργός έχει το λόγο.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, στις εκλογές για την ανάδειξη των αντιπροσώπων του Ευρωπαϊκού Κοινοβουλίου και το 1994 και το 1999 εφαρμόστηκε ο ν. 2196/94 και όχι ο ν. 2623/98, ο οποίος τώρα τίθεται σε εφαρμογή. Ο ν. 2196/94 προβλέπει ότι οι ετεροδημότες μπορούν να ασκήσουν το δικαίωμά τους στο χώρο διαμονής, να είναι εγεγραμμένοι σε εκλογικό κατάλογο δήμου ή κοινότητας, να έχουν εκλογικό βιβλιάριο και να μην έχουν στερηθεί του δικαιώματος. Αυτό ίσχυσε και στις δύο εκλογές.
Με βάση τα στοιχεία αυτά συντάσσονται οι ειδικοί εκλογικοί κατάλογοι του Υπουργείου Εσωτερικών, Δημόσια Διοίκησης και Αποκέντρωσης και όλη η επικράτεια θεωρείται ως μία περιφέρεια και οι ετεροδημότες ψηφίζουν στα ίδια εκλογικά τμήματα όπως και οι υπόλοιποι πολίτες που ορίζει ο Νομάρχης.
Στο νόμο 2623, όσον αφορά το θέμα των ετεροδημοτών, υπάρχουν κάποιες προϋποθέσεις. Οι ετεροδημότες μπορούν να ασκήσουν το εκλογικό τους δικαίωμα στον τόπο διαμονής εφόσον εγγραφούν στον ειδικό εκλογικό κατάλογο ετεροδημοτών. Για να συνταχθούν όμως αυτοί οι ειδικοί εκλογικοί κατάλογοι απαιτείται πριν από αυτούς να υλοποιηθούν οι διατάξεις του άρθρου 1 του νόμου αυτού και συγκεκριμένα η σύνταξη νέων εκλογικών καταλόγων με βάση τα δημοτολόγια του δήμου ή της κοινότητας.
Είναι γνωστό ότι σύμφωνα με τις διατάξεις του ν. 2539/97 οι νέοι δήμοι που προήλθαν από συνένωση θα πρέπει μέχρι το τέλος του τρέχοντος έτους να έχουν προβεί στην ανασύνταξη των νέων δημοτολογίων. Επομένως πρέπει πρώτα να γίνει ανασύνταξη των νέων δημοτολογίων και να συνταχθούν ονομαστικές αλφαβητικές καταστάσεις που θα αποτελούν και τους νέους εκλογικούς καταλόγους.
Πέραν της ανασύνταξης των δημοτολογίων από τους ΟΤΑ το Υπουργείο θα πρέπει να εκδώσει προεδρικό διάταγμα με το οποίο ορίζεται ο τρόπος καθορισμού των εκλογικών διαμερισμάτων, καταργούνται οι εκλογικές ενορίες και η διαδικασία κατάταξης των εκλογέων σ' αυτά. Το προεδρικό διάταγμα είναι έτοιμο για υπογραφή.
Μετά την κατάταξη των εκλογέων σε εκλογικά διαμερίσματα θα ακολουθήσει σύνταξη των ειδικών εκλογικών καταλόγων ετεροδημοτών με τους οποίους θα μπορούν να ψηφίσουν στον τόπο κατοικίας τους.
Ανέφερα περιληπτικά τις εργασίες οι οποίες πρέπει να γίνουν για να μπορέσουν οι ετεροδημότες να ψηφίσουν σύμφωνα με τις διατάξεις του ν. 2623/98.
Στόχος του Υπουργείου μας είναι στις επικείμενες βουλευτικές εκλογές του Σεπτεμβρίου του 2000 να έχει υλοποιηθεί η σύνταξη των νέων εκλογικών καταλόγων και οι ετεροδημότες να ψηφίσουν στον τόπο κατοικίας τους. ΠΡΟΕΔΡΟΣ (Απόστολος Κακλαμάνης): Ο κ. Μπρατάκος έχει το λόγο.
ΑΓΓΕΛΟΣ ΜΠΡΑΤΑΚΟΣ: Κύριε Πρόεδρε, είναι γνωστό ότι με το άρθρο 2 του ν. 2623/1998 παρέχεται η δυνατότητα στους ετεροδημότες να ψηφίζουν στον τόπο διαμονής τους. Με τις παραγράφους 12 και 14 του άρθρου 6 του νόμου 2623/1998 υλοποιείται ο νόμος αυτός.
Το ερώτημα που μπαίνει, κυρία Υπουργέ, είναι το εξής. Θα ψηφίσουν στις επόμενες εκλογές οι ετεροδημότες στον τόπο διαμονής τους; Το νομικό περίγραμμα το ξέρουμε. Να μη χάσω το χρόνο μου να σας το αναλύσω κι εγώ. Το πρόβλημα είναι ένα. Ψηφίζουμε νόμους για να τους εφαρμόζουμε ή ψηφίζουμε νόμους μόνο και μόνο για να κάνουμε πολιτική; Ο νόμος λοιπόν, είναι ψηφισμένος. Δεν μένει παρά να υπογράψετε τα διατάγματα που προβλέπει η παράγραφος 12 και 14 του άρθρου 6, του ν. 2623/1998. Γνωρίζετε το μεγάλο θέμα των ετεροδημοτών. Δεν είναι ένα θέμα το οποίο το αντιμετωπίζουμε για πρώτη φορά. Ταλαιπωρούνται εκατοντάδες χιλιάδες ετεροδημοτών που πρέπει να πάνε να ψηφίσουν στον τόπο όπου είναι εγγεγραμμένοι, υπάρχουν μεγάλες δαπάνες για οικογένειες των οποίων όλα τα μέλη πρέπει να πάνε να ψηφίσουν, δημιουργούνται προβλήματα συμφορήσεως στα αεροδρόμια, στα λιμάνια, εξυπηρετείται με αυτόν τον τρόπο η αποχή, γιατί ξέρουμε ότι πάρα πολλοί ετεροδημότες δεν πηγαίνουν να ψηφίσουν είτε γιατί δεν έχουν τα χρήματα που χρειάζονται, είτε γιατί δεν μπορούν να πάνε λόγω αποστάσεως, ενώ μπορούμε να τους παρέχουμε τη δυνατότητα να ψηφίσουν στον τόπο της κατοικίας τους το ψηφοδέλτιο της εκλογικής περιφέρειας που είναι εγγεγραμμένοι.
Σας ερωτώ, λοιπόν, και θα ήθελα να μου απαντήσετε συγκεκριμένα και ειλικρινά. Υπάρχει χρονοδιάγραμμα από το Υπουργείο Εσωτερικών που να υλοποιεί τη διάταξη του άρθρου 2 του ν. 2623/1998; Θα υπογράψετε τα διατάγματα να υλοποιηθεί αυτή η διάταξη και με ποιο χρονοδιάγραμμα; Πότε θα τα υπογράψετε; Η ερώτηση είναι συγκεκριμένη και περιμένουμε συγκεκριμένη απάντηση. Μην μου αναφέρετε το νομικό περίγραμμα. Το ξέρουμε το νομικό περίγραμμα. Περιμένουμε από σας, κυρία Υπουργέ, να μας ξεκαθαρίσετε το θέμα αυτό. Σε λίγο καιρό θα έχουμε εκλογές. Είμαστε ουσιαστικά σε προεκλογική περίοδο. Σε έναν, σε πέντε, σε δέκα μήνες -δεν ξέρω ακριβώς- θα γίνουν εκλογές. Δεν θα πρέπει να ξέρουν οι ψηφοφόροι πώς θα ψηφίσουν; 
ΠΡΟΕΔΡΟΣ (Απόστολος Κακλαμάνης): Κύριε συνάδελφε, μην επαναλαμβάνετε τα ίδια πράγματα.
ΑΓΓΕΛΟΣ ΜΠΡΑΤΑΚΟΣ: Εντάξει, κύριε Πρόεδρε, τελείωσα.
ΠΡΟΕΔΡΟΣ (Απόστολος Κακλαμάνης): Η κυρία Υπουργός έχει το λόγο.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Κύριε Μπρατάκο, σας ανέφερα τι χρειάζεται να γίνει. 
ΑΓΓΕΛΟΣ ΜΠΡΑΤΑΚΟΣ: Το ξέρουμε. Εσείς τι θα κάνετε; 
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Νομίζω ότι δεν το ξέρετε, γιατί εσείς μου είπατε ότι έγιναν οι προηγούμενες ευρωεκλογές με βάση το νόμο αυτό και σας είπα ότι οι προηγούμενες ευρωεκλογές έγιναν με βάση το νόμο του 1994 και όχι αυτόν που αναφέρατε.
ΑΓΓΕΛΟΣ ΜΠΡΑΤΑΚΟΣ: Εκεί είναι το θέμα μας, κυρία Υπουργέ; ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Σας είπα ότι χρειάζεται να γίνουν ξανά τα δημοτολόγια, με βάση το νόμο του 1997, από τους νέους δήμους οι οποίοι προήλθαν από τον "Καποδίστρια". Με βάση το νόμο ο οποίος έχει ψηφιστεί, η υποχρέωση των νέων δήμων εκπνέει στο τέλος αυτού του χρόνου και προβλέπει ο νόμος ακόμη και παράταση.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ρωτά αν θα προλάβουμε.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Σας είπα επίσης ότι στις επικείμενες βουλευτικές εκλογές το Σεπτέμβρη του 2000 θα έχει υλοποιηθεί...
(Θόρυβος στην Αίθουσα) 
ΠΡΟΕΔΡΟΣ (Απόστολος Κακλαμάνης): Σας παρακαλώ μη διακόπτετε.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): ...η σύνταξη των νέων εκλογικών καταλόγων και οι ετεροδημότες θα ψηφίσουν στον τόπο κατοικίας τους. Θα έπρεπε να γνωρίζετε, κύριε Μπρατάκο επίσης, ότι σύμφωνα με το προεδρικό διάταγμα 55/99, αν οι εκλογές προκηρυχθούν στο χρονικό διάστημα από την 1η Ιανουαρίου μέχρι την 30η Ιουνίου, η ψηφοφορία γίνεται υποχρεωτικά με βάση τους εκλογικούς καταλόγους του προηγούμενου έτους.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Αρα δεν θα ψηφίσουν. Αυτό θέλετε να πείτε. 
ΠΡΟΕΔΡΟΣ (Απόστολος Κακλαμάνης): Επανερχόμαστε στη συζήτηση των επικαίρων ερωτήσων πρώτου κύκλου. Τρίτη είναι η με αριθμό 52/11.10.99 επίκαιρη ερώτηση του Βουλευτή του ΚΚΕ κ. Απόστολου Τασούλα προς τον Υπουργό Υγείας και Πρόνοιας, σχετικά με την απόφαση της Κυβέρνησης για συρρίκνωση τεσσάρων νοσοκομείων της Θεσσαλονίκης κλπ.
Η επίκαιρη ερώτηση σε περίληψη έχει ως εξής: "Ανάστατοι είναι οι εργαζόμενοι στα Νοσοκομεία "Γ. Γεννηματάς", "'Αγιος Δημήτριος", "'Αγιος Παύλος" και λοιμωδών Θεσσαλονίκης. Αιτία είναι η απόφαση της Κυβέρνησης να συρρικνώσει τα τέσσερα νοσοκομεία, να καταργήσει τμήματα, να μεταφέρει τμήματα και να κλείσει νοσοκομεία, όπως το "'Αγιος Παύλος" και το "Λοιμωδών".
Η κυβέρνηση ισχυρίζεται ότι θα κάνει όλα τα παραπάνω για να λειτουργήσει το νοσοκομείο "Παπαγεωργίου". Η πραγματικότητα όμως είναι άλλη: α)Συρρικνώνεται ο δημόσιος τομέας υγείας, αφού το "Παπαγεωργίου" λειτουργεί σαν ΝΠΙΔ. β)Ελαττώνονται συνολικά τα νοσοκομειακά κρεβάτια. γ)Καταργούνται δυο νοσοκομεία. δ)Δημιουργούνται σοβαρά εργασιακά προβλήματα στο προσωπικό που μεταφέρεται στο "Παπαγεωργίου" με κίνδυνο απώλεια της μονιμότητας και της δημοσιοϋπαλληλικής ιδιότητας ή ακόμα και με κίνδυνο απόλυσης, λόγω κατάργησης οργανικών θέσεων, όπως μπορεί να συμβεί στα νοσοκομεία "'Αγιος Παύλος" και "Λοιμωδών".
Η κυβέρνηση κάλεσε τους εργαζόμενους να δηλώσουν αν επιθυμούν τη μεταφορά τους εθελοντικά. Και επειδή το αρνήθηκαν χρησιμοποιεί απειλές και κινδυνολογεί σε βάρος τους αν δε τη δεχτούν.
Ερωτάται ο κύριος Υπουργός, θα σταματήσει άμεσα την παραπάνω απαράδεκτη τακτική που πλήττει το δημόσιο τομέα υγείας και τα δικαιώματα των εργαζομένων στα τέσσερα παραπάνω νοσοκομεία; Θα χρηματοδοτήσει άμεσα και θα εκσυγχρονίσει τα παραπάνω νοσοκομεία ώστε να λειτουργήσουν πιο αποτελεσματικά και πιο ανθρώπινα; Θα προσλάβει το αναγκαίο μόνιμο προσωπικό καλύπτοντας όλες τις οργανικές θέσεις των νοσοκομείων;" Ο Υπουργός Υγείας και Πρόνοιας κ. Φαρμάκης έχει το λόγο.
ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κυρία και κύριοι συνάδελφοι, η ιστορία του Νοσοκομείου "Παπαγεωργίου" στη Θεσσαλονίκη είναι γνωστή. Και είναι γνωστό επίσης και το αίτημα όλων, όχι μόνο των Θεσσαλονικέων για την έναρξη λειτουργίας του επιτέλους.
Το θέμα έχει απασχολήσει πολλές φορές τη Βουλή, τα Μέσα Μαζικής Ενημέρωσης αλλά και τον Τύπο και είναι γνωστό, σε όσους ενδιαφέρονται για το θέμα, ότι αυτές τις μέρες υλοποιούνται οι αποφάσεις του Υπουργείου για τη μεταφορά κλινικών του ΕΣΥ από άλλα νοσοκομεία της Θεσσαλονίκης, ώστε πέρα από τα εργαστήρια, τα εξωτερικά ιατρεία και το τεχνητό νεφρό, που λειτουργούν σήμερα στο "Παπαγεωργίου", να αναπτυχθούν και οι βασικές ιατρικές κλινικές των άλλων ειδικοτήτων με την πρόσληψη δε και του υπολοίπου προσωπικού να επεκταθεί έτσι η δραστηριότητά του, ώστε να μπορεί να μπει στο σύστημα των εφημεριών για να ανακουφιστεί η λειτουργία και των άλλων νοσοκομείων.
Η μεταφορά κλινικών του ΕΣΥ από άλλα νοσοκομεία, κατέστη δυνατή με πρόσφατο νόμο, που τροποποίησε την αρχική συμφωνία και ήταν αυτή η τροποποίηση η δεύτερη στη σειρά μετά τα νομικά προβλήματα που υπήρχαν στη λειτουργία του νοσοκομείου. Και βέβαια κάθε τροποποίηση πρέπει να έχει τη συναίνεση των δωρητών του νοσοκομείου, των αδελφών Παπαγεωργίου.
Ο συνάδελφος κ. Τασούλας αναφέρει ότι με τη λειτουργία αυτού του νοσοκομείου συρρικνώνεται ο δημόσιος τομέας αφού το Νοσοκομείο "Παπαγεωργίου" είναι νομικό πρόσωπο ιδιωτικού δικαίου. Αυτό δεν μπορούμε να το καταλάβουμε. Είναι ένα νοσοκομείο του ΕΣΥ, ένα νοσοκομείο που νοσηλεύει κατά τον ίδιο τρόπο τους 'Ελληνες πολίτες όπως και τα άλλα δημόσια νοσοκομεία, που προσλαμβάνει το προσωπικό όπως και τα άλλα δημόσια νοσοκομεία και που διοικείται κατά τον τρόπο που γνωρίζετε και που ορίζει διάταξη που τροποποίησε την αρχική συμφωνία.
Ελαττώνονται τα νοσοκομειακά κρεβάτια της Θεσσαλονίκης. Πώς γίνεται αυτό αφού αναπτύσσεται και λειτουργεί ένα νέο νοσοκομείο δυναμικότητας άνω των επτακοσίων κλινών, αυτό δεν μπορούμε να το καταλάβουμε. Απεναντίας ανακουφίζονται και θα λειτουργήσουν καλύτερα κάποια νοσοκομεία της Θεσσαλονίκης που ασφυκτιούν ή που η υποδομή τους δεν είναι καλή, με τη μεταφορά κλινικών και προσωπικού απ' αυτά στο Νοσοκομείο "Παπαγεωργίου".
Δεν δημιουργείται κανένα εργασιακό πρόβλημα στο προσωπικό. Δεν μετακινείται προσωπικό χωρίς τη θέλησή του. Δεν απειλείται συνεπώς κανένας. Κατά συνέπεια δεν έχει λόγους η Κυβέρνηση να πάρει πίσω τις αποφάσεις της, αποφάσεις που οδηγούν στην έναρξη και στη σταδιακή επέκταση της λειτουργίας αυτού του νοσοκομείου, πολύ χρήσιμου για τη Θεσσαλονίκη, ιδιαίτερα για τις δυτικές συνοικίες και για όλη βεβαίως τη βόρειο Ελλάδα. Και δεν μπορεί να παραμένει κλειστό για περισσότερο χρόνο. 'Εχει μία πολύ καλή υποδομή, η οποία χωρίς να χρησιμοποιείται απαξιώνεται κιόλας.
ΠΡΟΕΔΡΟΣ (Απόστολος Κακλαμάνης): Ο κ. Τασούλας έχει το λόγο.
ΑΠΟΣΤΟΛΟΣ ΤΑΣΟΥΛΑΣ: Κύριε Υπουργέ, ε, όχι και δεν καταλαβαίνετε τη διαφορά νομικού προσώπου δημοσίου δικαίου και ιδιωτικού δικαίου. Τώρα, δεν αμφισβητείτε βέβαια ότι μεταφέρετε τμήματα από δημοσίου δικαίου σε ιδιωτικού δικαίου, καταργείτε τμήματα και όλα αυτά τα κάνετε εκεί πάνω στη Θεσσαλονίκη. Λέτε ότι μια πενταετία εξασφαλίζετε τους εργαζόμενους. Δείτε όμως τον κανονισμό λειτουργίας του "Παπαγεωργίου". Εκεί λέτε ότι δεν θα αναδείξετε κανέναν προϊστάμενο, αν δεν γίνει όλο το προσωπικό ιδιωτικού δικαίου. Επομένως αφήστε ότι δεν αλλάζετε σχέσεις εργασίας. Δικαιολογία είναι αυτή ότι θα λειτουργήσει το "Παπαγεωργίου". Εγώ σας το αμφισβητώ ευθέως και σας λέω: σοβαρά πιστεύετε ότι με αυτόν τον τρόπο, με το να αρπάξετε ένα τμήμα από δω και ένα από εκεί θα δημιουργήσετε ένα μεγάλο νοσοκομείο; Δεν είναι δυνατόν να γίνει αυτό το πράγμα. Δεν μπορεί να λειτουργήσει έτσι αυτό το νοσοκομείο.
Μετά, το Λοιμωδών, τι είναι εκείνο που σας φταίει και θέλετε να το μεταφέρετε, να καταργήσετε ουσιαστικά την παιδιατρική και την παθολογική; Αυτές τις δύο έχει το Λοιμωδών στη Θεσσαλονίκη. Την παιδορθοπαιδική γιατί την καταργείτε στο "ΓΕΩΡΓΙΟΣ ΓΕΝΝΗΜΑΤΑΣ"; Επομένως κάνετε γενικότερη αναδιάταξη στη βάση του περιορισμού του δημόσιου τομέα υγείας. Περιορίζετε τα δημόσια κρεβάτια και μη μιλάτε συνολικά για κρεβάτια. 'Αλλο κρεβάτια και άλλο δημόσια κρεβάτια.
Αναπτύσσεται ο ιδιωτικός τομέας και έχουμε αλλαγή των εργασιακών σχέσεων. Θα έχετε την ευκαιρία να δείτε τον κανονισμό σ' αυτό που σας είπα, πώς θα γίνει με τους εργαζόμενους και την ανάδειξή τους σε θέσεις προϊσταμένων.
Τι πρέπει να κάνετε; 'Ολα τα προβλήματα λύνονται αν λειτουργήσετε το "Παπαγεωργίου" σαν νομικό πρόσωπο δημοσίου δικαίου. 'Ετσι ούτε προβλήματα προσωπικού θα έχετε ούτε προβλήματα με τη μεταφορά κλπ. Θα έχετε τις ίδιες σχέσεις και θα μπορέσετε να το λειτουργήσετε αποτελεσματικά.
Το δεύτερο να ξεκαθαρίσετε ότι αυτό το νοσοκομείο θα έχει τμήματα και του ΕΣΥ και πανεπιστημιακά αυτοτελή τα μεν από τα δε και οι πανεπιστημιακοί θα είναι πλήρους και αποκλειστικής απασχόλησης. Αν κάνετε αυτά τα δύο πράγματα, θα λειτουργήσει το Νοσοκομείο "Παπαγεωργίου".
'Οσον αφορά τώρα τα άλλα νοσοκομεία, στο μεν Λοιμωδών, να το ενισχύσετε με μία μονάδα εντατικής θεραπείας. Για τα άλλα εφόσον λειτουργήσετε το "Παπαγεωργίου" και εφόσον φτιάξετε πρωτοβάθμια φροντίδα υγείας και εφόσον φτιάξετε πτέρυγα στο "ΦΟΙΝΙΚΑ" τότε να κουβεντιάσουμε για μεταφορά τμημάτων ή και ολόκληρων νοσοκομείων όπως το Λοιμωδών. 
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο. 
ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριοι συνάδελφοι, επιμένετε σε όσα αναφέρετε στο σκεπτικό της ερώτησης. Δεν μας παρακολουθείτε ή δεν θέλετε να μας παρακολουθήσετε. Δεν γνωρίζετε ότι αυτό το νοσοκομείο ξεκίνησε να ανεγείρετε από δωρεά; Δεν γνωρίζετε ότι η οποιαδήποτε τροποποίηση και η μετατροπή της νομικής του μορφής, πρέπει να έχει τη συναίνεση των αδελφών Παπαγεωργίου; Κατά τα άλλα, πέρα από την "ταμπέλα" και τη νομική του μορφή -είναι πράγματι νομικό πρόσωπο ιδιωτικού δικαίου που εσάς δεν σας αρέσει καθόλου- το νοσοκομείο είναι ένα δημόσιο ίδρυμα που διέπεται από τους κανόνες λειτουργίας των άλλων δημοσίων νοσοκομείων της χώρας. Είναι νοσοκομείο ενταγμένο στην αλυσίδα των νοσοκομείων του ΕΣΥ, πώς να το κάνουμε. Αυτό είναι. Μην προσπαθείτε να δώσετε άλλη εικόνα για τον τρόπο της λειτουργίας του.
Θέλετε να σας διαβεβαιώσουμε ότι εκεί πρέπει να λειτουργούν και πανεπιστημιακές κλινικές. Το προσπαθούμε δυο χρόνια. Το επιθυμούμε κιόλας, όχι μόνο το προσπαθούμε. Και αν συμφωνήσει αύριο το ιατρικό τμήμα του Πανεπιστημίου της Θεσσαλονίκης να μεταφερθούν εκεί πανεπιστημιακές κλινικές, είναι ευπρόσδεκτες. 'Εχουμε κάνει πολλή προσπάθεια προς αυτήν την κατεύθυνση. Και επιθυμούμε να είναι και πλήρους και αποκλειστικής απασχόλησης. Κι αυτός είναι ο λόγος, για τον οποίο δεν έρχονται. 'Αρα, σ' αυτό τουλάχιστον το θέμα συμφωνούμε, υποθέτω.
Αναφέρεσθε αναδιάταξη κλινών και κλινικών στη Θεσσαλονίκη. Είναι κακό αυτό; Προέρχεται από πρόταση των υγειονομικών φορέων της Θεσσαλονίκης και του Συντονιστικού Συμβουλίου των νοσοκομείων της Θεσσαλονίκης. Γιατί είναι κακό, από την ώρα που εξασφαλίζονται οι εργασιακές σχέσεις και η ασφάλεια της εργασίας για το προσωπικό; Δεν πρόκειται, επαναλαμβάνω, κανένας να μετακινηθεί, χωρίς τη θέλησή του. Αυτό επιτάσσει ο νόμος και αυτό εφαρμόζεται. Δεν υπάρχει, λοιπόν, για μας κανένα πρόβλημα και δεν έχουμε επίσης πρόβλημα με τη νομική μορφή του νοσοκομείου. Εκείνο που πρέπει να κάνουμε και μπορεί να είναι η δικαιολογημένη απαίτηση δική σας και όσων συναδέλφων ενδιαφέρονται για το θέμα, είναι να προχωρήσουμε με ταχύτερα βήματα στην ανάπτυξη και λειτουργία αυτού του νοσοκομείου. 
ΠΡΟΕΔΡΟΣ (Απόστολος Κακλαμάνης): Τέταρτη είναι η με αριθμό 49/11.10.99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τον Υπουργό Εθνικής Παιδείας και Θρησκευμάτων, σχετικώς με την κάλυψη κενών οργανικών θέσεων καθηγητών στο Μουσικό Σχολείο Λάρισας.
Η επίκαιρη ερώτηση της κυρίας Λουλέ έχει ως εξής: "Σημαντικές ελλείψεις προσβάλλουν την εύρυθμη λειτουργία του Μουσικού Σχολείου Λάρισας. Οι μόνιμοι καθηγητές-καθηγήτριες των μουσικών μαθημάτων καλύπτουν μόλις το 30% του διδακτικού προσωπικού, που απαιτείται, με το υπόλοιπο 70% να συμπληρώνεται από ωρομίσθιους ή αναπληρωτές. Η διαδικασία πρόσληψης των τελευταίων παρουσιάζει σοβαρή καθυστέρηση κάθε χρόνο, με αποτέλεσμα το Μουσικό Σχολείο κατά τους πρώτους μήνες να υπολειτουργεί. Πρόσθετα προβλήματα δημιουργούν οι σοβαρές ελλείψεις στα μουσικά όργανα, η έλλειψη αναλυτικού προγράμματος για όλα τα μαθήματα, όπως και βιβλίων, οι ανεπαρκείς επιχορηγήσεις που δίνονται για την κάλυψη των λειτουργικών δαπανών, η καθυστέρηση που παρουσιάζει η ένταξη της κατασκευής αμφιθεάτρου στο Γ' Κ.Π.Σ., παρά την ολοκλήρωση της σχετικής προεργασίας, η μη επαρκής κάλυψη της γραμματείας του σχολείου σε προσωπικό και μέσα.
Τέλος, ερωτήματα και δυσαρέσκεια έχει προκαλέσει ανάμεσα στους μαθητές η καθυστέρηση στην εφαρμογή της υπ' αριθμ. 7323/31.12.97 (ΦΕΚ 1233) υπουργικής απόφασης, που τους δίνει τη δυνατότητα να αποκτούν, κατόπιν διαγωνισμού, αναγνωρισμένα πτυχία (ισότιμα των ωδείων) στα μαθήματα "Ειδικού Αρμονίας", "Βυζαντινής Μουσικής" και "Παραδοσιακών Μουσικών Οργάνων".
Ερωτάται ο κύριος Υπουργός: 1. Θα φροντίσει ώστε να αυξηθεί ο αριθμός των οργανικών θέσεων καθηγητών μουσικών μαθημάτων, με βάση τις πάγιες και διαρκείς ανάγκες του σχολείου; 2. Θα οριστεί και πότε ημερομηνία διαγωνισμού για την απόκτηση πτυχίου στα ειδικά μουσικά μαθήματα, όπως προβλέπεται από τη νομοθεσία για τους μαθητές των μουσικών σχολείων;".
Ο Υφυπουργός Εθνικής Παιδείας και Θρησκευμάτων κ. Ανθόπουλος, έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρίες και κύριοι συνάδελφοι, πριν από δεκαπέντε χρόνια καθιερώθηκε ο θεσμός του μουσικού σχολείου στη χώρα μας από τον αείμνηστο Αντώνη Τρίτση, όταν ήταν Υπουργός Παιδείας.
ΠΡΟΕΔΡΟΣ (Απόστολος Κακλαμάνης): Από το ν.1566 που εφήρμοσε ο μετέπειτα Υπουργός Παιδείας, ο μακαρίτης ο Τρίτσης.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Συγγνώμη, κύριε Πρόεδρε, οφείλουμε βεβαίως κι αυτό να το μνημονεύουμε. Νομοθετήθηκε από τον νυν Πρόεδρο της Βουλής και τότε Υπουργό Παιδείας... 
ΠΡΟΕΔΡΟΣ (Απόστολος Κακλαμάνης): Νομοθέτησε.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): με το ν.1566, ένα νόμο με διαχρονική ισχύ, που ρύθμισε και ρυθμίζει βασικά θέματα της δημόσιας και δωρεάν εκπαίδευσης της χώρας μας.
Σήμερα ο θεσμός αυτός βρίσκεται σε μια ικανοποιητική φάση εξέλιξης. Υπάρχουν είκοσι έξι μουσικά σχολεία σε όλη τη χώρα και σύμφωνα με το πρόγραμμα, που έχει βάλει η παρούσα πολιτική ηγεσία του Υπουργείου Παιδείας, πρόκειται κάθε νομός τουλάχιστον να αποκτήσει ένα μουσικό σχολείο, δηλαδή ένα μουσικό γυμνάσιο και ενιαίο μουσικό λύκειο. Στα σχολεία αυτά υπάρχει το πρόγραμμα της γενικής παιδείας και προσθετικά το ειδικό πρόγραμμα μουσικής παιδείας. Το πρόγραμμα μουσικής παιδείας απαιτεί να υπάρχουν οι οργανικές θέσεις εκείνων των καθηγητών, των δασκάλων μουσικής με ειδικά και αυξημένα προσόντα. Οι οργανικές αυτές θέσεις αυξάνονται μόνο όταν αυξάνεται ο αριθμός των μαθητών και δημιουργείται θέμα οργανικής σχέσης αριθμού μαθητών και αριθμού διδασκόντων.
Πλην όμως, λόγω της ιδιαιτερότητας αυτών των μουσικών σχολείων, δεν καλύπτονται όλες οι ώρες διδασκαλίας της μουσικής από καθηγητές που κατέχουν οργανική θέση. Γιατί είναι ώρες μουσικές με ειδικά θέματα διδασκαλίας σε διαφορετικών ειδών μουσικές που απαιτούν κάθε χρόνο, ανάλογα και με τις απαιτήσεις των μαθητών, διαφορετικούς εκπαιδευτικούς. Και γι' αυτό ακριβώς υπάρχει ο διορισμός αναπληρωτών μουσικών διαφόρων ειδικοτήτων που γίνεται από μια ειδική επιτροπή, την καλλιτεχνική επιτροπή που κατ' αναλογία των προϋποθέσεων του διορισμού σε οργανικές θέσεις, κατ' αναλογία, επαναλαμβάνω, προσλαμβάνει και τους αναπληρωτές για την κάλυψη αυτών των θεσεων.
Επομένως δεν ισχύει αυτό που λέει η αγαπητή συνάδελφος στην επίκαιρη ερώτησή της ότι εσκεμμένως το Υπουργείο Παιδείας αφήνει το μεγάλο ποσοστό στους αναπληρωτές και το μικρότερο στους κατέχοντες οργανική θέση.
Στο δεύτερο σκέλος της ερώτησης θα απαντήσω στη δευτερολογία μου, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Η κ. Λουλέ, έχει το λόγο.
ΑΝΔΡΙΑΝΗ ΛΟΥΛΕ: Κύριε Πρόεδρε, ας μου επιτραπεί η έκφραση, ένα από τα κουσούρια που έχει το Υπουργείο Παιδείας είναι ότι ό,τι καλό ξεκινάει είτε υπήρχε πριν, στην πορεία να τα χαλάει όπως κάνει και η κατσίκα με το γάλα. Κάπως έτσι συμβαίνει και με τα μουσικά γυμνάσια-λύκεια. Και ενώ έχουν διατεθεί πάρα πολλά χρήματα -και αυτό το γνωρίζει ο Υπουργός κ. Παπαντωνίου- για την ίδρυση και τη λειτουργία τους, ωστόσο παραμένουν πολλά άλυτα προβλήματα, που σε λίγο καιρό το ίδιο το Υπουργείο Παιδείας θα τα καταργήσει.
'Ετσι, λοιπόν, συμβαίνει και με το Μουσικό Λύκειο Λάρισας που ιδρύθηκε το 1990 σαν μουσικό γυμνάσιο και μετά σαν μουσικό λύκειο με όλες τις κατευθύνσεις.
Προβλήματα, λοιπόν, όπως Διδακτικό προσωπικό, που καλύπτεται από ωρομίσθιους ή αναπληρωτές και το ποσοστό του φθάνει στο 70% κύριε Υπουργέ, σε συνδυασμό με τις διαδικασίες πρόσληψης των αναπληρωτών και των ωρομισθίων, με την καθυστέρηση που υπάρχει, τα σχολεία αυτά και συγκεκριμένα αυτό το σχολείο, τους δύο πρώτους μήνες, ενώ είναι μουσικό σχολείο, δεν έχει μουσικούς.
Δεύτερον, αύξηση οργανικών θέσεων για μουσικά μαθήματα αφού αυτά καλύπτουν πάγιες ανάγκες. Και βέβαια πρώτα να θεσπιστούν και τα ανάλογα προσόντα πρόσληψης και τα τυπικά και τα ουσιαστικά.
Αύξηση των πιστώσεων για πρόσληψη αναπληρωτών καθηγητών που για φέτος οι ανάγκες στο συγκεκριμένο σχολείο φθάνουν τους δώδεκα.
Και κάτι που για μένα είναι πιο σοβαρό απ' όλα. Καταργήσατε τη μοριοποίηση που είχαν αυτά τα παιδιά πριν από το νέο σύστημα εκπαίδευσης. Και αυτό γιατί καθημερινά κάνουν δύο ώρες παραπάνω απ' ό,τι κάνουν τα παιδιά στα άλλα σχολεία.
Αποτέλεσμα λοιπόν αυτής της κατάργησης, κύριε Πρόεδρε, είναι οι γονείς να παίρνουν τα παιδιά από τα μουσικά λύκεια στη δευτέρα λυκείου, να τα πηγαίνουν στα άλλα σχολεία και φέτος έχουμε στη Λάρισα μόνο πέντε παιδιά στη τρίτη λυκείου, κύριε Υπουργέ, αν δεν το ξέρετε. Το ίδιο συμβαίνει και σε άλλα μουσικά λύκεια στην υπόλοιπη χώρα.
'Ενα σύστημα το οποίο αγκαλιάστηκε τόσο πολύ και με τόση αγάπη και από γονείς και από μαθητές είναι έτοιμο να καταρρεύσει. Και σ' αυτό φταίτε εσείς. Αν δεν λύσετε αυτά τα προβλήματα τα σχολεία θα κλείσουν. Ευχαριστώ.
ΠΡΟΕΔΡΟΣ (Απόστολος Κακλαμάνης): Ο κύριος Υφυπουργός έχει το λόγο. 
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, οφείλω να απαντήσω στα ερωτήματα. Βεβαίως υπάρχουν στο αιτιολογικό της επίκαιρης ερώτησης χίλια δυο προβλήματα, τα εξής δύο όμως ερωτήματα. Δεν είναι δυνατόν μέσα στον περιορισμένο χρόνο μιας επίκαιρης ερώτησης να αναλύσω τα χιλιάδες προβλήματα, τα οποία δεν είναι υπαρκτά. Το δεύτερο ερώτημα της αγαπητής συναδέλφου αναφέρεται στο αν και πότε θα γίνει ο διαγωνισμός για τη χορήγηση των τίτλων μουσικής ειδικότητας. Το Υπουργείο Παιδείας έχει εκδώσει τις σχετικές αποφάσεις από τον περασμένο Ιούνιο και Ιούλιο για τη διεξαγωγή αυτού του διαγωνισμού από τις αρμόδιες καλλιτεχνικές επιτροπές, αλλά οι σύλλογοι γονέων των παιδιών, για να το ξέρετε, έχουν απευθυνθεί στο Υπουργείο Παιδείας και ζητούν αναβολή του χρόνου του διαγωνισμού, ώστε τα παιδιά τους να προετοιμαστούν καλύτερα στα θέματα του διαγωνισμού. Το Υπουργείο Παιδείας είναι έτοιμο εδώ και δυο μήνες, οι μαθητές και οι γονείς όμως ζητούν την αναβολή. Συνεννοηθείτε και εσείς καλύτερα μαζί τους για να ξέρουμε τι από τα δυο ισχύει: Αυτό που λέτε εσείς στην ερώτησή σας ή αυτό μου μας ζητούν οι μαθητές και οι γονείς των παιδιών των μουσικών σχολείων; ΠΡΟΕΔΡΟΣ (Απόστολος Κακλαμάνης): Πέμπτη είναι η με αριθμό 57/11.10.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τον Υπουργό Εξωτερικών, σχετικά με την αντιμετώπιση των γραφειοκρατικών προβλημάτων που αντιμετωπίζουν οι 'Ελληνες πρόσφυγες του Πόντου κλπ.
Η επίκαιρη ερώτηση του κ. Καρατάσου έχει ως εξής: "Οι 'Ελληνες πρόσφυγες του Πόντου, που σήμερα βρίσκονται στην Ελλάδα, αντιμετωπίζουν σοβαρό πρόβλημα με την έκδοση αστυνομικής ταυτότητας και όλων των σχετικών εγγράφων που θα τους επιτρέψουν να γίνουν 'Ελληνες πολίτες.
Αυτό έχει ως αποτέλεσμα να μην μπορούν να πάρουν επιδόματα από τον Οργανισμό Απασχόλησης Εργατικού Δυναμικού, να μην μπορούν να βγάλουν μια άδεια λαϊκής, να σέρνονται στο Αλλοδαπών για απέλαση και μια σειρά άλλα προβλήματα που τους φέρνουν σε απόγνωση.
Επειδή υπήρξε δέσμευση από την πολιτική ηγεσία του Υπουργείου για επίλυση του θέματος, επειδή η γραφειοκρατία δεν μπορεί να είναι εμπόδιο στην επίλυση των προβλημάτων του πολίτη και επειδή το πρόβλημα αυτό χρονίζει, ερωτάται ο κύριος Υπουργός: Τι προτίθεται να πράξει, ώστε οι πρόσφυγες του Πόντου να μπορούν γρήγορα και εύκολα να αποκτούν τα σχετικά έγγραφα που χρειάζονται." Ο Υφυπουργός Εξωτερικών κ. Νιώτης έχει το λόγο.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε Πρόεδρε, απαντώντας στην επίκαιρη ερώτηση του κυρίου συναδέλφου έχω να δηλώσω ότι η Κυβέρνηση αντιμετωπίζει με ιδιαίτερη ευαισθησία και με αποτελεσματικότητα πιστεύω, τα προβλήματα των ομογενών μας από την πρώην Σοβιετική 'Ενωση.
Κύριε συνάδελφε, στη χώρα μας τη δεκαετία του 1990 βρέθηκαν περισσότεροι από εκατό χιλιάδες 'Ελληνες της Μαύρης Θάλασσας, οι οποίοι ήρθαν εδώ χωρίς θεώρηση παλιννόστησης. 'Ηρθαν με τουριστική θεώρηση με αποτέλεσμα αυτή η παρουσία τους εδώ να ενισχύει και να πολλαπλασιάζει τα προβλήματά τους λόγω της κατάρρευσης των κοινωνιών και των κρατών, ιδιαίτερα της οικονομικής κατάρρευσης της τέως Σοβιετικής Ενώσεως, των κρατών που προήλθαν από τη διάλυσή της.
Η Κυβέρνηση, ιδιαιτέρως κατά την περίοδο που Υπουργός ήταν ο κ. Πάγκαλος, ξεκίνησε μία πρωτοβουλία μετά από εισήγηση και του τότε αρμοδίου αναπληρωτή Υπουργού, του κ. Γεωργίου Παπανδρέου, μετά από εισήγηση της διακομματικής επιτροπής της Βουλής για τον Απόδημο Ελληνισμό και οργάνωσε δύο κλιμάκια. 'Ενα στη Θεσσαλονίκη και ένα στην Αθήνα.
Κατ' αυτόν τον τρόπο έχουν λυθεί ήδη τα προβλήματα τακτοποιήσεως και αποκτήσεως ελληνικής ιθαγενείας σε περισσότερους από εξήντα χιλιάδες εξ αυτών των ομογενών παλιννοστησάντων από την τέως Σοβιετική 'Ενωση. Παραμένουν περίπου τριάντα χιλιάδες στη βόρειο Ελλάδα και άλλες δέκα χιλιάδες εδώ, ενώ συρρέουν δυστυχώς και άλλοι χωρίς να έχουν τακτοποιηθεί εν τω μεταξύ λόγω των ιδιαιτέρων προβλημάτων που έχουν.
'Ηδη με νομοσχέδιο που θα καταθέσουμε στη Βουλή τις επόμενες εβδομάδες, αντιμετωπίζουμε οριστικά το θέμα αυτό καθώς νομιμοποιούνται όλοι οι εδώ ευρισκόμενοι 'Ελληνες, ενώ για τους ευρισκόμενους εκτός συνόρων, εντός των ορίων της τέως Σοβιετικής Ενώσεως, προωθούμε την αποκατάστασή τους, μέσω της χορηγήσεως πλέον της ιθαγενείας στις χώρες όπου βρίσκονται.
Επίσης για όσους δεν μπορούν να αποκτήσουν ιθαγένεια, γιατί δεν υπάρχει η σύμβαση διπλής υπηκοότητας, θα τους δίνουμε ειδικό δελτίο ταυτότητας. 'Εχετε δίκαιο όταν λέτε ότι όσοι δεν έχουν εν τω μεταξύ τακτοποιηθεί αντιμετωπίζουν ορισμένα προβλήματα. Αλλά έχουν δοθεί εντολές από τον κύριο Πρωθυπουργό, τις οποίες υλοποιούν και εφαρμόζουν όλοι οι συνάδελφοι Υπουργοί και μεριμνούν για την εφαρμογή αυτών των εντολών για να μην έχουν προβλήματα τουλάχιστον στους τομείς της υγείας και της πρόνοιας.
Πιστεύω ότι όταν εντός δύο μηνών -ελπίζω- συζητηθεί αυτό το νομοσχέδιο, θα έχουμε τη δυνατότητα να συμβάλουν όλοι οι συνάδελφοι στην περαιτέρω επεξεργασία προτάσεων για την επίλυση αυτών των ειδικών προβλημάτων, για τα οποία απαιτείται βεβαίως συναίνεση όλων των πτερύγων της Βουλής.
ΠΡΟΕΔΡΟΣ (Απόστολος Κακλαμάνης): Ο κ. Καρατάσος έχει το λόγο.
ΓΕΩΡΓΙΟΣ ΚΑΡΑΤΑΣΟΣ: Κύριε Πρόεδρε, κατ' αρχήν θέλω να διαμαρτυρηθώ και να καταγγείλω σε εσάς την ανάρμοστη συμπεριφορά του κ. Λαλιώτη. Δεν είναι δυνατόν, κύριε Πρόεδρε, επτά φορές να φέρνουμε ερωτήσεις στη Βουλή και να μην έρχεται να μας απαντήσει. Δικαιολογείται μία, δύο φορές να έχει δουλειά. Εδώ γίνεται συνεχώς, επτά φορές, κύριε Πρόεδρε, και ζητώ την προστασία σας.
ΠΡΟΕΔΡΟΣ (Απόστολος Κακλαμάνης): Η επίκαιρη ερώτησή σας, κύριε Καρατάσο, απευθύνεται στον Υπουργό Εξωτερικών.
ΓΕΩΡΓΙΟΣ ΚΑΡΑΤΑΣΟΣ: Λέω για προχθές που έκανα μια ερώτηση και δεν ήρθε να μας απαντήσει. Είναι η έβδομη φορά.
ΠΡΟΕΔΡΟΣ (Απόστολος Κακλαμάνης): Αυτό είναι άλλο θέμα.
ΓΕΩΡΓΙΟΣ ΚΑΡΑΤΑΣΟΣ: Το ξέρω, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ναι, αλλά από το χρόνο σας... 
ΓΕΩΡΓΙΟΣ ΚΑΡΑΤΑΣΟΣ: Εντάξει, κύριε Πρόεδρε. Απλώς θέλω να το καταγγείλω.
Κύριε Υφυπουργέ, πριν από οκτώ μήνες περίπου είχαμε καταθέσει μία ερώτηση εδώ στη Βουλή, η οποία και συζητήθηκε. Και τότε μας είπατε ότι σε δύο, τρεις μήνες θα έχει κατατεθεί το νομοσχέδιο για ψήφιση. 'Ομως τα προβλήματα πληθαίνουν, όπως ξέρετε.
Εδώ μιλάμε για ανθρώπους που κρύβονται, για να μην τους πιάσει η Αστυνομία και τους απελάσει. Δεν μπορούν να δουλέψουν. 'Εχουν πρόβλημα από τα αφεντικά τους. Αυτό σημαίνει ότι είναι μαύρη εργασία, με χαμηλά μεροκάματα. Καταλαβαίνετε τι σημαίνει αυτό; Και μας λέτε ότι θα το λύσετε. Μα, πώς είναι δυνατόν να λυθούν είκοσι χιλιάδες ή τριάντα χιλιάδες υποθέσεις, κύριε Υφυπουργέ, όταν έχετε δύο και τρία άτομα στο Τμήμα Αλλοδαπών; Είναι δυνατόν να λυθούν; Εν πάση περιπτώσει, όλα αυτά δεν χρειάζονται καθόλου λεφτά. Και να σας δώσω ένα παράδειγμα. Μία κυρία Σαβίδου 'Ολγα του Προκοπίου έχει κάνει εδώ και ενάμιση χρόνο αίτηση και πηγαίνει και συνέχεια της λένε σε έξι μήνες. Αυτή η γυναίκα δεν μπορεί να δουλέψει, γιατί φοβάται μήπως την πιάσουν. 'Αραγε, μήπως και αυτό είναι μετά από δυο μήνες και ξανά πάλι μετά από δυο μήνες και πάει βαγόνι στο βαγόνι; Είναι ένα πολύ σοβαρό πρόβλημα που δεν πρέπει να το περνάμε έτσι. Και υπάρχουν ένα σωρό προβλήματα, όσον αφορά τους Ποντίους.
Πρέπει δηλαδή και εσείς να δείτε αυτό το πρόβλημα που αντιμετωπίζουν, όχι έτσι στο γόνατο, αλλά το συντομότερο δυνατόν να δώσετε εντολή, ώστε να μπουν άνθρωποι στο Τμήμα Αλλοδαπών για να εξυπηρετηθούν οι άνθρωποι αυτοί. Αυτό ζητούμε. Δεν πιστεύω ότι υπάρχει θέμα χρημάτων για να γίνει αυτό. Είναι θέμα πολιτικής βούλησης.
ΠΡΟΕΔΡΟΣ (Απόστολος Κακλαμάνης): Ο Υφυπουργός Εξωτερικών κ. Γρηγόρης Νιώτης, έχει το λόγο.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε Πρόεδρε, παρακαλώ να μου επιτρέψετε να δώσω μια εξήγηση για την απουσία του Υπουργού Περιβάλλοντος, Χωροταξίας και Δημοσίων 'Εργων η οποία αφορά και εμένα. Γιατί με είχε παρακαλέσει προχθές να είμαι εγώ εδώ για να απαντήσω, μιας και η ερώτηση απευθύνετο και στο Υπουργείο Εξωτερικών. 'Ομως, την ίδια ώρα υπήρχαν ειδικές διαδικασίες ενώπιον του Προέδρου της Δημοκρατίας και έτσι δεν ήταν δυνατόν να εμφανισθώ ενώπιον της Εθνικής Αντιπροσωπείας. Και γι'αυτό ζητώ συγγνώμη, αλλά ήταν πέραν των δυνάμεών μου.
Η αιτίασή σας, λοιπόν, δεν αφορά τον κ. Λαλιώτη, αλλά τη δική μου αδυναμία. Είχα αναλάβει κατ'αρχήν εγώ να εμφανιστώ.
Τώρα, νομίζω ότι σας έδωσα απάντηση αναλυτική και πολύ συγκεκριμένη. Ποτέ η Κυβέρνηση δεν είχε ανακοινώσει ότι εντός δύο ή τριών μηνών θα κατετίθετο το νομοσχέδιο.
Ο κύριος Πρωθυπουργός στις 5 Σεπτεμβρίου, κατά την ομιλία του στη Θεσσαλονίκη, ανεκοίνωσε ότι το νομοσχέδιο είναι έτοιμο και ότι προτιθέμεθα εντός των επομένων δύο μηνών να το εμφανίσουμε στη Βουλή. Και αυτό το επιβεβαιώνω και εγώ. Σας λέγω δε ότι ήδη συλλέγονται οι υπογραφές ένδεκα συναρμοδίων Υπουργών.
Επομένως είναι πολύ συγκεκριμένα αυτά που σας απαντώ. Νομίζω ότι ικανοποιούν την ευαισθησία σας, με την οποία κινείσθε, καταθέτων αυτήν την επίκαιρη ερώτηση. Και πιστεύω πως όταν αναλυτικά συζητήσουμε εδώ, θα δείτε ότι όλα αυτά τα μεγάλα πράγματι προβλήματα των ομογενών μας, αντιμετωπίζονται επιτυχώς. Και πιστεύω ότι θα βελτιωθεί το νομοσχέδιο αυτό κατά το περιεχόμενό του.
'Οσον αφορά τα επιμέρους ζητήματα, τα παρακολοθούμε καθημερινά με ευαισθησία.
Ευχαρίστως, εάν υπάρχει ένα ιδιαίτερο ζήτημα που αφορά κάποια συγκεκριμένη οικογένεια ομογενών, να παρέμβω αποφασιστικά για να μην έχουν πρόβλημα. Αλλά εδώ δεν συζητούμε για το ένα ή τα πέντε προβλήματα, που δυστυχώς και αυτά παρατηρούνται και έχετε δίκιο, αλλά για το πώς θα αντιμετωπίσουμε οριστικά ένα πρόβλημα που όλες οι κυβερνήσεις από το 1990 αντιμετώπισαν, προσπαθώντας να απαντήσουμε σε επείγοντα προβλήματα που προήλθαν από αυτήν την προσφυγιά, να το πω. Γιατί οι άνθρωποι αυτοί δεν είναι παλιννοστούντες, είναι νεοπρόσφυγες. Είναι ένα μεγάλο εθνικό πρόβλημα το οποίο πιστεύω ότι και η Κυβέρνηση, αλλά και όλα τα κόμματα του Κοινοβουλίου θα επιδιώξουμε να το επιλύσουμε με ιδιαίτερη και τελική επιτυχία.
Ευχαριστώ.
ΠΡΟΕΔΡΟΣ (Απόστολος Κακλαμάνης): Επίκαιρες ερωτήσεις δευτέρου κύκλου. Η πρώτη επίκαιρη ερώτηση με αριθμό 40/8.10.1999 του Βουλευτή του Πανελλήνιου Σοσιαλιστικού Κινήματος κ. Ευάγγελου Βλασσόπουλου προς τους Υπουργούς Εξωτερικών, Πολιτισμού, σχετικά με την απόφαση του Συνδέσμου Ελληνικών Γυμναστικών και Αθλητικών Σωματείων (ΣΕΓΑΣ) να μη φιλοξενήσει η Ελλάδα τους Βαλκανικούς Αγώνες κλπ., διαγράφεται κατόπιν συνεννόησης του ερωτώντος Βουλευτή και του ερωτωμένου Υπουργού.
Κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμεθα στην ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Συνεχίζεται η συζήτηση επί του σχεδίου νόμου του Υπουργείου Οικονομικών: "Απλοποιήσεις και ελαφρύνσεις στη φορολογία εισοδήματος και άλλες διατάξεις".
'Εχει υποβληθεί αίτηση ονομαστικής ψηφοφορίας επί της αρχής του νομοσχεδίου από την πτέρυγα της Νέας Δημοκρατίας. 'Ομως, υπάρχει κάποια συνεδρίαση στη Νέα Δημοκρατία.
Θα σας παρακαλέσω να μεταφέρουμε για λίγο αργότερα τη διεξαγωγή της ονομαστικής ψηφοφορίας και να προχωρήσουμε με τη συναίνεσή σας στη συζήτηση των άρθρων. Είναι βέβαια λίγο ανορθόδοξο, αλλά να διευκολύνουμε τη διαδικασία. Είμεθα σύμφωνοι; 
ΗΛΙΑΣ ΠΑΠΑΔΟΠΟΥΛΟΣ: Μπορεί να την αποσύρουν, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Αυτό είναι ένα άλλο θέμα.
Πάντως, για να γνωρίζουν οι συνάδελφοι, υπολογίζω κατά τις οκτώ και τέταρτο με οκτώ και μισή να γίνει η ψηφοφορία επί της αρχής.
Σε ό,τι αφορά τώρα τις ενότητες ...
ΝΙΚΟΛΑΟΣ ΓΚΑΤΖΗΣ: Δεν είναι λίγο ανορθόδοξο εάν καταψηφιστεί επί της αρχής το νομοσχέδιο; 
ΠΡΟΕΔΡΟΣ (Απόστολος Κακλαμάνης): Ναι, το είπα και εγώ ο ίδιος, αλλά εφόσον παρουσιάστηκε αυτό το έκτακτο κώλυμα, να διευκολύνουμε την κατάσταση.
Είμαστε σύμφωνοι, λοιπόν.
Κύριοι συνάδελφοι, επί των ενοτήτων τώρα. Στη Διαρκή Επιτροπή συζητήθηκε σε δύο ενότητες το νομοσχέδιο. Θα ήθελα οι εισηγητές να πουν την άποψή τους.
Ορίστε, κύριε Ρεγκούζα.
ΑΔΑΜ ΡΕΓΚΟΥΖΑΣ: Κύριε Πρόεδρε, αξιολογώντας τη σημασία των άρθρων, αλλά αξιολογώντας και τη διαδικασία της επιτροπής που πήγαμε σε δύο ενότητες, είδαμε ότι υπήρξε πρόβλημα στο χρόνο. Γι'αυτό προτείνω η συζήτηση να γίνει σε τρεις ενότητες. Από το 1 έως το 5 η πρώτη ενότητα, από το 6 έως και το 9 η δεύτερη ενότητα και από το 10 μέχρι τέλος η άλλη ενότητα.
ΠΡΟΕΔΡΟΣ (Απόστολος Κακλαμάνης): Είναι πολλά τα άρθρα, όμως, για την τρίτη ενότητα.
ΑΔΑΜ ΡΕΓΚΟΥΖΑΣ: Αξιολογώντας πάντα και τη σημασία των άρθρων και τις παρατηρήσεις που έχουμε να κάνουμε.
ΠΡΟΕΔΡΟΣ (Απόστολος Κακλαμάνης): Μάλιστα. Η πρόταση, λοιπόν, είναι από 1 μέχρι και 5 η μία ενότητα.
ΑΔΑΜ ΡΕΓΚΟΥΖΑΣ: Από το άρθρο 6 έως και το 9 η δεύτερη ενότητα και από το άρθρο 10 μέχρι τέλος η τρίτη ενότητα.
ΠΡΟΕΔΡΟΣ (Απόστολος Κακλαμάνης): Μάλιστα.
ΚΟΣΜΑΣ ΣΦΥΡΙΟΥ: Κύριε Πρόεδρε, παρακαλώ το λόγο.
ΠΡΟΕΔΡΟΣ (Απόστολος Κακλαμάνης): Ορίστε, κύριε Σφυρίου, έχετε το λόγο.
ΚΟΣΜΑΣ ΣΦΥΡΙΟΥ: Κύριε Πρόεδρε, η δική μας άποψη είναι ότι πρέπει να συζητηθούν όπως και στη Διαρκή Επιτροπή σε δύο ενότητες, γιατί μην ξεχνούμε ότι υπάρχει ειλημμένη απόφαση της Διάσκεψης των Προέδρων να ολοκληρώσουμε μέχρι την Πέμπτη το απόγευμα, εάν δεν υπάρξουν τροπολογίες. Νομίζω ότι είναι εφικτό να συζητηθούν οι δύο ενότητες με την ευχέρεια που πρέπει να έχουν οι εισηγητές να αναπτύσουν ακώλυτα τις απόψεις τους. 
ΠΡΟΕΔΡΟΣ (Απόστολος Κακλαμάνης): Κατ'αρχήν, αν οι τροπολογίες έχουν αντικείμενο που απαιτεί συζήτηση, έχω επιφυλαχθεί να προτείνω στο Σώμα περισσότερο χρόνο.
Κατά συνέπεια μπορούμε να πάμε σήμερα με τις δύο ενότητες και αύριο να συζητηθεί η τρίτη ενότητα. Σε ό,τι αφορά, όμως, το εάν θα τελειώσουμε αύριο το νομοσχέδιο ή όχι, αυτό θα εξαρτηθεί από τις τροπολογίες. Θα δω τις τροπολογίες και αναλόγως θα πράξουμε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, παρακαλώ το λόγο.
ΠΡΟΕΔΡΟΣ (Απόστολος Κακλαμάνης): Ορίστε, κύριε Πρόεδρε, έχετε το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, το νομοσχέδιο περιέχει πάρα πολλές διατάξεις. Το να βάλουμε πάρα πολλές διατάξεις σε μία ενότητα, σημαίνει στην ουσία ότι δεν τις συζητούμε. Είναι πολύ καλύτερη πρόταση να γίνει σε τρία κομμάτια και να τα επισπεύσουμε όσο γίνεται, πολύ περισσότερο, κύριε Πρόεδρε ...
ΠΡΟΕΔΡΟΣ (Απόστολος Κακλαμάνης): 'Εχουμε ήδη συμφωνήσει, κύριε Πρόεδρε, σε αυτό.
ΒΥΡΩΝ ΠΟΛΥΔΩΡΑΣ: Υπερθεματίζει ο Πρόεδρος.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Υπερθεματίζει ο Πρόεδρος, ενισχύω τον Πρόεδρο.
Πολύ περισσότερο αφού η Κυβέρνηση, δόξα τω Θεώ, μας φέρνει και προσθήκες. Σα να μην έφθανε η ατελείωτη περιπτωσιολογία, έχουμε και καπέλο ουκ ολίγες. Κατά συνέπεια, ας πάμε έτσι ...
ΠΡΟΕΔΡΟΣ (Απόστολος Κακλαμάνης): Εσείς που διατελέσατε και Υπουργός Οικονομικών ξέρετε ότι υπάρχουν και εκκρεμούντα θέματα, τα οποία με τη διαδικασία αυτή διευκολύνεται να αντιμετωπισθούν.
Συμφωνούμε να προχωρήσουμε έτσι, λοιπόν; 
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, παρακαλώ το λόγο.
ΠΡΟΕΔΡΟΣ (Απόστολος Κακλαμάνης): Ορίστε, κύριε Γκατζή, έχετε το λόγο. 
ΝΙΚΟΛΑΟΣ ΓΚΑΤΖΗΣ: Σήμερα δεν είναι δυνατόν να τελειώσουμε και τις δύο ενότητες, όπως είπαμε. Είναι πάρα πολλά τα άρθρα. Είναι η ουσία του νομοσχεδίου, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Κύριε Γκατζή, ουσιαστικά βάζουμε σε δύο ενότητες, την ενότητα που είχατε στην επιτροπή, ως μία ενότητα. 
ΝΙΚΟΛΑΟΣ ΓΚΑΤΖΗΣ: Ναι, αλλά δεν θα φθάσει ο χρόνος, γιατί είναι η ουσία, κύριε Πρόεδρε, του νομοσχεδίου.
ΠΡΟΕΔΡΟΣ (Απόστολος Κακλαμάνης): Ας μην πάρουμε περισσότερο χρόνο. Θα το δούμε στην πορεία. Εάν δεν προφθάσουμε, θα πάμε αύριο.
Ο κ. Θάνος, ο εισηγητής της Πλειοψηφίας, έχει το λόγο επί της πρώτης ενότητας των άρθρων 1 έως και 5. Η δεύτερη ενότητα είναι από το 6 έως και το 9 που θα συζητηθεί προφανώς μετά την ψηφοφορία και από το 10 μέχρι τέλους η τρίτη ενότητα που θα συζητηθεί αύριο.
Ορίστε, κύριε Θάνο.
ΔΗΜΗΤΡΙΟΣ ΘΑΝΟΣ: Κύριε Πρόεδρε, αυτή η ενότητα των άρθρων, με τις ρυθμίσεις τις οποίες περιλαμβάνει, αποτελεί ένα σημαντικό βήμα στην κατεύθυνση της κοινωνικής και φορολογικής δικαιοσύνης.
Πιο συγκεκριμένα στο άρθρο 1, για λόγους φορολογικής ελάφρυνσης των φορολογουμένων και απλοποίησης του φορολογικού συστήματος μεταβάλλεται ο τρόπος υπολογισμού των ποσών που εκπίπτουν από το φορολογούμενο εισόδημα για τις παρακάτω δαπάνες: 
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 
Ενοίκιο κύριας κατοικίας και κατοικίας τέκνων που σπουδάζουν, δαπάνες ασφαλίστρων ζωής ή θανάτου, προσωπικών ατυχημάτων και ασθενείας, δαπάνες φροντιστηρίων, δαπάνη για αγορά και εγκατάσταση οικιακών συσκευών φυσικού αερίου ή ανανεώσιμων πηγών ενέργειας.
Οι δαπάνες αυτές δεν θα λαμβάνονται πλέον ως ποσοστό του εισοδήματος, ρύθμιση η οποία αδικούσε τους χαμηλόμισθους, αλλά με τις προτεινόμενες διατάξεις για κάθε μία από τις παραπάνω δαπάνες εκπίπτει ποσό μέχρι εκατόν πενήντα χιλιάδες (150.000) και άνω αυτού εκπίπτει το 40% των δαπανών με ανώτερο τις διακόσιες πενήντα χιλιάδες (250.000) και ελάχιστο τις εκατόν πενήντα χιλιάδες (150.000) δραχμές.
Προτείνεται η κατάργηση της έκπτωσης των τόκων από το φορολογητέο εισόδημα για χρέη προς το δημόσιο, λόγω αντίστοιχης κατάργησης των τόκων αυτών στις υπόψη φορολογίες.
Περιορίζεται η έκπτωση των τόκων των στεγαστικών δανείων μέχρι τα εκατόν είκοσι τετραγωνικά για την αγορά πρώτης κατοικίας και όχι άνω των εκατόν είκοσι τετραγωνικών. Κρίνεται αναγκαίο αυτό, διότι έτσι εναρμονίζεται η έννοια της πρώτης κατοικίας με ισχύουσες ήδη διατάξεις, οι οποίες δεν θεωρούν τεκμήριο δαπάνης την απόκτηση πρώτης κατοικίας μέχρι εκατόν είκοσι τετραγωγικά.
Προβλέπεται ότι επεκτείνεται η έκπτωση ποσού εξακοσίων πενήντα χιλιάδων (650.000) δραχμών από εισόδημα, εκτός από νεφροπαθείς που κάνουν περιτοναϊκή κάθαρση ή έχουν κάνει μεταμόσχευση νεφρού και για όσους πάσχουν από δρεπανοκυτταρική μεσογειακή αναιμία και έχουν ανάγκη μεταγγίσεων.
Προτείνεται τέλος η κατάργηση της έκπτωσης από το φορολογητέο εισόδημα της έκτακτης εισφοράς που υποβλήθηκε με το ν. 1870/89, επειδή λόγω παρόδου τόσου χρόνου είναι ουσιαστικά άνευ αντικειμένου η διάταξη αυτή. Επίσης για νομοτεχνικούς λόγους καταργείται η παράγραφος 17 του ν. 2364/95 που προέβλεπε την έκπτωση της δαπάνης για αγορά συσκευών φυσικού αερίου, γιατί η έκπτωση αυτή προβλέπεται πλέον από άλλες διατάξεις.
Στο δεύτερο άρθρο απαλλάσσεται το ακαθάριστο τεκμαρτό εισόδημα από ιδιοκατοίκηση της κύριας κατοικίας του φορολογούμενου μέχρι εκατόν πενήντα τετραγωνικά και ορίζεται ότι αυτό προσαυξάνεται κατά είκοσι τετραγωνικά για κάθε παιδί, μετά το δεύτερο παιδί.
Οι διατάξεις του άρθρου αυτού καθίστανται δικαιότερες επειδή λαμβάνεται υπόψη η οικογενειακή κατάσταση του φορολογούμενου. Απαλλάσσεται το τεκμαρτό εισόδημα από το εισόδημα από ακίνητα, που προκύπτει από τη δωρεάν παραχώρηση της χρήσης κατοικίας από το γονέα προς τα τέκνα και αντίστροφα. Είναι θετικό γιατί αναγνωρίζει την ηθική υποχρέωση μεταξύ γονέων και τέκνων.
Τιμαριθμοποιείται η κλίμακα βάσει της οποίας υπολογίζεται ο φόρος εισοδήματος με 2,5% που είναι ο προβλεπόμενος πληθωρισμός για το 1999 σε μέσα επίπεδα και γίνεται αύξηση του αφορολόγητου ορίου για τα εισοδήματα του 1999. Επίσης θεσπίζεται νέα φορολογική κλίμακα με επιπλέον ελάφρυνση για τα εισοδήματα του 2000.
Το αφορολόγητο ποσό από ένα εκατομμύριο πενήντα πέντε χιλιάδες (1.055.000) που ισχύει σήμερα αυξάνεται σε ένα εκατομμύριο εξακόσιες χιλιάδες (1.600.000) το 1999 και δύο εκατομμύρια (2.000.000) το 2000 για τους ελεύθερους επαγγελματίες. Για τους μισθωτούς αυξάνεται σε ένα εκατομμύριο εννιακόσιες χιλιάδες (1.900.000) και δύο εκατομμύρια τριακόσιες χιλιάδες (2.300.000) αντίστοιχα το οποίο είναι ίσον με τις ετήσιες κατώτατες αποδοχές των υπαλλήλων.
Νομίζω ότι μπορούμε, κύριε Υπουργέ, να συζητήσουμε την αποδοχή της πρότασης της ΓΣΕΕ για σύνδεση του ετήσιου αφορολόγητου ποσού με το ύψος των ετήσιων κατώτατων αποδοχών των υπαλλήλων, σύμφωνα με την εκάστοτε ισχύουσα εθνική συλλογική σύμβαση εργασίας.
Επίσης, στις παραγράφους αυτές ορίζεται και ο υπολογισμός του φόρου στις αποζημιώσεις λόγω λύσης της σχέσης εργασίας. Είναι σε θετική και δικαιότερη κατεύθυνση η τροποποίηση της φορολογικής κλίμακας για την ικανοποίηση των ασθενέστερων οικονομικά τάξεων. Οι ρυθμίσεις θεμάτων αυτών και κυρίως η αύξηση του αφορολόγητου ικανοποιούν απόλυτα ένα από τα βασικότερα αιτήματα των φορέων που ετέθησαν στον κοινωνικό διάλογο και αποτελούν μία πολύ σημαντική συμβολή στη φορολογική δικαιοσύνη και κυρίως στο επίπεδο ζωής του 'Ελληνα που δεν έχει μεγάλα εισοδήματα.
Αυξάνονται τα ποσά του φόρου που εκπίπτουν από το φορολογούμενο που τον βαραίνουν τέκνα. Η περαιτέρω ελάφρυνση σε σχέση με τα ισχύοντα αρχίζει από πέντε και είκοσι χιλιάδες (5.000 και 20.000) για ένα και δύο παιδιά, σαράντα πέντε χιλιάδες (45.000) για τρία παιδιά, εξήντα χιλιάδες (60.000) για τέσσερα παιδιά, εκατόν είκοσι πέντε χιλιάδες (125.000) για πέντε παιδιά και διακόσιες δέκα χιλιάδες (210.ΟΟΟ) για έξι παιδιά. Σημαντική ελάφρυνση προσφέρει η παρούσα διάταξη στις πολυμελείς ιδιαίτερα οικογένειες.
Μειώνεται στο μισό δηλαδή σε 1,5% από 3% που ήταν ο συντελεστής υπολογισμού του συμπληρωματικού φόρου στο εισόδημα από ακίνητα και στο 3% από 6% ο συντελεστής που επιβάλλεται όταν το εισόδημα προκύπτει από ακίνητα που χρησιμοποιούνται σαν κατοικίες που υπερβαίνουν τα τριακόσια τετραγωνικά.
Καθορίζεται σαφώς το εισόδημα από ακίνητα, καθώς και τα πρόσωπα που το αποκτούν για να αποφευχθούν περιπτώσεις διάσπασης του εισοδήματος με σκοπό τη μείωση της φορολογικής επιβάρυνσης.
Τέλος, για τα αυτοκίνητα πάνω από τριάντα έτη το τεκμήριο μειώνεται πάνω από 60%, καθώς και για τα παραδοσιακά σκάφη που κατασκευάζονται στην Ελλάδα το ποσό της ετήσιας τεκμαρτής δαπάνης μειώνεται 25%. Είναι προφανής η ωφελιμότητα των ρυθμίσεων αυτών.
Στο τρίτο άρθρο για λόγους φορολογικής ελάφρυνσης τα καθαρά κέρδη των ομόρρυθμων και ετερόρρυθμων εταιρειών και των κοινωνιών Αστικού Δικαίου που ασκούν επιχείρηση ή επάγγελμα φορολογούνται με 25% αντί 35% που ισχύει σήμερα. Η μείωση στην πρώτη περίπτωση γίνεται σταδιακά και για το 1999 προβλέπεται μείωση του συντελεστή φορολογίας σε 30%. Είναι μία κίνηση διαφάνειας, μία κίνηση κατά της φοροδιαφυγής και μία κίνηση ουσιαστικότερης ελάφρυνσης για όλες τις μικρές και μεσαίες επιχειρήσεις. Επίσης, ρυθμίζονται θέματα που αφορούν τη φορολογία κατά τη μεταβίβαση μετοχών και επιχειρήσεων. Επαναπροσδιορίζονται οι συντελεστές αυτοτελούς φορολόγησης εισοδήματος προερχομένου από μεταβίβαση μετοχών μη εισηγμένων στο Χρηματιστήριο εταιρειών.
Τροποποιείται η διαδικασία υπολογισμού που επιβάλλεται στις ανώνυμες εταιρείες, όταν δεν προβαίνουν σε ονομαστικοποίηση ανώνυμων μετοχών. Τέλος, όταν μεταβιβάζεται ατομική επιχείρηση ή μερίδιο ομόρρυθμης ή ετερόρρυθμης εταιρείας από γονέα προς τέκνο ο συντελεστής φορολογίας μειώνεται από 20% σε 10% για μεταβιβάσεις που γίνονται μέχρι 31.12.2000. Μετά το 2000 οι μεταβιβάσεις αυτές δεν θα υπόκεινται σε φόρο υπεραξίας. Τέλος, απαλλάσσονται από το φόρο εταιρειών και οι συνιδιοκτησίες που συνεκμεταλλεύονται αλιευτικά σκάφη μέχρι και δέκα κόρων ολικής χωρητικότητας, στις οποίες συμμετέχουν αποκλειστικά επαγγελματίες αλιείς. Στο άρθρο 4 στις επιχειρήσεις σταθερής και κινητής τηλεφωνίας, καθώς και στις επιχειρήσεις εκμετάλλευσης συνδρομητικών τηλεοπτικών σταθμών και ύδρευσης, αποχέτευσης, παρέχεται η δυνατότητα σχηματισμού πρόβλεψης για την απόσβεση επισφαλών απαιτήσεων υπολογιζόμενη επί της αξίας των υπηρεσιών που αναγράφονται στους λογαριασμούς που εκδίδουν λόγω των αυξημένων επισφαλών απαιτήσεων από ανεξόφλητους λογαριασμούς πελατών. Δίνεται η δυνατότητα στις επιχειρήσεις που συνάπτουν σύμβαση χρηματοδοτικής μίσθωσης για κάποιο ακίνητο να εκπίπτουν στο εξής από τα ακαθάριστα έσοδά τους μόνο τα καταβαλλόμενα μισθώματα που αντιστοιχούν στην αξία των κτιρίων και όχι αυτών που αντιστοιχούν και στην αξία των οικοπέδων.
Παρέχεται η δυνατότητα στις επιχειρήσεις να εκπίπτουν τις δαπάνες για αγορά ηλεκτρονικών υπολογιστών και λογισμικού που διαθέτουν στους υπαλλήλους. Είναι προφανής η ωφελιμότητα του μέτρου για τον εκσυγχρονισμό και την ανταγωνιστικότητα των επιχειρήσεων.
Αφαιρείται από τα καθαρά κέρδη των επιχειρήσεων το 50% των εργοδοτικών εισφορών κύριας ασφάλισης για πρόσληψη εργατοϋπαλληλικού προσωπικού, ως κίνητρο για την καταπολέμηση της ανεργίας.
Τέλος παρέχεται η δυνατότητα σε μεταποιητικές επιχειρήσεις παραγωγής ενέργειας να μπορούν να σχηματίσουν από τα αδιανέμητα κέρδη των χρήσεων 1999, 2000, 2001 ειδικό αφορολόγητο αποθεματικό με σκοπό τη χρησιμοποίησή του σε νέες παραγωγικές επενδύσεις.
Στο άρθρο 5 αλλάζει τον τρόπο υποβολής των φορολογικών δηλώσεων με στόχο να αποσυμφορηθούν οι υπηρεσίες και να αποφευχθεί η ταλαιπωρία των φορολογουμένων. Προβλέπεται ακόμη η αυτοτελής φορολόγηση σε ποσοστό 20% και στα ποσά που καταβάλλονται σε αλλοδαπά αθλητικά σωματεία καθώς και σε οποιοδήποτε φυσικό ή νομικό πρόσωπο για τη μεταγραφή ποδοσφαιριστών, καλαθοσφαιριστών και άλλων αθλητών.
Τέλος επιβάλλεται παρακράτηση του φόρου σε ποσοστό 20% στο ακαθάριστο ποσό της αποζημίωσης που καταβάλλεται λόγω καταγγελίας της εμπορικής μίσθωσης της σύμβασης, καθώς και τον επαγγελματικών μισθώσεων ελευθέρων επαγγελματιών.
Προτείνω την ψήφιση της ενότητας των άρθρων αυτών.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ρεγκούζας έχει το λόγο.
ΑΔΑΜ ΡΕΓΚΟΥΖΑΣ: Κυρίες και κύριοι συνάδελφοι, θα μου επιτρέψετε μία γενική παρατήρηση επειδή ακριβώς δεν δευτερολόγησαν χθες στη συζήτηση επί της αρχής του νομοσχδίου, σχετικά με τις ομιλίες του Υπουργού Εθνικής Οικονομία και Οικονομικών κ. Παπαντωνίου και του Υφυπουργού κ. Δρυ.
Η απάντηση του κ. Δρυ ήταν ότι τελικά αναδιοργανώνεται το Υπουργείο Οικονομικών και εν ονόματι αυτής της αναδιοργάνωσης το νομοσχέδιο αυτό είναι πανάκεια. Επίσης η λειτουργία αλλά και η πορεία του TAXIS βαίνει καλά και επομένως, η φοροδιαφυγή σε λίγο θα είναι όνειρο θερινής νύχτας για τους φοροφυγάδες και θα λυθούν όλα τα προβλήματα.
Σ' ό,τι αφορά το πρώτο για μας, κυρίες και κύριοι συνάδελφοι, το Υπουργείο Οικονομικών νοσεί βαρύτατα. Πάσχει από βαριά ασθένεια διάλυσης και οι βασικές αιτίες είναι ότι δεν υπάρχει σχεδιασμός της οικονομικής πολιτικής. Υπάρχει μία λογική προσθαφαιρέσεων στα δημοσιονομικά μεγέθη και κυρίως στα έσοδα με εύκολους τρόπους, χωρίς κανένα σχεδιασμό. Η κομματικοποίηση στο Υπουργείο Οικονομικών βασιλεύει ακόμη. Βεβαίως, σ' ό,τι αφορά τα έσοδα, με τη λογική των προσθαφαιρέσεων που σας είπα, επιλέγονται οι στόχοι των βεβαιώσεων και όχι των εισπράξεων. Αυτό ακριβώς γίνεται στο Υπουργείο Οικονομικών, βεβαιώνουμε είτε από δημόσιους οργανισμούς είτε από κρατικές τράπεζες είτε ακόμη και από ανθρώπους που δεν πρόκειται να τα εισπράξουμε, τα ενσωματώνουμε στα στοιχεία των βεβαιώσεων, εμφανίζουμε πίνακες αυξητικούς των εσόδων και μ' αυτό αιτιολογούμε τις όποιες παροχολογίες εν όψει των εκλογών γίνονται και όλα είναι καλά. 'Ομως, το Υπουργείο Οικονομικών και τα έσοδα δεν είναι καλά. Επίσης ο στόχος τον πρώτο χρόνο επιτυγχάνεται μ' αυτές τις αλχημείες. To δεύτερο χρόνο δεν θα έχουμε επιχειρήσεις αυτού του είδους να ελέγξουμε ούτε να βεβαιώσουμε έσοδα.
Το τρίτο και το σημαντικότερο είναι ότι μέσα σ' αυτό το νομοσχέδιο υπάρχει μία ρύθμιση, η οποία καταργεί την επιτροπή. Βέβαια αν καταργούσε την επιτροπή για να διευκολύνει τη διαδικασία των εργασιών μέσα στις οικονομικές υπηρεσίες, θα έλεγε κανείς, καλά κάνει. 'Ομως, δεν γίνεται γι' αυτό. Επειδή ακριβώς δημιουργούνται καθυστερήσεις στην πληρωμή χρεών που δεν πρόκειται να τα εισπράξουμε ποτέ, επιταχύνουμε τις διαδικασίες για να εμφανίσουμε βεβαιωμένα χρέη, άρα αυξημένο αριθμό εσόδων και να το πουλήσουμε εν όψει των εκλογών.
Σ' ό,τι αφορά τις αιτιάσεις του κ. Παπαντωνίου, να πω τα εξής. Ο κ. Παπαντωνίου διαμαρτυρήθηκε ουσιαστικά για τις αιτιάσεις της Νέας Δημοκρατίας σχετικά με την αλλοίωση των εθνικών λογαριασμών, τη λεγόμενη δημιουργική λογιστική, ενώ και ο ίδιος ξέρει και οι πάντες ξέρουν ότι οι μηχανισμοί ελέγχων στην Ευρωπαϊκή 'Ενωση -και για τις χώρες που εντάχθηκαν αλλά και για μας που είμαστε προς ένταξη- είναι τυπικοί, δεν είναι ουσιαστικοί, είναι όμως ελαστικοί και γίνονται με βάση τα στοιχεία που παρουσιάζουμε χωρίς να γίνεται έρευνα γι' αυτά τα στοιχεία. Γνωρίζουν ότι γίνονται αυτές οι μετατοπίσεις παραδείγματος χάρη ότι μετατρέπουμε δημόσιους οργανισμούς σε ανώνυμες εταιρείες για να μεταθέσουμε το δημόσιο λογιστικό και να το πάμε στη διαδικασία του εμπορικού δικαίου, να εμφανίζονται δηλαδή υποχρεώσεις, οι οποίες όμως δεν προσμετρώνται στο δημόσιο χρέος.
Και είναι μια τρανή απόδειξη αλλοίωσης των αριθμών και εμφάνισης του δημοσίου χρέους ως μικρότερου ποσοστού επί του ΑΕΠ. Επομένως το νομοσχέδιο καθαρά και περίτρανα αποδεικνύεται για δυο τρεις λόγους που είχα πει και στη συζήτηση στην επιτροπή πρώτον, για να εξυπηρετήσει προεκλογικές ανάγκες, δεύτερον, για να δώσει κάποιες παραχωρήσεις σε κάποια συγκεκριμένα συμφέροντα και τρίτον, για να κάνει κάποιες απλοποιήσεις στον Κώδικα Φορολογικών Στοιχείων ακόμη και στη λειτουργία της δημόσιας διοίκησης του Υπουργείου Οικονομικών όπου υπήρχαν κάποιες αδυναμίες για παράνομες διοικητικές πράξεις ή για ανοίγματα επικαιροποίησης δηλαδή των αριθμών του Κώδικα Βιβλίων Στοιχείων.
'Ερχομαι στα άρθρα: Στο άρθρο 1, δαπάνες που εκπίπτουν από το εισόδημα. Πραγματικά σε αυτό το άρθρο γίνεται μια αλλαγή και εμφανίζεται από την Κυβέρνηση ότι είναι προς το καλύτερο των πολιτών. Ναι είναι κατά δέκα χιλιάδες (10.000) δραχμές έκπτωση από το φορολογητέο εισόδημα, δηλαδή, στο φόρο ανάλογα με τα εισοδήματα του καθενός είναι μηδαμινός. Για ένα μισθωτό με εισόδημα από 2,5 εκατομμύρια εώς 4,8 εκατομμύρια το χρόνο η έκπτωση για μερικούς από αυτούς είναι δύο χιλιάδες (2.000) δραχμές το μήνα. Για τους κάτω των 2,5 εκατομμυρίων δεν έχει καμία ιδιαίτερη αξία γιατί είναι αφορολόγητη. Για τους άνω των 4,8 εκατομμυρίων υπάρχει μία μείωση της τάξης των τριάντα επτά χιλιάδων (37.000) δραχμών ετησίως. 'Αρα το μέτρο δεν έχει καμία σοβαρή παροχή.
Πέραν αυτών ο τρόπος που γίνεται και η αλλαγή των ποσοστών των δαπανών που συνυπολογίζονται για το εκπεστέο ποσό από το φορολογητέο εισόδημα, ουσιαστικά βλάπτει τους μικρούς. Δηλαδή όταν κάποιος έχει ασφάλιστρα με μικρό ποσοστό ενώ μέχρι τώρα εξέπιπτε όλο, τώρα περιορίζεται αυτό το ποσό και αυτό είναι εις βάρος αυτών που έχουν μικρό ασφαλιστήριο συμβόλαιο. Δεν μιλάμε βεβαίως για τους μεγάλους των οποίων η ωφέλεια είναι μεγαλύτερη γιατί φορολογούνται με το μεγαλύτερο φορολογικό συντελεστή.
Πέραν αυτού, ο επιμερισμός αυτής της έκπτωσης αυτού του είδους των δαπανών μεταξύ των εισοδημάτων των συζύγων που γίνεται για πρώτη φορά, δημιουργεί πρόβλημα άνισης μεταχείρισης εις βάρος του εγγάμου ζευγαριού και υπέρ βεβαίως του αγάμου. Αυτό αντιλαμβάνεστε ότι δεν έχει καμία λογική ούτε από κοινωνική άποψη αλλά ούτε και από την άποψη καταπολέμησης της υπογεννητικότητας στην πατρίδα μας.
Στο άρθρο 2 μιλάμε για τη φορολογική κλίμακα. Εγώ θέλω να ρωτήσω την Κυβέρνηση γιατί συνεχίζει να θεωρεί τους ελεύθερους επαγγελματίες και τους εμπόρους ως οιονεί φοροφυγάδες. Γιατί; Δεν είναι ούτε ηθικό ούτε τίμιο. Γιατί δεν κάνει ενιαία κλίμακα για τις δύο κατηγορίες; Την κάνει διαφορετική, την κάνει και σε δύο χρόνια οπότε μετατοπίζει το δημοσιονομικό κόστος. Αλλά στους πίνακες που φέρνει ο κ. Δρυς στην Εθνική Αντιπροσωπεία για να μας πει για την αύξηση του αφορολογήτου, αναφερόμενος σε γενικούς αριθμούς, λαμβάνει υπόψη του την κλίμακα που θα εφαρμοστεί το 2001 και όχι αυτή του 2000. Αυτές είναι αλχημείες και δεν μπορεί να μην είναι αλχημείες, δεν είναι αβλεψίες. Με βάση εντολές που έδωσε ο κ. Δρυς οι συνεργάτες του έβγαλαν αυτούς τους πίνακες. Πέραν αυτού αποπληθωροποιείται κατά 2,5%. Εμείς θα είμαστε οι τελευταίοι που θα μιλήσουμε για τιμαριθμοποίηση της κλίμακας. Καταρχήν ένα τέτοιο επιχείρημα είναι ανεπίκαιρο πλέον. Η αναμενόμενη ένταξη της χώρας μας στην Ευρωπαϊκή 'Ενωση και η νομισματική σταθερότητα δεν δημιουργεί προϋποθέσεις για μεγάλες διακυμάνσεις στο δείκτη τιμών του καταναλωτή. 'Αρα όταν μιλάμε για τιμαριθμοποίηση είμαστε ανεπίκαιροι. Θα μπορούσαμε να μιλήσουμε για επικαιροποίηση της φορολογικής κλίμακας με τα σημερινά δεδομένα με βάση τις απώλειες που έχουν πραγματοποιηθεί τα επόμενα χρόνια. Και για να μην ισχυρίζεται η Κυβέρνηση ότι εμείς μιλάμε χωρίς στοιχεία, θα σας πω αγαπητοί συνάδελφοι ένα συγκριτικό πίνακα που έχω κάνει -και θα τον καταθέσω στα Πρακτικά- με τις κατηγορίες μισθωτοί, συνταξιούχοι, έμποροι, ελεύθεροι επαγγελματίες, εισοδηματίες και γεωργοί από το έτος 1993 μέχρι 1998.
Η επιβάρυνση των μισθωτών το 1993 σε σχέση με το 1998 είναι 291,07%. Η επιβάρυνση των συνταξιούχων είναι 247,31%.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ).
Των εμπόρων είναι 316,33%. Των ελευθέρων επαγγελματιών είναι 314,88%. Των εισοδηματιών είναι 216,47%. Για τους γεωργούς είναι 392% επιβάρυνση από το 1993 έως το 1998. Ο μέσος όρος επιβάρυνσης όλων αυτών των κατηγοριών ανέρχεται στο 288,46%. Επομένως, δικαιολογημένα η Κυβέρνηση χαρακτηρίζεται ως η κυβέρνηση των φόρων.
Πέραν αυτού, στο άρθρο 3 στη φορολόγηση των επιχειρήσεων με το περίφημο 35% ευτυχώς έκανε μία συμπληρωματική κίνηση η Κυβέρνηση και ενέταξε τους συνεταιρισμούς. 'Ομως, έχει απέξω τις ΕΠΕ. Είναι μια φορολογία που την έβαλε η Νέα Δημοκρατία. Αναγνωρίσθηκε ότι στην ουσία απέτυχε. Εμείς οι ίδιοι ζητάμε να καταργηθεί. Η Κυβέρνηση είχε υποσχεθεί ότι θα καταργήσει το 35%. Τώρα, μειώνει σταδιακά το συντελεστή μέσα στα επόμενα δύο χρόνια.
'Ερχομαι στη φορολόγηση αυτοτελώς με συντελεστή το 5% της πραγματικής αξίας πώλησης των μετοχών μη εισηγμένων στο χρηματιστήριο. Δεν μπορώ να κατανοήσω γιατί γίνεται αυτή η διάκριση μεταξύ εισηγμένων και μη εισηγμένων μετοχών στο χρηματιστήριο. Οι εισηγμένες ουσιαστικά είναι προνομιακές μετοχές. Γιατί διατηρείτε αυτό το 5% όταν από 20% το κάνατε 5%; Σας προειδοποιήσαμε ότι δεν έχετε δίκιο. Σας είπαμε να ακυρώσετε αυτήν τη ρύθμιση. Τώρα το κάνετε 5% και δημιουργείται άλλος φαύλος κύκλος.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Για το μέλλον μένει 20%. Για τις μεγάλες μένουν 20%.
ΑΔΑΜ ΡΕΓΚΟΥΖΑΣ: Για το μέλλον θα μιλήσω παρακάτω, κύριε Πρόεδρε.
Αυτό το 5% όσοι ήταν συνεπείς το πλήρωσαν. Δεν τους επιστρέφεται.
Αυτούς που είτε δεν τα πλήρωσαν είτε εκκρεμούν οι υποθέσεις τους στα δικαστήρια, τους λέτε ότι μπορούν να ενταχθούν στη ρύθμιση και να μην πληρώσουν. Αυτό δεν είναι τίμιο.
Μετά, έρχεσθε και λέτε 20% επί του μετοχικού κεφαλαίου για τη μη ονομαστικοποίηση. Ούτε και αυτό είναι δίκαιο. Να βρείτε ρυθμίσεις ή πρόστιμα ή ποινές τέτοιες που να υποχρεώσετε τις επιχειρήσεις να ονομαστικοποιήσουν τις μετοχές τους. Πάντως, αυτό το 20% είναι τρελό. Σε μεγάλες επιχειρήσεις σήμερα που έχουν υψηλά μετοχικά κεφάλαια το 20% θα τους δημιουργήσει ένα τεράστιο πρόβλημα.
'Οσον αφορά την υπεραξία των μετοχών αντιγράφετε την πρόταση της Νέας Δημοκρατίας αλλά την αντιγράφετε κακέκτυπα. Δεν την επεκτείνετε σε όλες τις κατηγορίες και βάζετε μόνον όσες εταιρείες έχουν μεταβιβασθεί από επαχθή αιτία. Γιατί δεν το επεκτείνετε και στη μεταβίβαση εταιρειών από γονείς σε τέκνα, για όλες τις περιπτώσεις, με τις προϋποθέσεις του 65% που σας λέμε στην πρόταση ή και με το ελάχιστο της ηλικίας των τέκνων το 35%; Πήρατε την πρόταση ουσιαστικά μισή.
Στο άρθρο 4 είναι βέβαιο ότι κάνατε κάποιες παραχωρήσεις. Δεν μας απαντατε. Σας έχω ζητήσει και στην επιτροπή και στην κατ'αρχήν συζήτηση να μας πείτε, γιατί κάνετε αυτές τις παραχωρήσεις στις επιχειρήσεις σταθερής και κινητής τηλεφωνίας, γιατί κάνετε παραχωρήσεις στα συνδρομητικά κανάλια με τη δυνατότητα σχηματισμού αποθεματικού, έκπτωσης δηλαδή από τα καθαρά κέρδη χωρίς παραστατικά; Περιμένω ακόμη και τώρα μια απάντηση.
'Οσον αφορά το άρθρο 4, παράγραφος 7 αφαιρείτε το δικαίωμα της προσφυγής και μάλιστα αναδρομικά. Αυτό είναι αντιδεοντολογικό αλλά και αντισυνταγματικό. Για ποιο λόγο αφαιρείτε το δικαίωμα της προσφυγής από τους πολίτες; Στις τραπεζικές εργασίες αφαιρείτε τον Ειδικό Φόρο Τραπεζικών Εργασιών. Τον αφαιρείτε από τα τραπεζικά κέρδη. Για ποιο λόγο γίνεται αυτό; Ο φόρος που πληρώνεται από έναν απλό πολίτη δεν αφαιρείται από το φορολογητέο εισόδημα. Μήπως το τραπεζικό σύστημα πάσχει από κέρδη τα τελευταία χρόνια και το ενισχύετε για να αντέξει στον ανταγωνισμό; ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ποιο εδάφιο είναι, κύριε συνάδελφε; ΑΔΑΜ ΡΕΓΚΟΥΖΑΣ: Είναι η παράγραφος 12 του άρθρου 4.
Επίσης, στο ίδιο άρθρο στην παράγραφο 13, που έχει σχέση με τις εργοδοτικές εισφορές, βάζετε σαν κίνητρο το 50% και η μείωση που γίνεται στις επιχειρήσεις είναι της τάξεως του 2% ή 3% σε επίπεδο φόρων. Δεν αποτελεί κίνητρο, βάζει και τον περιορισμό των πέντε ατόμων και ούτε προς την ανεργία αποτελεί κίνητρο. Σας το είπαμε στην επιτροπή, αλλά επιμένετε ότι αυτό μπορεί να θεραπεύσει το κοινωνικό πρόβλημα της ανεργίας.
Επίσης, στα αποθεματικά εν όψει των επενδύσεων παρατείνεται κατά τρία χρόνια. Είναι μία παραχώρηση που έχει γίνει στο παρελθόν, αλλά είχε μια τελική ημερομηνία λήξεως. Γιατί δεν βάζετε μία προσθήκη στο άρθρο 4 για την παρακράτηση του 20%, για τις δωρεές των σεισμοπλήκτων; 'Εχουμε καταθέσει και μια πρόταση με τον κ. Αλογοσκούφη. Γιατί δεν δίνετε κάποια κίνητρα, για να αντιμετωπιστούν οι δαπάνες των σεισμοπλήκτων, είτε σε επίπεδο δωρεών σε χρήμα ή δωρεών σε διατροφή ή ειδών πρώτης ανάγκης και με συγκεκριμένη ημερομηνία λήξης; Δεν είπαμε να είναι γενική διάταξη. Επίσης, στο άρθρο 5 θέλω να σημειώσω ότι η παράγραφος 4 περίπτωση 1, που λέει, ότι η δήλωση υποβάλλεται σε δύο αντίτυπα αυτοπροσώπως από τον ίδιο το φορολογούμενο, δεν νομίζω πως είναι συμβατό προς τις κοινοτικές οδηγίες κατ' αρχήν και δεύτερον, δεν νομιμοποιεί το λογιστικό επάγγελμα, ούτε δημιουργεί προϋποθέσεις συνυπευθυνότητας του φοροτέχνη λογιστή, τουλάχιστον για τις μεγάλες επιχειρήσεις. Βάλτε ένα πλαφόν, ώστε να δίνεται η δυνατότητα της συνυπευθυνότητας του φοροτέχνη λογιστή, αλλά ταυτόχρονα να μην ταλαιπωρείται ο πολίτης. Για μας η λύση για την υποβολή των φορολογικών δηλώσεων είναι με την υποβολή της δήλωσης στη ΔΟΥ. Σε πέντε λεπτά ο πολίτης πρέπει να παίρνει και το εκκαθαριστικό του σημείο. Για να γίνει αυτό με τα ασύμβατα μηχανήματα που έχει το ΤΑΧΙΣ, με τις καθυστερήσεις που έχει υποστεί, με τα προβλήματα που δημιουργούνται όταν βρέχει ή έχει ζέστη και με τους ρυθμούς και τη λογική που διακατέχει την Κυβέρνηση, το σύστημα ΤΑΧΙΣ μόνο θα φαντάζει, αλλά δεν πρόκειται να εφαρμοστεί και να μπει στην υπηρεσία πάταξης της φοροδιαφυγής.
Τέλος, κλείνω λέγοντας ότι βάζετε ένα νέο φόρο στο άρθρο 5, το φόρο παρακράτησης 20%, που υπόκειται το ακαθάριστο ποσό της αποζημίωσης, που καταβάλλει ο εκμισθωτής στο μισθωτή σε περίπτωση καταγγελίας της σύμβασης εμπορικής μίσθωσης ακινήτου, με βάση νόμο ή μετά από δικαστική απόφαση. (Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο. ΝΙΚΟΛΑΟΣ ΓΚΑΤΖΗΣ: Κύριοι Βουλευτές, για τον αντιλαϊκό χαρακτήρα του νομοσχεδίου και για την προεκλογική προσπάθεια της Κυβέρνησης να αλλάξει το αντικοινωνικό πρόσωπό της με τις παροχές-ψίχουλα, τη διαιώνιση για μια φορά ακόμη μέσα από ένα νέο φορολογικό νομοσχέδιο του αντιλαϊκού της χαρακτήρα, αλλά και την επιμονή της να παρουσιάζει ότι παρέχει κοινωνική δικαιοσύνη, έχει αποδειχτεί και από τις συζητήσεις, που έγιναν επί της αρχής του νομοσχεδίου, αλλά και στα άρθρα που θα συζητήσουμε ότι δεν έχει καμία σχέση.
Θα ήθελα, σχολιάζοντας τα άρθρα τα συγκεκριμένα, από το 1 μέχρι το 5 να πω τα εξής: Για το άρθρο 1 και για τις δαπάνες που εκπίπτουν από το εισόδημα, η αύξηση των δαπανών που αναφέρεται στο άρθρο αυτό, όπως ποσό ενοικίου, ασφάλιστρων ζωής, μαθημάτων, εγκατάστασης οικιακών συσκευών κλπ., είναι κατά την άποψή μας ασήμαντη και δεν παρέχουν ελαφρύνσεις στους φορολογούμενους, όταν παραμένει ουσιαστικά αμετάβλητο το καθεστώς των δαπανών, που αφαιρούνται από το εισόδημα ή μειώνεται ο φόρος, όπως παραδείγματος χάρη εκπτώσεις δαπανών με δικαιλογητικά, που και αναχρονιστικές είναι και δεν εκπληρώνουν το σκοπό που θεσπίστηκαν, δηλαδή την αρχή των αντιτιθεμένων συμφερόντων.
Με τον τρόπο αυτό υπολογίζεται η μείωση του φόρου, που αποτελεί, κατά την άποψή μας, σκέτη κοροϊδία.
Το αίτημα της εκλογίκευσης των δαπανών και των εκπτώσεών τους από το φορολογικό εισόδημα απλά είναι ένα τέχνασμα -θα λέγαμε- και η ουσία παραμένει ως έχει.
Πριν φθάσω στο δεύτερο άρθρο για τα αφορολόγητα ποσά, να πω ορισμένα πράγματα σε σχέση με το άρθρο αυτό.
Παράδειγμα: Η απαλλαγή μέχρι σήμερα του ενοικίου ήταν διακόσιες σαράντα χιλιάδες (240.000) δραχμές και σήμερα έχει γίνει διακόσιες πενήντα (250.000) χιλιάδες δραχμές. Λύνεται κανένα πρόβλημα; Να πούμε και για τα άλλα, τα οποία έχουν ακριβώς την ίδια σχέση κατά δέκα χιλιάδες περίπου. Είναι φοροαπαλλαγές δήθεν, οι οποίες ουσιαστικά είναι χωρίς αντίκρυσμα, χωρίς περιεχόμενο.
Επίσης, κύριε Υπουργέ, θα ήθελα να κάνω μία παρατήρηση σε μία τροποποίηση που κάνετε σε ένα αίτημα, το οποίο πραγματικά αναγνωρίσατε, αλλά έτσι που το διατυπώσατε δεν λύνεται κανένα πρόβλημα. Είναι ένα πάρα πολύ λεπτό πρόβλημα και αφορά πολλούς ανθρώπους. Πρόκειται για την τροποποίηση που κάνατε στην παράγραφο 6, του άρθρου 1, για αυτούς που πάσχουν από τη δρεπανοκυτταρική και μικροδρεπανοκυτταρική αναιμία κλπ. 'Ετσι ακριβώς όπως το έχετε γράψει, που λέει: "που πάσχουν από μεσογειακή, δρεπανοκυτταρική μικροδρεπανοκυτταρική αναιμία και κάνουν μεταγγίσεις αίματος", όπως ακριβώς είναι, δεν τους παρέχει τίποτε ακριβώς από το γεγονός ότι αυτοί δεν κάνουν μεταγγίσεις αίματος. Αν είναι αυτό το κριτήριο, τότε είναι δώρον-άδωρον. Βάλτε μπροστά τις μεταγγίσεις αίματος και μετά προσθέστε αυτό. 'Ηλθε ο σύλλογος, μας επισκέφθηκε και μας το επεσήμανε. Δεν ξέρω αν σας είδε και εσάς.
Περνάμε, κύριοι Βουλευτές, στο άρθρο 2 για τη φορολογική κλίμακα.
H προτεινόμενη φορολογική κλίμακα δεν αναπληρώνει το χαμένο εισόδημα που έχουν υποστεί οι μισθωτοί, οι συνταξιούχοι και οι άλλες χαμηλότερες εισοδηματικές τάξεις από τη μη τιμαριθμοποίησή της και την αύξηση των αφορολόγητων ποσών. Και όταν λέμε μη τιμαριθμοποίηση, δεν εννοούμε να γίνει μια τιμαριθμοποίηση επ' αυτού ακριβώς του ποσού. Χρειάζεται να γίνει τιμαριθμοποίηση επί όλων των χαμένων ετών, των απωλειών που είχαν όλα αυτά τα χρόνια και από εδώ και πέρα να αρχίσει η τιμαριθμοποίηση της φορολογικής κλίμακας.
Ακόμη, με τη συρρίκνωση των φορολογικών κλιμακίων σε πέντε κλιμάκια με αντίστοιχους φορολογικούς συντελεστές από μηδέν έως ενενήντα πέντε τα μικρά και μεσαία εισοδήματα επιβαρύνονται και πάλι υπέρογκα σε σχέση με τα μεγάλα εισοδήματα και τέλος η φορολογική κλίμακα δεν λειτουργεί ως μηχανισμός, όπως ελέχθη από την Κυβέρνηση, αναδιανομής του εισοδήματος, αλλά λειτουργεί σαν ένας μηχανισμός συσσώρευσης του πλούτου από τις φτωχές λαϊκές τάξεις προς τους έχοντες και κατέχοντες. Ούτε αποτελεί μεγαλείο για την ανάπτυξη της εθνικής οικονομίας, άρα και της ανάπτυξης. Με την έννοια αυτή επιβάλλεται η επιμήκυνση προς τα πάνω της φορολογικής κλίμακας και η διεύρυνση των φορολογικών κλιμακίων.
Είχαμε κάνει μια πρόταση, που λέγαμε ότι για τα μεγάλα εισοδήματα, τα οποία θα είναι πάνω από δεκαέξι εκατομμύρια (16.000.000) δραχμές καθαρά κέρδη, να φθάσει η φορολογική κλίμακα στο 65% κλιμακωτά. Δεν είναι δυνατόν να πληρώνουν συνέχεια τα φτωχά λαϊκά στρώματα, οι μικρομεσαίοι, οι εργαζόμενοι, οι αγρότες κλπ. και οι μεγάλοι να έχουν αυτόν τον συντελεστή της φορολογίας, όταν μάλιστα ξέρουμε ότι με τις εταιρείες τις οποίες έχουν, η φορολογία η οποία έρχεται κατόπιν είναι ανεπαίσθητη και δεν είναι η πραγματική, με αυτήν ακριβώς την κλίμακα την οποία υπάρχει. Εδώ θα θέλαμε να πούμε, ότι όσον αφορά αυτήν την αύξηση που γίνεται στο αφορολόγητο ποσό και που μιλάει για το ένα εκατομμύριο εξακόσιες χιλιάδες (1.600.000) δραχμές και κατόπιν πηγαίνει στα δύο εκατομμύρια (2.000.000) δραχμές, η τιμαριθμική απώλεια που είχαμε σήμερα είναι 116%. 'Εχουν χάσει οι εργαζομενοι. Ο κ. 'Εβερτ χθες είπε ότι έχασαν γύρω στα 4,5 εκατομμύρια. Δεν ξέρω αν ήταν τόσο, γιατί είναι όλη η φορολογική αύξηση, είναι μέσα η γενική είσπραξη του φόρου, αλλά οπωσδήποτε έχουν χάσει πάνω από δύο τρισεκατομμύρια δραχμές οι εργαζόμενοι, οι μικρομεσαίοι, οι συνταξιούχοι, από τη μη τιμαριθμοποίηση της φορολογικής κλίμακας.
Αυτά λοιπόν τα οποία δίνονται σήμερα είναι στάχτη στα μάτια, είναι ψίχουλα, το ένα καρβέλι ψωμί και το μισό πακέτο τσιγάρα που έρχεται αυτή ουσιαστικά η απαλλαγή, μπροστά στα όσα έχουν χάσει μέχρι σήμερα οι εργαζόμενοι και που οι απώλειες συνεχίζονται, αφού δεν έρχεται το αφορολόγητο ποσό στα ύψη τα οποία θα πρέπει να είναι πραγματικά, σύμφωνα με την αύξηση του τιμαρίθμου. Και αν θα πάρουμε και τα στοιχεία που δίνει η Εθνική Στατιστική Υπηρεσία, το όριο φτώχειας σήμερα είναι τα 3,5 εκατομμύρια για μία τριμελή οικογένεια. 'Οταν πάμε λοιπόν τετραμελή, πενταμελή κλπ., καταλαβαίνετε ότι το αφορολόγητο θα πρέπει να φθάνει τουλάχιστον ανάμεσα στα τέσσερα με πέντε εκατομμύρια ανάλογα με την οικογενειακή κατάσταση κλπ.
Εμείς προτείνουμε επίσης να φορολογούνται όλα τα έσοδα από όλες τις πηγές, κάτι το οποίο δεν προβλέπεται και μέσα από το ισχύον φορολογικό σύστημα. Οι προσαυξήσεις που δίνονται για τα παιδιά κλπ. ή τα εκατόν πενήντα μέτρα της κύριας κατοικίας που έχει απαλλαγή στο τεκμαρτό του ακαθάριστου εισοδήματος και που αρχίζει από το πρώτο παιδί του φορολογουμένου και όχι από το δεύτερο, είναι κατ' αρχήν απαλλαγές χωρίς ουσιαστική ενίσχυση, χωρίς ουσιαστικό βοήθημα.
Στο άρθρο 2 για το αφορολόγητο όριο των αποζημιώσεων.
Εδώ, κύριε Υπουργέ, όταν χάσει ένας τη δουλειά του και όταν ξέρουμε σήμερα ότι οι απολυόμενοι και ιδιαίτερα σε μία ηλικία είναι μόνιμα άνεργοι, πάτε να βάλετε φόρο σ' αυτήν την αποζημίωση που παίρνει. Είναι δυνατόν να λέτε μετά ότι εξασκείται και με αυτό το νομοσχέδιο κοινωνική πολιτική, όταν ξέρουμε ότι η ανεργία χτυπάει σήμερα τον περισσότερο κόσμο και όταν ξέρουμε ότι αυτός ο άνθρωπος των πενήντα χρόνων δύσκολα θα βρει δουλειά; Ζητάμε λοιπόν να καταργηθεί αυτή η διάταξη, όπως φυσικά ζητάμε να καταργηθούν και όλες οι άλλες οι οποίες είναι αντίθετες.
Να έρθουμε, κύριοι Βουλευτές, και στο άρθρο 3. Το Κόμμα μας υιοθετεί το πάγιο αίτημα των συνδικαλιστικών οργανώσεων των μικρομεσαίων, των επαγγελματιών, βιοτεχνών κλπ., για την κατάργηση του φόρου επί των κερδών που επιβάλλεται στο όνομα του νομικού προσώπου στις προσωπικές ομόρρυθμες εταιρείες κλπ., καθώς και των κοινοπραξιών και μάλιστα με τον εξοντωτικό συντελεστή που ήταν 35%, αλλά λέει ότι πάει 30% και 25%. Παραμένει, κύριοι Βουλευτές, ένας κεφαλικός φόρος. Θα πρέπει και εδώ να δούμε ότι και αυτές οι κατηγορίες των εργαζομένων πρέπει να ενταχθούν στο ενιαίο σύστημα της φορολόγησης, όχι φυσικά όπως ισχύουν τα αντικειμενικά κριτήρια, αλλά με όλα τα έσοδα, με βάση τη φορολογική κλίμακα και με βάση τον Κώδικα Βιβλίων και Στοιχείων. Είναι ανεπίτρεπτο ο κεφαλικός φόρος να υπάρχει σ' αυτές τις επιχειρήσεις. Ορισμένες ξεπερνούν αυτό το όριο στις δηλώσεις και απαλλάσσονται, ενώ ξέρουμε ότι έχουν πολλαπλάσια έσοδα από αυτά τα οποία είχαν δηλώσει μέχρι σήμερα. 'Ετσι λοιπόν θεωρούμε ότι θα πρέπει αυτό να φύγει.
'Οπως επίσης για την αυτοτελή φορολόγηση για την πώληση των μετοχών εταιρειών μη εισηγμένων στο χρηματιστήριο κλπ. Μα, αυτές είναι οι μετοχές από τις μικρομεσαίες αυτές επιχειρήσεις. Εκεί πάμε να βγάλουμε; Αφήνουμε τις άλλες και πάμε να βγάλουμε από τις μετοχές αυτές; Είναι θετικό ότι πέρασαν οι συνεταιρισμοί, αλλά επιμένουμε να καταργηθεί και αυτό το 25%, 35% που είναι κλιμακωτό και να περάσουμε κατευθείαν με βάση τα έσοδα-έξοδα.
Κύριοι Βουλευτές, ερχόμαστε στο άρθρο 4. Εδώ είναι η πρόκληση του νομοσχεδίου, εδώ είναι αυτό που είπαμε και επί της αρχής, ότι συνεχίζεται η φοροδιαφυγή, η φοροκλοπή κλπ., ότι συνεχίζεται η διευκόλυνση της Κυβέρνησης απέναντι στα ισχυρά οικονομικά συγκροτήματα και τους ισχυρούς οικονομικά πολίτες της χώρας, όταν και εδώ περνάει διατάξεις φοροδιαφυγής και διευκολύνσεων προς τα μεγάλα αυτά εισοδήματα.
Η παραχώρηση επί των ακαθαρίστων εσόδων σε ποσοστό 7,5%. για τους ισολογισμούς που κλείνουν στις 31.12.2000 και 1% για τους ισολογισμούς που κλείνουν 31.12.2001 προς τις επιχειρήσεις σταθερής και κινητής τηλεφωνίας, καθώς και άλλων συναφών επιχειρήσεων, αποτελεί βάναυση πρόκληση στο περί δικαίου αίσθημα του λαού.
'Οταν ο χορός των δισεκατομμυρίων των κερδών των εταιρειών αυτών κρατάει γερά, κύριε συνάδελφε, και μακραίνει ο χορός και πάλι κρατάει γερά, δεν είναι δυνατόν σε εποχή λιτότητας και φτώχειας να δίνουμε τέτοιες δυνατότητες. Εμείς λέμε να αποσυρθεί αυτή η διάταξη τελείως. 'Οταν υπάρχει, κύριοι συνάδελφοι, η λιτότητα, η φτώχεια, η εξαθλίωση, είναι πραγματική πρόκληση να έχουμε τέτοιες διατάξεις.
Επίσης οι επιχειρήσεις κινητής τηλεφωνίας δεν προσφέρουν υπηρεσίες πρώτης ανάγκης για να δικαιολογηθεί κάποια πρόσθετη εκπιπτόμενη δαπάνη. Οι επιχειρήσεις αυτές έχουν τη δυνατότητα με τις συμβάσεις που υπογράφουν με τους πελάτες τους, να διασφαλίσουν τα έσοδά τους. Ο σχηματισμός προβλέψεων για απόσβεση επισφαλών απαιτήσεων και μάλιστα επιχειρήσεων μικρής ή ελάχιστης επισφάλειας, όπως είναι οι παραπάνω επιχειρήσεις, αποτελεί προνομιακή μεταχείριση των μεγάλων επιχειρήσεων με την έννοια ότι αυτή η περίπτωση της παραγράφου 1 του άρθρου 3 του ν. 2238/1994 πρέπει να καταργηθεί. Οι δε αποσβέσεις των επισφαλών απαιτήσεων πρέπει να εκπίπτονται από τα κέρδη τους όταν οι απαιτήσεις αυτές καθίστανται ανεπίδεκτες εισπράξεως και όχι να θέλουν να τα αφαιρούν από τα έσοδα.
Οι εκπτώσεις δαπανών των εξαγωγικών, ξενοδοχειακών και άλλων επιχειρήσεων, κύριοι Βουλευτές, είναι επίσης χωρίς δικαιολογητικά και αναφέρονται στις παραγράφους 2,3,4,5 και 6 του άρθρου 31 του ν.2238/1994.
(Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή) Είναι η ουσία του νομοσχεδίου, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Εσείς θα κάνετε τις παρατηρήσεις σας και εγώ θα σας υπενθυμίζω το χρόνο σας.
ΝΙΚΟΛΑΟΣ ΓΚΑΤΖΗΣ: Η παράταση ισχύος των παραπάνω διατάξεων για δύο χρόνια ακόμη είναι πραγματικά σκέτη πρόκληση. Γιατί δηλαδή να περνάνε δαπάνες χωρίς δικαιολογητικά αυτές οι μεγάλες εταιρείες; Και γιατί δεν επιτρέπει στον επαγγελματία να έχει αφορολόγητο όριο, όσο έχουν οι εργαζόμενοι κλπ.; Και γιατί δεν δικαιολογεί και στον εργαζόμενο δαπάνες χωρίς δικαιολογητικά; Δεν είναι μια πρόκληση; Επίσης η κατάργηση της επιτροπής έγκρισης των παραπάνω δικαιωμάτων και αποζημιώσεων, προκειμένου να εκπέσουν από τα ακαθάριστα έσοδα των επιχειρήσεων και η ανάθεση στους προϊσταμένους ελέγχου, αναμφίβολα διευκολύνει τις ελεγκτικές υπηρεσίες για την αποτελεσματικότητα του ελέγχου, στερείται όμως διαφάνειας αναγκαίας για λόγους καλής τάξης.
Η αφαίρεση από το καθαρό εισόδημα των επιχειρήσεων ποσοστού 50% επί των δαπανών των εργοδοτικών εισφορών για τον υπολογισμό των καθαρών κερδών, δεν θα λύσει, κύριοι Βουλευτές, κανένα από αυτά τα προβλήματα που αναφέρονται στην εισηγητική έκθεση, ότι θα διευκολύνει το πρόβλημα της καταπολέμησης της ανεργίας. Απεναντίας έχουμε τον προηγούμενο αναπτυξιακό νόμο. Σας τον θυμίζω. Η Κυβέρνηση έκοψε κονδύλι δεκαπέντε εκατομμύρια (15.000.000) δραχμές για κάθε εργαζόμενο νεοπροσληφθέντα που θα έπαιρνε η επιχείρηση για πέντε χρόνια. Και ξέρετε τι έγινε, κύριοι Βουλευτές; Αντί να πάρουν νέους ανθρώπους, έστελναν το προσωπικό να πάρει κάρτα εργασίας και είχαν ακριβώς το ίδιο προσωπικό, απαλλάσσοντας το εργατικό κόστος, το οποίο πλήρωναν οι εργαζόμενοι από τον ΟΑΕΔ, από λεφτά των εργαζομένων που μαζεύονται στο Ταμείο αυτό Αλληλεγγύης για τους ανέργους, αντί να αυξήσει το επίδομα της ανεργίας, να επιμηκύνει το χρόνο της εργασίας, να καλύψει όλους τους ανέργους, έχουμε τέτοια προβλήματα που δυστυχώς δεν θα λυθούν. Εμείς ήμασταν ενάντια σε εκείνο, όπως είμαστε ενάντια και σε αυτόν τον τρόπο.
Κύριοι Βουλευτές, η διαπλοκή των συμφερόντων ημεδαπών ή αλλοδαπών επιχειρήσεων, όπου η μια συμμετέχει στην άλλη, είναι εύκολο να καταλάβει κανείς πόσο νέες θα είναι οι προσλήψεις προσωπικού των παραπάνω αυτών επιχειρήσεων, όταν εύκολα μπορούν να απολύσουν από την μία επιχείρηση και να προσλαμβάνουν από την άλλη. Είναι λοιπόν η αποτυχία των ανάλογων ρυθμίσεων που θυμίζει το παρελθόν με όλα αυτά τα μέτρα που έχουν παρθεί. Κύριοι Βουλευτές, θα μπορούσε κανείς να αναφερθεί σε μια σειρά παραδείγματα που αναφέρονται στις διατάξεις του άρθρου 4 κλπ.
Εδώ, όμως, θέλουμε να πούμε ότι όλες αυτές οι διατάξεις που περνάνε είναι χαριστικές, δείχνουν το ταξικό χαρακτήρα του φορολογικού νομοσχεδίου και δείχνουν τελικά ότι οι εργαζόμενοι δεν έχουν να ελπίζουν τίποτε από μία τέτοια πολιτική. Δεν είναι αναπτυξιακή πολιτική, δεν χτυπάει την ανεργία, απεναντίας την ενισχύει, ενισχύει ακόμα περισσότερο το κεφάλαιο και αλίμονο στους εργαζόμενους αν παγιδευτούν σε αυτά τα ψίχουλα και δώσουν ψήφο στα κόμματα του δικομματισμού, γιατί είναι βέβαιο ότι μετά τις εκλογές θα το πληρώσουν και με το παραπάνω.
(Στο σημείο αυτό κτυπάει το επαναληπτικό κουδούνι λήξης του χρόνου ομιλίας του κυρίου Βουλευτή) 
ΠΡΟΕΔΡΕΥΩΝ (Παναγιώτης Σγουρίδης): Τελειώνετε, κύριε Γκατζή. Σας παρακαλώ.
ΝΙΚΟΛΑΟΣ ΓΚΑΤΖΗΣ: Τελειώνω, κύριε Πρόεδρε.
'Οσον αφορά τις καταγγελίες που κάνει η Νέα Δημοκρατία σε αυτά τα άρθρα, θα ήθελα να θυμίσω ότι όταν κατέθεσε το ΚΚΕ νομοσχέδιο για τη φορολογική κλίμακα, για το ύψος του αφορολογήτου, για τα απαλλασσόμενα ποσά και για την άνοδο της κλίμακας στα μεγάλα εισοδήματα, το καταψήφισε. Τώρα τι έρχεται και μας λέει; Φυσικά ζητάει η Νέα Δημοκρατία να μειωθεί ακόμα περισσότερο στις μεγάλες επιχειρήσεις, δήθεν...
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Γκατζή, τελειώσατε.
Ο κ. Αποστόλου έχει το λόγο.
ΑΔΑΜ ΡΕΓΚΟΥΖΑΣ: Καταψηφίσαμε το σύνολο, όχι το μέρος.
ΝΙΚΟΛΑΟΣ ΓΚΑΤΖΗΣ: Δεν κάνατε καμία διάκριση...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριοι συνάδελφοι! Τα υπόλοιπα τα λύνετε κατ'ιδίαν.
Ορίστε, κύριε Αποστόλου έχετε το λόγο.
ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, κύριοι συνάδελφοι, εγώ θα ξεκινήσω την τοποθέτησή μου στα άρθρα 1 έως 5 με δύο γενικές παρατηρήσεις, τις οποίες δεν έκανα στην τοποθέτησή μου επί της αρχής. Στον κατ'επίφαση κοινωνικό διάλογο -και ας διαφωνεί ο κ. Δρυς ότι έγινε ουσιαστικός διάλογος, γιατί εμείς όταν λέμε διάλογο εννοούμε ότι οι φορείς έρχονται, καταθέτουν τις απόψεις τους, γίνεται μία συζήτηση στρογγυλής τραπέζης και απ' αυτήν τη συζήτηση βγαίνει ένα συμπέρασμα, γιατί ο διάλογος έτσι όπως έγινε, δεν ήταν τίποτε άλλο παρά κατάθεση προτάσεων από τους φορείς, οι οποίες έγιναν κυρίως για λόγους δημοσιότητας- η Κυβέρνηση ζητούσε από τους φορείς να καταθέσουν το οικονομικό κόστος των προτάσεών τους, ενω η ίδια δεν το κάνει και όπως φαίνεται και από τη γενική έκθεση του Λογιστηρίου, δεν γνωρίζει η Κυβέρνηση πόσο κοστίζουν οι προτάσεις της που αφορούν τα περισσότερα κυρίως άρθρα.
Το δεύτερο γενικό θέμα που έχω να θέσω είναι ότι η Κυβέρνηση λειτουργεί αντιφατικά όσον αφορά το θέμα του κύρους των λογιστικών βιβλίων. Πριν έλεγε: "Δεν έχω μηχανισμό, δεν είναι σωστά τα βιβλία, άρα προσδιορίζω τα κέρδη με αντικειμενικά κριτήρια". Τώρα τι λέει; Λέει: "'Εχω μηχανισμό, είναι σωστά τα βιβλία, προσδιορίζω λογιστικά τα κέρδη, αλλά και εξωλογιστικά, επειδή τα βιβλία δεν είναι σωστά και βάζω καινούρια αντικειμενικά κριτήρια". Τι συμβαίνει τέλος πάντων; Αρχίζοντας από το άρθρο 1, που αναφέρεται στις ελαφρύνσεις, θέλω να πω ότι για μας είναι πολύ μικρές. Είναι αυτές οι οποίες ίσχυαν και έγιναν μικρές, ασήμαντες παρεμβάσεις. Η Κυβέρνηση δεν ακολούθησε στο συγκεκριμένο θέμα τις δεσμεύσεις που είχε αναλάβει για φοροαπαλλαγές και αντί για συνολικά σχεδιασμένες και οργανωμένες παρεμβάσεις απλά κάνει αποσπασματικές τροποποιήσεις, οι οποίες βέβαια κάθε άλλο παρά φορολογική μεταρρύθμιση σημαίνουν.
'Ερχομαι στο άρθρο 2 με βάση το οποίο η Κυβέρνηση δημιούργησε, πριν την κατάθεση του σχετικού νομοσχεδίου, μία μαγική εικόνα παροχών που δυστυχώς για τον ελληνικό λαό και ειδικά για τους οικονομικά ασθενέστερους αυτό που βλέπουν σήμερα είναι ότι η κατάσταση είναι τελείως διαφορετική. Και το λέω αυτό, διότι τα βασικά σημεία του άρθρου είναι το αφορολόγητο, η φορολογική κλίμακα και οι εκπτώσεις φόρου.
Για το 1999 το αφορολόγητο αντιστοιχεί για ένα μισθωτό σε μισθό εκατόν τριάντα πέντε χιλιάδων (135.000) δραχμών. 'Eνα εκατομμύριο ενιακόσιες χιλιάδες (1.900.000) δραχμές δια δεκατέσσερα είναι εκατόν τριάντα πέντε χιλιάδες (135.000) δραχμές. Δηλαδή, ένας εργαζόμενος με άνεργη σύζυγο και ενοίκιο αν έχει εισόδημα εκατόν πενήντα χιλιάδες (150.000) δραχμές, πληρώνει φόρο.
Το αφορολόγητο αυτό, αγαπητοί συνάδελφοι, είναι πολύ πιο κάτω από το όριο φτώχειας που, σύμφωνα με στοιχεία του Υπουργείου Πρόνοιας αλλά και της Εθνικής Στατιστικής Υπηρεσίας, είναι τα δύο εκατομμύρια επτακόσιες χιλιάδες (2.700.000) δραχμές.
Και έρχομαι στη φορολογική κλίμακα. Τιμαριθμοποιήθηκε κατά 2,5%. Ουσιαστικά για τα ίδια εισοδήματα θα προκύψει ίδιος φόρος με πέρσι. Δεν υπάρχει, δηλαδή, ελάφρυνση. Βέβαια ξέχασε η Κυβέρνηση ότι από το 1992 μέχρι σήμερα έχει τιμαριθμοποιηθεί η φορολογική κλίμακα κατά 5,5%, όταν ο πληθωρισμός συνολικά είχε ξεπεράσει το 40% το αντίστοιχο διάστημα και όλοι καταλαβαίνουμε τι επιβαρύνσεις φορολογικές είχε, ειδικά για τους οικονομικά ασθενέσθερους, αυτή η κατάσταση.
Βέβαια ίσως πει από την πλευρά της η Κυβέρνηση ότι η τιμαριθμοποίηση της φορολογικής κλίμακας είναι δυνατόν να ευνοήσει και μεγάλα εισοδήματα.
Μπορεί, κύριε Υπουργέ, να υπάρξει μια πρόβλεψη κλιμακίου, ένα συγκεκριμένο όριο για τιμαριθμοποίηση. Αυτά μπορούν να συζητηθούν. 'Οσον αφορά τις εκπτώσεις φόρου για παιδιά, είναι μια μικρή παροχή σε πολύ χαμηλό επίπεδο. Μιλάμε για δέκα χιλιάδες (10.000) δραχμές φόρο που γλιτώνει γονιός με ένα παιδί. Αυτά για μας είναι ψίχουλα.
Αν δε αναφερθώ και στην περίπτωση των πολυτέκνων, τότε πραγματικά το κίνητρο είναι ειρωνικό για τους πολυτέκνους. Φανταστείτε, πολύτεκνος με πέντε παιδιά έχει μείωση φόρου εκατόν είκοσι πέντε χιλιάδες (125.000) δραχμές κι αυτό το πράγμα θεωρείται κίνητρο.
'Ερχομαι στο άρθρο 3 που αναφέρεται στη φορολογία των επιχειρήσεων. Υπάρχει μια μικρή παροχή και είναι η μείωση του συντελεστή από το 35% στο 30% για τις μικρομεσαίες επιχειρήσεις. Βέβαια οι ρυθμίσεις που υπάρχουν σε σχετικές παραγράφους του συγκεκριμένου άρθρου ευνοούν περισσότερο τις κατηγορίες των μεγάλων επιχειρηματιών, παρά τους μικρούς. Επειδή οι μικρομεσαίες επιχειρήσεις βρίσκονται σε τραγική κατάσταση, μπορούσε να υπάρξει ένα άλλο σύστημα φορολογίας.
Εμείς κάνουμε μια πρόταση. Μπορεί το 10% των κερδών να φορολογείται στο όνομα του νομικού προσώπου με συντελεστή φορολογίας 25% και το υπόλοιπο 90% των κερδών να φορολογείται στα φυσικά πρόσωπα ανάλογα με το ποσοστό συμμετοχής τους στο νομικό πρόσωπο.
'Ερχομαι στο άρθρο 4 που αναφέρεται στην έκπτωση των δαπανών από τα ακαθάριστα έσοδα των επιχειρήσεων κυρίως για τη δημιουργία κινήτρων απασχόλησης προσωπικού και για επενδύσεις.
Να δίνονται αυτά τα κίνητρα, αλλά διαβάζοντας το πρώτο εδάφιο ειδικά για τις επιχειρήσεις σταθερής και κινητής τηλεφωνίας νομίζω πως αφορά φωτογραφική διάταξη. Διότι η συγκεκριμένη ελάφρυνση είναι καθαρό ότι ωφελεί τις εταιρίες "PANAFON" και "TELESTET" και φυσικά και τον Ο.Τ.Ε. κατά το ποσοστό που του ανήκει -βέβαια εκεί έχουμε διαφορετική λειτουργία-. Μάλιστα πιο κάτω λέει για τις επιχειρήσεις εκμετάλλευσης συνδρομητικών τηλεοπτικών σταθμών. Δηλαδή, πάλι φωτογραφική διάταξη για τη συγκεκριμένη εταιρεία "FILΜNET".
Στην παράγραφο 14 πάλι αναφέρεσθε στο σχηματισμό ειδικού αφορολόγητου αποθεματικού. Να υπάρξει πράγματι γιατί χρειάζεται για να γίνονται παραγωγικές επενδύσεις.
Αλλά επιτέλους, πότε θα απαντήσει η Κυβέρνηση τι έχει γίνει με τις επενδύσεις παλαιοτέρων χρόνων, σχετικά με τις διαφορές φόρου, εάν έγιναν οι επενδύσεις, αν πληρώθηκαν οι αντίστοιχοι φόροι; Είναι μια εκκρεμότητα οποία είναι χρόνων και χρόνων.
(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ).
'Ερχομαι στην παράγραφο 16. Και αυτήντη χαρακτηρίζω φωτογραφική. Λέτε: "Ζημιές επιχειρήσεων που προκύπτουν από τηρούμενα βιβλία τρίτης κατηγορίας του Κώδικα Βιβλίων και Στοιχείων που δηλώθηκαν μέχρι το τέλος του οικείου οικονομικού έτους ...". Μήπως είναι συγκεκριμένες φωτογραφικές διατάξεις; Πρέπει να υπάρξει απάντηση.
'Ερχομαι στο άρθρο 5, ξεκινώντας την τοποθέτησή μου με μία παρατήρηση.
Κύριε Υπουργέ, λέτε στην παράγραφο 21 ότι απαλλάσσεται από το φόρο εισοδήματος, τέλη και λοιπές επιβαρύνσεις, το ποσό της επιδότησης ενοικίου ή συγκατοίκησης για την εξασφάλιση στέγης μέχρι την οριστική επισκευή ή ανακατασκευή των κατοικιών των σεισμοπλήκτων.
Πιο κάτω τελειώνοντας λέτε: "Οι διατάξεις της παραγράφου αυτής εφαρμόζονται για τα ποσά της επιδότησης που καταβάλλονται από την ημερομηνία έκδοσης της ως άνω απόφασης". Δηλαδή, τώρα δεν υπάρχει επιδότηση; Είναι κάτι που πρέπει να το διευκρινίσετε.
Επίσης, ήθελα να πω όσον αφορά το άρθρο 5, ότι οι αλλαγές αυτές που προβλέπονται στη διαδικασία υποβολής των φορολογικών δηλώσεων, για μας βελτιώνουν κάπως το σύστημα, απέχουν, όμως, πολύ από αυτό που ζητάμε εμείς, το ριζικό εκσυγχρονισμό και την απλοποίησή τους. Φαίνεται ότι η Κυβέρνηση και την εποχή τη μετά ΤΑΧΙS εξακολουθεί να κρατά τις ίδιες γραφειοκρατικές διαδικασίες. Φαίνεται ότι το σύστημα δεν θα λειτουργεί, όπως τουλάχιστον έλεγε η Κυβέρνηση. Εμείς δεν συμφωνούμε και με το συγκεκριμένο άρθρο.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, στο σημείο αυτό θα διεξαχθεί ονομαστική ψηφοφορία επί της αρχής του νομοσχεδίου.
Καλούνται επί του καταλόγου οι Βουλευτές κ. Αλέξανδρος Βούλγαρης από το ΠΑ.ΣΟ.Κ. και ο κ. Γεώργιος Καλαντζής από τη Νέα Δημοκρατία.
Οι αποδεχόμενοι την αρχή του νομοσχεδίου λέγουν "ΝΑΙ".
Οι μη αποδεχόμενοι την αρχή του νομοσχεδίου λέγουν "ΟΧΙ".
Παρακαλώ να αρχίσει η ανάγνωση του καταλόγου.
(ΨΗΦΟΦΟΡΙΑ) (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ) ΠΡΟΕΔΡΟΣ (Απόστολος Κακλαμάνης): Υπάρχει κάποιος κύριος συνάδελφος, ο οποίος δεν άκουσε το όνομά του; Κανείς.
Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
(ΚΑΤΑΜΕΤΡΗΣΗ) (ΜΕΤΑ ΤΗΝ ΚΑΤΑΜΕΤΡΗΣΗ) 
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να σας ανακοινώσω το αποτέλεσμα της διεξαχθείσης ψηφοφορίας.
Ψήφισαν συνολικά 244 Βουλευτές.
"ΝΑΙ" ψήφισαν 134 Βουλευτές.
"ΟΧΙ" ψήφισαν 110 Βουλευτές και σύμφωνα με το παρακάτω πρωτόκολλο ονομαστικής ψηφοφορίας: (Το σχετικό πρωτόκολλο υπάρχει στο τεύχος των Πρακτικών της Βουλής). 
ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο έγινε δεκτό επί της αρχής και συνεχίζεται η συζήτηση επί της πρώτης ενότητας.
Ο κ. Ιντζές έχει το λόγο.
ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, οι παρατηρήσεις που έκανα επί της αρχής ισχύουν και για το άρθρο 1. Θα παρακαλούσα τον κύριο Υπουργό να προσέξει μία παρατήρηση που κάνω και είναι αίτημα των πασχόντων από μεσογειακή αναιμία. Είναι ευχαριστημένοι που δεχθήκατε το αίτημά τους αλλά παρακαλούν να προστεθεί στην παράγραφο 6 περίπτωση γ' μετά το τέλος "μεταγγίσεις αίματος" να περιληφθούν και εκείνοι που πάσχουν από επώδυνες αιμολυτικές κρίσεις και αγγειοαποφρακτικές επιπλοκές. Νομίζω, κύριε Υπουργέ, αυτό συμπληρώνει το αίτημα των πασχόντων από μεσογειακή αναιμία. (Στο σημείο αυτό την προεδρική έδρα καταλαμβάβει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) Στο άρθρο 2, κύριε Πρόεδρε, αναφέρθηκα στις παρατηρήσεις που έκανα στην επί της αρχής συζήτηση, όπως και στο άρθρο 3.
Θα ήθελα, όμως, να παρακαλέσω τον κύριο Υπουργό να κάνει μία μικρή προσθήκη -το ζητούν οι συνεταιριστικές οργανώσεις- στο άρθρο 3, παράγραφος 1, περίπτωση α'. Μετά τη φράση "Είκοσι πέντε τοις εκατό (25%) προκειμένου για ομόρρυθμες και ετερόρρυθμες εταιρίες, καθώς και για τις κοινωνίες αστικού δικαίου..." παρακαλούν οι συνεταιριστικές οργανώσεις να προστεθεί η φράση "... και οι συνεταιρισμοί και ενώσεις τους που έχουν συσταθεί νομίμως".
Αυτό είναι αίτημα των συνεταιριστικών οργανώσεων για να έχουν τις ίδιες φορολογικές επιβαρύνσεις και να μπορέσουν να ανταπεξέλθουν στον ανταγωνισμό. Διότι δεν πρέπει να τους κατατάσσουμε στις μεγάλες επιχειρήσεις και ιδίως στις ΕΠΕ και στις ανώνυμες εταιρείες.
Επίσης, στην παράγραφο 2 του άρθρου 3 υποβάλλω την παράκληση μετά τη φράση "Ειδικά για τα εισοδήματα των ομόρρυθμων και ετερόρρυθμων εταιρειών, καθώς και των κοινωνιών αστικού δικαίου που ασκούν επιχείρηση ή επάγγελμα..." να προστεθεί η φράση "...και συνεταιρισμοί", για τον ίδιο λόγο που ανέφερα και για την προηγούμενη παράγραφο του άρθρου 3.
Τέλος, κύριε Υπουργέ, υπάρχουν και τα πιστωτικά συνεταιριστικά ιδρύματα, οι λεγόμενες συνεταιριστικές τράπεζες ή αυτές που είναι υπό ίδρυση συνεταιριστικές τράπεζες, οι οποίες παρακαλούν να προστεθεί παράγραφος 21, στο άρθρο 3 που να λέει το εξής: "Οι διατάξεις του άρθρου 109, παράγραφος 1, εδάφιο γ' του ν. 2238/1994 ισχύουν και για τους συνεταιρισμούς γενικά".
'Ετσι, με τα αιτήματα αυτά που ανέφερα, οι συνεταιρισμοί και τα πιστωτικά, συνεταιριστικά ιδρύματα, θα μπορέσουν να επιτελέσουν το σκοπό τους και να μην έχουν δυσμενέστερη φορολόγηση από τα κατ' εξοχήν πιστωτικά ιδρύματα, δηλαδή τις τράπεζες.
Αυτές ήταν οι παρατηρήσεις που είχα να κάνω, κύριε Πρόεδρε. ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Ιντζέ.
Ο κ. Πεπονής έχει το λόγο.
ΑΝΑΣΤΑΣΙΟΣ ΠΕΠΟΝΗΣ: Κύριε Πρόεδρε, θα ξεκινήσω με μία αναφορά στη διάταξη για τους πολυτέκνους. Οι διατάξεις, όπως η συζητούμενη, δεν εξυπηρετούν μόνο κοινωνικές σκοπιμότητες, αλλά και σκοπιμότητα εθνική. Είναι γνωστό ότι ο ελληνισμός υπόκειται σε κίνδυνο αριθμητικής μείωσης. Κατά την άποψή μου δε, αυτή η προϊούσα αριθμητική μείωση του Eλληνισμού, η πληθυσμιακή μείωση, δεν είναι μόνο αποτέλεσμα οικονομικών λόγων υπό τη στενή έννοια του όρου, αλλά είναι αποτέλεσμα μιας αλλαγής νοοτροπίας, μιας ανατροπής της ιεραρχίας των ενδιαφερόντων και των αξιών. Σε κάθε περίπτωση, είναι υποχρέωσή μας και κοινωνική και εθνική να ενισχύσουμε εκείνους οι οποίοι αντιστέκονται στο συρμό, εκείνους οι οποίοι δεν αποφεύγουν τις γονικές ευθύνες με πολλά παιδιά. Νομίζω επίσης ότι η ενίσχυση η οικονομική των πολυτέκνων έχει και μία ηθική σημασία. Είναι επιβεβαίωση, ότι το κράτος αναγνωρίζει την εθνική τους προσφορά. Δεν λέω ότι δεν πραγματοποιείται ένα σημαντικό βήμα με αυτήν τη διάταξη. Ασφαλως ναι. 'Εχω την εντύπωση όμως, ότι η κατά κάποιο τρόπο αποτίμηση κάθε τέκνου πέραν των τριών με δέκα χιλιάδες (10.000) δραχμές, είναι κάπως στενόκαρδη. Και θα μπορούσε ο κύριος Υπουργός Εθνικής Οικονομίας και Οικονομικών να το τροποποιήσει και να αυξηθεί αυτό το ποσόν. Αυτή είναι η άποψή μου, εντασσόμενη μέσα σε ένα γενικότερο σκεπτικό.
Το δεύτερο που έχω να παρατηρήσω έχει σχέση με ζήτημα το οποίο ανέκυψε από τους σεισμούς. Είναι αυτή η φορολογία των δωρεών. Προσωπικά, πιστεύω ότι άλλο οι ιδιωτικού χαρακτήρα δωρεές και άλλο οι δωρεές οι οποίες γνησίως υπηρετούν κοινωνικούς και εθνικούς σκοπούς. Και με αφορμή ακριβώς το θέμα των σεισμών, αν θέλετε και με ερέθισμα μία τροπολογία των συναδέλφων Αλογοσκούφη και Ρεγκούζα, με την οποία συμφωνώ, αλλά είναι εξειδικευμένη η πρότασή μου, νομίζω ότι η Κυβέρνηση πρέπει να επανεξετάσει το θέμα της φορολογίας των δωρεών.
Εάν υπάρχει αδυναμία να εξακριβώσουμε τον πραγματικό σκοπό που υπηρετεί μια δωρεά, εάν υπάρχει αδυναμία να εξακριβώσουμε μήπως υποκρύπτει άλλες μεθοδεύσεις, αυτό δεν μπορεί να οδηγήσει στην αυστηρή φορολογική μεταχείριση των πραγματικών, των γνησίων δωρεών.
Και τέλος, νομίζω ότι στο νομοσχέδιο αυτό, εν όψει του γενικού σκοπού, υπάρχει ίσως -το λέω με κάθε επιφύλαξη, κύριε Υπουργέ- μια παράλειψη. 'Ισως, θα πρέπει να επανεξετασθεί η φορολογία των ιδρυμάτων. 'Εχω υπόψη μου ορισμένα στοιχεία. Δεν μπορώ εγώ να εγγυηθώ την ακρίβεια των στοιχείων. Μπορώ όμως να ισχυρισθώ ότι είναι εντυπωσιακά και πειστικά.
Ισχυρίζονται εκείνοι που υπέβαλαν το υπόμνημα ότι εάν μία επιχείρηση δεν πραγματοποιήσει κέρδη, ο φόρος είναι μηδέν. Εάν έχει έλλειμμα, θα αφαιρεθούν από το επόμενο έτος της κερδοφορίας. Εάν το ίδρυμα δεν έχει περίσσευμα, θα καταβάλει φόρο ογδόντα επτά εκατομμύρια (87.000.000) δραχμές. Και εάν έχει έλλειμμα, πάλι θα καταβάλει φόρο ογδόντα επτά εκατομμύρια (87.000.000) δραχμές.
Επαναλαμβάνω, ότι εγώ δεν μπορώ να εγγυηθώ την ακρίβεια των στοιχείων. Γι'αυτό και επεσήμανα την επιφύλαξη με την οποία διατυπώνω αυτά τα ερωτηματικά.
Σε κάθε περίπτωση όμως, εάν είναι έτσι, πρέπει να επανεξετασθεί.
Υπάρχει ακόμη ο τεκμηριωμένος ισχυρισμός ότι ένα ίδρυμα υποχρεούται να πληρώνει φόρο μεγάλης ακίνητης περιουσίας, ακόμη και αν δεν πραγματοποιεί έσοδα από αυτήν την περιουσία.
Εγώ είμαι απολύτως σύμφωνος με τη φορολογία που επέβαλε η σημερινή Κυβέρνηση στη μεγάλη ακίνητη περιουσία, αλλά εφόσον αποδίδει μία πρόσοδο, ή υπάρχει τεκμαρτή πρόσοδος λόγω ιδιόχρησης. 'Οχι όμως και όταν αυτή η περιουσία, που μπορεί να είναι μεγάλη, ουδέν αποδίδει.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Μητσοτάκης έχει το λόγο. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, γενικές παρατηρήσεις θέλω να κάνω επί των άρθρων.
Το πρώτο που θέλω να επισημάνω είναι ότι η έκπτωση δαπανών από το εισόδημα είναι κατά βάση μια σωστή πολιτική, την οποία στην Ελλάδα δεν κάνουμε, γιατί έχουμε τις γνωστές δυσκολίες ελέγχου.
Αυτό δεν σημαίνει ότι δεν πρέπει να επιδιώκουμε διαρκώς το καλύτερο. Και χαίρομαι γιατί έστω και εν σμικρώ η Κυβέρνηση, σε ασήμαντη έκταση, το κάνει με το άρθρο 1 και στη συνέχεια με το άρθρο 4 για τις επιχειρήσεις.
Θα ήθελα στο σημείο αυτό να επισημάνω μια σωστή παρατήρηση που έκανε ο κ. Τσοβόλας στην προηγούμενη συνεδρίαση.
'Εχουμε, κύριοι Υπουργοί, κάθε συμφέρον να δημιουργήσουμε αντίθετα συμφέροντα μεταξύ των Ελλήνων πολιτών. Δηλαδή πρέπει για να πετύχουμε ενδεχομένως να φορολογήσουμε τον ελεύθερο επαγγελματία γιατρό, να μπορεί να εκπέσει ο 'Ελλην πολίτης το ποσό το οποίο πληρώνει στον γιατρό. 'Οταν ταυτίζονται τα συμφέροντα διαφορετικών κοινωνικών ομάδων στην αποφυγή της φορολογίας, ο 'Ελληνας κατά κανόνα έχει απέχθεια προς το κράτος και επιδιώκει τη ζημιά του κράτους προς όφελος οιουδήποτε ιδιώτου. Είναι μία γενική παρατήρηση που νομίζω πως είναι χρήσιμη.
Θα ήθελα στο σημείο αυτό να συμφωνήσω απόλυτα με τον κ. Πεπονή σ' αυτά που είπε για τη μεταχείριση των πολυτέκνων.
Κύριε Υπουργέ, το πρόβλημα στην Ελλάδα είναι το τέταρτο παιδί και πάνω. Κατά βάση είναι το τρίτο παιδί το πρώτο εμπόδιο. Από εκεί και πέρα, όταν υπάρχουν άνθρωποι οι οποίοι έχουν περισσότερα από τρία, τέσσερα, πέντε και έξι παιδιά είναι ποτέ δυνατόν να λέτε ότι δίνετε δέκα χιλιάδες (10.000) παραπάνω έκπτωση για κάθε παιδί; 
ΓΕΩΡΓΙΟΣ ΔΡΥΣ (Υφυπουργός Οικονομικών): 'Οχι, κύριε Πρόεδρε.
Υπολογίζεται επιπροσθέτως.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Διακόσιες χιλιάδες (200.000) πάει.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Επιπροσθέτως.
Εγώ θα σας πρότεινα, όπως λέει και ο κ. Πεπονής, στο σημείο αυτό να είσθε ιδιαίτερα γενναίοι. Εάν υπάρχουν οικογένειες ελάχιστες στην Ελλάδα με πέντε, έξι, επτά, οκτώ ή δέκα παιδιά, απ' αυτές περιμένει το κράτος να ζήσει; Δώστε μία γενναία έκπτωση, έστω και για λόγους εντυπώσεων, όχι για άλλο λόγο. Ανεβάστε και μη σταματήσετε στη μικροτσιγκουνιά των υπηρεσιών. Το άρθρο 2 αναφέρεται στο αφορολόγητο και στη φορολογική κλίμακα. Κύριε Πρόεδρε, ορθώς ελέχθη και ξεκαθάρισε απόψε -το είχα πει πρώτος σε μια διακοπή- ότι η τιμαριθμοποίηση της φορολογικής κλίμακας σήμερα είναι ξεπερασμένη από τα πράγματα. Και για να είμαστε και έντιμοι, πρέπει να πούμε ότι καμιά κυβέρνηση δεν θέλησε να την εφαρμόσει. Είναι αληθές ότι στα ξεψυχίσματα το πρώτο ΠΑΣΟΚ της δεκαετίας του '80 επέβαλε -ο κ. Τσοβόλας ήταν Υπουργός των Οικονομικών- την τιμαριθμοποίηση της φορολογικής κλίμακας. Το έκανε όμως σε μία εποχή, που ήταν βέβαιο ότι δεν επρόκειτο να κερδίσει τις εκλογές. 'Ηταν εποχή που τα έδινε όλα, η εποχή του "δώσ' τα όλα". Φυσικά αυτήν την πολιτική καμιά κυβέρνηση στη συνέχεια δεν την ακολούθησε.
Κατά συνέπεια, το να λέμε τώρα για την τιμαριθμική κλίμακα, όταν έχει και η ουσία χάσει την αξία της, δεν είναι πολύ λογικό.
'Οπως επίσης θα ήθελα να πω -είναι ανορθόδοξη η άποψη- στην Εθνική Αντιπροσωπεία, να ενημερώσω ότι αφορολόγητα όρια δεν υπάρχουν σε πολλές νομοθεσίες. Προηγμένες νομοθεσίες φορολογούν όλα τα εισοδήματα, από την πρώτη δραχμή και πέρα, με πολύ χαμηλό ποσοστό. Αλλά τη φορολογούν, αν θέλετε και για λόγους παιδαγωγικούς, για να μάθουν ότι όλοι οι πολίτες έχουν κάποια υποχρέωση.
Στην Ελλάδα λόγω παραδόσεως και λόγω ειδικών συνθηκών, διότι έχουμε χαμηλό εισόδημα, ορθώς μπαίνει αυτή η διάταξη.
Μιλώντας για φορολογικές απαλλαγές, κύριε Πρόεδρε, ήθελα κι εγώ να σταθώ και να ζητήσω από τους κυρίους Υπουργούς να προσέξουν αυτά, που τους λέει η Βουλή, στην πολύ σωστή παρατήρηση του κ. Πεπονή. Είναι λάθος και είναι και αδικία να φορολογείτε τις δωρεές, όταν γίνονται προς ιδρύματα, όταν βεβαιωμένως γίνονται προς ιδρύματα. Τι εισπράξατε, κύριοι Υπουργοί του ΠΑΣΟΚ; Γνωρίζετε για το τίποτα που εισπράξατε, σε τι κατάντημα φέρατε τα ιδρύματα; Ιστορικά ιδρύματα, τα οποία δεν μπορούν να συντηρηθούν, διότι κανένας 'Ελληνας δεν δίδει ή ελάχιστοι δίδουν, όταν δεν μπορούν να του εκπέσουν τη φορολογία; Γιατί όλες οι πολιτισμένες χώρες το επιτρέπουν και εμείς δεν το επιτρέπουμε; Θα την καταλάβαινα αυτήν την πολιτική στην πρώτη περίοδο του ηρωϊκού ΠΑ.ΣΟ.Κ. που ειχε τις ιδεολογικές αγκυλώσεις και που επετίθετο βίαια και ενίοτε υβριστικά εναντιον των ανθρώπων οι οποίοι έκαναν φιλανθρωπία με διάφορα ιδρύματα.
Σήμερα το ΠΑ.ΣΟ.Κ. δεν είναι το ίδιο. Δεν έχετε κανένα λόγο να αντιπαθείτε τους ανθρώπους, την εκκλησία, τα ιδρύματα. Εγώ, κύριε Πρόεδρε, έζησα, κινούμενος ανά την Ελλάδα, περιπτώσεις ιδρυμάτων και μπορώ να σας τα αναφέρω ονομαστικά που βρίσκονται σε απόγνωση πολύ περισσότερο αφού προστίθεται και ο φόρος ακίνητης περιουσίας.
Το χαρτί που μας μοίρασε η Ριζάρειος Σχολή, κύριε Υπουργέ της Εθνικής Οικονομίας, είναι ανατριχιαστικό. Τα ιδρύματα ως επί το πλείστον στηρίζονται σε ακίνητη περιουσία. Η ακίνητη περιουσία έχει τις γνωστές δυσκολίες. 'Οταν δεν τους επιτρέπεται να έχουν δωρεές και όταν ταυτόχρονα φορολογείτε την ακινητη περιουσία των ιδρυμάτων, καταλήγετε σ' αυτόν τον τραγέλαφο και τα ιδρύματα κινδυνεύουν να κλείσουν. Λιγάκι μεγαλοψυχία δεν θα έβλαπτε.
Και τέλος, κύριε Πρόεδρε, με λίγα λόγια θα επανέλθω σε ένα θέμα το οποίο έθιξα και στην συζήτηση επί της αρχής, διότι είναι θέμα αρχής. Η φορολογία που επιβάλλεται στην υπεραξία, έτσι ξεκίνησε, επί πωλήσεως μετοχών μη εισηγμένων στο χρηματιστήριο ανωνύμων εταιρειών. Το πρώτο πράγμα που θέλω να πληροφορήσω τους κυρίους Υπουργούς -ίσως δεν το ξέρουν- είναι ότι είναι ένα μεγάλο κοινωνικό πρόβλημα. Και είναι διότι υπάρχουν πάρα πολλές ανώνυμες εταιρείες που δεν είναι εισηγμένες στο χρηματιστήριο ή δεν ήταν πάντως εισηγμένες την εποχή που ψηφίστηκε ο πρώτος νόμος. 'Ολες οι μεγάλες εταιρείες λαϊκής βάσεως, οι ακτοπλοϊκές εταιρείες, η ΑΝΕΚ οι Μινωϊκές Γραμμές δεν ήσαν μέσα. Χιλιάδες 'Ελληνες πολίτες έκαμαν μεταβιβάσεις ανωνύμων μετοχών. Και έγινε από κει και πέρα ο γνωστός τραγέλαφος. Διότι το κράτος δεν ήταν σε θέση να εφαρμόσει το νόμο τον οποίο εψήφισε. Ο προσδιορισμός της αξίας για τις υπεραξίες μιας μετοχής, είναι δύσκολη υπόθεση, πολύ δύσκολη υπόθεση. Πρέπει να λάβεις υπόψη σου τον τιμάριθμο και όλους τους άλλους παράγοντες που μεσολάβησαν και ενδεχομένως η μετοχή πωλείται μετά πάροδο πολλών ετών, ίσως και πολλών δεκαετιών. 'Ετσι απεδείχθη ότι είχαμε δίκιο εμείς που τότε στη Βουλή είχαμε ζητήσει να μην ψηφισθεί αυτή η διάταξη ή να κατέβει σε ένα πάρα πολύ χαμηλό ποσοστό, διότι στην ουσία η διάταξη αυτή αφέθη στον πατριωτισμό των Ελλήνων. Το Υπουργείο δεν εξέδωσε εγκύκλιο, δεν εξέδωσε το διάταγμα που προεβλέπετο από το νόμο. Ο φορολογούμενος που ήθελε να πληρώσει, δεν ήξερε τι έπρεπε να πληρώσει και πλήρωσε ό,τι ήθελε ή ό,τι έλεγε η καρδιά του.
'Ετσι έχετε μία τεράστια γκάμα από το 0% ίσα με σχεδόν το 20% που επληρώθη. Σήμερα η Κυβέρνηση έχει δύο προβλήματα να λύσει. Το ένα είναι τι θα γίνει για το μέλλον.
Εγώ επιμένω, κύριε Πρόεδρε, ότι ο φόρος πρέπει να είναι απλός. Και πρέπει να πληρώνεται εύκολα και να μην δημιουργεί προβλήματα και να μη ρίχνει προπαντός το φορολογούμενο στα χέρια των εφοριακών, οι οποίοι όπως γνωρίζετε άλλωστε -δεν λέω τίποτα καινούριο- δεν είναι πάντα αδιάβλητοι. Βάλτε 5% επί της αξίας πωλήσεις, επώδυνο είναι, πολύ είναι, όταν στο χρηματιστήριο βάζετε μόλις 0,3% και μετά 0,6%. Είναι ανισότης, αλλά επιτελους βάλτε το. Είναι μια πρακτική φορολογία και τελειώνετε.
Και όσον αφορά το παρελθον λέτε ότι στο διάστημα που μεσολάβησε από την ψήφιση του νόμου του 97 ίσα με σήμερα, έγιναν ορισμένες μεταβιβάσεις. Υπάρχουν εκκρεμότητες, όλες είναι εκκρεμείς. Λέτε ότι θα πληρώσουν 5% και θα κάνουν μία συμπληρωματική δήλωση. Είναι σωστό. 'Ετσι να γίνει και να προσδιορισθεί τελικά η φορολογία 5%. Εάν όμως συνέβη κάποιος να έχει πληρώσει πάνω από 5%, να έχει πληρώσει 10% ή 15%, τι πρέπει να είναι; Να είναι το κορόϊδο; Εγώ θα πρότεινα -η διατύπωση είναι πάρα πολύ απλή- εκεί που λέτε ότι υποβάλλει τη δήλωση και συμπληρώνει -εάν έχει πληρώσει κάντε του το 5%- να λέει ότι επιστρέφεται και το τυχόν επιπλέον του 5% καταβληθέν, για να υπάρχει στοιχειώδης δικαιοσύση. Να φανεί ότι το κράτος επιτέλους δεν είναι άρπαγας, δεν παίρνει ό,τι πάρει και δεν το επιστρέφει και ότι υπάρχει μια στοιχειώδης δικαιοσύνη.
ΠΡΟΕΔΡΕΥΩΝ (Παναγιώτης Σγουρίδης): Κύριε Πρόεδρε, παρακαλώ να ολοκληρώσετε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εγώ κύριε Πρόεδρε, θα τελειώσω με μια πιο γενική παρατήρηση. Προχωρείστε γενναία κύριοι Υπουργοί, στο φόρο του κεφαλαίου και δέστε από την αρχή το πρόβλημα. Αυτό αξίζει κάποτε να γίνει στη χώρα μας. Και αυτό πρέπει να γίνει και στην ακίνητη και στην κινητή περιουσία. Δεν είναι δυνατόν να φορολογούμε το εισόδημα των Ελλήνων που εργάζονται και να μη φορολογούμε το φόρο.
Εγώ μένω σταθερά προσηλωμένος σ' αυτήν τη γραμμή.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) Κύριε Πρόεδρε, δεν λέω πράγματα ασήμαντα. Αφήστε με να τελειώσω. 
ΠΡΟΕΔΡΕΥΩΝ (Παναγιώτης Σγουρίδης): Σημαντικά λέτε, κύριε Πρόεδρε, αλλά...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Εχω δικαίωμα από τον Κανονισμό να μιλήσω για δεκαπέντε λεπτά.
ΠΡΟΕΔΡΕΥΩΝ (Παναγιώτης Σγουρίδης): Για δέκα λεπτά.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Για δεκαπέντε λεπτά. Οσάκις ζητώ το λόγο έχω δικαίωμα για δεκαπέντε λεπτά.
ΠΡΟΕΔΡΕΥΩΝ (Παναγιώτης Σγουρίδης): Επί των άρθρων έχετε δέκα λεπτά. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Να το ξεκαθαρίσουμε. Μη γίνεστε Κακλαμάνης τέλος πάντων! 
ΠΡΟΕΔΡΕΥΩΝ (Παναγιώτης Σγουρίδης): Θα είναι τιμή μου να μπορώ να γίνω Κακλαμάνης.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εντάξει, αλλά τουλάχιστον να μην έχετε τας συνηθείας του σε ό,τι αφορά την διακοπή των λόγων.
Θέλω να πω κύριε Πρόεδρε, ότι το πρόβλημα αυτό το ζει η χώρα μας και έχουμε μια νομοθεσία αλλοπρόσαλλη.
Είχα επιβάλει ως Υπουργός των Οικονομικών το 1964 φόρο υπεραξίας στα ακίνητα -το λέω για να ενημερώσω, γιατί είναι νεώτεροι οι κύριοι Υπουργοί- και για να μη δημιουργήσω προβλήματα, κύριοι συνάδελφοι, για τον υπολογισμό της αξίας, είχα πει ότι θα ισχύσει μόνο όταν θα πωληθούν ακίνητα τα οποία αγοράστηκαν μετά το νόμο, ώστε να έχουμε βέβαιες τις τιμές.
Αν η δικτατορία δεν είχε καταργήσει αυτό το νόμο, θα ήταν αλλιώτικη η νομοθεσία περί ακίνητης ιδιοκτησίας και θα είχαμε ένα σίγουρο νόμο. Από εκεί και πέρα ταλαιπωρούμαστε. Και ο φόρος ακίνητης περιουσίας είναι θεωρητικά σωστός, κύριε Πεπονή. Γνωρίζετε πολύ καλά ότι και αυτός επαφίεται στον πατριωτισμό των Ελλήνων, διότι δεν είναι δυνατόν να συλλάβετε την ακίνητη περιουσία κανενός 'Ελληνα όταν είναι διάσπαρτη ανά την επικράτεια. Δεν γίνεται κανένας έλεγχος, απολύτως κανένας έλεγχος. Και αν γίνει έλεγχος καταλήγει το κόστος του ελέγχου -μια παράμετρος την οποία ο κ. Δρυς την επεσήμανε ιδιαιτέρως σε άλλες περιπτώσεις- να είναι μεγαλύτερο.
Αναζητείστε τρόπο και μελετήστε τη βάση του φόρου κεφαλαίου, ο οποίος απαραιτήτως πρέπει να περιλάβει και τα κέρδη τα οποία δημιουργούνται στο χρηματιστήριο και όσο το δυνατόν πιο γρήγορα, κύριε Πρόεδρε. Σήμερα έχουμε στο χρηματιστήριο κέρδη υπερβολικά, κέρδη τρομακτικά, ποσά τα οποία δεν μπορούσαμε να φανταστούμε. Αυτά τα κέρδη δηλώνονται, ξεκαθαρίζουν και από πλευράς πόθεν έσχες σε όλους τους 'Ελληνες πολίτες και δεν πληρώνουν κανέναν απολύτως φόρο. 'Οσο γρηγορότερα επιβάλλετε φορολογία και όσο περισσότερο μπορέσετε να καλύψετε αυτήν την ανάγκη του φόρου κεφαλαίου, τόσο το καλύτερο.
ΠΡΟΕΔΡΕΥΩΝ (Παναγιώτης Σγουρίδης): Ο κ. Τσοβόλας έχει το λόγο. 
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, όπως ανέπτυξα στην πρωτολογία και στη δευτερολογία μου επί της αρχής, οι αναθεωρήσεις που γίνονται είναι μηδαμινές και γίνονται πιο μηδαμινές αν λάβουμε υπόψη, ότι τα τελευταία έντεκα χρόνια, αφού καταργήθηκε η θεσμοθετημένη κατ' έτος υποχρεωτική αυτόματη τιμαριθμική αναπροσαρμογή των αφορολογήτων ποσών και των φορολογικών κλιμακίων, δεν γίνονταν κάθε χρόνο αυτές έστω οι προσαρμογές, ανάλογα με τον τιμάριθμο. Και επομένως, έρχεται τώρα στην προεκλογική χρονιά, την τελευταία, να κάνει κάποιες αυξήσεις στο αφορολόγητο, οι οποίες δεν αναπληρώνουν ούτε στο ελάχιστο την δημοσιονομική απορρόφηση που έγινε τα προηγούμενα έντεκα χρόνια με κυβέρνηση και Νέας Δημοκρατίας και του νέου ΠΑ.ΣΟ.Κ.
Πρέπει να επαναλάβω ότι δυστυχώς το φορολογικό σύστημα όπως μετεξελίχθηκε μετά το 1990 και παραμένει μέχρι σήμερα δημιουργεί ταυτότητα φορολογικών συμφερόντων -θα το λέω κάθε χρόνο- μεταξύ του εισαγωγέα, του παραγωγού, του βιομήχανου, του εμπόρου και του καταναλωτή. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Εχετε δίκαιο.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): 'Ολα αυτά που είπαν ο Υπουργός και ο Υφυπουργός χθες είναι έξω από την πραγματικότητα. Αποτέλεσμα αυτής της ταυτότητας συμφερόντων είναι να διευρύνεται η φοροδιαφυγή αντί να περιορίζεται. Δεν περιορίζεται η φοροδιαφυγή με τους ελέγχους του ΣΔΟΥ ή με τους ελέγχους των υπηρεσιών του Υπουργείου Οικονομικών. Αυτοί οι έλεγχοι χρειάζονται αλλά δεν μπορούν να πατάξουν τη φοροδιαφυγή και να αποδώσουν έσοδα ώστε να γίνει πιο δίκαιο το φορολογικό σύστημα.
'Οταν ήταν Υπουργός Οικονομικών ο κ. Παπαδόπουλος είπε ότι όποιος προσκομίζει αποδείξεις ύψους ενός εκατομμυρίου (1.000.000) δραχμών, για δαπάνες που κάνει κατά τη διάρκεια της χρήσης, θα εκπίπτει τριακόσιες χιλιάδες. Αυτό δεν είναι σοβαρό. Δεν δημιουργεί αντικρουόμενα συμφέροντα διότι όταν απαιτείς να σου φέρει κάποιος αποδείξεις ενός εκατομμυρίου (1.000.000) δραχμών που αφορούν δαπάνες για υπηρεσίες που έχουν φορολογικό συντελεστή ΦΠΑ 18%, αυτό σημαίνει ότι θα πρέπει να πληρώσει και "ντούκου" εκατόν ογδόντα χιλιάδες (180.000) δραχμές για να εκπέσει την επόμενη χρονιά τις τριακόσιες χιλιάδες (300.000) δραχμές που θα του αποδώσουν φόρο εισοδήματος πέντε, οκτώ ή δέκα χιλιάδες. Απλή λογική χρειάζεται. Εσείς όμως διατηρείτε αυτό το σύστημα.
Εμείς προτείνουμε συγκεκριμένα να καταργηθεί το σύστημα της ταυτότητας φορολογικών συμφερόντων από ένα σύστημα αντικρουομένων φορολογικών συμφερόντων μεταξύ εισαγωγέων, εμπόρων και καταναλωτών. 'Ετσι θα δημιουργηθούν κίνητρα με την έκπτωση δαπανών από το φορολογητέο εισόδημα για να παίρνουν οι πολίτες παραστατικά στοιχεία.'Ετσι θα μειωθεί η φορολογία σε εκείνους που πράγματι έχουν ανάγκη. Από την άλλη μεριά θα εισπράξετε από τον ΦΠΑ και φόρο εισοδήματος από εκείνους που πράγματι έχουν και κατέχουν αλλά φοροδιαφεύγουν.
Μίλησα για την κατ' έτος αυτόματη τιμαριθμική αναπροσαρμογή αφορολογήτων ποσών και κλιμακίων. Δεν πρόκειται για απηρχαιωμένη μέθοδο. Είναι απηρχαιωμένη για εκείνους που εννοούν να γίνεται δημοσιονομική απορρόφηση και άρα να κάνουν το κράτος αναξιόπιστο και άδικο ακόμα και στις ονομαστικές αυξήσεις που δίνονται στα εισοδήματα όλων των κατηγοριών εξαιτίας του πληθωρισμού. Πού είναι ο αναχρονισμός; Μετά το 1990 καταργήθηκε αυτή η αυτόματη τιμαριθμική αναπροσαρμογή που κατά τη διεθνή θεωρία και πρακτική είναι ένα σωστό σύστημα που μηδενίζει τη λεγόμενη δημοσιονομική απορρόφηση. Δεν μπορείτε να λέτε ότι αυτό το σύστημα είναι αναχρονιστικό. Προς Θεού! Αυτό απλά ανταποκρίνεται στη λογική σας, ότι θέλετε να βγάζετε και από τη μύγα ξίγκι. Ακόμα και από το 2% που δίνετε για να καλύψετε τμήμα και όχι το σύνολο του πληθωρισμού, εσείς με το να μην κάνετε τιμαριθμική αναπροσαρμογή, παίρνετε ένα τμήμα με το χέρι της φορολογίας. 'Αρα, η τιμαριθμική αναπροσαρμογή αφορολογήτων ποσών και φορολογικών κλιμακίων επιβάλλεται για λόγους φορολογικής δικαιοσύνης και αξιοπιστίας του ίδιου του κράτους, αν θέλει να το σέβονται οι πολίτες. Γιατί το 2% που τους δίνετε ως αύξηση ονομαστική για κάλυψη του πληθωρισμού, θα το παίρνει 2% και δεν θα το παίρνει 1,5% ή 1,7%, επειδή δεν γίνεται και αναπροσαρμογή ανάλογα με το δίκαιο τιμών των αφορολογήτων ποσών και των φορολογικών κλιμακίων.
'Αρα, εμείς λέμε ότι το αφορολόγητο, όπως το φτιάχνετε, είναι πολύ ελάχιστο σε εκείνο το οποίο αντιστοιχεί στο αφορολόγητο που βγαίνει και θα έπρεπε να βγαίνει και να αποτελεί τη βάση. Με βάση το αφορολόγητο που υπήρχε, με και χωρίς δικαιολογητικά, για τη χρήση 1988, που πρέπει να προσαρμοστεί με τον επίσημο δείκτη τιμών καταναλωτή όλων των επόμενων ετών μέχρι φέτος, αυτό να είναι για το 1999 το αφορολόγητο και από εκεί και πέρα, καθιερώνοντας παράλληλα την ΑΤΑ, πράγματι το κράτος θα εμφανίζεται και προοδευτικά σύγχρονο, δεν θα κλέβει το φορολογούμενο πολίτη, ακόμα και απ' αυτά του πληθωρισμού και τελικά έτσι θα διευκολύνει, κατά την άποψή μου, και την οικονομία και την αγορά.
Από εκεί και πέρα πιστεύω πραγματικά, ότι η αποδιοργάνωση των υπηρεσιών του Υπουργείου Οικονομικών είναι πάρα πολύ μεγάλη και δεν είναι όπως τα παρουσίασε χθες ο κύριος Υπουργός Οικονομικών.
Ανέφερα και αναφέρω ως παράδειγμα, ότι οι εκκαθαρίσεις στα εκκαθαριστικά σημειώματα των φορολογικών δηλώσεων του φόρου εισοδήματος που υποβάλλονται το Φεβρουάριο, το Μάρτιο και τον Απρίλιο, δεν έχουν σταλεί στο σύνολό τους και είμαστε στον Οκτώβριο μήνα. Τι άλλη απόδειξη θέλετε για να αντιληφθείτε ότι δεν λειτουργεί το σύστημα, αφού σίγουρα λεφτά δεν μπορείτε να τα εκκαθαρίσετε, να τα βεβαιώσετε και να τα εισπράξετε! Για ποια διασταύρωση μας μιλάτε μετά, όταν δεν μπορείτε ενέργειες ρουτίνας να κάνετε μέσα από το ΚΕΠΥΟ; 'Αρα, χρειάζεται αναδιοργάνωση των υπηρεσιών και κυρίως χρειάζεται επιμόρφωση των υπαλλήλων, για να μπορούν να κάνουν ελέγχους στα σύγχρονα μέσα που χρησιμοποιούν οι φοροφυγάδες και κυρίως πρέπει να καθιερωθεί ο κοινωνικός έλεγχος μέσα από την καθιέρωση συγκρουομένων φορολογικών συμφερόντων.
Πριν έλθει η συζήτηση στα επόμενα άρθρα 6 και 7, αποσύρετέ τα, κύριοι Υπουργοί, και βάλτε μία διάταξη, ότι καταργείται το αντικειμενικό σύστημα στη φορολογία εισοδήματος που καθιερώσατε το 1994. Γιατί εδώ δεν το καταργείτε, αλλά το διατηρείτε και το κάνετε και πιο επαχθές και βάζετε για πρώτη φορά -πρωτόγνωρο- φόρο στον καταναλωτή, που είναι ο Φ.Π.Α. που τον επιβάλλετε σε πλασματικά εισοδήματα. Αυτό είναι απαράδεκτο, φορολογικά δεν έχει καμία σχέση με ορθολογισμό. Είναι απλά μια εισπρακτική πολιτική, που θα πλήξει πάλι τη μικρή επιχείρηση, την οποία την έχετε ήδη πλήξει με αυτήν την οικονομική πολιτική την οποία εφαρμόζετε.
Τέλος, επιμένουμε, ότι πρέπει να καταργηθεί τελείως ο συντελεστής στις προσωπικές εταιρείες και να πάνε οι προσωπικές εταιρείες, ομόρρυθμες και ετερόρρυθμες, στην κανονική κλίμακα και στον κανονικό φορολογικό συντελεστή, γιατί διαφορετικά, θα συμβάλετε ακόμη περισσότερο στη συνέχιση αυτής της αντιοικονομικής ρύθμισης που έγινε το 1991.
Τα δύο επόμενα άρθρα, θέλω να τα δείτε, κύριε Υπουργέ, γιατί είναι απατηλό αυτό που είπατε, ότι καταργείτε τα αντικειμενικά κριτήρια, παρ'ότι αναγνωρίζετε ότι είναι λαθεμένα από την πρώτη στιγμή. Ούτε τα καταργείτε, τα διατηρείτε και επιβαρύνετε ακόμη περισσότερο -και άδικατη μικρομεσαία επιχείρηση.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Κατ'αρχήν, θέλω να κάνω κάποιες διευκρινίσεις.
Θέλω να απαντήσω πρώτα-πρώτα στον κ. Μητσοτάκη και στον κ. Πεπονή, σε ό,τι αφορά το φόρο δωρεών. Υπάρχει το γενικό θέμα του φόρου δωρεών και το ειδικό θέμα των δωρεών για τους σεισμούς. Ως προς το γενικό θέμα του φόρου δωρεών, η Κυβέρνηση το επέβαλε για έναν απλό λόγο. 'Εχει διαπιστωθεί, και νομίζω ότι είναι αδιαμφισβήτητο, ότι μέσα από τη διαδικασία των δωρεών υπάρχει μεγάλη φοροδιαφυγή. Επέβαλε, λοιπόν, το φόρο δωρεών για λόγους διαφανείας.
'Ερχομαι τώρα στο θέμα των σεισμών. Οι δωρεές για τους σεισμούς καταλήγουν στο κράτος, γιατί το κράτος διαχειρίζεται τα χρήματα για να εισφέρει στους σεισμοπαθείς. 'Ηδη, κύριε Πεπονή, θέλω να σας διαβεβαιώσω ότι το Υπουργείο Οικονομικών εξέδωσε εγκύκλιο βάσει της οποίας σε κάθε δωρεά για τους σεισμούς αυτομάτως ενσωματώνεται και η πληρωμή του φόρου. Τι σημαίνει αυτό; 'Εστω ότι κάποιος ιδιώτης εισφέρει το ποσόν του ενός εκατομμυρίου (1.000.000) δραχμών για τους σεισμούς. Το κράτος εισπράττει αυτό το ένα εκατομμύριο, απ'αυτό τις διακόσιες χιλιάδες (200.000) δραχμές τις καταχωρεί στη θυρίδα "φόροι" και τις οκτακόσιες χιλιάδες (800.000) δραχμές στο ταμείο. 'Ολα αυτά όμως είναι ένα ταμείο, διότι ένα ταμείο έχει το κράτος, και κατά συνέπεια, ο ιδιώτης ο οποίος εισφέρει για τους σεισμούς, απαλλάσσεται στην ουσία της υποχρεώσεως προσθέτου καταβολής φόρου.
Αυτό σε ικανοποίηση του αιτήματος που εκφράσατε με μεγάλη πειστικότητα. Η Κυβέρνηση, ευαίσθητη σ'αυτό, έδωσε τη λύση η οποία δημιούργησε ένα αίσθημα ηρεμίας, σε όσους θέλουν να εισφέρουν για το μεγάλο θέμα των σεισμών. Σ'αυτό το ζήτημα λοιπόν, απαντήσαμε ικανοποιητικά.
ΑΝΑΣΤΑΣΙΟΣ ΠΕΠΟΝΗΣ: Να μου επιτρέψετε να σας πω, κύριε Υπουργέ, ότι μίλησα για γνησίως υπηρετούσες εθνικές και κοινωνικές ανάγκες. Τόνισα το "γνησίως". Κατά τα άλλα, συμφωνώ πλήρως μαζί σας.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): 'Ερχομαι τώρα στο άλλο θέμα των ιδρυμάτων. Για τα ιδρύματα έχουμε κάνει μια σειρά από ρυθμίσεις, που πιστεύω ότι απαντούν σε πολλά από τα ερωτήματα που θέσατε και εσείς και ο κ. Μητσοτάκης.
Κατ'αρχήν, ο φόρος μεγάλης ακίνητης περιουσίας σε ό,τι αφορά τα ιδρύματα, επιβάλεται μόνο στην αξία των οικοπέδων επί ιδιοχρησιμοποιημένων ακινήτων. Ειδικά για τα ιδρύματα αυτά, μειώνεται ο φόρος κατά 50%. 'Αρα, σε αυτές τις περιπτώσεις απαλλάσσουμε ουσιαστικά τα ιδρύματα από οποιαδήποτε πληρωμή φόρου μεγάλης ακίνητης περιουσίας.
Σε ό,τι αφορά το φόρο εισοδήματος, το μόνο εισόδημα που φορολογείται είναι αυτό που αφορά την εκμίσθωση ακινήτων, δηλαδή τα ενοίκια. Αυτό με συντελεστή μόνο 10% σε σχέση με 35% που επιβάλλεται σε όλους τους άλλους. Υπάρχει μια ειδική, ιδιαίτερη μεταχείριση, που πιστεύω ότι ικανοποιεί το περί δικαίου αίσθημα σε ό,τι αφορά τη φορολογία κοινωφελών ιδρυμάτων. (Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) Το τρίτο θέμα που θέσατε εσείς, κύριε Πεπονή και ο κ. Μητσοτάκης, είναι αυτό της απαλλαγής των πολυτέκνων από τη φορολογία. 'Ισως η διάταξη δεν είναι πολύ καλά διατυπωμένη. 'Ομως στη σελίδα 3 της εισηγητικής έκθεσης υπάρχει ο πίνακας ο οποίος παραθέτει τα στοιχεία των απαλλαγών. Και τι ισχύει εδώ; Για μία οικογένεια με ένα παιδί -αναφέρω όλο τον πίνακα για να είναι απόλυτα κατανοητός και σε σας και στο ευρύτερο κοινό που ενδεχομένως παρακολουθεί τη συζήτηση- η απαλλαγή είναι τριάντα πέντε χιλιάδες από τριάντα που ήταν, η αύξηση είναι τριάντα χιλιάδες. 'Αρα μια οικογένεια με ένα παιδί έχει τριάντα χιλιάδες δραχμές απαλλαγή. Μια οικογένεια με δύο παιδιά έχει τριάντα πέντε χιλιάδες για κάθε παιδί, άρα εβδομήντα χιλιάδες. Μια οικογένεια με τρία παιδιά έχει πενήντα χιλιάδες για κάθε παιδί, άρα εκατόν πενήντα χιλιάδες. Μια οικογένεια με τέσσερα παιδιά έχει συν δέκα χιλιάδες, δηλαδή εξήντα χιλιάδες για κάθε παιδί από το πρώτο μέχρι το τέταρτο. 'Αρα, εξήντα επί τέσσερα, διακόσιες σαράντα χιλιάδες δραχμές.
'Ισως να κάνω μια επαναδιατύπωση για να είναι σαφέστερο γιατί και εγώ ομολογώ έπρεπε να ανατρέξω στην εισηγητική έκθεση για να πεισθώ για το δίκαιον της διατάξεως.
Για πέντε παιδιά έχουν συν δέκα, εβδομήντα χιλιάδες επί πέντε, τριακόσιες πενήντα χιλιάδες δραχμές και για έξι παιδιά πάει περίπου στο μισό εκατομμύριο δραχμές.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν είναι επαρκές το ποσό.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Πάντως είναι καλύτερο απ' αυτό που ήταν, είναι υπερδιπλάσιο. Μια οικογένεια με έξι παιδιά βάσει του ισχύοντος καθεστώτος θα είχε εκατόν πενήντα χιλιάδες δραχμές. Τώρα αυτό το αυξάνουμε στις τετρακόσιες ογδόντα χιλιάδες δραχμές. Είναι μια αύξηση 300% με πληθωρισμό 2%. Πιστεύω ότι για τα μέτρα της Ελλάδος και του κρατικού προϋπολογισμού είναι ένα ουσιαστικό, πρώτο αν θέλετε, βήμα στη σωστή κατεύθυνση.
ΑΝΑΣΤΑΣΙΟΣ ΠΕΠΟΝΗΣ: Πάντως είναι καλύτερο απ' αυτό που συνάγεται από τη διατύπωση.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Ακριβώς. 'Ηθελα, λοιπόν, να καταστήσω σαφές συμφωνώντας μαζί σας ότι δεν ήταν πολύ καθαρή η διατύπωση. Αυτή είναι η πραγματικότητα, η οποία όμως δεν είναι εφεύρεση της στιγμής. Είναι αποτυπωμένη στη σελίδα 3 της εισηγητικής εκθέσεως που πέρασε από τη Διαρκή Επιτροπή και ευχαριστώ πολύ που μου δώσατε την ευκαιρία να αναφέρω αυτούς τους αριθμούς.
Τώρα σε ό,τι αφορά τη φορολογία μετοχών, συμφωνώ με τον κ. Μητσοτάκη ότι πρέπει να ενιαιοποιηθεί και να απλοποιηθεί ο τρόπος φορολόγησης της μεταβίβασης μετοχών μη εισηγμένων εταιρειών. Για το λόγο αυτό καταργείται αυτή η διάκριση μεταξύ βιβλίων Α', Β' κατηγορίας και Γ' κατηγορίας. 'Ολες οι μετοχές μη εισηγμένων εταιρειών θα φορολογούνται στο 5% της πραγματικής αξίας κατά την πώληση και όχι με υπολογισμό της υπεραξίας. 
ΑΔΑΜ ΡΕΓΚΟΥΖΑΣ: Πραγματικής ή ονομαστικής; 
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Της αξίας που προσδιορίζει το Υπουργείο Οικονομικών. 'Οταν υπάρχουν βιβλία Γ' κατηγορίας είναι αποτυπωμένη στα βιβλία. 'Οπου δεν υπάρχουν βιβλία Γ' κατηγορίας υπάρχει ο προσδιορισμός ...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Με συμβόλαιο.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Ακριβώς με συμβόλαιο, το οποίο προφανώς δεν θα αμφισβητείται. 'Αρα 5% σε όλες τις περιπτώσεις και αυτό εναρμονίζεται με τη γενική μας προσέγγιση σε ό,τι αφορά τις μεταβιβάσεις μετοχών. Ο κύριος Υφυπουργός, όταν λάβει το λόγο, θα αναγνώσει τη σχετική διατύπωση της νέας διατάξεως όπως διαμορφώνεται.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Για τη μεταβατική περίοδο; 
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Δεν το δέχομαι, κύριε Πρόεδρε, για τον εξής λόγο: Πολλές φορές το Υπουργείο Οικονομικών διορθώνει, βελτιώνει καταστάσεις, ποτέ όμως δεν λειτουργεί αναδρομικά, διότι αυτό ανοίγει μια πόρτα για αντίστοιχες διεκδικήσεις. 'Ολοι οι 'Ελληνες θεωρούν ότι έχουν αδικηθεί από το Υπουργείο Οικονομικών. Θα ανοίξουμε την πόρτα για μεγάλες διεκδικήσεις. Εάν υπάρχει αδικία τα δικαστήρια θα την επιδικάσουν, εάν δεν υπάρχει το Υπουργείο Οικονομικών θα κρατήσει τα χρήματα τα οποία έχει εισπράξει. Ας το αφήσουμε στα δικαστήρια. Δεν είναι έργο της νομοθετικής εξουσίας να παρεμβαίνει αναδρομικά σε τέτοιου είδους περιπτώσεις. Πάντοτε οι αλλαγές είναι επί τα βελτίω ή θέλουν να διορθώσουν αδικίες ή παραλείψεις. Είναι φυσικό αυτό αλλά ποτέ το Υπουργείο Οικονομικών -και νομίζω ο κ. Τσοβόλας και άλλοι πρώην Υπουργοί Οικονομικών έχουν μεγάλη εμπειρία με ανάλογα αιτήματα δίκαια ή άδικα- ποτέ αυτή η Βουλή δεν έχει νομοθετήσει αναδρομικά σε αλλαγές φορολογικού καθεστώτος και ιδιαίτερα σε περιπτώσεις που αυτές οι αλλαγές λειτουργούν βελτιωτικά.
Και έρχομαι στον κ. Τσοβόλα. Ο κ. Τσοβόλας επανήλθε σ' αυτά που είπε και στην πρωτολογία του, ότι υπάρχει αποδιοργάνωση του Υπουργείου Οικονομικών και ότι ο μόνος τρόπος για να πατάξουμε τη φοροδιαφυγή είναι να συγκροτούμε συγκρουόμενα συμφέροντα ή καταστάσεις συγκρουομένων συμφερόντων. Δεν έχω αντίρρηση στο δεύτερο σκέλος. Πράγματι τα συγκρουόμενα συμφέροντα βελτιώνουν ή ενθαρρύνουν την πληρωμή φόρων και βοηθούν στο έργο της πατάξεως της φοροδιαφυγής. 'Ομως να μου επιτρέπετε να πιστεύω, κύριε Τσοβόλα, ότι είναι πολύ δύσκολο αυτό να εφαρμοστεί σε πολύ εκτεταμένη βάση. Η βασική σύγκρουση στην κοινωνία και την οικονομία είναι, δυστυχώς ή ευτυχώς, μεταξύ φορολογούσης αρχής και φορολογουμένων. Τις συγκρούσεις μεταξύ φορολογουμένων -μακάρι να υπήρχαν σε μεγάλη έκταση- δεν μπορούμε να τις εγκαθιδρύσουμε δια νόμων, γιατί δεν υπάρχουν τόσες πολλές περιπτώσεις που να οδηγούν σε αυθόρμητη προσέλευση στο δημόσιο ταμείο, όπως αυτή που περιέγραψε ο επίτιμος Πρόεδρος της Νέας Δημοκρατίας. Βάση στον αγώνα της πάταξης της φοροδιαφυγής είναι η ύπαρξη αξιοπίστων υπηρεσιών ελέγχου του Υπουργείου Οικονομικών και η διεξαγωγή συστηματικών ελέγχων από το Υπουργείο Οικονομικών. Και σ' αυτήν την κατεύθυνση πορευόμαστε.
Τα όσα περί αποδιοργάνωσης είπατε, πραγματικά είναι απίστευτα. Θα σας αναφέρω δύο μόνο αριθμούς. Το 1998 η Κυβέρνηση δεν νομοθέτησε κανένα φορολογικό μέτρο για το 1999. Το μόνο που κάναμε ήταν να μειώσουμε ορισμένους εμμέσους φόρους της τάξεως των εκατόν εβδομήντα δισεκατομμυρίων (170.000.000.000) δραχμών. 'Αρα, λογικώς, τα φορολογικά έσοδα του 1999 θα έπρεπε να συμβαδίζουν με το εθνικό εισόδημα. Και πράγματι, αν ανατρέξετε στην εισηγητική εκθεση του προϋπολογισμού, θα δείτε ότι ο ρυθμός αυξήσεως των εσόδων για φέτος ήταν μόλις 5,7%, που είναι περίπου το ίδιο με το ρυθμό αυξήσεως του ονομαστικού εθνικού εισοδήματος. Τι, όμως, προέκυψε: Παρά την πλήρη έλλειψη νέων φόρων το 1999, και παρά την εισαγωγή μειώσεων εμμέσων φόρων για το 1999, ο πραγματικός ρυθμός αυξήσεως των φορολογικών εσόδων το 1999 είναι περίπου διπλάσιος από την αύξηση του ονομαστικού προϊόντος, είναι 10,9%. Είχαμε προβλέψει 5,7% και προκύπτει 10,9% με βάση τα στοιχεία του ενιαμήνου. 'Εχουμε πλεόνασμα εσόδων τριακόσια εβδομήντα δισεκατομμύρια (370.000.000.000) δραχμές. 'Ισως στο τέλος του χρόνου πάμε κοντά στα τετρακόσια πενήντα ή και πεντακόσια δισεκατομμύρια (450.000.000.000 ή 500.000.000.000) δραχμές. Με άλλα λόγια, είχαμε προϋπολογίσει, με βάση τις πάγιες ελαστικότητες εσόδων και με δεδομένο ότι το 1999 δεν ίσχυσε κανείς νέος φόρος -όλοι οι νέοι φόροι επεβλήθησαν το 1996 για το 1997 και το 1997 για το 1998- ότι θα είχαμε ρυθμό αυξήσεως 5,7%. 'Ομως, έχουμε διπλάσιο ρυθμό αυξήσεως των φορολογικών εσόδων. Με άλλα λόγια, αντί να έχουμε πεντακόσια δισεκατομμύρια (500.000.000.000) δραχμές παραπάνω, θα έχουμε 1.000 δισ. σε σχέση με τα έσοδα του προηγουμένου έτους. Ερωτάται: Πώς προέκυψαν αυτά τα πρόσθετα έσοδα; Τις απαντήσεις τις έδωσα χθες στην ομιλία μου. 'Ενα μέρος βεβαίως οφείλεται στο τζίρο του χρηματιστηρίου που, στα τετρακόσια δισεκατομμύρια (400.000.000.000) δραχμές εξηγεί το 1/4, τα εκατό δισεκατομμύρια (100.000.000.000) δραχμές προσθέτων εσόδων. Τα υπόλοιπα, όμως, τριακόσια δισεκατομμύρια (300.000.000.000) δραχμές είναι η αυξημένη απόδοση του φόρου προστιθεμένης αξίας, χάριν στη λειτουργία του ΣΔΟΕ και τα υπόλοιπα είναι παραπάνω φόροι των επιχειρήσεων από τη διεξαγωγή ελέγχων στις μεγάλες επιχειρήσεις από το Εθνικό Ελεγκτικό Κέντρο και τα Περιφερειακά Ελεγκτικά Κέντρα καθώς και το γενικό κλίμα που πέρασε στην αγορά ότι πρέπει να πληρώνονται οι φόροι, χάριν ακριβώς στους συστηματικούς ελέγχους. 'Αρα, έλεγχος και μόνο έλεγχος είναι η συνταγή επιτυχίας του Υπουργείου Οικονομικών, την οποία έχουν εφαρμόσει με μεγάλη επιτυχία οι άλλες χώρες. Γνωρίζετε ότι στις ΗΠΑ δεν υπάρχουν ΔΟΥ, αλλά κάποια γραφεία εισπράξεως. 'Ολα γίνονται ηλεκτρονικά. Αλλά όλο το προσωπικό του αμερικάνικου Υπουργείου Οικονομικών είναι συγκεντρωμένο στη διεξαγωγή ελέγχων. 'Ελεγχοι στις επιχειρήσεις, έλεγχοι στα χαρτιά, έλεγχοι μέσω κομπιούτερ. Και η Αμερική είναι η χώρα όπου πραγματικά είναι το αντίστροφο του παραδείσου της φοροδιαφυγής, που συμβαίνει στη χώρα μας και σε άλλες μεσογειακές χώρες, χάρη στον έλεγχο. 'Ελεγχος είναι η λέξη κλειδί. Και αυτή τη συνταγή εφαρμόζουμε γι' αυτό έχουμε αυτά τα λαμπρά αποτελέσματα, σε ό,τι αφορά την είσπραξη φορολογικών εσόδων, τα οποία επιτρέπουν την άσκηση μιας φιλόδοξης και γενναιόδωρης κοινωνικής πολιτικής.
'Αρα, δέχομαι όσα είπατε περί συγκρουομένων συμφερόντων, όμως επισημαίνω ότι είναι δύσκολο να εγκαθιδρυθούν σε εκτεταμένη και αποδοτική βάση, αλλά φυσικά απορρίπτω πλήρως τα περί αποδιοργανώσεως. Το αντίθετο συμβαίνει. Συντελέστηκε στο Υπουργείο Οικονομικών μία φορολογική επανάσταση τα τελευταία χρόνια. Είμαστε υπερήφανοι γι' αυτό, εμείς του ΠΑΣΟΚ και το αποτέλεσμα αποδεικνύει πόσο δίκαιο είχαμε να επιμείνουμε σ' αυτήν τη γραμμή.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, παρακαλώ το λόγο.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Λουκάς Αποστολίδης): Θα κάνω μία ανακοίνωση πρώτα και μετά, κύριε Τσοβόλα, θα σας δώσω το λόγο, καθώς και στον κ. Αλογοσκούφη. 'Εχω την τιμή να ανακοινώσω στο Σώμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει τις εκθέσεις της στα σχέδια νόμων του Υπουργείου Δημόσιας Τάξης: α. "Κύρωση της Συμφωνίας συνεργασίας μεταξύ του Υπουργείου Δημόσιας Τάξης της Ελληνικής Δημοκρατίας και του Υπουργείου Εσωτερικών της Αραβικής Δημοκρατίας της Αιγύπτου σε θέματα αρμοδιότητάς τους".
β. "Κύρωση της Συμφωνίας συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κροατίας, σχετικά με την καταπολέμηση της διεθνούς παράνομης διακίνησης ναρκωτικών και ψυχοτρόπων ουσιών, της διεθνούς τρομοκρατίας και του οργανωμένου εγκλήματος".
Ορίστε, κύριε Τσοβόλα. Αμέσως μετά, κύριε Αλογοσκούφη, θα έχετε το λόγο.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, θα ήθελα να πω το εξής.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, όταν ζητώ πρώτος το λόγο, θα ήθελα να μου τον δίνετε.
ΠΡΟΕΔΡΕΥΩΝ (Λουκάς Αποστολίδης): Με συγχωρείτε, κύριε Τσοβόλα.
Κύριε Αλογοσκούφη, νομίζω ότι όταν ένας αρχηγός κόμματος ζητάει το λόγο...
ΓΕΩΡΓΙΟΣ ΑΛΟΓΟΣΚΟΥΦΗΣ: 'Οταν το κόμμα της Αξιωματικής Αντιπολίτευσης ζητάει το λόγο πρέπει να τον δίνετε. Τον είχα ζητήσει πριν τον κ. Τσοβόλα.
ΠΡΟΕΔΡΕΥΩΝ (Λουκάς Αποστολίδης): Εντάξει.
Ορίστε, κύριε Τσοβόλα, έχετε το λόγο.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, ήθελα να επισημάνω το εξής: Διεθνώς και όχι μόνο στην Ελλάδα, το αφορολόγητο ποσό που καθιερώνεται στα φορολογικά συστήματα έχει σαν σκοπό να απαλλάξει από την πληρωμή φόρου άτομα και οικογένειες φορολογούμενες για ποσά που είναι αναγκαία προκειμένου να ανταποκριθούν στα απαραίτητα για να ζήσουν. Ποιο είναι αυτό το ποσό; Είναι αυτό που προσδιορίζεται, τώρα μάλιστα με την Ευρωπαϊκή 'Ενωση, ως όριο ανεκτής διαβίωσης, που κάτω από αυτό θεωρείται ότι είναι το όριο της φτώχειας.
'Οταν, λοιπόν, εδώ για έναν πολύτεκνο με τέσσερα παιδιά, με τη νέα ρύθμιση, μειώνεται ο φόρος κατά διακόσιες σαράντα χιλιάδες (240.000) αν αναγάγουμε -γιατί θέλω να είμαι δίκαιος και όχι να κάνω απλοποιήσεις- το φόρο σε εισόδημα θα διαπιστώσουμε, με το μεσαίο συντελεστή, ότι αυτός ο φόρος αντιστοιχεί σε ένα ετήσιο εισόδημα περίπου -γιατί είναι η προοδευτικότητα της κλίμακας, δεν μπορεί να βγει απόλυτα- ενός εκατομμυρίου (1.000.000) δραχμών. Μπορεί με ένα εκατομμύριο (1.000.000) δραχμές μία πολύτεκνη οικογένεια με τέσσερα παιδιά να ανταποκριθεί; 'Οχι ασφαλώς.
ΓΕΩΡΓΙΟΣ ΔΡΥΣ (Υφυπουργός Οικονομικών): Είναι λάθος.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Προσέξτε τι κάνω. Ο μέσος φορολογικός συντελεστής φορολογικής κλίμακας είναι από 0% έως 45%. 'Αρα παίρνω περίπου το 22,5%. Τα έβαλα χοντρά, γι'αυτό είπα ότι δεν το υπολογίζω ακριβώς. 'Αρα σε φόρο διακοσίων πενήντα χιλιάδων (250.000) δραχμών αντιστοιχεί εισόδημα ενός εκατομμυρίου (1.000.000). Είπα ότι το βάζω χοντρά γιατί η προοδευτικότητα είναι ανάλογη.
Ερωτώ: 'Ενα εκατομμύριο διά του είκοσι πέντε είναι διακόσιες πενήντα χιλιάδες. 'Αρα είναι δυνατόν μία πολύτεκνη οικογένεια που έχει τέσσερα παιδιά να δαπανά μόνο ένα εκατομμύριο για τα τέσσερα παιδιά, όταν ξέρουμε ότι έχουν πολλαπλασιαστεί τα έξοδα εκπαίδευσης, διατροφής και μία σειρά άλλα πράγματα; Τι προτείνω, κύριε Υπουργέ; Τουλάχιστον για τα τρία παιδιά και πάνω να αυξήσετε τη μείωση του φόρου. Είναι λογικό όταν είναι τόσο τεράστιο το δημογαφικό πρόβλημα και εξελίσσεται πλέον σε τεράστιο εθνικό θέμα. Αυξήστε λοιπόν, τη μείωση του φόρου, ώστε να προσεγγίζει στη δαπάνη που χρειάζεται για να συντηρήσει μία πολύτεκνη οικογένεια τα παιδιά της. Κύριε Υπουργέ, δεν είναι σωστός ο συλλογισμός που κάνατε. Δεν λέω ότι το κάνατε σκόπιμα. Δεν σημαίνει ότι τα έσοδα ήρθαν από την πάταξη της φοροδιαφυγής επειδή αυξήθηκαν τα έσοδα σε σχέση με την ονομαστική αύξηση του ΑΕΠ. Ξέρετε ότι υπάρχει η φορολογική ελαστικότητα σε σχέση με το εισόδημα, η οποία, τουλάχιστον όταν ήμουν εγώ Υπουργός θυμάμαι πολύ καλά, ήταν 1,2. 'Αρα δεν είναι έτσι. Εκείνο που θα απεδείκνυε ότι πράγματι είναι έτσι -που δεν είναι έτσι- θα ήταν να μας καταθέσετε τα στοιχεία που σας ζήτησα χθες, από τους ελέγχους που έκαναν ΣΔΟΥ και άλλες υπηρεσίες και βρήκαν ανεπίσημα στοιχεία ή οτιδήποτε άλλο και κοινοποίησαν φύλλα ελέγχου, πόσα από αυτά κατέστησαν τελεσίδικα μέσα στη χρονιά και πόσα από αυτά που κατέστησαν τελεσίδικα και βεβαιώθηκαν τα έσοδα εισπράχθηκαν. Δεν μας τα δίνετε όμως.
Και όλα αυτά, αν θέλουμε να μιλάμε υπεύθυνα. Τα στοιχεία σας είναι πενιχρότατα και αποδεικνύουν αυτό που είπα, γιατί ξέρω πολύ καλά ότι μπορεί να διαπιστώνονται σε μια χρονιά παραβάσεις εκατοντάδων χιλιάδων. Κατ' αρχήν αυτά τα βάζουν στο αρχείο και ρίχνουν και "αλάτι". Και η επεξεργασία -υπάρχουν εδώ άνθρωποι που ξέρουν- γίνεται στα πέντε, στα δέκα χρόνια και πολλά απ' αυτά δεν προλαβαίνουν να ελεγχθούν και παραγράφονται. Αλλά και όταν βγαίνουν τα φύλλα ελέγχου, πολλές απ' αυτές τις επιχειρήσεις έχουν κηρυχθεί σε πτώχευση και γι' αυτό έχουμε βεβαιωμένα και ληξιπρόθεσμα χρέη που χάνονται και είναι τρισεκατομμύρια. Δεν μας είπε εδώ πέρσι ο Υπουργός ότι είναι ληξιπρόθεσμα δύο τρισεκατομμύρια που δεν εισπράττονται, γιατί ακριβώς γίνεται αυτό που λέω; Και είμαι μέσα στην πραγματικότητα, δεν μιλάω για να κάνω αντιπολίτευση. Αυτή είναι η αλήθεια.
Ο συνάδελφος που είναι και εφοριακός ξέρει ότι είναι ακριβώς έτσι και το ξέρετε και εσείς. 'Αρα, αν θέλετε να υποστηρίζετε αυτά μέχρι αύριο -σας το έβαλα προχθές το θέμα- φέρτε μας από ελέγχους που έγιναν από ΣΔΟΥ, ΥΠΕΔΑ κλπ. πόσα βεβαιώθηκαν και από αυτά που βεβαιώθηκαν μέσα στη χρονιά, την περσινή και τη φετινή πόσα εισπράχθηκαν. Θα δείτε ότι δεν έχετε καθόλου δίκιο.
ΑΔΑΜ ΡΕΓΚΟΥΖΑΣ: Και πόσα οριστικοποιήθηκαν.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Πόσα οριστικοποιήθηκαν, πόσα βεβαιώθηκαν και πόσα εισπράχθηκαν.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, το λόγο. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, μόνο μία φράση. Παρακαλώ, κύριε Υφυπουργέ, μια φράση μόνο.
ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, να πει μια φράση μόνο ο κύριος Πρόεδρος και αμέσως μετά έχετε το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μια φράση μόνο για να τελειώσει ο διάλογος. 
ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Πρόεδρε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, δεν συμφωνώ με την άποψη του κυρίου Υπουργού για τους πολυτέκνους.
Κύριε Υπουργέ, είναι μικρόψυχη. Δεν κάνετε έτσι πολιτική. Εάν θέλει πράγματι το κράτος να βοηθήσει, πρέπει να είναι πιο γενναίο. Είναι λάθος σας πολιτική, όπως και η όλη πολιτική του ΠΑΣΟΚ για τους πολυτέκνους είναι λάθος.
'Οπως επίσης δεν συμφωνώ με την άποψη ότι δεν υπάρχουν ανταγωνιστικά συμφέροντα. Ο κ. Τσοβόλας έχει δίκιο. Και ο κ. Τσοβόλας κάτι παραπάνω ξέρει και από εσάς, όπως μπορώ και εγώ να σας πω ότι κάπως περισσότερη πείρα έχω και από εσάς.
Να πείτε ότι είναι δύσκολο, εντάξει, αλλά την αρχή πρέπει να τη δεχθείτε...
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Τη δέχθηκα.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν μπορείτε να στηρίζεσθε στον έλεγχο σήμερα μάλιστα και δεν θέλω να γίνω περισσότερο σαφής.
Αλλά εκεί όπου διαμαρτύρομαι απόλυτα είναι για τον αφορισμό σας ότι ό,τι το κράτος μια φορά πάρει, δεν το γυρίζει ποτέ. Και με επεκαλέσατε και εμένα για μάρτυρα; 
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Δεν είπα κάτι τέτοιο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εγώ δεν θεώρησα ποτέ το κράτος ανέντιμο, κύριε Υπουργέ. Και το ελληνικό κράτος επιστρέφει πάντοτε ό,τι αδικαιολογήτως κατεβλήθη.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): 'Αλλο αυτό.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Αλλο αυτό; 'Οταν πλήρωσε ένα φόρο που δεν τον όφειλε, διότι ...
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Υπήρχε νόμος, κύριε Πρόεδρε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν υπήρχε νόμος. Αφού δεν υπήρχε το διάταγμα; 
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Βάσει νόμου πληρώνονται τα λεφτά.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αφού δεν υπήρχε το διάταγμα; Αφού ρωτούσε... 
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Το διάταγμα είναι διαδικαστικό.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Οχι εκτελεστικό διάταγμα, κύριε Υπουργέ. 
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): 'Οχι...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Λέτε ό,τι θέλετε. Εγώ για την ιστορία το λέω. Δεν μπορείτε να λέτε από λάθος του κράτους, δεν έβγαλε διάταγμα, ο φορολογούμενος δεν ήξερε τι θα πληρώσει. Και το γνωρίζετε πολύ καλά, ο φορολογούμενος δεν ήξερε. Πλήρωσε κατά λάθος παραπάνω.
Είναι κράτος αυτό, κύριε Υπουργέ; Συγχαρητήρια αν το νομίζετε ότι αυτό είναι κράτος.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Κύριε Πρόεδρε, μια λέξη μόνο.
ΠΡΟΕΔΡΕΥΩΝ (Λουκάς Αποστολίδης): Να πείτε τη μια λέξη, κύριε Υπουργέ, αλλά να αφήσουμε και τον κύριο Υφυπουργό να μιλήσει.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, έχω ζητήσει το λόγο πριν από τον κ. Τσοβόλα.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Εδώ υπάρχει μια παρεξήγηση. Δεν καταβλήθηκαν αχρεωστήτως ποσά. Αυτά προφανώς τους επιστρέφονται. Κατεβλήθησαν ποσά βάσει νόμου που ίσχυε από το 1997.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αφού δεν είχε βγει το διάταγμα. Ποιος νόμος; 
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Αυτά δεν μπορούν να συμψηφιστούν με βάσει νεότερο νόμο. Είναι βασική αρχή του Υπουργείου Οικονομικών.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το διάταγμα δεν υπήρχε, κύριε Υπουργέ. 
ΠΡΟΕΔΡΕΥΩΝ (Λουκάς Αποστολίδης): Κύριε Υφυπουργέ, έχετε το λόγο. 
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, επί της διαδικασίας.
Θα σας παρακαλέσω, όταν ζητάμε ως Αξιωματική Αντιπολίτευση το λόγο να μας τον δίνετε.
ΠΡΟΕΔΡΕΥΩΝ (Λουκάς Αποστολίδης): Κύριε Αλογοσκούφη ...
ΓΕΩΡΓΙΟΣ ΑΛΟΓΟΣΚΟΥΦΗΣ: Ζήτησα το λόγο πριν από τον κ. Τσοβόλα, δεν μου τον δώσατε. Μου αφαιρείτε το λόγο; Δεν έχω καταλάβει τι γίνεται. 
ΠΡΟΕΔΡΕΥΩΝ (Λουκάς Αποστολίδης): Τώρα, αν θέλετε να κάνετε εντυπώσεις, κύριε Αλογοσκούφη, ναι.
ΓΕΩΡΓΙΟΣ ΑΛΟΓΟΣΚΟΥΦΗΣ: Δεν είναι εντυπώσεις, είναι ουσία.
ΠΡΟΕΔΡΕΥΩΝ (Λουκάς Αποστολίδης): Αν θέλετε επί της ουσίας, νομίζω ότι ένας Αρχηγός κόμματος προηγείται.
ΓΕΩΡΓΙΟΣ ΑΛΟΓΟΣΚΟΥΦΗΣ: Η Αξιωματική Αντιπολίτευση προηγείται των υπολοίπων κομμάτων.
ΠΡΟΕΔΡΕΥΩΝ (Λουκάς Αποστολίδης): 'Ενας Αρχηγός κόμματος προηγείται.
Προς Θεού, κύριε Αλογοσκούφη! 
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε ...
ΠΡΟΕΔΡΕΥΩΝ (Λουκάς Αποστολίδης): Προς Θεού, κύριε Αλογοσκούφη! Θα έπρεπε να αντιδράσετε και για τον κ. Μητσοτάκη. Σας παρακαλώ. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ζήτησα την άδειά του, κύριε Πρόεδρε. ΓΕΩΡΓΙΟΣ ΑΛΟΓΟΣΚΟΥΦΗΣ: Μου ζήτησε την άδεια ο κ. Μητσοτάκης. Εδώ εγώ εκπροσωπώ τον Αρχηγό της Αξιωματικής Αντιπολίτευσης. Είμαι Κοινοβουλευτικός Εκπρόσωπος.
ΠΡΟΕΔΡΕΥΩΝ (Λουκάς Αποστολίδης): Δε σας αφαιρείται ο λόγος. Θα έχετε τη δυνατότητα να απαντήσετε και στον κύριο Υπουργό και στον κύριο Υφυπουργό.
Ορίστε, κύριε Υφυπουργέ, έχετε το λόγο.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, κύριοι συνάδελφοι, η Κυβέρνηση έκανε σοβαρότατες προσπάθειες να άρει όλες τις μέχρι τώρα αδικίες που υπήρχαν στο φορολογικό σύστημα, βελτιώνοντας σημαντικά και το αφορολόγητο και τις εκπτώσεις φόρων που εγένοντο μέχρι σήμερα στους έχοντες παιδιά.
Ειδικά, για τους πολυτέκνους θέλω να αναφέρω τα εξής, επειδή φαντάζομαι ότι ο κ. Τσοβόλας, λόγω ελλείψεως επαρκών στοιχείων, ανέφερε αριθμούς οι οποίοι δεν είναι ακριβείς.
'Εχω στη διάθεση του κ. Τσοβόλα και όλων υμών μια κατάσταση αναλυτική που ξεκινά από το ένα εκατομμύριο (1.000.000) και μετά πάει ανά πεντακόσιες χιλιάδες (500.000) μέχρι τα είκοσι εκατομμύρια (20.000.000), για το φόρο τον οποίο θα πλήρωναν με την παλιά και θα πληρώσουν με την καινούρια κλίμακα. Οι κατηγορίες είναι για όσους δεν έχουν κανένα παιδί και για όσους έχουν ένα, δύο, τρία, τέσσερα, πέντε, ακόμα και έξι παιδιά. 'Ετσι λοιπόν, κύριε Τσοβόλα, πρέπει να γνωρίζετε ότι πολύτεκνος με τέσσερα παιδιά μέχρι τα τέσσερα εκατομμύρια (4.000.000) εισόδημα το χρόνο είναι παντελώς αφορολόγητος. Για τα τεσσεράμιση εκατομμύρια (4.500.000) εισόδημα, ο φόρος τον οποίο θα πληρώσει είναι ενενήντα τρεις χιλιάδες επτακόσιες πενήντα (93.750) δραχμές το χρόνο. Για τα πέντε εκατομμύρια (5.000.000) εισόδημα, ο φόρος τον οποίο θα πληρώσει είναι διακόσιες σαράντα τρεις χιλιάδες επτακόσιες πενήντα (243.750) δραχμές το χρόνο. Παρακαλώ, αυτήν την κατάσταση να τη δώσετε στους κυρίους Βουλευτές. Την καταθέτω.
(Στο σημείο αυτό, ο Υφυπουργός Οικονομικών, κ. Γεώργιος Δρυς, καταθέτει για τα Πρακτικά την προαναφερθείσα κατάσταση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) ΓΕΩΡΓΙΟΣ ΑΛΟΓΟΣΚΟΥΦΗΣ: Για τα δεκατέσσερα εκατομμύρια, κύριε Υπουργέ, πόσο είναι; Ρωτώ συγκεκριμένα.
ΓΕΩΡΓΙΟΣ ΔΡΥΣ (Υφυπουργός Οικονομικών): Παρακαλώ να ρωτήσετε ένα συνεργάτη μου, γιατί δεν έχουμε κάνει υπολογισμό μέχρι αυτόν τον αριθμό παιδιών.
ΓΕΩΡΓΙΟΣ ΑΛΟΓΟΣΚΟΥΦΗΣ: Ας τον κάνει κάποιος.
ΓΕΩΡΓΙΟΣ ΔΡΥΣ (Υφυπουργός Οικονομικών): Απήντησα μόνο για το τι πληρώνει κάποιος πολύτεκνος με τέσσερα παιδιά.
'Ερχομαι τώρα στα θέματα των ελέγχων. Είναι ακριβές ότι ο κ. Τσοβόλας χθες ζήτησε να του δώσουμε στοιχεία σχετικά με τους ελέγχους. Τον ευχαριστώ πάρα πολύ γι'αυτό, διότι θα ακουσθούν στη Βουλή πολύ σημαντικά στοιχεία, τα οποία έχουν σχέση με τους ελέγχους που έχει κάνει η Κυβέρνησή μας τα πέντε τελευταία χρόνια.
Κύριοι συνάδελφοι, οι έλεγχοι έχουν γίνει από τα θεσμοθετημένα όργανα που είναι βεβαίως το ΣΔΟΕ, το Εθνικό Ελεγκτικό Κέντρο και τα Περιφερειακά Ελεγκτικά Κέντρα.
Θέλω, λοιπόν, για την ενημέρωσή σας να σημειώσετε τα εξής στοιχεία: Για το ΣΔΟΕ: Στις δεκατρείς περιφερειακές διευθύνσεις του ΣΔΟΕ από το Μάιο του 1997 που ξεκίνησε η λειτουργία του ΣΔΟΕ μέχρι και τον Αύγουστο του 1999, πραγματοποιήθηκαν σε ολόκληρη τη χώρα τριακόσιες δεκατρείς χιλιάδες εννιακόσιοι σαράντα (313.940) έλεγχοι σε επιχειρήσεις που δραστηριοποιούνται σε όλους τους τομείς οικονομικής δραστηριότητας, αριθμός ο οποίος είναι πρωτοφανής στην ιστορία του Υπουργείου Οικονομικών.
Ειδικότερα τώρα το οκτάμηνο Ιανουαρίου-Αυγούστου 1999, οι περιφερειακές διευθύνσεις του ΣΔΟΕ πραγματοποίησαν συνολικά εκατόν οκτώ χιλιάδες εννιακόσιους δεκαπέντε (108.915) ελέγχους και διαπίστωσαν παραβάσεις σε είκοσι δύο χιλιάδες εκατόν σαράντα τρεις (22.143) περιπτώσεις, ποσοστό περίπου 20%.
Το αντίστοιχο διάστημα του 1998 είχαν ελεγχθεί ογδόντα τέσσερις χιλιάδες εκατόν σαράντα (84.140) επιχειρήσεις και είχε διαπιστωθεί παράβαση σε είκοσι πέντε χιλιάδες, δηλαδή ποσοστό περίπου 30%.
Αυτό δείχνει ότι για το ίδιο χρονικό διάστημα, μέσα σε ένα έτος, είχαμε μια σημαντική μείωση του αριθμού των παραβατών, λόγω της λειτουργίας και των ελέγχων του ΣΔΟΕ.
Από την ανάλυση των στοιχείων των πινάκων, τους οποίους θα καταθέσω για τα Πρακτικά της Βουλής, προκύπτει ότι ενώ στο διάστημα Ιανουαρίου-Αυγούστου 1999 ο αριθμός των επιχειρήσεων που ελέγχθηκαν αυξήθηκε κατά 29%, κύριοι συνάδελφοι, ο αριθμός των επιχειρήσεων στις οποίες διαπιστώθηκε παράβαση μειώθηκε κατά 13%.
(Στο σημείο αυτό, ο Υφυπουργός Οικονομικών, κ. Γεώργιος Δρυς, καταθέτει για τα Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) Το γεγονός αυτό αποδεικνύει για άλλη μια φορά ότι γίνεται ένας αποτελεσματικός έλεγχος από τους υπηρετούντες στο ΣΔΟΕ και αυτό έχει σαν αποτέλεσμα την άμεση, εθελούσια συμμόρφωση των επιχειρήσεων στους κανόνες της φορολογικής νομοθεσίας.
Ειδικότερα τώρα στις επιμέρους κατηγορίες. Κατηγορία ΦΠΑ: Το μεγαλύτερο ποσοστό παραβάσεων διαπιστώθηκε στην περιφέρεια Κρήτης, όπου ελέγχθησαν εννέα (9) επιχειρήσεις και στις οποίες διαπιστώθηκε παράβαση σε ποσοστό 100%. Μικρότερα ποσοστά διαπιστώθηκαν στις άλλες Περιφέρειες. Στον τομέα των καυσίμων το μεγαλύτερο ποσοστό διαπιστώθηκε πάλι στην περιφέρεια Κρήτης, όπου ελέχθησαν εξήντα τέσσερις (64) επιχειρήσεις, από τις οποίες στις σαράντα (40) διαπιστώθηκε παράβαση σε ποσοστό 63%.
Στον τομέα κέντρων διασκέδασης τα μεγαλύτερα ποσοστά διαπιστώθηκαν στην περιφέρεια Πελοποννήσου, όπου ελέγχθησαν τετρακόσιες σαράντα πέντε (445) επιχειρήσεις, στις οποίες διαπιστώθηκε παράβαση σε ποσοστό 55%.
Τα ίδια στοιχεία μπορώ να σας δώσω και στον τομέα των ξενοδοχειακών επιχειρήσεων, στον τομέα των μεγάλων επιχειρήσεων, στον τομέα των λοιπών επιχειρήσεων.
Τώρα, όσον αφορά τα Ελεγκτικά Κέντρα. Το Εθνικό Ελεγκτικό Κέντρο (ΕΘΕΚ), όπως ξέρετε, άρχισε τη λειτουργία του στις 15.6.98 με αρμοδιότητα να ασκεί έλεγχο σε επιχειρήσεις με τζίρο πάνω από δύο δισεκατομμύρια (2.000.000.000) δραχμές, καθώς και σε επιχειρήσεις ανεξάρτητα από το ύψος των ακαθαρίστων εσόδων, οι οποίες είναι συνδεδεμένες με τις προαναφερόμενες επιχειρήσεις.
Μέχρι σήμερα από τα ελεγκτικά κέντρα έχουν ελεγχθεί τετρακόσιες εξήντα επτά (467) επιχειρήσεις. Τα έσοδα που βεβαιώθηκαν είναι 153,6 δισεκατομμύρια δραχμές, ο μέσος όρος απόδοσης ανά επιχείρηση ανέρχεται σε 286,5 εκατομμύρια και ο μέσος όρος απόδοσης ανά οικονομικό έτος ελέγχου σε 74,3 εκατομμύρια δραχμές.
Τα έξι Περιφερειακά Ελεγκτικά Κέντρα, η λειτουργία των οποίων ξεκίνησε στις αρχές του '99, έχουν ελέγξει μέχρι σήμερα χίλιες εκατόν εβδομήντα (1.170) επιχειρήσεις, με ακαθάριστα έσοδα από τριακόσια εκατομμύρια (300.000.000) δραχμές έως δύο δισεκατομμύρια (2.000.000.000) δραχμές. Τα έσοδα τα οποία βεβαίωσαν είναι τριάντα έξι δισεκατομμύρια (36.000.000.000) δραχμές. Τα τμήματα ελέγχου των ΔΟΥ από τον Ιούνιο του 1998 μέχρι και τις 30 Σεπτεμβρίου 1999 πραγματοποίησαν ελέγχους σε είκοσι χιλιάδες εκατόν ογδόντα τρεις (20.183) επιχειρήσεις και τα έσοδα τα οποία βεβαίωσαν είναι δεκατρία δισεκατομμύρια (13.000.000.000) δραχμές.
Κύριοι συνάδελφοι, συνολικά οι ελεγκτικοί μηχανισμοί του Υπουργείου Οικονομικών από τον Ιούνιο του 1998 μέχρι τις 30 Σεπτεμβρίου 1999 πραγματοποίησαν ελέγχους σε είκοσι μία χιλιάδες οκτακόσιες είκοσι (21.820) επιχειρήσεις και τα ποσά που βεβαιώθηκαν είναι διακόσια ενενήντα ένα δισεκατομμύρια (291.000.000.000) δραχμές. Από αυτά τα διακόσια εβδομήντα έχουν οριστικοποιηθεί με συμβιβασμό, ενώ για τα υπόλοιπα είκοσι ένα έχουν ασκηθεί προσφυγές στα αρμόδια δικαστήρια.
Για να μην κουράζω το Σώμα με αριθμούς, θα δώσω για τα Πρακτικά καταστάσεις ανά περιφέρεια και ανά κατηγορία επιχειρήσεων, όπου έγιναν οι έλεγχοι αυτοί.
Τώρα, επειδή ο κ. Τσοβόλας αναφέρθηκε στον έλεγχο των μεγάλων επιχειρήσεων, θέλω να σας ενημερώσω ότι τέτοιον έλεγχο μεγάλων επιχειρήσεων δεν τον γνωρίσατε ούτε εσείς, κύριε Τσοβόλα, που διατελέσατε Υπουργός Οικονομικών. Αυτή είναι η πραγματικότητα. Θα σας καταθέσω τα στοιχεία που πήρα από την αρμόδια διεύθυνση του Υπουργείου Οικονομικών. Από τον πίνακα που έχω μπροστά μου, έχουμε ελέγξει πολλές μεγάλες επιχειρήσεις, όπως: Την Εθνική Τράπεζα Ελλάδος για τα έτη '90, '97 και '98. Την Ιονική Τράπεζα, την Τράπεζα Πειραιώς, την Τράπεζα SOCIETE GENERALE, την Τράπεζα Αττικής, την Τράπεζα AMRO BANK, την Τράπεζα Χίου, την Τράπεζα Εθνική Κτηματική, την Τράπεζα EUROBANK, την Τράπεζα Εγνατία, την Τράπεζα CITIBANK, την ΕΤΕΒΑ, την Τράπεζα Κύπρου, την Τράπεζα ΜΙDLAND BANK, την Τράπεζα NATIONALE DE PARIS, την Αγροτική Ζωής, την Εθνική Ασφαλιστική, την INTERAMERICAN Ζημιών, την INTERAMERICAN Ζωής, τη METROLIFE, την Εμπορική Ασφαλιστική, την Ελληνοβρεττανική Ζωής, την ΑΛΦΑ ΛΗΣΙΝΓΚ, την ΕΤΒΑ ΛΗΣΙΝΓΚ και το σύνολο των φόρων, που απεκόμισε το Υπουργείο Οικονομικών είναι πενήντα δισεκατομμύρια επτακόσια είκοσι εκατομμύρια οκτακόσιες ογδόντα τέσσερις χιλιάδες (50.720.884.000) δραχμές.
Θα το καταθέσω στα Πρακτικά.
(Στο σημείο αυτό ο Υφυπουργός κ. Δρυς καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
Κι έρχομαι τώρα στα θέματα των μεγάλων επωνύμων επιχειρήσεων. Θα νόμιζε κανείς ακούγοντας τον κ. Τσοβόλα ότι έχει κάποια ιδιαίτερα στοιχεία και ισχυρίζεται ότι δεν γίνεται έλεγχος.
Ακούστε, λοιπόν, κύριε Τσοβόλα. Μέχρι σήμερα έχουμε κάνει ελέγχους στις επιχειρήσεις, που έχουν σχέση με τον κ. Λαμπράκη, στις εφημερίδες ΝΕΑ και ΒΗΜΑ, στα περιοδικά, στα Μέσα Μαζικής Επικοινωνίας, στις επιχειρήσεις του κ. Κόκκαλη, στην ΙΝΤΡΑΚΟΜ, στην ΙΝΤΡΑΣΟΦΤ, στην ΙΝΤΡΑΛΟΤ, στο Στιγμιαίο Λαχείο, στην επιχείρηση του κ. Βαρδινογιάννη, τη ΜΟΤΟΡ ΟΙΛ, στις επιχειρήσεις του κ. Τεγόπουλου, στην ΕΛΕΥΘΕΡΟΤΥΠΙΑ, στις επιχειρήσεις του κ. Μπόμπολα, ΕΘΝΟΣ και ΑΚΤΟΡ, στον κ. Λάτση στην ΠΕΤΡΟΛΑ, στον κ. Αλαφούζο.
ΝΙΚΟΛΑΟΣ ΓΚΑΤΖΗΣ: Βρήκατε κανέναν παράνομο απ' αυτούς; ΓΕΩΡΓΙΟΣ ΔΡΥΣ (Υφυπουργός Οικονομικών): Υπάρχουν όλα εδώ, κύριε συνάδελφε, και θα σας τα δώσω.
Στον κ. Αλαφούζο "ΕΡΜΗΣ Μέσα Μαζικής Ενημέρωσης" και "ΣΚΑΙ" όπως επίσης και σε μια σειρά από άλλες επιχειρήσεις. Και για να μην κουράζω το Σώμα θα τα καταθέσω στα Πρακτικά.
ΒΑΣΙΛΗΣ ΚΕΔΙΚΟΓΛΟΥ: Κύριε Υφυπουργέ, εννοεί ο κύριος Υπουργός τακτικούς ελέγχους; 
ΓΕΩΡΓΙΟΣ ΔΡΥΣ (Υφυπουργός Οικονομικών): Είναι οι τακτικοί έλεγχοι οι οποίοι έγιναν από το ΕΘΕΚ. Θα πρέπει να πω ακόμη ότι ελάχιστοι τακτικοί έλεγχοι εγένοντο κατά το παρελθόν στο Υπουργείο Οικονομικών. Ουσιαστικοί τακτικοί έλεγχοι σε βάθος εγένοντο από την έναρξη ισχύος του Εθνικού Ελεγκτικού Κέντρου.
Θα παρακαλέσω αυτά τα στοιχεία να κατατεθούν στα Πρακτικά.
(Στο σημείο αυτό ο Υφυπουργός Οικονομικών κ. Γεώργιος Δρυς καταθέτει για τα Πρακτικά τα προαναφερθέντα στοιχεία τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
ΠΡΟΕΔΡΕΥΩΝ (Λουκάς Αποστολίδης): Ο κ. Αλογοσκούφης έχει το λόγο. 
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, νομίζω ότι τα άρθρα της ενότητος που συζητούμε δείχνουν τα βασικά χαρακτηριστικά αυτού του νομοσχεδίου, ότι δηλαδή είναι αποσπασματικό, ότι εδώ δεν εξυπηρετείται ούτε η αρχή της καθολικότητας και της δικαιοσύνης ούτε υπάρχουν και φορολογικά κίνητρα για σοβαρές δραστηριότητες της οικονομίας.
Θα μιλήσω για τα τέσσερα πρώτα άρθρα. Οι δαπάνες που εκπίπτουν. 'Εχουμε μιλήσει και μιλάει και η Κυβέρνηση για το θέμα της κοινωνικής αλληλεγγύης. 'Ενα σημαντικό στοιχείο της κοινωνικής αλληλεγγύης είναι το να βοηθάμε τους συνανθρώπους μας μέσω κοινωφελών ιδρυμάτων. 'Οχι κατ' ανάγκη μέσω του κράτους, όχι κατ' ανάγκη μέσω λογαριασμών που ανοίγει το Υπουργείο Οικονομικών για να δίνουν οι πολίτες χρήματα και να τα διαχειρίζεται η Κυβέρνηση. Υπάρχουν κοινωφελή ιδρύματα που επιτελούν σημαντικό κοινωνικό έργο.
Εάν σήμερα ένας πολίτης κάνει εισφορές σ' αυτά τα κοινωφελή ιδρύματα, θα φορολογηθεί. Δεν θα μπορέσει να εκπέσει τις δαπάνες για τις εισφορές που κάνει σ' αυτά τα ιδρύματα από το εισόδημά του και όσον αφορά τις επιχειρήσεις θα φορολογηθούν επιπλέον.
Η απάντηση που έδωσε ο κύριος Υπουργός Οικονομικών, ο οποίος στο πλαίσιο της αναβάθμισης του διαλόγου εξαφανίστηκε και πάλι, αποχώρησε... 
ΝΙΚΟΛΑΟΣ ΛΕΒΟΓΙΑΝΝΗΣ: Ε, όχι και εξαφανίστηκε! 
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε συνάδελφε, όταν προχθές αποχώρησε ο Αρχηγός της Αξιωματικής Αντιπολίτευσης, όπως θυμάσθε έκανε πολύ μεγάλη φασαρία ο Υπουργός των Οικονομικών.
'Εδωσε εδώ μια απάντηση και είπε ότι αν δώσουμε χρήματα στο κράτος, δηλαδή, να τα διαχειριστεί ο Υπουργός των Οικονομικών και η Κυβέρνηση, τότε πραγματικά συμψηφίζεται ο φόρος. 'Ομως αν δώσουμε χρήματα στον Ερυθρό Σταυρό για να τα διαχειριστεί υπέρ των σεισμοπαθών, θα πληρώσει κάποιος ιδιώτης φόρο ή δεν θα πληρώσει; Η απάντηση είναι πολύ απλή. Θα πληρώσει αν τα δώσει στον Ερυθρό Σταυρό. Γι' αυτό, κύριε Πρόεδρε, κάναμε αυτήν την τροπολογία και ζητούμε τουλάχιστον για τους σεισμοπαθείς ή να έχει γενικότερη αρχή το θέμα, αλλά τουλάχιστον τώρα για τους σεισμοπαθείς, οι εισφορές στα κοινωφελή ιδρύματα να απαλλάσσονται από το φόρο. Η απάντηση που έδωσε ο κύριος Υπουργός δεν είναι καθόλου, μα καθόλου πειστική.
Δεύτερο στοιχείο σε σχέση με τις δαπάνες που εκπίπτουν. Γνωρίζετε -και γνωρίζουμε όλοι μας -ότι μπαίνουμε σε μια εποχή που η πληροφόρηση και η γνώση έχουν πολύ μεγάλη σημασία, έχουμε τη διάδοση των ηλεκτρονικών υπολογιστών, το Ιντερνέτ. Θα πρέπει και το φορολογικό σύστημα να βοηθήσει τους καταναλωτές, τους απλούς πολίτες να αποκτήσουν ηλεκτρονικούς υπολογιστές και πρόσβαση στο Ιντερνέτ.
Ζήτησα και στην επιτροπή να απαλλάσσεται από το φορολογητέο εισόδημα -και αυτό μπορεί να γίνει στα πλαίσια του άρθρου 1- η δαπάνη για αγορές ηλεκτρονικών υπολογιστών από ιδιώτες, από οικογένειες και οι συνδρομές στις υπηρεσίες του Ιντερνέτ. Αν θέλουμε πραγματικά και είμαστε σοβαροί, να ενισχύσουμε τη διάδοση των νέων τεχνολογιών, να ενισχύσουμε την πρόσβαση των παιδιών μας στην κοινωνία της πληροφόρησης και της γνώσης, σ' αυτό το παγκόσμιο χωριό που δημιουργείται, θα πρέπει να δώσουμε και φορολογικά κίνητρα. Και είναι μια ευκαιρία εδώ, διότι και εγώ δεν πολυπιστεύω στην σύγκρουση των συμφερόντων μεταξύ των φορολογουμένων. Δεν πολυπιστεύω, γιατί ό,τι κερδίζεις απ' αυτόν που φοροδιαφεύγει, το χάνεις απ' αυτόν που εκπίπτεις τη δαπάνη. Αλλά η ουσία είναι ότι μπορούμε να χρησιμοποιήσουμε τις εκπτώσεις για δαπάνες προκειμένου να ενισχύσουμε ορισμένες δραστηριότητες.
Και θέλω, κύριε Υφυπουργέ, να το δουν αυτό το θέμα οι υπηρεσίες. Δεν πιστεύω ότι είναι πολύ μεγάλο κόστος. Μέχρι κάποιου ποσοστού να απαλλάσσεται η δαπάνη για αγορά ηλεκτρονικών υπολογιστών και για συνδρομές στο Ιντερνέτ.
Τώρα έρχομαι στα απαλλασσόμενα ποσά. Εδώ, είχαμε μια πολύ μεγάλη συζήτηση για το θέμα των πολυτέκνων. Και τα στοιχεία που μας δώσατε είναι πράγματι διαφωτιστικά. Λέμε το εξής: 'Εχουμε κάνει μία συγκεκριμένη πρόταση -την έκανε μάλιστα με κάθε επισημότητα από αυτό το Βήμα και ο Αρχηγός της Αξιωματικής Αντιπολίτευσης, κ. Καραμανλής- και είπαμε να απαλλάσσεται το εισόδημα των πολυτέκνων μέχρι το εισόδημα πάνω από το οποίο αρχίζει και εφαρμόζεται ο ανώτατος φορολογικός συντελεστής. Αυτό σημαίνει στην ουσία ότι οι πολύτεκνοι για εισόδημα μέχρι δεκατέσσερα εκατομμύρια περίπου το χρόνο, δεν θα πληρώνουν μία δραχμή φόρο. Και πάνω από τα δεκατέσσερα εκατομμύρια πλέον πληρώνουν με τον ανώτατο φορολογικό συντελεστή.
Κύριε Υφυπουργέ, κάθε πολύτεκνη οικογένεια, εάν εφαρμοσθεί η δική μας πρόταση, θα εξοικονομήσει από φόρους τρία εκατομμύρια πεντακόσιες ογδόντα πέντε χιλιάδες επτακόσιες πενήντα δραχμές, σύμφωνα με τον πίνακα που μας δώσατε, για εισόδημα μέχρι δεκατέσσερα εκατομμύρια. Αυτό είναι μια πραγματικά γενναία πολιτική, ενίσχυσης των πολυτέκνων. Μπορεί να έχει κάποιο κόστος, δεν είναι τόσες πολλές οι πολύτεκνες οικογένειες, μπορούμε να το υπολογίσουμε πόσοι θα είναι αυτοί. Αλλά, εάν θέλουμε σοβαρά να ενισχύσουμε το θεσμό της οικογένειας, να ενισχύσουμε τη γεννητικότητα που είναι ένα μεγάλο εθνικό θέμα, θα πρέπει να κάνουμε σοβαρές τομές. Και νομίζω ότι αυτό που προτείνουμε εμείς, δηλαδή η πλήρης φορολογική απαλλαγή των πολυτέκνων οικογενειών μέχρι του ποσού των δεκατεσσάρων εκατομμυρίων, δηλαδή η φορολογική απαλλαγή που ισοδυναμεί με τρία εκατομμύρια πεντακόσιες ογδόντα πέντε χιλιάδες, είναι μία πραγματικά γενναία πολιτική. Διότι η πολιτική που ενσωματώνεται σ' αυτό το νομοσχέδιο, είναι πραγματικά ψίχουλα, το είπε προηγουμένως ο επίτιμος Πρόεδρος κ. Μητσοτάκης, είναι μία πολιτική άτολμη.
ΚΥΡΙΑΚΟΣ ΣΠΥΡΙΟΥΝΗΣ: Πόσα λεφτά θα χαθούν; (Θόρυβος στην Αίθουσα) 
ΓΕΩΡΓΙΟΣ ΑΛΟΓΟΣΚΟΥΦΗΣ: Αυτό μπορεί να το υπολογίσει το Υπουργείο Οικονομικών. Θα μας το υπολογίσουν στο Γενικό Λογιστήριο του Κράτους. Ξέρουν και το κάνουν αυτό. Δεν είναι μεγάλο το κόστος.
(Θόρυβος στην Αίθουσα) ΠΡΟΕΔΡΕΥΩΝ (Λουκάς Αποστολίδης): Παρακαλώ, κύριοι συνάδελφοι! Να ακούσουμε τον κ. Αλογοσκούφη.
ΓΕΩΡΓΙΟΣ ΑΛΟΓΟΣΚΟΥΦΗΣ: Στα απαλλασσόμενα ποσά. Γιατί αυτό εξαρτάται από την κλίμακα που ισχύει κάθε φορά. Διότι εδώ αλλάζει η κλίμακα τώρα. Εδώ με αυτό το νομοσχέδιο στην ουσία δίνονται πίσω περίπου τριακόσια ογδόντα περίπου δισεκατομμύρια για το 1999 και άλλα τετρακόσια για το 2000, σύνολο οκτακόσια δισεκατομμύρια. Λοιπόν, είναι ψίχουλα αυτά για τους πολυτέκνους μπροστά σ' αυτά τα οκτακόσια δισεκατομμύρια.
'Ερχομαι τώρα στο άρθρο 3 που αφορά τη φορολογία των επιχειρήσεων. Εδώ έχουμε δύο μέτρα και δύο σταθμά. Δεν καταργείται το 35%. Γίνεται 30% και μετά 25%, αλλά αυτά τα εισοδήματα πρέπει να φορολογούνται με βάση την κλίμακα. Θέλω να επιμείνω σ' αυτό.
Επίσης για τις ΕΠΕ. Δεν καταλαβαίνω τη διάκριση που γίνεται εις βάρος των εταιρειών περιορισμένης ευθύνης. Και επίσης δεν καταλαβαίνουμε τη διάκριση μεταξύ μη εισηγμένων στο χρηματιστήριο εταιρειών και εισηγμένων. 'Αλλη φορολογική επιβάρυνση, 40%, έχουν οι μη εισηγμένες Α.Ε., μικρότερη έχουν αυτές που είναι εισηγμένες. Μα, οι εισηγμένες εταιρείες έχουν μία σειρά από πλεονεκτήματα. Μόνο και μόνο από το γεγονός ότι βρίσκονται στο χρηματιστήριο, οι υπεραξίες που δημιουργούνται, η πρόσβαση σε φθηνά κεφάλαια, μια σειρά από πλεονεκτήματα. Και είναι μεγάλες επιχειρήσεις κατά τεκμήριο. Εάν θέλουμε τις μικρομεσαίες επιχειρήσεις να τις ενισχύσουμε, θα τις φορολογούμε και από πάνω, και μάλιστα περισσότερο από τις μεγάλες; Αυτό πραγματικά δεν το καταλαβαίνω.
ΒΑΣΙΛΗΣ ΚΕΔΙΚΟΓΛΟΥ: Δεν είναι έτσι, κύριε Αλογοσκούφη. Για όνομα του Θεού! 
ΓΕΩΡΓΙΟΣ ΑΛΟΓΟΣΚΟΥΦΗΣ: 'Ετσι είναι. Και αυτό αντιβαίνει την αρχή και της προοδευτικότητας και της καθολικότητας.
'Ενα σημείο ακόμη που έχει να κάνει με την έκπτωση δαπανών από τα ακαθάριστα έσοδα των επιχειρήσεων που είναι στο άρθρο 4. Για ποιο λόγο, κύριε Υφυπουργέ, η παράγραφος 10 που λέει ότι η ισχύς των διατάξεων των παραγράφων 2,3,4,5 και 6 του άρθρου 31 του ν.2238/94 παρατείνεται ως και την 31η Δεκεμβρίου 2001; Κανονικά αυτή η απαλλαγή έληγε φέτος. Πρόκειται για μια απαλλαγή η οποία δεν είναι βάσει δικαιολογητικών. Είναι μια απαλλαγή 1% για ορισμένες κατηγορίες επιχειρήσεων χωρίς δικαιολογητικά.
Η Ελλάδα έχει υπογράψει μία σύμβαση για την καταπολέμηση της διαφθοράς και για τη διαφάνεια. Διεθνή σύμβαση του ΟΟΣΑ. Αυτή η παράταση που δίνεται, αντιβαίνει αυτήν τη σύμβαση που έχουμε υπογράψει. Το να έχουμε εκπτώσεις δαπανών χωρίς δικαιολογητικά, καταλαβαίνουμε τι σημαίνει. Δεν χρειάζεται να πούμε πάρα πολλά λόγια. Γιατί δίνεται, λοιπόν, αυτή η παράταση; Η ίδια η Κυβέρνηση το 1994 νομοθέτησε ότι μέχρι το 1999 θα έληγε αυτό το καθεστώς. Τώρα γιατί το παρατείνουμε για δύο ακόμη χρόνια; Θέλω μια πειστική εξήγηση.
Ευχαριστώ πολύ.
ΠΡΟΕΔΡΕΥΩΝ (Λουκάς Αποστολίδης): Ο κ. Κεδίκογλου έχει το λόγο.
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, θα παρακαλέσω, όμως, την ανοχή σας στο χρόνο γιατί ειπώθηκαν αρκετά πράγματα εδώ και δημιουργήθηκαν λαθεμένες εντυπώσεις...
ΠΡΟΕΔΡΕΥΩΝ (Λουκάς Αποστολίδης): 'Εχουμε και άλλη ενότητα, κύριε συνάδελφε.
ΒΑΣΙΛΗΣ ΚΕΔΙΚΟΓΛΟΥ: Είναι ελάχιστοι να μιλήσουν. Θα προσπαθήσω όμως. Πρώτα απ'όλα, κύριε Πρόεδρε, θέλουμε να εισαχθούν οι εταιρείες στο χρηματιστήριο γιατί όταν μια εταιρεία εισάγεται στο χρηματιστήριο είναι υποχρεωμένη να δημιουργήσει κέρδη για να έχει αξία η μετοχή της. 'Αρα, είναι υποχρεωμένη να δώσει φόρους, είναι υποχρεωμένη να έχει διαφάνεια, είναι υποχρεωμένη να έχει ορθή διαχείριση. Γι' αυτό δίνουμε κίνητρα, κύριε Αλογοσκούφη, και αυτά διδάσκετε στην Ανωτάτη Εμπορική όταν διδάσκατε.
Δεύτερον, κύριε Υπουργέ των Οικονομικών, δεν είναι δυνατόν...
ΓΕΩΡΓΙΟΣ ΑΛΟΓΟΣΚΟΥΦΗΣ: Μη μου λέτε ότι διδάσκω στην Ανωτάτη Εμπορική. 
ΒΑΣΙΛΗΣ ΚΕΔΙΚΟΓΛΟΥ: Εντάξει Γιώργο μου. Γιώργο μου σε ευχαριστώ. Κύριε Υπουργέ των Οικονομικών, εγώ δεν μπορώ να εννοήσω επενδύσεις από τη μια πλευρά και ΕΦΤΕ από την άλλη. Δηλαδή, έλα να πάρεις δάνειο για να κάνεις επενδύσεις, αλλά θα πληρώσεις φόρο ως ποσοστό του δανείου. Αυτό είναι μια αντινομία.
Είπατε πολλά πράγματα για τις επιχειρήσεις. Δεν ξέρω εάν ο πίνακας που δώσατε για τους ελέγχους στις Τράπεζες αφορά συνολικά το φόρο που δήλωσαν οι τράπεζες -δεν μας το διευκρίνισε ο Υπουργός- ή το επιπλέον. Βλέπω, όμως, ότι λέτε "με μια απόφαση του 1994". Πρέπει να δούμε αυτή η απόφαση τι προέβλεπε για τους ελέγχους. Διότι για να γίνουν, κύριε Πρόεδρε, τακτικοί έλεγχοι από το Υπουργείο Οικονομικών είναι πρόβλημα. Μέχρι πριν από τρία, τέσσερα χρόνια που είχα ρωτήσει ήταν ζήτημα εάν υπήρχαν πεντακόσιοι υπάλληλοι που ήξεραν να κάνουν τακτικό έλεγχο. Χαίρομαι, όμως, εάν τα πράγματα είναι έτσι.
Πριν πάμε όμως εκεί, κύριε Πρόεδρε, στην έκθεση του προϋπολογισμού 1999 στη σελίδα 76 μας είχε δηλώσει ο κύριος Υπουργός ότι υπήρχαν δεκατέσσερις χιλιάδες τετρακόσιοι πενήντα τρεις μεγαλοοφειλέτες οι οποίοι συνολικώς χρωστούσαν -βεβαιωμένα χρέη- δύο τρισεκατομμύρια διακόσια τριάντα τέσσερα εκατομμύρια (2.000.234.000.000) δραχμές. Μαζί με κάτι άλλα πλησίαζαν το 10% του δημοσίου χρέους.
Το ερώτημα, κύριε Υπουργέ της Εθνικής Οικονομίας, είναι αυτό: Στη σελίδα 76 είχατε τον αριθμό των μεγαλοοφειλετών που ήταν για μεν τους εμπόρους κατά μέσο όρο να οφείλουν εκατόν είκοσι εκατομμύρια (120.000.000) δραχμές, για τους ελεύθερους επαγγελματίες εκατόν ογδόντα εκατομμύρια (180.000.000) δραχμές, είχατε το τρομερό εβδομήντα τέσσερις δημόσιοι υπάλληλοι να χρωστούν οκτώ δισεκατομμύρια (8.000.000.000) δραχμές, οι συνταξιούχοι να χρωστούν εννέα δισεκατομμύρια (9.000.000.000) δραχμές κλπ. Αυτά δεν συμβαδίζουν με μια καλή υπηρεσία, ούτε με μια καλή οργάνωση του Υπουργείου Οικονομικών. Δεν μπορούμε να έχουμε δεκατέσσερις χιλιάδες πεντακόσιους μεγαλοοφειλέτες που να χρωστούν περίπου δύο τρισεκατομμύρια δραχμές μη εισπραγμένα. Αυτά τα ποσά μειώθηκαν; Εδώ είναι το ερώτημα. Από όσα είπατε φαίνεται να μειώθηκαν. Θα παρακαλούσα να το βεβαιώσετε.
Γιατί το αναφέρω αυτό. Διότι πρέπει να υπάρχει μια αντίληψη γενική, διότι κάπου με αυτές τις δωρεές κλπ. καλλιεργείται, κύριε Υπουργέ, το πνεύμα του κράτους καλού Σαμαρείτη. ΠΑ.ΣΟ.Κ. δεν σημαίνει κράτος καλού Σαμαρείτη. ΠΑ.ΣΟ.Κ., κύριε Υπουργέ της Εθνικής Οικονομίας και κύριε Πρόεδρε, σημαίνει κοινωνικό κράτος, σημαίνει κοινωνική αντίληψη. 'Οπως δεν σημαίνει κοινωνική αντίληψη αυτή η λαϊκίστικη απόφαση της Βουλής, ξέρετε τη δωρεά προς τους σεισμόπληκτους της Αττικής που δεν τιμά το Κοινοβούλιο. Δίνουμε από την αποζημίωσή μας για τους σεισμοπλήκτους ένα ποσό. Γιατί; Οι σεισμόπληκτοι της Αττικής είναι καλύτεροι από της Ιστιαίας ή από της Ηλείας ή των Γρεβενών ή της Κοζάνης; Κατά ποία λογική; Και κατά ποία λογική όλοι οι Βουλευτές; 'Ιδια οικονομική επιφάνεια έχουμε; Δέχομαι ευχαρίστως να θεσμοθετήσουμε αύξηση του συντελεστή αμέσων φόρων. Και θα πληρώσω πολύ περισσότερα εάν τον αυξήσετε κατά μία μόνο ποσοστιαία μονάδα. Το δέχονται όλοι ευχαρίστως. Αυτό, όμως, το λαϊκίστικο, αυτό του Σαμαρείτη, επειδή συνέβη να είναι η περιοχή της Β' Περιφέρειας με κάποιους Βουλευτές, είναι απαράδεκτο. Και δεν δέχομαι, κύριε Πρόεδρε, να μου περικόψετε την αποζημίωση ούτε κατά μία δραχμή γι' αυτό το πράγμα. Εκτός και εάν ληφθεί μέτρο γενικώς το οποίο εισηγούμαι και συμφωνώ να αυξηθούν οι άμεσοι φόροι ακριβώς για την αντιμετώπιση αυτών των ζημιών.
Οπότε, σας επαναλαμβάνω, μια μονάδα να αυξήσετε θα πληρώσουμε πολλαπλάσια από όσα επέβαλε ο Πρόεδρος της Βουλής. Αλλά αυτή η απόφαση είναι λαϊκίστικη απόφαση. Και είναι προσβολή για όλους εμάς τους Βουλευτές της περιφέρειας. Τι είναι, δηλαδή, οι κάτοικοι της Ιστιαίας; Είναι δεύτερης κατηγορίας πολίτες και δεν είχαν καμία φροντίδα; Κατά ποία λογική η Βουλή φροντίζει και περικόπτει ο Πρόεδρος της Βουλής την αποζημίωση υπέρ των σεισμοπλήκτων της Αττικής; Αυτά είναι πράγματα τα οποία δεν τιμούν το Κοινοβούλιο, για να μη χρησιμοποιήσω άλλους χαρακτηρισμούς! Για τα ιδρύματα ειπώθηκαν πολλά. Στα ιδρύματα, κύριε Υπουργέ Εθνικής Οικονομίας και Οικονομικών -πείτε το καθαρά- το θέμα είναι η διαχείριση. Υπάρχουν ιδρύματα που ενοικιάζουν ένα διαμέρισμα που έχει αντικειμενικά ενοίκιο ένα εκατομμύριο (1.000.000) δραχμές με εκατό χιλιάδες (100.000) δραχμές. Εκεί είναι το θέμα.
"Αντίθετα συμφέροντα." Δεν συμφωνώ με τον όρο. Το θέμα είναι, πως μπορούμε να κατοχυρώσουμε η δαπάνη η δική μου να είναι εισόδημα του άλλου. Αυτή είναι η όλη ιστορία. Και αυτό κατοχυρώνεται αν αναγνωρίσετε πολλές δαπάνες για όλους και αν αναγνωρίσετε και τα βιβλία αποθήκης. Δεν έχετε βιβλία αποθήκης; Δεν κάνετε τίποτε. Και "TAXIS" να έχετε και ό,τι θέλετε, χωρίς τα βιβλία αποθήκης δεν κάνετε τίποτε. Και κάποτε που επιχειρήθηκε να μπουν τα βιβλία αποθήκης και μάλιστα με αγορανομική υποχρέωση, έγινε η μεγάλη συγκέντρωση των χρυσών βραχιολιών και μενταγιόν . Και χαίρομαι που συγκατανεύετε κύριε Υπουργέ της Εθνικής Οικονομίας και Οικονομικών.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Το ενθυμούμαι.
ΒΑΣΙΛΗΣ ΚΕΔΙΚΟΓΛΟΥ: Εκείνο που επίσης είναι παράλειψη του Υπουργείου σας είναι ότι σε αυτούς όλους τους ελεγκτές, στις διάφορες ελεγκτικές εταιρείες που υπάρχουν, που μπορούν τα πάντα να βρουν, δεν έχετε δώσει να απαντούν υποχρεωτικά σε ένα ερωτηματολόγιο. Ο καθένας από αυτούς, που βεβαιώνει έναν ισολογισμό σε μια ανώνυμη εταιρεία, να απαντάει σε ένα συγκεκριμένο ερωτηματολόγιο, το οποίο μπορεί να είναι ο ουσιαστικός καμβάς, για να γίνει ο έλεγχος στη συνέχεια από τις υπηρεσίες του Υπουργείου Εθνικής Οικονομίας και Οικονομικών. Διαφορετικά, η ύπαρξη κάποιων ελεγκτικών εταιρειών των οποίων το αποτέλεσμα ουδεμία σημασία έχει για το Υπουργείο Εθνικής Οικονομίας και Οικονομικών ή η διενέργεια συνοπτικών οικονομικών ελέγχων σε μεγάλες εταιρείες ή στις τράπεζες, δεν νομίζω ότι γενικότερα ως πολιτεία μας περιποιεί τιμήν.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
Τώρα, όσον αφορά τους σεισμούς, κύριε Υπουργέ, φυσικό να μην είχατε υπόψη σας το θέμα των σεισμών. Και είμαι βέβαιος ότι μετά την ψήφιση του προϋπολογισμού, θα φέρετε φορολογικό νομοσχέδιο που θα αντιμετωπίσει το πρόβλημα των δαπανών αυτών στο σύνολό τους και θα βοηθήσει να έχουμε και μια άλλη πολεοδομική αντιμετώπιση. Μπορεί να οδηγήσει ένα φορολογικό νομοσχέδιο σε μια άλλη αντιμετώπιση. Το Υπουργείο Περιβάλλοντος Χωροταξίας και Δημοσίων 'Εργων το έχει αυτό υπόψη του.
Και τέλος, όσον αφορά τις ανώνυμες, όπως θέλουμε να υπάρχουν, κύριε Πρόεδρε, εισηγμένες στο χρηματιστήριο εταιρείες, ακριβώς για να έχουμε επιχειρήσεις οι οποίες επιδιώκουν κέρδη -γιατί τι σημαίνει, επαναλαμβάνω, χρηματιστήριο...
ΠΡΟΕΔΡΕΥΩΝ (Λουκάς Αποστολίδης): Κύριε Κεδίκογλου, παρακαλώ να ολοκληρώσετε.
ΒΑΣΙΛΗΣ ΚΕΔΙΚΟΓΛΟΥ: Τελειώνω, κύριε Πρόεδρε.
Σημαίνει ότι φροντίζουν να έχουν κέρδη, για να έχει τιμή η μετοχή τους. Ούτω πως, θέλουμε και να γίνουν ανώνυμες εταιρείες.
'Αρα, ορθή ήταν η απόφασή σας να προχωρήσετε στη μείωση αυτού του φορολογικού συντελεστή, έτσι ώστε να δώσετε ένα κίνητρο, να δημιουργούνται ανώνυμες εταιρείες.
'Ομως, παράλληλα με το κίνητρο αυτό, επειδή η ανώνυμη εταιρεία έχει κάποια πλεονεκτήματα, φροντίστε να έχουν και περισσότερες υποχρεώσεις σε ό,τι αφορά την τήρηση βιβλίων και στοιχείων του κώδικα.
Ευχαριστώ, κύριε Πρόεδρε.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, το λόγο παρακαλώ.
ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Υπουργέ, έχετε το λόγο.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, κύριοι συνάδελφοι, επαναδιατύπωσα το άρθρο 2, έτσι ώστε να είναι καλύτερα κατανοητό, πώς εννοούμε την έκπτωση για τους πολύτεκνους. Και επαναδιατυπώθηκε και η αντίστοιχη παράγραφος του άρθρου 3, μετά την τοποθέτηση του κυρίου Υπουργού για την ενοποίηση της φορολόγησης των μη εισηγμένων στο χρηματιστήριο μετοχών. Είναι γραπτά και θα σας μοιραστούν από τις υπηρεσίες της Βουλής.
(Στο σημείο αυτό ο Υφυπουργός Οικονομικών κ. Γεώργιος Δρυς, καταθέτει για τα Πρακτικά τα προαναφερθέντα έγγραφα, τα οποία έχουν ως εξής: "ΤΡΟΠΟΠΟΙΗΣΗ Του άρθρου 2 του σχεδίου νόμου "Απλοποιήσεις και ελαφρύνσεις στη φορολογία εισοδήματος και άλλες διατάξεις".
Τα δεύτερο και τρίτο εδάφια της περίπτωσης γ' της παραγράφου 6 απαλείφονται και προστίθενται περίπτωση δ' και νέο εδάφιο, ως εξής: "δ) Εξήντα χιλιάδες (60.000) δραχμές για κάθε τέκνο του, όταν έχει τέσσερα (4) τέκνα που τον βαρύνουν.
'Οσο αυξάνει ο αριθμός των τέκνων που βαρύνουν το φορολογούμενο τόσο αυξάνει κατά δέκα χιλιάδες (10.000) δραχμές και το ποσό που μειώνει το φόρο και το οποίο υπολογίζεται επί του αριθμού των τέκνων." ΤΡΟΠΟΠΟΙΗΣΕΙΣ Στο άρθρο 3 του σχεδίου νόμου "Απλοποιήσεις και ελαφρύνσεις στη φορολογία εισοδήματος και άλλες διατάξεις".
1. Απαλείφεται το δεύτερο εδάφιο της υποπερίπτωσης ββ', όπως αυτή αντικαθίσταται με την παράγραφο 3.
2. Από την παράγραφο 2 του άρθρου 13 του ν. 2238/1994, όπως αυτή προστέθηκε με την παράγραφο 4 του άρθρου 3 του Σχεδίου Νόμου απαλείφονται από την 5η, 6η και 7η σειρά οι εξής λέξεις "που δεν τηρούν βιβλία στην Ελλάδα ή τηρούν βιβλία Α' ή Β' κατηγορίας του Κώδικα Βιβλίων και Στοιχείων".
3. Στην παράγραφο 6 η φράση "... οι διατάξεις των παραγράφων 3 και 4..." τροποποιείται σε ".... οι διατάξεις της παραγράφου 4..." Γ. ΔΡΥΣ 13-10-1999").
ΠΡΟΕΔΡΕΥΩΝ (Λουκάς Αποστολίδης): Ο κ. Βεζδρεβάνης έχει το λόγο.
ΗΛΙΑΣ ΒΕΖΔΡΕΒΑΝΗΣ: Κύριοι συνάδελφοι, τόσο ο εισηγητής μας κ. Ρεγκούζας, όσο και άλλοι αγορητές της Νέας Δημοκρατίας, τοποθετήθηκαν επί των συζητουμένων άρθρων και δεν θα προσθέσω τίποτε περισσότερο.
Στην αρχή της ομιλίας μου, κύριοι Υπουργοί, την περασμένη Πέμπτη, είπα πως υπάρχει ένα θέμα για τα ιδρύματα. Και αναφέρθηκα στη Ριζάρειο Σχολή, κύριοι Υπουργοί.
Μάλιστα διένειμα ένα υπόμνημα, το οποίο απεστάλη προσωπικά σε μένα από τη σχολή, σε όλους σας, το έθεσα και σε σας, κύριοι Υπουργοί. Περίμενα ειλικρινά κάποια απάντηση επί των θεμάτων που θίγει.
Ο κύριος Υπουργός, με λίγες φράσεις είπε πως έχει δώσει λύση στα προβλήματα. Ο κύριος Υφυπουργός είπε πριν από λίγο επί λέξει, αν το συγκράτησα καλά, ότι προσπάθησε να άρει τις υφιστάμενες αδικίες. Κύριοι συνάδελφοι, έχω το υπόμνημα αυτό της Ριζαρείου Σχολής μπροστά μου ξανά και θα αναγνώσω μία σελίδα για να δείτε εάν ήρθησαν οι αδικίες που ανέφερε ο κύριος Υφυπουργός πριν από λίγο ή όχι.
Λέει το υπόμνημα: "Με το νόμο 2459/1997 επιβλήθηκε φορολογία στα εισοδήματα των ιδρυμάτων από την εκμίσθωση των οικοδομών και γαιών με συντελεστή 10%". Στο 10% πρέπει να προστεθεί και ο συμπληρωματικός φόρος 3%. Τουτέστιν, ο συντελεστής φορολογίας γίνεται 13%. Από τα εισοδήματα αυτά αφαιρούνται μόνο οι δαπάνες επισκευής και συντήρησης των ακινήτων. Κύριε Υφυπουργέ, αφού ο κύριος Υπουργός απήλθε, πρέπει να με ακούτε τουλάχιστον εσείς.
Στον πίνακα που θα σας αναγνώσω, κύριοι συνάδελφοι, απεικονίζεται η επιβάρυνση από τη φορολογία ενός ιδρύματος και μιας κερδοσκοπικής επιχείρησης, με ετήσιο τζίρο επτακόσια εκατομμύρια και το ίδιο σύνολο δαπανών εξακόσια πενήντα εκατομμύρια. Για να μη σας κουράζω, από τη σύγκριση της φορολογίας ενός ιδρύματος με τη σύγκριση της φορολογίας μιας επιχειρήσεως διαπιστώνουμε ότι το μεν ίδρυμα φορολογείται με ογδόντα επτά εκατομμύρια δραχμές και η επιχείρηση με είκοσι εκατομμύρια.
Το έθεσα αυτό, κύριοι συνάδελφοι, από την ευαισθησία την οποία πρέπει να έχουμε όλοι για τα ιδρύματα. Εγώ τουλάχιστον ως Ηπειρώτης έχω ιδιαίτερη ευαισθησία για τα ηπειρωτικά καθ'ιδρύματα, τα ευαγή αυτά ιδρύματα, που ελάμπρυναν με τη δράση τους τη χώρα και τους ευαγείς σκοπούς.
'Εχουμε, λοιπόν, αυτήν την αδικία, κύριε Υφυπουργέ, μεταξύ μιας επιχειρήσεως και ενός ιδρύματος και η διαφορά είναι τεράστια. Μιλάμε για ογδόντα επτά εκατομμύρια στην πρώτη περίπτωση και είκοσι στη δεύτερη περίπτωση.
Δεν θα μακρηγορήσω περισσότερο, κύριε Πρόεδρε, γιατί το θέμα είναι κατανοητό. Οι Υπουργοί έχουν στα χέρια τους το υπόμνημα που κρατώ και εγώ και μπορούν εάν θέλουν να δώσουν λύση.
Κύριε Υπουργέ, στην εποχή μας μπορεί να επικαλεσθήκατε αυτές τις ημέρες την αλληλεγγύη του ελληνικού λαού για τους σεισμούς, που πράγματι επεδείχθη, αλλά δεν έχουμε στην εποχή μας Ριζάρηδες, παρ'ότι έχουμε πολύ-πολύ πιο πλούσιους από τους Ριζάρηδες και τους άλλους μεγάλους ευεργέτες του έθνους μας. Δεν έχουμε, όμως, τη συμπεριφορά τους, γι'αυτό ας τιμήσουμε, λοιπόν, εκείνους οι οποίοι χρόνια τώρα προσέφεραν στο έθνος υπηρεσίες.
Δείτε το, κύριε Υπουργέ. Εγώ έχω τη γνώμη ότι μπορείτε να δώσετε λύση. Το νομοσχέδιο σας παρέχει αυτήν τη δυνατότητα, σήμερα να το κάνετε και να άρετε μία αδικία, διότι διαφορετικά θα δικαιολογηθεί απόλυτα ο τίτλος του υπομνήματος, που λέει "τα ιδρύματα απειλούνται με κατάρρευση από τη βαρυτάτη φορολογία". Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο κ. Τσαφούλιας έχει το λόγο.
ΓΕΩΡΓΙΟΣ ΤΣΑΦΟΥΛΙΑΣ: Δημιουργείται η εντύπωση για το νομοσχέδιο το οποίο συζητούμε ότι πρόκειται περί διευκολύνσεων πολιτικής ελαφρογιορτής. Δηλαδή δεν καθιερώνει γραμμές. Επ'ευκαιρία των εκλογών έρχεται ένα νομοσχέδιο πραγματικά με διευκολύνσεις πολιτικής ελαφρογιορτής.
Δεν καθιερώνει κανόνες κοινωνικής δικαιοσύνης. Δεν είναι δυνατόν απ' αυτό να αντληθεί απονομή κόστους ή κέρδους εκλογικού κανενός.
Εγώ δεν νομίζω ότι απ' αυτό το φορολογικό νομοσχέδιο θα αντληθεί εκλογικό κέρδος για την Κυβέρνηση, η οποία το έφερε μόνο και μόνο για εκλογικό κέρδος και τίποτα άλλο. Διότι δεν είναι σε μία σταθερά φορολογική βάση, δεν έχει προοπτική δεν έχει τίποτα, είναι ευκαιριακό. Μέσα σε ένα, μπορεί να πει κανείς, ποδογράφημα, γονατογράφημα, φέρνετε ορισμένες διευκολύνσεις οι οποίες μπορεί ναι μεν τυπικώς να έχουν κάποια ευχέρεια, κάποια μείωση, δηλαδή, σε ορισμένες περιπτώσεις, αλλά δεν είναι κάτι το αποτελεσματικό, κάτι το βασικό, κάτι που να ανταποκρίνεται στην πραγματικότητα.
'Ακουσα τον κ. Δρυ που είπε για τους ελέγχους των ΣΔΟΕ. Οι έλεγχοι των ΣΔΟΕ έχουν γίνει σε επιχειρήσεις για τυπικές παραβάσεις, σε εστιατόρια, μαγαζάκια, σε κέντρα διασκεδάσεως κλπ. τα οποία χωρίς να ελέγχεται η ουσία της φορολογικής παράβασης, επειδή υπήρξε αμέλεια, έχουν πρόστιμα τριακοσίων, τετρακοσίων, πεντακοσίων, ενός εκατομμυρίου δραχμών. Και αυτά είναι πρόστιμα από τυπικότητα. Στην ουσία θα πρέπει να δικαιολογήσουμε αν πράγματι απ' αυτό κερδίζει κάτι εκείνος που έκανε μία εξ αμελείας παράβαση. Θα δούμε, όμως, ότι δεν κερδίζει τίποτε. Και στην ουσία δεν χάνει τίποτε το κράτος και παρά ταύτα φορολογείται.
Επομένως, να πια είναι η κοινωνική αδικία. Οι ΣΔΟΕ ελέγχουν τυπικότητες που στην ουσία δεν κρύπτονται, δηλαδή δεν αποφεύγονται φορολογικά κέρδη. Δηλαδή δεν χάνει τίποτε το δημόσιο πλην όμως πληρώνουν αυτοί οι φτωχοί. Παραδείγματος χάρη υπάρχει μια περίπτωση που τους είπε "έχω τα τιμολόγια δίπλα εδώ στο λογιστή, σε ένα λεπτό να σας τα φέρω" και του είπαν "όχι δεν μας ενδιαφέρει, δεν τα έχεις εδώ, πρόστιμο τριακόσιες, πεντακόσιες χιλιάδες, ένα εκατομμύριο".
Η τυπικότητα αυτή των φορολογικών παραβάσεων που στην ουσία δεν δικαιολογεί φοροαπαλλαγή, είναι το 70% και το 80% των εισπραχθέντων ή βεβαιωθέντων φόρων από επιχειρήσεις οι οποίες πράγματι εξ αμελείας έκαναν ορισμένες τέτοιες παραβάσεις.
'Οσον αφορά τις δεκατρείς χιλιάδες εκείνες μεγάλες επιχειρήσεις, που είπε και ο κ. Κεδίκογλου, συμφωνώ ότι τα στοιχεία που μας έδωσε ο κ. Δρυς δεν είναι δυνατόν να ανταποκρίνονται στις βεβαιώσεις των ποσών που πράγματι βεβαιώθηκαν ή εισπράχθηκαν. 'Εχουμε αορίστως από τους πίνακες ότι ο έλεγχος αυτός δεν εγγίζει το ποσόν των οφειλομένων βάσει του προϋπολογισμού και δεν είναι δυνατόν να αιτιολογηθεί και να πει κανείς ότι αντιμετωπίστηκε φορολογικά το σχέδιο.
'Οσον αφορά τους πολυτέκνους, υπάρχει επίδομα πολυτεκνικό. Για αγρότισσες μάνες με πέντε παιδιά επειδή υπερβαίνουν το εισόδημα των τριών εκατομμυρίων -έχουν τρία διακόσια, τρία τετρακόσια, τρία πεντακόσιακόψατε αυτό το πολυτεκνικό επίδομα. Τι τους δίδετε τώρα; Δηλαδή σε μία διαφορά τους κόβετε το επίδομα εκείνο και τους δίνετε μια διαφορά η οποία είναι μηδαμινή. Αγρότισσες μάνες με πέντε παιδιά έχουν εισόδημα τρία διακόσια, τρία τριακόσια, τρία τετρακόσια...
ΓΕΩΡΓΙΟΣ ΚΑΡΑΣΜΑΝΗΣ: Δεν τους δίνει καμία διαφορά.
ΓΕΩΡΓΙΟΣ ΤΣΑΦΟΥΛΙΑΣ: Ναι. Αγροτικές οικογένειες με πέντε-έξι παιδιά τους λέτε ότι έχουν οικογενειακό εισόδημα τρία εκατομμύρια και δεν τους δίνετε δεκάρα. Τους λέτε τώρα ότι τους κάνετε ελαφρύνσεις; 'Οσον αφορά την επιδότηση ενοικίου, άνθρωποι οι οποίοι είναι πολύτεκνοι και έχουν εισόδημα τρία εκατομμύρια, τους κόβετε την επιδότηση του ενοικίου. Τους λέτε ότι κάνετε πολιτική δικαιοσύνη και φορολογική πολιτική; Τέτοιες είναι οι περιπτώσεις που είναι χτυπητές, είναι τρανταχτές, ότι η κοινωνική αδικία είναι το βάλσαμο της λειτουργίας της Κυβέρνησής σας. Εσείς βασίζεσθε στην κοινωνική αδικία.
Το 25% του ελληνικού λαού είναι κάτω από το όριο της φτώχειας. Μπορείτε να μου πείτε το 25% του ελληνικού λαού που είναι κάτω από το όριο της φτώχειας, εάν μ' αυτές τις φορολογικές ελαφρύνσεις, κερδίζει και τι κερδίζει; Σας θέτω το ερώτημα, κύριε Υπουργέ. Να μου πείτε το 25% του ελληνικού λαού που είναι κάτω από το όριο της φτώχειας, κάτω από το ανεκτικό όριο που λέει η κοινή ευρωπαϊκή αγορά, τι κερδίζει με τις διατάξεις και τις ρυθμίσεις αυτές; 'Ανθρωποι που έχουν παλαιό αυτοκίνητο και δεν έχουν εισόδημα -δεν καταργήσατε τα τεκμήρια- λέτε ότι έχουν ένα εκατομμύριο εννιακόσιες πενήντα χιλιάδες και δύο εκατομμύρια που κερδίζουν τεκμαρτά επειδή έχουν το αυτοκίνητο.
Προσέχτε, γιατί δεν το καταργείτε και δεν πάτε στη φορολογική δικαιοσύνη και στη φορολογική πολιτική για να συνεκτιμηθεί τι άλλο έχουν απ' αυτό; 'Ετυχε να το έχουν αυτό το αυτοκίνητο. Γιατί τους φορτώνετε δύο εκατομμύρια; Είσθε κοινωνικώς δίκαιοι; Υπάρχουν εγκαταλελειμμένα παιδιά από τους γονείς ή που πέθαναν οι γονείς τους και έμειναν στους παπούδες και τις γιαγιάδες. 'Επρεπε να παίρνουν επίδομα από την πρόνοια. Και δεν τους το δίνετε επειδή έχει τεκμαρτό εισόδημα από αυτοκίνητο ένας αθίγγανος ή ένας πάμπτωχος άνθρωπος 1.950.000 ή 2.000.000. Για ποια κοινωνική δικαιοσύνη μιλάτε; Για εγκαταλελειμμένους ανθρώπους στο δρόμο που ευρέθησαν στα χέρια συγγενών τετάρτου βαθμού και έχουν εισόδημα 1.900.000 και δεν τους δίνετε το επίδομα της πρόνοιας των 20.000 το μήνα για να μπορέσουν να ζήσουν και λέτε ότι κάνετε κοινωνική δικαιοσύνη; Τι πράγματα είναι αυτά; Δεν ρυθμίζετε τέτοιες περιπτώσεις από άλλες διατάξεις που έχετε μαχαιρώσει την κοινωνία, που την έχετε κατακρεουργήσει, την έχετε φέρει στο αδυσώπητο σημείο. Και έχετε φέρει, όχι όλους, αλλά το 25% σ'αυτό το σημείο.
ΠΡΟΕΔΡΕΥΩΝ (Λουκάς Αποστολίδης): Παρακαλώ, ολοκληρώστε.
ΓΕΩΡΓΙΟΣ ΤΣΑΦΟΥΛΙΑΣ: Και λέει ο Ανδριανόπουλος ότι το άλλο 25% είναι εκείνοι που πλουτίζουν. Το αποδέχεται ο κ. Ανδριανόπουλος, συμφωνεί με το ΠΑΣΟΚ και λέει ότι το άλλο 25% υπερπλουτίζει. Αλλά το άλλο 25% είναι για θάνατο. Υπάρχει όμως και ένα 50% που ψευτοζεί. Και επομένως τη λειτουργία αυτής της έννοιας για τη ζωή των ανθρώπων θα πρέπει να την αποδεχθούμε. Το ίδιο αποδέχεσθε και εσείς, την επιστημονική θεωρία του συμβούλου σας. Και τώρα άλλες διατάξεις, επίμαχες διατάξεις...
ΠΡΟΕΔΡΕΥΩΝ (Λουκάς Αποστολίδης): Παρακαλώ, ολοκληρώστε.
ΓΕΩΡΓΙΟΣ ΤΣΑΦΟΥΛΙΑΣ: ..... έχουν καταδικάσει το 25% του ελληνικού λαού και το άλλο 20%, πολυτεκνικά επιδόματα κλπ., έλεγχοι του ΣΔΟΕ που είναι κοινωνικώς άδικοι και αφήνετε μεγαλοκαρχαρίες με την παραοικονομία να λειτουργούν. Καταργήσατε την παραοικονομία, το 40%-45% της οικονομίας; Από εκείνη την παραοικονομία και τη λειτουργία της υπάρχει φοροδιαφυγή τρισεκατομμυρίων, ενώ κοπανάτε τους φτωχούς.
ΠΡΟΕΔΡΕΥΩΝ (Λουκάς Αποστολίδης): Κάπου πρέπει να σταματήσετε.
ΓΕΩΡΓΙΟΣ ΤΣΑΦΟΥΛΙΑΣ: Εμείς ένα τέτοιο σύστημα δεν το αποδεχόμεθα και γι'αυτό το καταδικάζουμε γιατί είναι ψεύτικο, είναι Αηβασιλιάτικο. Δεν έχει καμία ουσιαστική βάση για να ανταποκριθεί στους κανόνες της εφαρμογής των αρχών της κοινωνικής δικαιοσύνης.
ΠΡΟΕΔΡΕΥΩΝ (Λουκάς Αποστολίδης): Τα πήρε όλα ως χείμαρρος στα πρωτοβρόχια.
Ο κ. Σπυριούνης έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ: Θα ήθελα να υπενθυμίσω την αξία του εν οργή, μήτε τι λέγειν, μήτε τι πράττειν. Και ο χώρος της υγείας είναι ευάλωτος.
Το έργο το οποίο συντελείται στο Υπουργείο Οικονομικών είναι θαυμαστό. Και αποδεικνύεται. Το μεν λόγω γενικής πορείας της οικονομίας. Το δε λόγω της προσπάθειας για πάταξη της φοροδιαφυγής. Πρέπει να παραδεχθούμε ότι πάει καλά όταν ο πληθωρισμός από εκεί πάει αλλού, όπως και το έλλειμμα. Αυτά να μην τα λέμε.
Δεύτερον, αισθάνομαι ιδιαίτερη ικανοποίηση για να το επισημάνω. Κόκκαλης, Βαρδινογιάννης, Λαμπράκης, Λάτσης κλπ. Βλέπουμε ότι οι έλεγχοι δεν έχουν όριο, δεν έχουν σύνορο. Επιτέλους σ'αυτήν την πατρίδα θα γίνει πράξη το άρθρο 4 παρ. 5 και 6, κύριε Πρόεδρε, όπως και το άρθρο 120 παρ. 2. Κύριε Υπουργέ, καθορίζουμε τρεις αντίστοιχες θεμελιώδεις υποχρεώσεις του κάθε 'Ελληνα. Η πρώτη της παρ. 5 του άρθρου 4 είναι ότι συμμετέχουν στα δημόσια βάρη ανάλογα με τις δυνάμεις τους. Να, λοιπόν, το σύστημα, να οι έλεγχοι, να οι αποδείξεις. Ο καθένας πρέπει να ενσκύψει με ευθύνη πάνω στη θεμελιώδη υποχρέωση για να συμβάλει στα δημόσια βάρη ανάλογα με τις δυνατότητές του.
Η δεύτερη, εξίσου, θεμελιώδης υποχρέωση είναι ο δυνάμενος να φέρει όπλα -η παρ. 6 του άρθρου 4- οφείλει να συμβάλει στην άμυνα της πατρίδας. Κάποιοι, λοιπόν, ψευτοαντιρρησίες και κάτι ψευτοκουλτουριάρηδες ας έχουν υπόψη ότι η συντριπτική πλειοψηφία του ελληνικού λαού δεν επιτρέπει παρεκκλίσεις απ'αυτούς τους θεμελιώδεις άξονες.
Η τρίτη θεμελιώδης υποχρέωση είναι εκείνη που αναφέρεται στην ανάγκη να τηρείται το Σύνταγμα και οι νόμοι, να η απόδειξη. Και η αφοσίωση στην πατρίδα και τη δημοκρατία είναι θεμελιώδης υποχρέωση του κάθε 'Ελληνα. Και είναι συναφείς και οι τρεις υποχρεώσεις. Γιατί η αφοσίωση στην πατρίδα δεν σημαίνει μεγαλοστομία. Σημαίνει προπαντός να είσαι συνεπής σε όλα απέναντι στην πατρίδα και στη φορολογική ευθύνη.
Οφείλουμε να ομολογήσουμε ότι το κράτος μας πέρασε από στροβίλους. Ελευθερώθηκε με το δεύτερο πρωτόκολλο του Λονδίνου το βασικό κύτταρό του, του 1830. Πραξικοπήματα, δικτατορίες, εμφύλιοι πόλεμοι. Μετά την μεταπολίτευση του 1974 αρχίζει να απλώνεται στην πατρίδα μας η δημοκρατία και να διαπαιδαγωγεί τους 'Ελληνες. Πιστεύω ότι η γενιά που θα μας διαδεχθεί θα λειτουργεί με καλύτερους κανόνες και καλύτερες αρχές.
Εκτός από τη βασική φορολογική υποχρέωση που όλοι πρέπει να εκπληρώνουμε, η πατρίδα μας έχει και μέγιστο δημογραφικό πρόβλημα. Κύριε Υπουργέ, απευθύνομαι στην ευαισθησία σας και σας λέω ότι πρέπει να υπερβούμε το δεύτερο παιδί. Δεν λύνεται με τα δύο παιδιά το δημογραφικό πρόβλημα της πατρίδας μας. Αυτό είναι σημαντικό και από οικονομικής πλευράς. Δεν μιλώ για την επάνδρωση του στρατεύματος. Θα θυμάσθε το θαύμα της Γερμανίας του 19ου αιώνα όταν η Γαλλία και η Αγγλία είχαν μειωμένες γεννήσεις σε αντίθεση με τη Γερμανία. Αυτό είχε πολλαπλές επιπτώσεις υπέρ της Γερμανίας.
Τα πέντε άρθρα που συζητούμε νομίζω ότι έρχονται να εναρμονίσουν την ανάγκη να πληρώνουν όλοι μέσα σε ένα κλίμα κοινωνικής αντίληψης που για το ΠΑΣΟΚ αποτελεί πάντοτε στρατηγικό παράγοντα. 'Ολες οι φορολογικές ελαφρύνσεις είναι δικαιολογημένες και έχουν κίνητρο για φορολογική συνέπεια. Τα μισθώματα από τις κατοικίες για τους φτωχούς, τα ιδιαίτερα μαθήματα για να υπάρχει κίνητρο να δηλώνονται.
Το άρθρο 2 με τη φορολογική κλίμακα και με τα παιδιά χρειάζεται για να αντιμετωπίσουμε το δημογραφικό πρόβλημα. Πρέπει η Βουλή να συντρέξει την οποιαδήποτε Κυβέρνηση για να αναχθεί το δημογραφικό πρόβλημα σε θεμελιώδες εθνικό πρόβλημα. Κάποια στιγμή, κύριε Υπουργέ, πρέπει να τολμήσετε να κάνετε ένα πιο θαρραλέο άλμα στο δημογραφικό πρόβλημα. Να φθάσουμε στο σημείο κάποιος που έχει τέσσερα και πέντε παιδιά να μην πληρώνει φόρο. Μήπως μπορείτε ενδεικτικά να μας πείτε πόσα χρήματα είναι αυτά; Εγώ πιστεύω ότι οι φτωχοί κάνουν τα πολλά παιδιά.
Τα πέντε άρθρα είναι μπολιασμένα με κοινωνική αντίληψη με τους κανόνες της καθολικότητας και της αναλογικότητας. Γι' αυτό καλύπτουν το σκοπό του φορολογικού νομοσχεδίου.
ΠΡΟΕΔΡΕΥΩΝ (Λουκάς Αποστολίδης): Ο κ. Επαμεινώνδας Ζαφειρόπουλος έχει το λόγο για δύο λεπτά.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: 'Ακουσα με μεγάλη προσοχή τον Πρόεδρο κ. Μητσοτάκη στο θέμα των πολυτέκνων. Εδώ, κύριε Υπουργέ, βλέπω ότι ένας πολύτεκνος δημόσιος υπάλληλος ο οποίος έχει ένα εισόδημα πέντε εκατομμυρίων (5.000.000) δραχμών και πέντε παιδιά πληρώνει φόρο εκατόν έντεκα χιλιάδες εφτακόσιες πενήντα (111.750) δραχμές. Αυτό λέει ο πίνακας ο οποίος μας καταθέσατε. Εάν διαιρέσω τα πέντε εκατομμύρια (5.000.000) δραχμές με τους δεκατέσσερις μήνες για τους οποίους πληρώνεται ο δημόσιος υπάλληλος ποιο είναι το μηνιαίο εισόδημά του; Οι εκατόν έντεκα χιλιάδες που του παίρνετε είναι πάρα πολλά γι' αυτό.
'Οταν σας κάνουμε πρόταση και σας λέμε τουλάχιστον μέχρι τα δεκατέσσερα εκατομμύρια (14.000.000) να μην πληρώνει φόρο, στα πέντε παιδιά πληρώνει τρία εκατομμύρια τετρακόσιες εβδομήντα πέντε χιλιάδες (3.475.000) δραχμές. Του μένουν δέκα εκατομμύρια πεντακόσιες χιλιάδες (10.500.000) δραχμές. Ποιος μπορεί να μου πει εδώ πόσα χρειάζεται μία οικογένεια με τρία, τέσσερα ή πέντε παιδιά; Από αυτούς πάμε να βγάλουμε τα σπασμένα; 'Ενας αστυνομικός που παίρνει διακόσιες ογδόντα πέντε χιλιάδες (285.000) το μήνα ή ένας κατώτερος δημόσιος υπάλληλος παίρνει διακόσιες ογδόντα χιλιάδες (280.000) το μήνα όταν έχουν να μισθώσουν σπίτι, γιατί τους μεταθέτουν από εδώ και από εκεί και θέλουν εκατόν είκοσι χιλιάδες το μήνα για ενοίκιο από εκεί και πέρα πώς είναι δυνατόν να μιλάμε ότι δεν θα κάνει δεύτερη δουλειά; Δεκατέσσερις δεύτερες δουλειές να κάνει, εγώ θα τους υπερασπίζομαι όλους αυτούς που θα τους συλλαμβάνετε και άλλοι δικηγόροι εδώ μέσα. Είμαστε άστοργο κράτος, κύριε Υπουργέ. Γι' αυτό κλείνουν τα σχολεία, γιατί δεν έχουν μαθητές και γι' αυτό πάμε σε λύσεις μισθοφορικού στρατού γιατί δεν έχουμε παιδιά να πάνε στο στρατό. Ο στρατηγός κ. Σπυριούνης θα μας πει πόσες ΕΣΟ τα τελευταία τέσσερα-πέντε χρόνια δεν έχουν συμπληρωθεί από αυτούς που καλούνται. Πάμε, κύριε Υπουργέ, να κάνουμε πολιτική με τους πολύτεκνους; Ποιοι είναι αυτοί που σας συμβουλεύουν; Τώρα όσο για τα ιδρύματα δεν κάνουν κοινωφελείς σκοπούς; 'Οταν βοηθούν οικογένειες που υποφέρουν θα τους βάζουμε από πάνω και τη δυσβάσταχτη φορολογία; Επίσης και όταν δεν εκμεταλλεύονται την περιουσία τους πάλι πρέπει να πληρώνουν φόρους. Ξέρετε ότι αν θα γίνει επανάσταση των ιδιοκτητών κάποια μέρα δεν θα μείνει κανένας μας όρθιος; Ας εκμεταλλευτεί το κράτος την περιουσία αυτών των ιδρυμάτων και ας πάρει τα μισά. Τα άλλα μισά αφήστε τα να κάνουν τη δουλειά τους.
Μιλάμε ρεαλιστικά εδώ και όχι θεωρητικά.
ΠΡΟΕΔΡΕΥΩΝ (Λουκάς Αποστολίδης): Ο κ. Δρυς έχει το λόγο.
ΓΕΩΡΓΙΟΣ ΔΡΥΣ (Υφυπουργός Οικονομικών): 'Οταν η Νέα Δημοκρατία είναι στην Αντιπολίτευση...
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Πάλι το ίδιο τροπάριο; 
ΓΕΩΡΓΙΟΣ ΔΡΥΣ (Υφυπουργός Οικονομικών): Χαίρομαι, κύριοι συνάδελφοι, που η Νέα Δημοκρατία ανακαλύπτει την κοινωνική της ευαισθησία όταν είναι στην Αντιπολίτευση. 'Οταν ήσασταν στην Κυβέρνηση την περίοδο 1990-1993 αυτά τα φαινόμενα δεν υπήρχαν και δεν τα γνωρίζατε; Χρειάστηκε να μείνετε στην Αντιπολίτευση επί έξι συνεχή χρόνια για να κατανοήσετε τι σημαίνει πολύτεκνος; Σας λέω, λοιπόν, το εξής, ότι μισθωτός πολύτεκνος με πέντε παιδιά έχει αφορολόγητο τέσσερα εκατομμύρια εξακόσιες είκοσι χιλιάδες (4.620.000) δραχμές.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Διαιρέστε το δια δεκατέσσερα και πείτε μας πόσο είναι ο μηνιαίος μισθός του! 
ΠΡΟΕΔΡΕΥΩΝ (Λουκάς Αποστολίδης): Κύριε Ζαφειρόπουλε, σας παρακαλώ! Παίρνετε επανειλημμένως το λόγο. Δεν είμαστε σε δικαστήριο εδώ, να σηκωνόμαστε! 
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Είναι θέμα κοινωνικό, κύριε Πρόεδρε! 
ΠΡΟΕΔΡΕΥΩΝ (Λουκάς Αποστολίδης): Ο κ. Σταυρακάκης έχει το λόγο.
ΜΗΝΑΣ ΣΤΑΥΡΑΚΑΚΗΣ: Κύριε Πρόεδρε, κατ'αρχήν βέβαια αισθάνομαι την υποχρέωση να κάνω μια παρατήρηση για τα στοιχεία που αναφέρονται στην Κρήτη.
Γνωρίζετε ότι πάντοτε αγωνίζομαι για την παραοικονομία, είμαι δεδηλωμένος πολέμιος της φοροδιαφυγής, αλλά ελέγχθηκαν μόνο εννέα επιχειρήσεις. Αν είχαν ελεγχθεί πενήντα, εκατό, όπως σε άλλες περιπτώσεις, είμαι βέβαιος ότι η εικόνα θα ήταν διαφορετική. Δηλαδή, αδικεί κατά τη γνώμη μου αυτός ο πίνακας την περιφέρεια της Κρήτης. Επιτρέψτε μου, όμως, παρά τις διαβεβαιώσεις του αξιότιμου κυρίου Υπουργού Εθνικής Οικονομίας να διατηρώ και εγώ βάσιμες αντιρρήσεις για το καθεστώς το φορολογικό το οποίο ισχύει στα ιδρύματα. Είναι πολύ πιθανόν να υπάρχει σωρεία κακοδιαχειριζομένων ιδρυμάτων. 'Εχω υπόψη μου τα Ιδρύματα Καλοκαιρινού, που κληροδοτήθηκαν στις αρχές του αιώνα, προσέφεραν, διαχειρίζονται σήμερα από ευπατρίδες και εντιμότατους ανθρώπους και μπορώ να σας διαβεβαιώσω ότι βρίσκονται σε φθίνουσα οριακή, δεινή θα έλεγα οικονομική κατάσταση, γιατί το φορολογικό καθεστώς που έχει επιβληθεί τα αδικεί.
Προτείνω όχι τον έλεγχό τους, αλλά να αναθέσετε στις υπηρεσίες σας να συνταχθεί μια έκθεση, η οποία θα σας διαφωτίσει. Και εισηγούμαι μια λογική κατηγοριοποίησης.
Είχα πάρα πολλά σημειώσει να πω, αλλά επιτρέψτε μου, είναι καταθλιπτικό το καθεστώς και το περιθώριο που δίδεται στους Βουλευτές, στους ολίγους ούτως ή άλλως εγγεγραμμένους να τοποθετηθούν.
Από χθες που είχα ξαναεγγραφεί μέχρι σήμερα κατ'εξακολούθηση συμπιέζω το λόγο μου, ώστε από το δεκάλεπτο που προσδοκούσα να πάω στα δύο λεπτά σήμερα.
Επιτρέψτε μου, κύριε Πρόεδρε, θέλω να επανέλθω σε κάτι που έθεσα και στη συζήτηση του νομοσχεδίου στην επιτροπή και αναφέρομαι στο δεύτερο εδάφιο της έκτης παραγράφου του άρθρου 6, που δεν συζητείται, αλλά το κάνω καταχρηστικά για να μην ξαναζητήσω το λόγο.
Προβλέπεται ότι εάν η επιχείρηση εκμεταλλεύεται μέχρι και πέντε δωμάτια -έγιναν νομίζω επτά τα δωμάτια, κύριε Υπουργέ, με δική σας πρωτοβουλία- απαλλάσσεται από την υποχρέωση τήρησης όλων των βιβλίων και στοιχείων του Κώδικα Βιβλίων και Στοιχείων και της υποβολής δηλώσεων Φόρου Προστιθέμενης Αξίας. Στην περίπτωση αυτή τα παραπάνω ποσά φόρου προσαυξάνονται κατά ποσοστό 25% εξαντλουμένης της υποχρέωσής της για φόρο εισοδήματος και Φόρο Προστιθέμενης Αξίας.
ΓΕΩΡΓΙΟΣ ΔΡΥΣ (Υφυπουργός Οικονομικών): Είκοσι, κύριε Σταυρακάκη.
ΜΗΝΑΣ ΣΤΑΥΡΑΚΑΚΗΣ: Θα παρακαλούσα ακριβώς επειδή το ποσοστό εμειώθη με δική σας πρωτοβουλία στο 20%, αλλά πρότεινα στην επιτροπή να γίνει 15% και απ'ό,τι κατάλαβα από την αντίδρασή σας είναι ευνοϊκή η θέση σας, υπήρξαν όμως κάποιες επιφυλάξεις από τα κόμματα υποθέτω για να σκεφθούν...
ΓΕΩΡΓΙΟΣ ΔΡΥΣ (Υφυπουργός Οικονομικών): Θα το αποδεχθώ.
ΜΗΝΑΣ ΣΤΑΥΡΑΚΑΚΗΣ: Ευχαριστώ πάρα πολύ! Κύριε Πρόεδρε, θα ήθελα ακόμα αν μου επιτρέπετε να ευχαριστήσω τον κύριο Υπουργό και να υπογραμμίσω την ετοιμότητα που επέδειξε το Υπουργείο και την προ ολίγου συγκεκριμένη κίνηση, η οποία είναι κίνηση διαφάνειας και παροχής στοιχείων, όπου σπάνια η Βουλή έχει την ευκαιρία να της παρέχονται με τέτοια ετοιμότητα και με τέτοια πληρότητα και που αφορούν τον έλεγχο των τραπεζών και των μεγάλων επιχειρήσεων, που κατά τη γνώμη μου πολλοί εκ των ομιλητών αδίκως και με υπερβολή αιτιώνται την Κυβέρνηση.
ΠΡΟΕΔΡΕΥΩΝ (Λουκάς Αποστολίδης): Ο κ. Λεβογιάννης έχει το λόγο.
ΝΙΚΟΛΑΟΣ ΛΕΒΟΓΙΑΝΝΗΣ: Κύριε Πρόεδρε, το ενδιαφέρον της Κυβέρνησης για τα μικρά νησιά είναι γνωστό, είναι μεγάλο και απλώνεται σε πάρα πολλούς τομείς.
Θέλω να επισημάνω την ευαισθησία που έδειξε και αυτήν τη φορά το Υπουργείο Οικονομικών σ' αυτό το φορολογικό νομοσχέδιο, για να διευρύνει τις φορολογικές ελαφρύνσεις, που είχαν ψηφιστεί για πρώτη φορά πριν από δύο ή τρία χρόνια, τέλη '96 αρχές '97, για νησιά κάτω των πεντακοσίων κατοίκων, που δεν πληρώνουν καθόλου φόρο και για νησιά κάτω των τριών χιλιάδων εκατό κατοίκων, που έχουν σοβαρότατες φορολογικές ελαφρύνσεις. Πρέπει να σας πω, κύριε Υπουργέ, κι εσείς από νησιωτική περιοχή εξάλλου κατάγεσθε, ότι έχουν αρχίσει να αποδίδουν αυτά τα μέτρα στα μικρά νησιά, που παρουσιάζουν σοβαρά σημάδια οικονομικής ανάπτυξης. Νησιά όπως είναι η Ανάφη, παραδείγματος χάρη, που ελάχιστοι επώνυμοι την επισκέπτονται, δείχνουν σημεία ανάκαμψης. 'Εχει πολύ μεγάλη σημασία αυτό κι εσείς που το καλοκαίρι βρεθήκατε σε ένα όμορφο μικρό νησί θα το διαπιστώσατε.
Επομένως, είναι πολύ σημαντικό το γεγονός ότι αυτές οι φορολογικές ελαφρύνσεις διευρύνονται. Σημειώνω ότι το αφορολόγητο εισόδημα από τρία εκατομμύρια γίνεται τρία εκατομμύρια τριακόσιες χιλιάδες και οι φορολογικοί συντελεστές για τις επιχειρήσεις, που δρουν εκεί, μειώνονται στο 18% για τα εισοδήματα του '99 και στο 15% για τα εισοδήματα του 2000. Θέλω να επισημάνω όμως, κύριε Υπουργέ, ότι και στις αρχικές ρυθμίσεις, που έγιναν πριν από δύο χρόνια, υπήρξε μια σύγχυση σε σχέση με τους δημοσίους υπαλλήλους, που υπηρετούν σ' αυτά τα νησιά. Σημειώνω ότι συνήθως σ' αυτά τα νησιά υπηρετούν δάσκαλοι, αγροτικοί γιατροί, μερικοί καθηγητές και κάποιες άλλες ειδικότητες από ορισμένες ΔΕΚΟ. (ΔΕΗ, ΟΤΕ και ΕΛΤΑ) σε μερικά νησιά. Είναι, δηλαδή, μικρός ο αριθμός των υπαλλήλων αυτών. 'Ενα μικρό ποσοστό αυτών των υπαλλήλων είναι μόνιμοι κάτοικοι, είναι ντόπιοι. Το μεγαλύτερο ποσοστό είναι υπάλληλοι, οι οποίοι διορίζονται εκεί συνήθως ως πρωτοδιόριστοι ή ως αναπληρωτές στην εκπαίδευση και αγροτικοί γιατροί, οι οποίοι δεν κατάγονται απ' αυτά τα μέρη. Μένουν εκεί ένα ή δύο χρόνια το πολύ, οι καθηγητές, που διορίζονται με το σύστημα δυσπροσίτων περιοχών μένουν τρία χρόνια, και επειδή δεν είναι ντόπιοι, δεν είναι δημότες, τα φορολογικά τους μητρώα βρίσκονται σε άλλες περιοχές, πολλές φορές δεν το πληροφορούνται κιόλας, δεν δικαιούνται αυτές τις ρυθμίσεις που όμως μπορούν να λειτουργήσουν και ως κίνητρο, για να πηγαίνουν εκεί οι υπάλληλοι.
Θα έλεγα, λοιπόν, κύριε Υπουργέ, να εξετάσετε μήπως πρέπει να προβλεφθεί ότι οι υπάλληλοι που υπηρετούν σ' αυτά τα νησιά κάποιο ελάχιστο χρονικό διάστημα -ένα χρόνο, δεν ξέρω πόσο θα βάλετε- υπάγονται σ' αυτές τις φορολογικές ελαφρύνσεις.
Ευχαριστώ πολύ.
ΣΠΥΡΙΔΩΝ ΣΠΥΡΟΥ: Κύριε Πρόεδρε, παρακαλώ το λόγο για προτασσόμενη δευτερολογία.
ΠΡΟΕΔΡΕΥΩΝ (Λουκάς Αποστολίδης): Δεν γίνεται τώρα, κύριε συνάδελφε.
ΣΠΥΡΙΔΩΝ ΣΠΥΡΟΥ: Τα Επτάνησα δεν έχουν εκπροσωπηθεί.
ΠΡΟΕΔΡΕΥΩΝ (Λουκάς Αποστολίδης): Δεν μπορεί να γίνει, κύριε συνάδελφε.
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Κύριε Πρόεδρε, παρακαλώ για προτασσόμενη δευτερολογία.
ΠΡΟΕΔΡΕΥΩΝ (Λουκάς Αποστολίδης): 'Οπως είπα και στον προηγούμενο συνάδελφο, δεν έχω τη δυνατότητα να σας δώσω το λόγο από τον Κανονισμό. Είσθε παλιότερος από εμένα και το γνωρίζετε καλύτερα.
Κύριοι συνάδελφοι, όποιοι θέλετε να δευτερολογήσετε, να έχετε υπόψη σας ότι έχουμε άλλη μία ενότητα άρθρων γι' απόψε.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, δεν είναι έτσι.
ΠΡΟΕΔΡΕΥΩΝ (Λουκάς Αποστολίδης): Δεν μπορούμε να αλλάζουμε, κύριε συνάδελφε, και κάθε στιγμή να βάζουμε θέματα διαδικασίας. Η Ολομέλεια αποφάσισε να πάμε και στη δεύτερη ενότητα. Δεν μπορώ εγώ να κάνω καμία άλλη αλλαγή.
Ορίστε, κύριε Αλογοσκούφη, έχετε το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Καμία αντίρρηση, να πάμε και στη δεύτερη ενότητα, αλλά νομίζω ότι καθώς ο αριθμός των Βουλευτών που ζητούν να πάρουν προτασσόμενες δευτερολογίες είναι μικρός, να τους αφήσουμε να μιλήσουν.
ΠΡΟΕΔΡΕΥΩΝ (Λουκάς Αποστολίδης): Δεν μπορώ εγώ, κύριε Αλογοσκούφη, να κάνω ακορντεόν τον Κανονισμό.
ΓΕΩΡΓΙΟΣ ΑΛΟΓΟΣΚΟΥΦΗΣ: Εάν συμφωνεί όλο το Σώμα, νομίζω ότι δεν υπάρχει πρόβλημα.
ΠΡΟΕΔΡΕΥΩΝ (Λουκάς Αποστολίδης): Ναι, αλλά δεν είναι θέμα και συμφωνίας του Σώματος να αλλάζει ο Κανονισμός.
Ορίστε, κύριε Γκατζή, έχετε το λόγο.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, θα διαφωνήσω. Η συμφωνία που κάναμε με τον Πρόεδρο κ. Κακλαμάνη...
ΠΡΟΕΔΡΕΥΩΝ (Λουκάς Αποστολίδης): Θέλετε να σας τη διαβάσω; Μίλησα προηγούμενα με τον κύριο Πρόεδρο και είπε "θα πάτε και στη δεύτερη ενότητα". Αυτή είναι η απόφαση που πήραμε και δεν μπορείτε να την αλλάξετε. Είναι απλά πράγματα.
ΝΙΚΟΛΑΟΣ ΓΚΑΤΖΗΣ: Είπαμε ότι θα πάμε και στη δεύτερη ενότητα, αλλά ανάλογα με το χρόνο μπορεί να τη διακόψουμε.
ΠΡΟΕΔΡΕΥΩΝ (Λουκάς Αποστολίδης): Θα δούμε. Θα προχωρήσουμε, κύριε συνάδελφε. Είναι 23.10' ακόμη. Μέχρι τις δώδεκα βλέπουμε.
Ορίστε, κύριε Γκατζή, έχετε το λόγο να δευτερολογήσετε.
ΝΙΚΟΛΑΟΣ ΓΚΑΤΖΗΣ: Ο προηγούμενος συνάδελφος αναφέρθηκε, κύριε Υπουργέ, στα νησιά. Εκεί υπάρχει μια ιδιαιτερότητα. Για να έχουν απαλλαγή, σύμφωνα με το άρθρο 8 του ν. 2459/1997, πρέπει και οι δυο σύζυγοι να διαμένουν στο νησί. Καταλαβαίνετε ότι χάνεται το πλεονέκτημα, όταν ο ένας εκ των συζύγων εργάζεται κάπου αλλού. Είναι άδικο. Και μάλιστα είναι δυο φορές άδικο, διότι και ο έτερος των συζύγων που βρίσκεται σε μια άλλη περιοχή, καταλαβαίνετε ότι ανοίγει ένα σπίτι. Θέλει ενοίκιο, θέλει ξεχωριστή κατσαρόλα, θέλει ό,τι ακριβώς θέλει ο ένας για δύο που βρίσκεται στο νησί. Αυτό γίνεται επί δύο. Είναι εύλογο, νομίζω, το αίτημα και θα πρέπει τελικά να το δείτε και να το κάνετε δεκτό.
Κύριοι συνάδελφοι, έχει δίκιο ο κύριος Υπουργός που είπε ότι όταν είναι η Νέα Δημοκρατία στην Αντιπολίτευση την πιάνουν οι κοινωνικές της ευαισθησίες. Μόνο που είπε τη μισή αλήθεια. Και όταν το ΠΑ.ΣΟ.Κ. είναι στην Αντιπολίτευση το πιάνουν οι ευαισθησίες, αλλά όταν έρχεται στην εξουσία και είναι τόσα χρόνια μας έχει αλλάξει τον αδόξαστο! 'Ηθελα να πω ότι αυτό το εισόδημα που αναφέρετε, κύριε Υπουργέ, για πέντε παιδιά -βάλτε και δυο γονείς, να μην πω ότι θα είναι τα παιδιά και καμιά γιαγιά- είναι τριακόσιες τριάντα χιλιάδες δραχμές το μήνα. Επτά άτομα ζουν με τριακόσιες τριάντα χιλιάδες δραχμές; Αν έχει τετρακόσιες χιλιάδες εισόδημα, από τριακόσιες τριάντα χιλιάδες δραχμές, θα πληρώσει φόρο.
ΓΕΩΡΓΙΟΣ ΔΡΥΣ (Υφυπουργός Οικονομικών): Κάνετε λάθος.
ΝΙΚΟΛΑΟΣ ΓΚΑΤΖΗΣ: Σύμφωνα με αυτά που αναφέρατε, κύριε Υπουργέ, με μια διαίρεση διά του δεκατέσσερα, βγαίνουν τριακόσιες τριάντα χιλιάδες δραχμές εισόδημα. Καταλαβαίνετε τι γίνεται.
Πέρα από εκεί, θα ήθελα να δω, επειδή μας δώσατε αυτά τα νούμερα, αν έχουν εισπραχθεί και δεν βρήκατε καμία παράβαση εκτός από ορισμένα που αναφέρετε. Στην Ιντρακόμ δεν βρήκατε καμία παράβαση; Και σε ορισμένες δεν έχει αρχίσει ακόμη ο έλεγχος; Για τις προηγούμενες χρονιές τι γίνεται; Παραδείγματος χάρη, λέτε για τον Τεγόπουλο και για κάτι άλλες ότι δόθηκε εντολή να γίνει έλεγχος το 1997. Πριν το 1997 τι έγινε; Και δεν μας αναφέρατε αν εισπράχθηκαν ή δεν εισπράχθηκαν. Είναι ένα θέμα που μας απασχολεί.
Τέλος, θα ήθελα να πω, κύριοι Βουλευτές, ότι όλα αυτά τα απαλλασσόμενα ποσά είναι πολύ μικρά σε σχέση με τις ανάγκες που έχουν σήμερα οι άνθρωποι με τα εισοδήματα που παίρνουν. Θεωρούμε ότι πρέπει να ανέβει η φορολογική κλίμακα με βάση τουλάχιστον το ποσό μιας εργαζόμενης οικογένειας. Σήμερα εργάζονται δυο άνθρωποι στο σπίτι -αυτοί που έχουν το πλεονέκτημα να εργάζονται, γιατί υπάρχουν και οικογένειες όπου δεν εργάζεται κανένας- και παίρνουν ένα μισθό γύρω στις εκατόν πενήντα χιλιάδες και εκατόν εξήντα χιλιάδες δραχμές ο καθένας. Θα πρέπει αυτό το εισόδημα να είναι το απαλλασσόμενο. Η πρόταση αυτή είναι και κάτω από το όριο φτώχειας που δίνει η Εθνική Στατιστική Υπηρεσία.
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, θα δώσω το λόγο σε όσους έχουν ζητήσει τη δευτερολογία, αλλά μην έχετε όμως την αίσθηση ότι αυτό είναι σαν διαδικασία κωλυσιεργίας. Θα πάμε και στην άλλη ενότητα. Διότι εδώ είναι σαφής...
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, με προσβάλλετε προσωπικά και είναι απαράδεκτη η παρατήρησή σας.
ΠΡΟΕΔΡΕΥΩΝ (Λουκάς Αποστολίδης): Κύριε Γκατζή, μην έχετε τέτοια υπερευαισθησία.
ΝΙΚΟΛΑΟΣ ΓΚΑΤΖΗΣ: 'Εχουμε, κύριε Πρόεδρε.
ΠΡΟΕΔΡΕΥΩΝ (Λουκάς Αποστολίδης): Δεν απευθύνομαι σε σας. Αυτό σας αρκεί; ΝΙΚΟΛΑΟΣ ΓΚΑΤΖΗΣ: Είμαι ένας Βουλευτής του Κομμουνιστικού Κόμματος, μιλάω μία φορά, χρησιμοποιώ τη δευτερολογία και έρχεσθε να μου κάνετε παρατήρηση μάλιστα λέγοντάς μου ότι κωλυσιεργώ κιόλας. Είσθε απαράδεκτος. ΠΡΟΕΔΡΕΥΩΝ (Λουκάς Αποστολίδης): Κύριε Γκατζή, φαίνεται ότι έχετε μία τάση ...
ΝΙΚΟΛΑΟΣ ΓΚΑΤΖΗΣ: Δεν έχω καμία τάση.
ΠΡΟΕΔΡΕΥΩΝ (Λουκάς Αποστολίδης): Κάποιοι συνάδελφοι, φωνάζοντας εδώ μέσα νομίζετε ότι κάτι λέτε ή ότι έτσι δείχνετε το αδικημένο από το Προεδρείο.
ΝΙΚΟΛΑΟΣ ΓΚΑΤΖΗΣ: Δεν φωνάζω.
ΠΡΟΕΔΡΕΥΩΝ (Λουκάς Αποστολίδης): Εγώ σας άφησα να τελειώσετε. Δεν έκανα σε εσάς παρατήρηση. Σας λέω, επειδή επανειλημμένα σε δυο αναφορές του Προέδρου -και κανείς σας δεν διαμαρτύρεται- λέει συγκεκριμένα ότι "κατά συνέπεια μπορούμε να πάμε μετά από συζήτηση σήμερα με τις δύο ενότητες και αύριο να συζητηθεί η τρίτη ενότητα". Σε ό,τι αφορά όμως το αν θα τελειώσουμε αύριο το νομοσχέδιο ή όχι, θα εξαρτηθεί από τις τροπολογίες. Θα δω τις τροπολογίες και αναλόγως θα πράξουμε. Αυτά για αύριο και όχι σήμερα.
ΝΙΚΟΛΑΟΣ ΓΚΑΤΖΗΣ: Δεν είναι σωστά τα Πρακτικά, κύριε Πρόεδρε, αν είναι έτσι γραμμένα.
ΠΡΟΕΔΡΕΥΩΝ (Λουκάς Αποστολίδης): Θα ζητήσουμε να αλλάξουν τα Πρακτικά, κύριε Γκατζή.
ΝΙΚΟΛΑΟΣ ΓΚΑΤΖΗΣ: 'Εκανα διάλογο με τον Πρόεδρο και ξέρω ακριβώς τι ειπώθηκε. Εγώ έκανα την ερώτηση, κύριε Πρόεδρε.
ΠΡΟΕΔΡΕΥΩΝ (Λουκάς Αποστολίδης): Ο κ. Αποστόλου έχει το λόγο.
ΑΔΑΜ ΡΕΓΚΟΥΖΑΣ: Κύριε Πρόεδρε, παρακαλώ το λόγο επί προσωπικού. 
ΠΡΟΕΔΡΕΥΩΝ (Λουκάς Αποστολίδης): 'Εχω δώσει ήδη το λόγο. 'Οταν θα τελειώσει ο κ. Αποστόλου, θα σας δώσω το λόγο, κύριε Ρεγκούζα.
Ορίστε, κύριε Αποστόλου, έχετε το λόγο.
ΝΙΚΟΛΑΟΣ ΓΚΑΤΖΗΣ: Εγώ έκανα διάλογο με τον Πρόεδρο και ξέρω ακριβώς τι ειπώθηκε.
ΠΡΟΕΔΡΕΥΩΝ (Λουκάς Αποστολίδης): Κύριε συνάδελφε, να σας διαβάσω τι ειπώθηκε με τον Πρόεδρο.
ΝΙΚΟΛΑΟΣ ΓΚΑΤΖΗΣ: Δεν είναι σωστά γραμμένα τα Πρακτικά... ΠΡΟΕΔΡΕΥΩΝ (Λουκάς Αποστολίδης): Μα, τι λέτε, κύριε Γκατζή; ΝΙΚΟΛΑΟΣ ΓΚΑΤΖΗΣ: Αν διαβάσετε...
ΠΡΟΕΔΡΕΥΩΝ (Λουκάς Αποστολίδης): Σοβαρά μιλάτε; Αμφισβητείτε ... 
ΝΙΚΟΛΑΟΣ ΓΚΑΤΖΗΣ: Αν θα ψηφίσουμε ή όχι είπε ο κύριος Πρόεδρος. Κατά τη συζήτηση θα αποφασίσουμε.
ΠΡΟΕΔΡΕΥΩΝ (Λουκάς Αποστολίδης): Κύριε Γκατζή, κατ' αρχήν να καθήσετε κάτω σας παρακαλώ και να μη συμπεριφέρεστε έτσι πάνω στην 'Εδρα. Διαβάστε καλά τα Πρακτικά. Μαγνητοφωνούνται και γράφονται τα Πρακτικά. Είσθε ο πρώτος Βουλευτής πάντως, τουλάχιστον τα δέκα χρόνια που είμαι εδώ, που αμφισβητεί αν γράφονται σωστά ή όχι τα Πρακτικά. Δεν το είχα ακούσει από άλλο συνάδελφο.
ΝΙΚΟΛΑΟΣ ΓΚΑΤΖΗΣ: Είναι και άλλοι συνάδελφοι.
ΠΡΟΕΔΡΕΥΩΝ (Λουκάς Αποστολίδης): Διαβάστε τα, κύριε Γκατζή.
Ορίστε, κύριε Αποστόλου, έχετε το λόγο.
ΕΥΑΓΓΕΛΟΣ ΑΠΟΣΤΟΛΟΥ: Αν αυτά που είπατε, κύριε Πρόεδρε, αφορούν εμένα, θέλω να πω ότι θα είμαι σύντομος. Θα κάνω μόνο δύο-τρεις ουσιαστικές παρατηρήσεις στα άρθρα που συζητούμε και σε αυτά που είπε ο κ. Δρυς τοποθετούμενος.
Ξεκινώντας θέλω να πω το εξής: Κανείς δεν αμφέβαλε για τη σκοπιμότητα ίδρυσης του ΣΔΟΕ και πραγματικά για τη δουλειά που κάνει. Από κει και πέρα, κύριε Υπουργέ, ο θορυβώδης τρόπος που παρουσιάσατε ειδικά τα αποτελέσματα ελέγχου των μεγάλων επιχειρήσεων σας αδικεί, διότι έχω εδώ μπροστά τις καταστάσεις και αυτό που βλέπω είναι ότι αυτά που εσείς καταλογίσατε, είναι μηδαμινά μπροστά στον κύκλο εργασιών και δεν θέλω να αναφερθώ σε συγκεκριμενες εταιρείες, αλλά εκεί που δεν απαντήσατε... 
ΓΕΩΡΓΙΟΣ ΔΡΥΣ (Υφυπουργός Οικονομικών): Τι λέτε, κύριε Αποστόλου; 
ΕΥΑΓΓΕΛΟΣ ΑΠΟΣΤΟΛΟΥ: Θα απαντήσετε μετά, κύριε Υπουργέ.
Εκεί όμως που δεν απαντήσατε είναι, από αυτά που βεβαιώθηκαν και από αυτά τα έτη που αναφέρεσθε, τελικά πόσα θα εισπραχθούν; Υπάρχει μία συμπεριφορά από μέρους του Υπουργείου Οικονομικών μέχρι σήμερα, με τις αλλεπάλληλες ρυθμίσεις -και όλοι εδώ μέσα γνωρίζουμε πόσες έχουν γίνεισε βεβαιωθέντες φόρους που τελικά αυτά που καταλήγουν στα ταμεία του κράτους είναι ελάχιστα μπροστά σ' αυτά που καταλογίζετε.
Το δεύτερο που θέλω να τονίσω είναι πως δεν έχετε αντιληφθεί ότι το κρίσιμο νούμερο, ειδικά για τις οικογένειες, είναι από τα δύο στα τρία παιδιά. Εκεί είναι το ουσιαστικό δημογραφικό πρόβλημα που αντιμετωπίζουμε ως ελληνική κοινωνία.
Είπε ο κ. Παπαντωνίου πριν από λίγο ότι έχουμε μείωση φόρου μέχρι και 300%. Εγώ έχω μπροστά μου το σχετικό πίνακα. Στα τρία παιδιά έχουμε δεκαπέντε χιλιάδες (15.000) δραχμές το κάθε παιδί. Δηλαδή από τις εκατόν πενήντα χιλιάδες (150.000) έχουμε σαράντα πέντε χιλιάδες (45.000) μείωση φόρου. Πού το βρήκε το 300%; Το ίδιο συμβαίνει και στα τέσσερα παιδιά. Από τις διακόσιες σαράντα χιλιάδες (240.000), έχουμε μείωση εξήντα χιλιάδες (60.000). Πού είναι το 200% ή το 300%; Το θέμα της πολύτεκνης οικογένειας είναι πολύ σοβαρό -το είπα τοποθετούμενος και νωρίτερα- και δεν μπορεί να ζητάμε φόρο από μια πολύτεκνη οικογένεια με τέσσερα και πέντε παιδιά, που έχει εισόδημα τεσσεράμισι εκατομμύρια (4.500.000) δραχμές, το οποίο ουσιαστικά είναι τριακόσιες είκοσι (320.000) χιλιάδες δραχμές το μήνα.
'Ερχομαι τώρα σε ένα τρίτο θέμα που αφορά το ποσό της δαπάνης που απαλλάσσεται ο φορολογούμενος.
Aν, κύριε Υπουργέ -γιατί ακούστηκε και πριν από λίγο- δεν υπάρξει σύγκρουση συμφερόντων, δεν θα μπορέσετε να τα λύσετε.
Εγώ θα σας αναφέρω χαρακτηριστική περίπτωση. Λέτε εδώ για τα φροντιστήρια, για τα ιδιαίτερα μαθήματα για ξένες γλώσσες κλπ. Βάζετε το ποσό μέχρι διακόσιες πενήντα χιλιάδες (250.000) δραχμές.
Και σας ερωτώ, επειδή όλοι γνωρίζουμε τι συμβαίνει. Οι διακόσιες πενήντα χιλιάδες (250.000) δραχμές, ειδικά όταν υπάρχουν οικογένειες που έχουν παιδιά που πάνε στο λύκειο, δεν επαρκούν ούτε για δύο μήνες ιδιαίτερα μαθήματα.
'Αρα, αν θέλετε -διότι εκεί πραγματικά τα ποσά είναι τεράστια που φοροδιαφεύγουν- δώστε απαλλαγή συνολική στα ιδιαίτερα μαθήματα και να δείτε ότι τα έσοδα που θα εισπράξετε θα είναι πολύ περισσότερα από αυτά που θα χάσετε με αυτές τις απαλλαγές.
ΑΔΑΜ ΡΕΓΚΟΥΖΑΣ: Κύριε Πρόεδρε, το λόγο.
ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Ρεγκούζα.
ΑΔΑΜ ΡΕΓΚΟΥΖΑΣ: Θα παρακαλούσα, κύριε Πρόεδρε, να μη μετράει ο χρόνος μου γιατί ζήτησα το λόγο επί της διαδικασίας για την αποκατάσταση της αλήθειας.
Επειδή τις τρεις ενότητες τις πρότεινα εγώ, ειπώθηκε με τον κύριο Πρόεδρο της Βουλής ότι, εάν έχουμε χρόνο απόψε, θα συνεχίσουμε και με τη δεύτερη ενότητα. Σύμφωνα με την απόφαση της Διάσκεψης των Προέδρων, έχουν αποφασιστεί τρεις ημέρες για τη συζήτηση των άρθρων.
Τώρα επειδή είδα τις τροπολογίες, μέχρι στιγμής οι περισσότερες τροπολογίες που κατέθεσε η Κυβέρνηση έχουν ενσωματωθεί στο νομοσχέδιο που συζητάμε. Βλέπω μία ή δύο τροπολογίες της Κυβέρνησης αυτήν τη στιγμή -εκτός αν έρθουν και άλλες αύριο- και κάποιες των συναδέλφων που άλλες είτε έχουν ενσωματωθεί είτε δεν έχουν καμία τύχη από τη συζήτηση. Επομένως, οι τρεις συνεδριάσεις είναι αρκετές για να συζητήσουμε τα άρθρα. Να θέσετε, λοιπόν, απόψε το χρόνο που θα διακόψουμε τις εργασίες μας, γιατί πραγματικά να μην πάμε στις δύο ή στις τρεις η ώρα.
ΠΡΟΕΔΡΕΥΩΝ (Λουκάς Αποστολίδης): Θα δευτερολογήσετε, κύριε συνάδελφε; 
ΑΔΑΜ ΡΕΓΚΟΥΖΑΣ: Ναι, θα δευτερολογήσω, κύριε Πρόεδρε.
ΠΡΟΕΔΡΕΥΩΝ (Λουκάς Αποστολίδης): Ορίστε, έχετε το λόγο για να δευτερολογήσετε.
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: 'Εχω προτασσόμενη δευτερολογία. 
ΠΡΟΕΔΡΕΥΩΝ (Λουκάς Αποστολίδης): Μα δεν μπορώ, κύριε Παπαθεμελή, να σας δώσω προτασσόμενη δευτερολογία, όταν δευτερολογούν άλλοι συνάδελφοι; 
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Για δύο λεπτά, κύριε Πρόεδρε; ΠΡΟΕΔΡΕΥΩΝ (Λουκάς Αποστολίδης): Δεν γίνεται όποτε θέλετε να πάρετε το λόγο.
Ορίστε, κύριε Ρεγκούζα, έχετε το λόγο.
ΑΔΑΜ ΡΕΓΚΟΥΖΑΣ: Κύριε Πρόεδρε, πραγματικά εγώ προσπάθησα στην πρωτολογία μου και έκανα ορισμένες επισημάνσεις στα άρθρα. Ορισμένες από αυτές είναι γεγονός ότι τις είχα κάνει και στην κατ' αρχήν συζήτηση. Νιώθω ότι ή η Κυβέρνηση δεν με ακούει ή αυτιά δεν έχει. Σε ορισμένες περιπτώσεις ζήτησα ορισμένες διευκρινίσεις. Δεν τις πήρα.
'Εχει τη ρύθμιση του άρθρου 4 που θεωρώ εγώ ότι είναι χαριστική για τις επιχειρήσεις κινητής τηλεφωνίας, για τα συνδρομητικά κανάλια, για τις τραπεζικές επιχειρήσεις που γίνεται μια παραχώρηση. Επιτέλους και λίγο λεβεντιά χρειάζεται σε αυτήν την Αίθουσα. Να μας πουν ότι ναι τις κάνουμε γιατί αυτή είναι η πολιτική βούληση και η συμπεριφορά μας και η πολιτική μας απέναντι σε αυτές τις επιχειρήσεις έτσι είναι. 'Οχι να σιωπά. Η σιωπή σημαίνει ενοχή, κατά τη δική μας αντίληψη.
Τώρα επί των αιτιάσεων του κυρίου Υπουργού και του κυρίου Υφυπουργού. Εγώ μίλησα ουσιαστικά για αλλοίωση των στοιχείων που προκύπτουν από τις υποθέσεις που έχουν ελεγχθεί και μίλησα ότι το να προσπαθούμε με αριθμητικά δεδομένα να θεμελιώσουμε επιχειρήματα ουσίας, αυτό δεν μπορεί να γίνει.
Τι είπε ο κύριος Υφυπουργός; Είπε ότι έγιναν τόσοι αριθμητικά έλεγχοι από το ΣΔΟΥ. Μα, η διαφορά μας με την Κυβέρνηση είναι σε αυτό ακριβώς το σημείο. 'Οτι αν θέλουμε πραγματικά να πατάξουμε τη φοροδιαφυγή δεν μπορούμε να μένουμε σε επιδερμικές παραβάσεις τυπικού χαρακτήρα, την έκδοση, δηλαδή, μιας απόδειξης από ένα παγωτατζίδικο και να αφήνουμε τη μεγάλη φοροδιαφυγή να κάνει τη δουλειά της.
Η ποσοτική, λοιπόν, παράθεση των στοιχείων από τον κύριο Υφυπουργό δεν εγγίζει το πραγματικό πρόβλημα της φοροδιαφυγής. Το ένα είναι αυτό. Το δεύτερο είναι με τους τακτικούς ελέγχους, μετά τα ΕΘΕΛ κλπ. Εγώ ευθέως, κύριε Υφυπουργέ -θα σας τα πω και σε επίπεδο κοινοβουλευτικού ελέγχου- σας λέω ότι το Εθνικό Ελεγκτικό Κέντρο έχει ένα και μόνο στόχο: Να ελέγχετε τα μεγάλα συμφέροντα και να τα πιέζετε για να κάνουν ορισμένα πράγματα που θέλετε να κάνουν.
Το δεύτερο στοιχείο που έχουν αυτά τα Ελεγκτικά Κέντρα είναι ότι με τον τρόπο που τα στελεχώνετε, με τους σημερινούς έστω ημιμαθείς ελεγκτές -το δέχονται οι ίδιοι, δεν το λέω εγώ- αποσαθρώνετε τον ελεγκτικό μηχανισμό του Υπουργείου Οικονομικών. Σε λίγο δεν θα μπορείτε να αναπαράγετε τον ελεγκτικό μηχανισμό με τα ΕΘΕΛ.
Και το τρίτον, ο βασικός στόχος που μπορεί και τον πιάνετε τώρα με τα Ελεγκτικά Κέντρα είναι το ότι βάζετε ως στόχευση για τα έσοδά σας τη βεβαίωση πάντα, όπως έχει τονισθεί και από τον κ. Τσοβόλα και άλλους ομιλητές, ανεξάρτητα αν θα τα εισπράξετε.
Με τη βεβαίωση εσείς κάνετε τη δουλειά σας. Εμφανίζετε τα ποσοστά ανεβασμένα, αλλά το τι εισπράττετε δεν σας ενδιαφέρει. Το "δεν σας ενδιαφέρει" το λέω με την καλή έννοια του όρου, κύριε Υφυπουργέ, δεν θέλω να σας προσβάλω με τη λέξη.
Ωστόσο όμως, αν κάνουμε μια ανάλυση των βεβαιώσεων από τον πίνακα που δώσατε εσείς, το 73% περίπου προέρχεται από έσοδα κρατικών οργανισμών και τραπεζών, δηλαδή το δημόσιο δίνει στον εαυτό του έσοδα. Ασφαλώς αυτό δεν είναι πάταξη της φοροδιαφυγής. Γνωρίζουμε όλοι μας πως ο Διοικητής της Εθνικής Τράπεζας ενέδωσε για να δώσει κάποιος φόρους για να εμφανίσετε τα αυξημένα ποσοστά. Στο τέλος-τέλος, τα πρόστιμα που βάζει το ΣΔΟΕ για τα πλαστά και εικονικά τιμολόγια, τα οποία καταλογίζονται στα ισόποσα -είναι υψηλά πράγματι- δεν εισπράττονται ποτέ. Αυτά έρχεσθε να ρυθμίσετε με μια ρύθμιση που κάνετε παρακάτω για ορισμένες περιπτώσεις.
Επομένως, οι βεβαιώσεις είναι από επιχειρήσεις του Οργανισμού Ανασυγκρότησης που ήταν ενταγμένες εκεί και δεν πρόκειται να εισπράξετε τίποτε, είναι από τις ΔΕΚΟ, όπως Ολυμπιακή κλπ., τα πρόστιμα είναι από τα εικονικά τιμολόγια και δεν πρόκειται να εισπραχθούν -εικονική πραγματικότητα δηλαδή- και επίσης τα πρόστιμα από τη μη ονομαστικοποίηση των μετοχών που ρυθμίζονται τώρα.
Θα σας πω και κάτι άλλο. Η προχειρότητα του Υπουργείου Οικονομικών -και δεν βαρύνει μόνο εσάς- είναι ότι νομοθετεί και λειτουργεί με έκδοση εγκυκλίων. Μετά κάνει, αν κάνει, την επικύρωση με νόμο.
Θα σας πω ένα συγκεκριμένο παράδειγμα. Στις τεχνικές εταιρείες, με εγκύκλιο του Υπουργείου Οικονομικών οι ελεγκτικές υπηρεσίες χαρακτηρίζουν ως μη εκπεστέα τα βιβλία, το κύρος δηλαδή των βιβλίων, έστω και αν είχαν πλαστά και εικονικά τιμολόγια. Είναι πρωτάκουστο αυτό. Βέβαια ο ελληνικός λαός δεν ξέρει τις λεπτομέρειες, γιατί δεν έχει την εξειδικευμένη γνώση, αλλά αυτά είναι πρωτόγνωρα. Αυτά συντηρούν τη διαφθορά στο Υπουργείο Οικονομικών, αυτά απαξιώνουν ουσιαστικά την αξιοπιστία του. Αν συνυπολογίσουμε και το TAXIS που ουσιαστικά δε λειτουργεί, αλλά απαξιώνεται συνεχώς από το πεπαλαιωμένο των μηχανημάτων και από την αδυναμία διασταύρωσης των στοιχείων και τη συμβατότητα όλων των λειτουργιών του, φαίνεται καθαρά ότι το Υπουργείο Οικονομικών τα επόμενα χρόνια θα αντιμετωπίσει τεράστια προβλήματα.
Μπορεί να μη σας ενδιαφέρει, γιατί μπορεί να μην είστε εσείς Κυβέρνηση, αλλά όμως τον ελληνικό λαό τον ενδιαφέρει και πρέπει να ενημερωθεί.
ΠΡΟΕΔΡΕΥΩΝ (Λουκάς Αποστολίδης): Ο κ.Ιντζές έχει το λόγο.
ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, έχω να κάνω την παρατήρηση ότι όταν η πρωτολογία είναι δέκα λεπτά, η δευτερολογία είναι πέντε λεπτά, γιατί μιλάμε για ενότητες. Γιατί μας δίνετε δύο ή τρία λεπτά; 
ΠΡΟΕΔΡΕΥΩΝ (Λουκάς Αποστολίδης): Κύριε Ιντζέ, θα είδατε ότι όσοι μίλησαν προηγούμενα, μίλησαν περίπου πεντέμισι λεπτά. Εγώ από τα τέσσερα λεπτά κτυπάω το κουδούνι. Μπορείτε να φθάσετε και εσείς στα πέντε λεπτά. 
ΑΝΑΣΤΑΣΙΟΣ ΙΝΤΖΕΣ: Ευχαριστώ.
Κύριε Πρόεδρε, θα ήθελα να πω στον παριστάμενο κύριο Υφυπουργό το εξής. Δεν αμφισβητήσαμε εμείς το μεγάλο αριθμό των ελέγχων που έγιναν από το ΣΔΟΕ και από τα άλλα κέντρα ελέγχου.
Ρώτησε ο κ. Τσοβόλας -και το επαναλαμβάνω και εγώ, καλόπιστα- πόσα εισεπράχθησαν από τα βεβαιωθέντα. Λέμε ότι πράγματι έκανε πολλή δουλειά και το ΣΔΟΕ και τα άλλα κέντρα ελέγχου και το κεντρικό. Από τα βεβαιωθέντα όμως και τα τελεσιδικήσαντα πόσα εισεπράχθησαν; Ρωτώ, γιατί ο κ. Παπαντωνίσου ισχυρίσθηκε ότι, επειδή υπάρχουν έλεγχοι, θα έχουμε και αύξηση των εσόδων. Εμείς είπατε, όχι. Η αύξηση των εσόδων οφείλεται στην ονομαστική αύξηση των εισοδημάτων και -αυτό που ισχυρίστηκε η Κυβέρνηση εμείς το δεχόμαστε- έχουμε και αύξηση του ΑΕΠ με ρυθμό 2,5% με 3%.
Ρωτάμε πάλι τον κύριο Υφυπουργό, μπορεί να μας πει πόσα εισεπράχθησαν; Τον αριθμό των ελέγχων δεν τον αμφισβητούμε, την εργατικότητα και την ένταση με την οποία εργάζονται οι ελεγκτικοί μηχανισμοί του Υπουργείου τα δεχόμαστε εκ των προτέρων. Αυτή είναι μια παρατήρηση.
Η δεύτερη παρατήρηση, κύριε Πρόεδρε -και θέλω να επιμείνω σ'αυτό το σημείο- είναι αυτό που αναφέρεται στον τρόπο φορολόγησης των προσωπικών εταιρειών. Και οι προσωπικές εταιρείες υπάγονται στις μικρομεσαίες επιχειρήσεις. Πολλάκις έχουμε ισχυρισθεί όλοι εδώ μέσα -και έτσι είναιότι οι μικρομεσαίοι είναι ο παραγωγικός κορμός, ο κατ' εξοχήν ελληνικός, -100% ελληνικά κεφάλαια, κεφάλαια του κράτους μας- ο παραγωγικός μας ιστός.
Με τη μείωση των φορολογικών συντελεστών σε δύο δόσεις από τριάντα πέντε σε είκοσι πέντε δεν θεραπεύεται το κακό που έγινε το 1992 από τη Νέα Δημοκρατία και το οποίο συνεχίζει να το εφαρμόζει και το ΠΑ.ΣΟ.Κ., καίτοι τότε ως αντιπολίτευση είχε υποσχεθεί ότι θα το καταργήσει. Και η μεν Νέα Δημοκρατία που το θέσπισε αναγνώρισε ότι ήταν κακός χειρισμός και αυτό είναι προς τιμήν της και το ΠΑ.ΣΟ.Κ., ενώ πρέπει να το καταργήσει, απλώς το μειώνει. Αυτή είναι η δεύτερη παρατήρηση που έχω να κάνω.
Η τρίτη παρατήρηση είναι ότι έγινε πολλή συζήτηση για το αφορολόγητο. Θυμάμαι μια συζήτηση που είχαμε με τον κύριο Υφυπουργό πέρσι, που είπε χαριτολογώντας ότι, κύριε Ιντζέ, το χαρτόσημο από πενήντα δραχμές έγινε εκατό δραχμές. Διπλασιάστηκε, γιατί είναι και ο πληθωρισμός. Και του είπα: συμφωνώ απολύτως, κύριε Υφυπουργέ, αλλά ο πληθωρισμός δεν αναφέρεται μόνο στο τέλος χαρτοσήμου, αναφέρεται και στο αφορολόγητο, με την ίδια αναλογία τουλάχιστον. Εάν, λοιπόν, θέλαμε να ελαφρύνουμε τα χαμηλά εισοδηματικώς κοινωνικά στρώματα, θα έπρεπε τουλάχιστον να διπλασιάσουμε το αφορολόγητο. Και από χίλια εξακόσια που είναι για το 1999, το τρέχον έτος, να πάει στις τρεις χιλιάδες. Να υπήρχε μία προσέγγιση φορολογικής δικαιοσύνης.
Και το τελευταίο, κύριε Πρόεδρε, είναι το θέμα των πολυτέκνων. Είπα και στην επί της αρχής ομιλία μου ότι το δημογραφικό πρόβλημα στην Ελλάδα είναι οξύτατο. Ο ελληνικός λαός είναι ο πιο γηρασμένος λαός της Ευρώπης. Δεν θεραπεύουμε με τέτοια ημίμετρα. Γενναία μέτρα θέλει. Πόσοι είναι οι πολύτεκνοι και τι ζημιά θα έχει ο κρατικός προϋπολογισμός από το να τους απαλλάξει; Τα οφέλη θα είναι πολλαπλάσια και εθνικά και οικονομικά. 'Εχουμε το θλιβερό φαινόμενο να έχουμε εισαγωγή λαθρομεταναστών με την ανοχή και μη, για να καλύψουμε το έλλειμμα το δημογραφικό της χώρας μας. Και αυτό ισχύει για την Ελλάδα όλη και για τα νησιά και τις παραμεθόριες περιοχές. Εκεί είναι μέχρι τραγικό και εθνικά επιζήμιο και κάνουμε έκκληση να προσπαθήσει ο κύριος Υπουργός, με τη διάθεση που έδειξε ότι έχει, να βοηθήσει περισσότερο τους πολύτεκνους. Είναι εθνική ανάγκη. Είναι θέμα επιβίωσης.
ΠΡΟΕΔΡΕΥΩΝ (Λουκάς Αποστολίδης): Ο κ. Σπυριούνης έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ: Το σύνολο της Βουλής νομίζω αντικρίζεται και στη δική σας ευαισθησία. 'Ισως ακόμα οι οικονομικοί όροι δεν έχουν ωριμάσει ακόμη και βαθύτερα δεν έχει εξετασθεί το θέμα για τους πολύτεκνους. Το δημογραφικό πρέπει να μας απασχολήσει συναινετικά και πατριωτικά όλους μαζί και να στηρίξουμε μια κυβερνητική απόφαση αύριο-μεθαύριο για τη λύση αυτού του προβλήματος ισοβίως.
Το δεύτερο που ήθελα να πω ήταν μία ωραία πρόταση που έκανε ο κ. Λεβογιάννης, για την απαλλαγή υπαλλήλων που υπηρετούν. Τεκμαίρεται, κύριε Πρόεδρε, αλλά θεώρησα ότι έπρεπε να το πω -το τεκμήριο πιθανόν να είναι μαχητό- τεκμαίρεται ότι η πρόταση περιλαμβάνει και τους στρατιωτικούς υπαλλήλους που υπηρετούν στα αντίστοιχα νησιά, γιατί και αυτοί είναι υπάλληλοι με την ευρεία του όρου έννοια και αυτοί υφίστανται όλες τις συνέπειες της εκεί θητείας. Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, έχετε να κάνετε καμία παρατήρηση; 
ΓΕΩΡΓΙΟΣ ΔΡΥΣ (Υφυπουργός Οικονομικών): 'Οχι, κύριε Πρόεδρε.
ΠΡΟΕΔΡΕΥΩΝ (Λουκάς Αποστολίδης): Κηρύσσεται περαιωμένη η συζήτηση επί της ενότητας των άρθρων 1 έως 5.
Ερωτάται το Σώμα: Γίνεται δεκτό το άρθρο 1, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΑΔΑΜ ΡΕΓΚΟΥΖΑΣ: Κατά πλειοψηφία. 
ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 1 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Σώμα: Γίνεται δεκτό το άρθρο 2, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΔΑΜ ΡΕΓΚΟΥΖΑΣ: Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 2 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Σώμα: Γίνεται δεκτό το άρθρο 3, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΔΑΜ ΡΕΓΚΟΥΖΑΣ: Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 3 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Σώμα: Γίνεται δεκτό το άρθρο 4, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΔΑΜ ΡΕΓΚΟΥΖΑΣ: Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 4 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Σώμα: Γίνεται δεκτό το άρθρο 5, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΔΑΜ ΡΕΓΚΟΥΖΑΣ: Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 5 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Εισερχόμαστε στη συζήτηση της δεύτερης ενότητας των άρθρων από 6 έως και 9.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, με συγχωρείτε.
ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριοι συνάδελφοι. Το διαδικαστικό θέμα εξαντλήθηκε. Ο κ. Ζαφειρόπουλος πήγε και είδε τον κύριο Πρόεδρο. Μην αρχίσουμε πάλι τα ίδια. Δεν υπάρχει περίπτωση να σταματήσουμε.
Το λόγο έχει ο κ. Θάνος.
ΔΗΜΗΤΡΙΟΣ ΘΑΝΟΣ: Κύριε Πρόεδρε, σ' αυτήν την ενότητα των άρθρων περιλαμβάνονται ρυθμίσεις οι οποίες αποτελούν σημαντικό βήμα στην κατεύθυνση της κοινωνικής και φορολογικής δικαιοσύνης, αλλά επίσης απλοποιούν και διευκολύνουν τις φορολογικές διαδικασίες για τους φορολογουμένους και τις υπηρεσίες.
Πιο συγκεκριμένα, τα άρθρα 6 και 7 αναφέρονται στην κατάργηση των αντικειμενικών κριτηρίων και τον προσδιορισμό του εισοδήματος με λογιστικό και εξωλογιστικό τρόπο. Η εφαρμογή των αντικειμενικών κριτηρίων ήταν μια καινοτομία σημαντική και ένας άθλος μαζί. Τα αντικειμενικά κριτήρια είχαν εισαχθεί στη χώρα μας το 1994 και μάλιστα μπροστά στο δημοσιονομικό αδιέξοδο το οποίο αντιμετώπιζε τότε η χώρα μας. 'Ηταν ένα νομοσχέδιο φορολογικής δικαιοσύνης με την έννοια ότι προσδιόριζε ένα ελάχιστο εισόδημα για εκατοντάδες επαγγέλματα με μεγάλες διαφοροποιήσεις μεταξύ τους και έθεσε τέρμα σ' αυτό που συνέβαινε μέχρι τότε, δηλαδή ολόκληρες τάξεις να φοροδιαφεύγουν κατά τρόπο σκανδαλώδη, προκλητικό, άδικο και αντισυνταγματικό. Με το σύστημα αυτό βέβαια παραβιάζεται η αρχή της φορολογικής ισότητας για τους πολίτες των κλάδων που αφορά. Τα αντικειμενικά κριτήρια ήταν ένα σύστημα δίκαιης κατανομής του συνολικού οικονομικού βάρους, μέσα όμως από ένα υποσύνολο διαφοροποιήσεων που ενσωματώνει αδικίες, γιατί ομαδοποιεί υποκειμενικές καταστάσεις και τις υπάγει σε κάποια γενικά κριτήρια, τα οποία πολλές φορές λειτουργούν ισοπεδωτικά.
Η κατάργηση των αντικειμενικών κριτηρίων αποτελεί παλιά δέσμευση τόσο της πολιτικής ηγεσίας του Υπουργείου Οικονομικών όσο και του ίδιου του Πρωθυπουργού. Εκτός αυτού δε, αποτελεί πάγιο αίτημα των μικρομεσαίων επιχειρήσεων και των ελεύθερων επαγγελματιών.
Σήμερα με την εισαγωγή του TAXIS και όλων των συστημάτων διασταύρωσης των στοιχείων, με τη λειτουργία του εθνικού και των περιφερειακών ελεγκτικών κέντρων, που με συστηματικό τρόπο διενεργούν τον έλεγχο και ασφαλώς με τη λειτουργία του Σώματος Δίωξης Οικονομικού Εγκλήματος, εξασφαλίζεται η περιστολή της φοροδιαφυγής και η επιτυχία του νέου συστήματος.
Στο άρθρο 6 επίσης καθιερώνεται μέθοδος ελέγχου του ΦΠΑ ανά τριετία, βάσει των αγορών της τριετίας, τις δαπάνες της επιχείρησης, τις αποσβέσεις κλπ.
Με την παράγραφο 5 διατηρείται ο ειδικός τρόπος προσδιορισμού του καθαρού εισοδήματος των επιχειρήσεων που εκμεταλλεύονται επιβατηγά και φορτηγά αυτοκίνητα Δ.Χ., με τη διαφοροποίηση ότι και το οικονομικό έτος 2002 δεν λαμβάνονται υπόψη για την επιβολή του φόρου εισοδήματος τα καθαρά κέρδη των επιχειρήσεων αυτών, που προκύπτουν από τα τηρούμενα βιβλία και στοιχεία, αλλά μόνο τα κέρδη που προσδιορίζονται τεκμαρτά.
Με τις παραγράφους 6, 7 και 8 αυτού του άρθρου, που αντικαθίστανται, επιβάλλεται κατ' αποκοπήν ποσό φόρου εισοδήματος, με το οποίο εξαντλείται η φορολογική υποχρέωση στις επιχειρήσεις που εκμεταλλεύονται ενοικιαζόμενα δωμάτια, διαμερίσματα και κάμπινγκ.
Θα ήθελα να προτείνω -και απ' ό,τι άκουσα το κάνετε αποδεκτό- οι επιχειρήσεις που εκμεταλλεύονται μέχρι επτά δωμάτια να μπορούν να ζητήσουν την απαλλαγή τους από την υποχρεωτική τήρηση βιβλίων και στοιχείων του Κώδικα Βιβλίων και Στοιχείων και το ποσό του φόρου να προσαυξάνεται κατά 15%, επειδή ακριβώς είναι μικρές και οικογενειακές επιχειρήσεις, χωρίς μεγάλα έσοδα, με εποχιακή λειτουργία και χωρίς τη δυνατότητα λογιστικής παρακολούθησης.
Στο άρθρο 7 το καθαρό εισόδημα όλων των ελεύθερων επαγγελματιών προτείνεται να μην μπορεί να είναι μικρότερο απ' αυτό που προσδιορίζεται εξωλογιστικά με τη χρήση μοναδικού συντελεστή καθαρού κέρδους επί των ακαθαρίστων εσόδων. Και αυτό γιατί ο μοναδικός συντελεστής καθαρού κέρδους εκφράζει την καθαρή απόδοση του επαγγέλματος σε σχέση με τα ακαθάριστα έσοδα.
(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) Για να αποφεύγονται ακραίες περιπτώσεις, λαμβάνεται πρόνοια ώστε ο πρσδιορισμός του εισοδήματος με τη χρήση συντελεστή εφαρμόζεται μόνο για τους ελεύθερους επαγγελματίες που αποκτούν έσοδα μέχρι 4 εκατομμύρια.
Με τις παραγράφους 2 και 3, προτείνεται, ειδικά για τα ελεύθερα επαγγέλματα του γιατρού, οδοντίατρου, κτηνίατρου, ψυχολόγου, φυσικοθεραπευτή, οικονομολόγου, συμβούλου επιχειρήσεων, λογιστού ή φοροτέχνη και αναλυτή-προγραμματιστή, εκτός από τα αναφερόμενα στην προηγούμενη παράγραφο, να εφαρμόζεται επιπλέον το κριτήριο για τις βασικές του δαπάνες. Σ' αυτό το κριτήριο, όπως και στις εμπορικές επιχειρήσεις, προτείνεται να λαμβάνονται υπόψη ορισμένες δαπάνες, βασικές, για την άσκηση του επαγγέλματός τους, που μετατρέπονται σε καθαρό εισόδημα, με βάση συντελεστές απόδοσης που εξαρτώνται από τους μοναδικούς συντελεστές καθαρού κέρδους.
Θα ήθελα στο σημείο αυτό, κύριε Υπουργέ, να προτείνω να επανεξετάσετε την προσαύξηση του 40% επί των δαπανών για τους ορθοδοντικούς, αφού οι ορθοδοντικοί, ως επάγγελμα δεν είναι κατοχυρωμένοι και σαν ειδικότητα. Ο κάθε γενικός οδοντίατρος, χωρίς ειδικότητα, έχει νομικά το δικαίωμα να ασκεί την ορθοδοντική, ανταγωνιζόμενος τους ειδικούς ορθοδοντικούς.
Στην παράγραφο 4, για λόγους κοινωνικής πρόνοιας, προβλέπεται ότι το κριτήριο δαπανών αυτού του άρθρου δεν εφαρμόζεται για άτομα ηλικίας πάνω από εξήντα πέντε ετών που ασκούν το επάγγελμα για μία συνεχή δεκαετία, πριν από την συμπλήρωση αυτού του ορίου ηλικίας, καθώς και τους τυφλούς ή ανάπηρους με αναπηρία από 80% και πάνω.
Τέλος, θα ήθελα, κύριε Υπουργέ, να εξετάσετε θετικά τα αιτήματα των δικηγόρων, τα οποία κινούνται, πιστεύω, στην κατεύθυνση του δικαιότερου και ακριβέστερου προσδιορισμού του εισοδήματος του κλάδου αυτού.
Στο άρθρο 8 καταργείται η απαλλαγή από το ΦΠΑ των αγαθών που παραδίδονται από το ΚΑΕ, που λειτουργούν σε αεροδρόμια, λιμάνια κλπ., λόγω λήξης προθεσμίας που προβλεπόταν από την έκτη οδηγία.
Στο άρθρο 9 απαλλάσσονται οι αγρότες και οι αγροτικές εκμεταλλεύσεις από την υποχρέωση τήρησης ημερολογίου μεταφοράς. Αυξάνονται τα όρια ακαθάριστων εσόδων των απαλλασσομένων επιτηδευματιών φυσικών προσώπων από την τήρηση βιβλίων, την έκδοση αποδείξεων λιανικής πώλησης και παροχής υπηρεσιών για τους πωλούντες αγαθά από 1,8 εκατομμύρια σε 2,5 εκατομμύρια και για όσους παρέχουν υπηρεσία από εξακόσιες χιλιάδες σε ένα εκατομμύριο, αυξάνονται τα όρια τήρησης σύνταξης σε κατηγορίες βιβλίων ως εξής: Το όριο των 18 εκατομμυρίων της α' κατηγορίας αυξάνεται σε 25 εκατομμύρια, της β' από 250 εκατομμύρια σε 300 εκατομμύρια. Επίσης, για τους τηρούντες βιβλία β' κατηγορίας καθορίζεται όριο 25 εκατομμυρίων ακαθαρίστων εσόδων.
Τα παραπάνω, λοιπόν, είναι αναγκαία, γιατί αφορούν επιχειρήσεις μικρού μεγέθους και οικονομικού αποτελέσματος χωρίς πρόσβαση στο χρηματοπιστωτικό σύστημα.
Τέλος, επιμηκύνεται ο χρόνος ενημέρωσης των βιβλίων όλων των κατηγοριών από δεκαπέντε μέρες, που είναι σήμερα, σε σαράντα πέντε ημέρες. Προτείνω την ψήφιση των άρθρων της ενότητας αυτής. Ευχαριστώ. 
ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο. 
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, κύριοι συνάδελφοι, κατά τη χθεσινή συζήτηση ετέθη το θέμα του τρόπου φορολογίας των δικηγόρων. Μετά από αρκετές συζητήσεις που κάναμε με τους δικηγόρους, καταλήξαμε σε μία πρόταση, η οποία αποτελεί κοινό τόπο για το Υπουργείο Οικονομικών και τους δικηγόρους. Ουσιαστικά επέρχεται μία σημαντική βελτίωση στο υπάρχον σήμερα φορολογικό σύστημα και αυτό που πρότεινε το Υπουργείο Οικονομικών είναι ήδη διατυπωμένο γραπτά, το έχω ετοιμάσει. Παρακαλώ, να μοιραστεί, έτσι ώστε να γνωρίζετε και εσείς...
ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, σας παρακαλώ να διαβάσετε τις τροποποιήσεις, για να καταχωρισθούν στα Πρακτικά.
ΓΕΩΡΓΙΟΣ ΔΡΥΣ (Υφυπουργός Οικονομικών): Να τις διαβάσω για την ανάγκη των Πρακτικών.
ΠΡΟΕΔΡΕΥΩΝ (Νικόλαος Κατσαρός): Μάλιστα.
ΓΕΩΡΓΙΟΣ ΔΡΥΣ (Υφυπουργός Οικονομικών): Τροποποιήσεις στο άρθρο 7 του σχεδίου νόμου "Απλοποιήσεις και ελαφρύνσεις στη φορολογία εισοδήματος και άλλες διατάξεις": 1. Στην αρχή του κειμένου του άρθρου αυτού και πριν από τις λέξεις "Το άρθρο 51 του ν. 2238/1994 ..." τίθεται ο αριθμός 1 ως παράγραφος.
2. Απαλείφεται η παράγραφος 5 του αντικαθιστώμενου άρθρου 51 του ν. 2238/1994 και οι επόμενες παράγραφοι 6, 7, 8, 9 και 10 αναριθμούνται σε 5, 6, 7, 8 και 9.
3. Λόγω της απάλειψης της πιο πάνω παραγράφου 5, επέρχονται και οι ακόλουθες τροποποιήσεις: α. Στην παράγραφο 4 η φράση του πρώτου εδαφίου "Οι διατάξεις των παραγράφων 2 και 5 ..." τροποποιείται σε "Οι διατάξεις της παραγράφου 2...". Επίσης, η φράση του δεύτερου εδαφίου "Επίσης οι διατάξεις των παραγράφων 2 και 5 ..." τροποποιείται σε "Επίσης οι διατάξεις της παραγράφου 2 ..." αφού η προηγούμενη παράγραφος έχει διαγραφεί.
β. Στην παράγραφο 6, που αναριθμείται σε 5, η φράση του πρώτου εδαφίου "Για την εφαρμογή των παραγράφων 2 και 5 ..." τροποποιείται σε "Για την εφαρμογή της παραγράφου 2 ...".
γ. Στην παράγραφο 8, που αναριθμείται σε 7, η φράση του πρώτου εδαφίου "Στους υπόχρεους των παραγράφων 2, 5 και 7 ..." τροποποιείται σε "Στους υπόχρεους των παραγράφων 2 και 6 ...".
δ. Στην παράγραφο 10, που αναριθμείται σε 9, η φράση της περίπτωσης α' "... των περιουσιακών στοιχείων της παραγράφου 8 ..." τροποποιείται σε "... των περιουσιακών στοιχείων της παραγράφου 7 ...".
4. Στο τέλος του άρθρου αυτού προστίθενται παράγραφοι 2 έως και 9, που έχουν ως εξής -και αυτός είναι ο νέος τρόπος φορολογίας, τον οποίο σας αναγιγνώσκω.
"2. Για τις παραστάσεις των δικηγόρων ενώπιον των δικαστηρίων, για τη σύμπραξή τους σε εξώδικες ενέργειες και συμβάσεις, όπως προβλέπουν οι οικείες διατάξεις, καθώς και για κάθε άλλη νομική υπηρεσία που παρέχουν αυτοί στον εντολέα τους, καθορίζεται το μήνα Δεκέμβριο κάθε δεύτερου έτους με κοινή απόφαση των Υπουργών Οικονομικών και Δικαιοσύνης, που δημοσιεύεται στην Εφημερίδα της Κυβερνήσεως ύστερα από γνώμη της ολομέλειας των προέδρων των δικηγορικών συλλόγων της χώρας, η ελάχιστη αμοιβή, ενιαία για όλους τους δικηγορικούς συλλόγους της χώρας. Η απόφαση αυτή μπορεί να εκδίδεται και χωρίς τη γνώμη της ολομέλειας των προέδρων των δικηγορικών συλλόγων της χώρας, αν παρέλθει άπρακτη η προθεσμία δύο (2) μηνών από τότε που θα ζητηθεί αυτή με έγγραφο του Υπουργείου Δικαιοσύνης.
3. Η ελάχιστη αμοιβή που προβλέπεται από την απόφαση της προηγούμενης παραγράφου προεισπράττεται από τον οικείο δικηγορικό σύλλογο με τετραπλότυπο γραμμάτιο. Οι δικηγορικοί σύλλογοι υποχρεούνται να ενεργούν παρακράτηση φόρου εισοδήματος με συντελεστή δεκαπέντε τοις εκατό (15%) στο ακαθάριστο ποσό των αμοιβών που αναγράφονται στο τετραπλότυπο γραμμάτιο".
ΝΙΚΟΛΑΟΣ ΓΚΑΤΖΗΣ: Παρακράτηση είναι αυτή; 
ΓΕΩΡΓΙΟΣ ΔΡΥΣ (Υφυπουργός Οικονομικών): Παρακράτηση.
"Εξαιρούνται από αυτήν την υποχρέωση παρακράτησης φόρου: α) Οι αμοιβές για παραστάσεις καθώς και για κάθε άλλη νομική υπηρεσία που παρέχουν δικηγόροι οι οποίοι συνδέονται με τον εντολέα τους με σύμβαση έμμισθης εντολής και αμείβονται με πάγια αντιμισθία.
β) Οι αμοιβές στις περιπτώσεις των εργατικών και αυτοκινητικών υποθέσεων, όπου ο δικηγόρος αμείβεται με εργολαβικό συμβόλαιο, εφόσον υποβάλλει αντίγραφο του συμβολαίου αυτού στην αρμόδια δημόσια οικονομική υπηρεσία. Το δημόσιο, τα νομικά πρόσωπα δημοσίου δικαίου, οι δημόσιες επιχειρήσεις και οργανισμοί κοινής ωφελείας, οι οργανισμοί τοπικής αυτοδιοίκησης και τα νομικά πρόσωπα ιδιωτικού δικαίου υποχρεούνται να παρακρατούν φόρο εισοδήματος με συντελεστή δεκαπέντε τοις εκατό 15% επί της αμοιβής του δικηγόρου.
4. Ομοίως παρακρατείται φόρος εισοδήματος με συντελεστή δεκαπέντε τοις εκατό 15% επί οποιουδήποτε ποσού εισπράττει ως μέρισμα ο δικηγόρος από το δικηγορικό σύλλογο ή από ταμείο συνεργασίας ή διανεμητικό λογαριασμό οποιασδήποτε νομικής μορφής.
5. Εάν ο εντολέας για υποθέσεις που αναθέτει σε δικηγόρο υποχρεούται κατά το νόμο να προβεί σε παρακράτηση φόρου, οι διατάξεις του άρθρου 58 του ν. 2238/1994 εφαρμόζονται μετά την αφαίρεση της ελάχιστης αμοιβής που αναγράφεται στο οικείο γραμμάτιο είσπραξης από το ακαθάριστο ποσό που δικαιούται ο δικηγόρος.
6. Για την απόδοση του φόρου που παρακρατήθηκε από τους δικηγορικούς συλλόγους εφαρμόζονται ανάλογα οι διατάξεις του άρθρου 59 του ν.2238/1994 και την ευθύνη για την απόδοση αυτή φέρει ο πρόεδρος του οικείου δικηγορικού συλλόγου. Για την απόδοση του φόρου που παρακρατήθηκε από τους υπόχρεους της περίπτωσης β' της παραγράφου 3 του παρόντος άρθρου εφαρμόζονται ανάλογα οι διατάξεις του άρθρου 60 του ν. 2238/1994. Μαζί με την οικεία δήλωση απόδοσης του παρακρατούμενου φόρου του προηγούμενου εδαφίου γνωστοποιείται στην αρμόδια δημόσια οικονομική υπηρεσία και αντίγραφο της απόφασης του δικαστηρίου.
7. Με αποφάσεις των Υπουργών Οικονομικών και Δικαιοσύνης, κοινές κατά περίπτωση, ρυθμίζεται κάθε αναγκαία λεπτομέρεια για την εφαρμογή των διατάξεων των προηγουμένων παραγράφων 2 έως και 6.
8. Οι διατάξεις των παραγράφων 3 έως και 6 του παρόντος άρθρου ισχύουν από την 1η του επόμενου μήνα από τη δημοσίευση της υπουργικής απόφασης που ορίζεται στην παράγραφο 2 και από την ίδια ημερομηνία καταργούνται οι διατάξεις του άρθρου 64 του ν.2065/1992 (Φ.Ε.Κ. 113Α')." Και τώρα το μεταβατικό: "9. Ειδικά, για τη διαχειριστική περίοδο 1999," -που προφανώς δεν μπορούσε να εφαρμοσθεί αυτή η διάταξη για ένα έτος που ήδη έχουν παρέλθει οι δέκα πρώτοι μήνες- "για το ελευθέριο επάγγελμα του δικηγόρου το καθαρό εισόδημα που προκύπτει σύμφωνα με την παράγραφο 1 του άρθρου 51 του ν.2238/1994, που αντικαθίσταται με το άρθρο 7 του παρόντος νόμου, δεν μπορεί να είναι μικρότερο από το ελάχιστο ποσό καθαρού εισοδήματος, όπως αυτό προσδιοριζόταν από τις διατάξεις του άρθρου 51 του ν. 2238/1994 που ίσχυαν πριν από την αντικατάστασή του με το άρθρο 7 του παρόντος.
Για την εφαρμογή της παραγράφου αυτής ως επαγγελματική αμοιβή λαμβάνεται το ποσό των δύο εκατομμυρίων πεντακοσίων χιλιάδων (2.500.000) δραχμών, ως δε συντελεστής μισθωτής αξίας το ποσοστό οκτώμισι τοις εκατό (8,5%) και ως τιμή ζώνης λαμβάνεται αυτή που ίσχυε την 1-1-1995." Παρακαλώ, να φωτοτυπηθεί το κείμενο και να διανεμηθεί στους κυρίους Βουλευτές.
(Στο σημείο αυτό ο Υφυπουργός Οικονομικών κ. Γεώργιος Δρυς καταθέτει για τα Πρακτικά το προαναφερθέν έγγραφο, το οποίο έχει ως εξής: ΤΡΟΠΟΠΟΙΗΣΕΙΣ "Στο άρθρο 7 του Σχεδίου Νόμου "Απλοποιήσεις και ελαφρύνσεις στη φορολογία εισοδήματος και άλλες διατάξεις": 1. Στην αρχή του κειμένου του άρθρου αυτού και πριν από τις λέξεις "Το άρθρο 51 του ν. 2238/1994...." τίθεται ο αριθμός 1 ως παράγραφος.
2. Απαλείφεται η παράγραφος 5 του αντικαθιστώμενου άρθρου 51 του ν. 2238/1994 και οι επόμενες παράγραφοι 6, 7, 8, 9 και 10 αναριθμούνται, σε 5, 6, 7, 8, και 9.
3. Λόγω της απάλειψης της πιο πάνω παραγράφου 5 επέρχονται και οι ακόλουθες τροποιήσεις: α. Στην παράγραφο 4 η φράση του πρώτου εδαφίου "Οι διατάξεις των παραγράφων 2 και 5..." τροποποιείται σε "Οι διατάξεις της παραγράφου 2...". Επίσης η φράση του δεύτερου εδαφίου. "Επίσης οι διατάξεις των παραγράφων 2 και 5..." τροποποιείται σε "Επίσης οι διατάξεις της παραγράφου 2...".
β. Στην παράγραφο 6, που αναριθμείται σε 5, η φράση του πρώτου εδαφίου "Για την εφαρμογή των παραγράφων 2 και 5..." τροποποιείται σε "Για την εφαρμογή της παραγράφου 2....".
γ. Στην παράγραφο 8, που αναριθμείται σε 7, η φράση του πρώτου εδαφίου "Στους υπόχρεους των παραγράφων 2,5 και 7 ...." τροποποιείται σε "Στους υπόχρεους των παραγράφων 2 και 6...".
δ. Στην παράγραφο 10, που αναριθμείται σε 9, η φράση της περίπτωσης α' ".... των περιουσιακών στοιχείων της παραγράφου 8..." τροποποιείται σε ".... των περιουσιακών στοιχείων της παραγράφου 7....".
4. Στο τέλος του άρθρου αυτού προστίθενται παράγραφοι 2 έως και 9, που έχουν ως εξής: "2. Για τις παραστάσεις των δικηγόρων ενώπιον των δικαστηρίων, για τη σύμπραξή τους σε εξώδικες ενέργειες και συμβάσεις, όπως προβλέπουν οι οικείες διατάξεις, καθώς και για κάθε άλλη νομική υπηρεσία που παρέχουν αυτοί στον εντολέα τους καθορίζεται το μήνα Δεκέμβριο κάθε δεύτερου έτους, με κοινή απόφαση των Υπουργών Οικονομικών και Δικαιοσύνης που δημοσιεύεται στην Εφημερίδα της Κυβερνήσεως ύστερα από γνώμη της Ολομέλειας των προέδρων των δικηγορικών συλλόγων της Ελλάδας ελάχιστη αμοιβή, ενιαία για όλους τους δικηγορικούς συλλόγους της Χώρας. Η απόφαση αυτή μπορεί να εκδίδεται και χωρίς τη γνώμη της Ολομέλειας των προέδρων των δικηγορικών συλλόγων της χώρας, αν παρέλθει άπρακτη προθεσμία δύο (2) μηνών από τότε που θα ζητηθεί αυτή με έγγραφο του Υπουργείου Δικαιοσύνης. 3. Η ελάχιστη αμοιβή που προβλέπεται από την απόφαση της προηγούμενης παραγράφου, προεισπράττεται από τον οικείο δικηγορικό σύλλογο με τετραπλότυπο γραμμάτιο. Οι δικηγορικοί σύλλογοι υποχρεούνται να ενεργούν παρακράτηση φόρου εισοδήματος με συντελεστή δεκαπέντε τοις εκατό (15%) στο ακαθάριστο ποσό των αμοιβών που αναγράφονται στο τετραπλότυπο γραμμάτιο.
Εξαιρούνται από αυτήν την υποχρέωση παρακράτησης φόρου: α) Οι αμοιβές για παραστάσεις καθώς και για κάθε άλλη νομική υπηρεσία που παρέχουν δικηγόροι οι οποίοι συνδέονται με τον εντολέα τους με σύμβαση έμμισθης εντολής και αμείβονται με πάγια αντιμισθία.
β) Οι αμοιβές στις περιπτώσεις των εργατικών και αυτοκινητικών υποθέσεων, όπου οι δικηγόρος αμείβεται με εργολαβικό συμβόλαιο, εφόσον υποβάλλει αντίγραφο του συμβολαίου αυτού στην αρμόδια δημόσια οικονομική υπηρεσία. Το Δημόσιο, τα νομικά πρόσωπα δημοσίου δικαίου, οι δημόσιες επιχειρήσεις και οργανισμοί κοινής ωφελείας, οι οργανισμοί τοπικής αυτοδιοίκησης και τα νομικά πρόσωπα ιδιωτικού δικαίου υποχρεούνται να παρακρατούν φόρο εισοδήματος με συντελεστή δεκαπέντε τοις εκατό (15%) επί της αμοιβής του δικηγόρου.
4. Ομοίως, παρακρατείται φόρος εισοδήματος με συντελεστή δεκαπέντε τοις εκατό (15%) επί οποιουδήποτε ποσού εισπράττει ως μέρισμα ο δικηγόρος από το δικηγορικό σύλλογο ή από ταμείο συνεργασίας ή διανεμητικό λογαριασμό οποιασδήποτε νομικής μορφής.
5. Αν ο εντολέας για υποθέσεις που αναθέτει σε δικηγόρο υποχρεούται κατά νόμο να προβεί σε παρακράτηση φόρου, οι διατάξεις του άρθρου 58 του ν. 2238/19994 εφαρμόζονται μετά την αφαίρεση της ελάχιστης αμοιβής που αναγράφεται στο οικείο γραμμάτιο είσπραξης από το ακαθάριστο ποσό που δικαιούται ο δικηγόρος.
6. Για την απόδοση του φόρου που παρακρατήθηκε από τους δικηγορικούς συλλόγους εφαρμόζονται ανάλογα οι διατάξεις του άρθρου 59 του ν. 2238/1994 και την ευθύνη για την απόδοση αυτή φέρει ο πρόεδρος του οικείου δικηγορικού συλλόγου. Για την απόδοση του φόρου που παρακρατήθηκε από τους υπόχρεους της περίπτωσης β' της παραγράφου 3 του παρόντος άρθρου εφαρμόζονται ανάλογα οι διατάξεις του άρθρου 60 του ν. 2238/1994. Μαζί με την οικεία δήλωση απόδοσης του παρακρατούμενου φόρου του προηγούμενου εδαφίου γνωστοποιείται στην αρμόδια δημόσια οικονομική υπηρεσία και αντίγραφο της απόφασης του δικαστηρίου.
7. Με αποφάσεις των Υπουργών Οικονομικών και Δικαιοσύνης, κοινές κατά περίπτωση, ρυθμίζεται κάθε αναγκαία λεπτομέρεια για την εφαρμογή των διατάξεων των προηγούμενων παραγράφων 2 έως και 6.
8. Οι διατάξεις των παραγράφων 3 έως και 6 του παρόντος άρθρου ισχύουν από την 1η του επόμενου μήνα από τη δημοσίευση της υπουργικής απόφασης που ορίζεται στην παράγραφο 2 και από την ίδια ημερομηνία καταργούνται οι διατάξεις του άρθρου 64 του ν. 2065/1992 (Φ.Ε.Κ. 113 Α'). 9. Ειδικά για τη διαχειριστική περίοδο 1999, για το ελεύθερο επάγγελμα του δικηγόρου το καθαρό εισόδημα που προκύπτει σύμφωνα με την παράγραφο 1 του άρθρου 51 του ν. 2238/1994, που αντικαθίσταται με το άρθρο 7 του παρόντος νόμου, δεν μπορεί να είναι μικρότερο από το ελάχιστο ποσό καθαρού εισοδήματος όπως αυτό προσδιοριζόταν από τις διατάξεις του άρθρου 51 του ν. 2238/1994 που ίσχυαν πριν από την αντικατάστασή του με το άρθρο 7 του παρόντος.
Για την εφαρμογή της παραγράφου αυτής, ως επαγγελματική αμοιβή λαμβάνεται το ποσό των δύο εκατομμυρίων πεντακοσίων χιλιάδων (2.500.000) δραχμών, ως συντελεστής μισθωτικής αξίας το ποσοστό οκτώμισι τοις εκατό (8,5%) και ως τιμή ζώνης λαμβάνεται αυτή που ίσχυε με την 1-1-1995.""). 
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Χρειάζονται κάποιες εξηγήσεις, κύριε Υφυπουργέ.
ΓΕΩΡΓΙΟΣ ΔΡΥΣ (Υφυπουργός Οικονομικών): Στη διάθεσή σας, κύριε Ζαφειρόπουλε.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, το λόγο επί του Κανονισμού.
ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Γκατζή, έχετε το λόγο. 
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, αυτό το άρθρο 7, έτσι όπως έχει τροποποιηθεί, δεν είναι δυνατόν να το κουβεντιάσουμε σήμερα. Τουλάχιστον, εγώ δεν είμαι έτοιμος να τοποθετηθώ και να κρίνω εάν μπορώ να το εγκρίνω ή να κάνω κάποιες άλλες προτάσεις.
Θα παρακαλούσα να μεταφερθεί η συζήτησή του στην αυριανή συνεδρίαση. Να συζητήσουμε σήμερα όλα τα άλλα άρθρα της δεύτερης ενότητας και να αφήσουμε αυτό το άρθρο. Δεν ξέρω αν συμφωνεί και το Σώμα.
ΓΕΩΡΓΙΟΣ ΑΛΟΓΟΣΚΟΥΦΗΣ: Συμφωνούμε.
ΑΝΑΣΤΑΣΙΟΣ ΙΝΤΖΕΣ: Να διακόψουμε, κύριε Πρόεδρε. Αύριο έχουμε πρωινή συνεδρίαση.
ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, υπάρχει απόφαση του Σώματος να εξαντληθεί απόψε και η δεύτερη ενότητα.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, δεν με ακούσατε.
ΠΡΟΕΔΡΕΥΩΝ (Νικόλαος Κατσαρός): Σας άκουσα, κύριε Γκατζή. ΝΙΚΟΛΑΟΣ ΓΚΑΤΖΗΣ: Δεν με ακούσατε σωστά, κύριε Πρόεδρε. ΠΡΟΕΔΡΕΥΩΝ (Νικόλαος Κατσαρός): Σας άκουσα, κύριε Γκατζή. Είπατε να εξαιρεθεί από την ενότητα το άρθρο 7.
ΝΙΚΟΛΑΟΣ ΓΚΑΤΖΗΣ: 'Οχι, κύριε Πρόεδρε.
Ο προηγούμενος Προεδρεύων, που αντικαταστήσατε, ίσως εκ παραδρομής διάβασε μία φράση του Προέδρου που λέει "κατά συνέπεια θα συζητήσουμε σήμερα τις δύο ενότητες, όπως συζητήθηκαν και στην επιτροπή", χωρίς να διαβάσει...
ΠΡΟΕΔΡΕΥΩΝ (Νικόλαος Κατσαρός): Μην ερμηνεύετε. Υπάρχει νεότερη άποψη. Ο κύριος Πρόεδρος, προ ολίγου που με πήρε τηλέφωνο, μου είπε ότι θα πρέπει να τελειώσει σήμερα και η δεύτερη ενότητα.
ΝΙΚΟΛΑΟΣ ΓΚΑΤΖΗΣ: Εγώ θα ήθελα να σας διαβάσω τι ειπώθηκε, κύριε Πρόεδρε.
ΠΡΟΕΔΡΕΥΩΝ (Νικόλαος Κατσαρός): Εν πάση περιπτώσει, υπάρχει νεότερη άποψη. Και αν υπάρχει κάτι παλιό...
ΝΙΚΟΛΑΟΣ ΓΚΑΤΖΗΣ: Με συγχωρείτε. Θα ήθελα να το διαβάσω και προς αποκατάσταση. Γιατί, με τον τρόπο που το έθεσε ο κ. Αποστολίδης, με ώθησε σε μια φράση που ίσως επιβαρύνει το προσωπικό ανεπανόρθωτα και θα ήθελα να επανορθώσω.
Στο διάλογο που είχαμε με τον Πρόεδρο του Σώματος κ. Κακλαμάνη -είναι η σελίδα 63 των Πρακτικών- ελέχθησαν τα εξής: Λέει ο κ. Κακλαμάνης: "Κύριε Γκατζή, ουσιαστικά βάζουμε σε δύο ενότητες την ενότητα που είχαμε στην επιτροπή ως μία ενότητα." Και εγώ του απαντώ: "Ναι, αλλά δεν θα φθάσει ο χρόνος, γιατί είναι η ουσία, κύριε Πρόεδρε, του νομοσχεδίου".
Και απαντάει ο κ. Κακλαμάνης: "Ας μην πάρουμε περισσότερο χρόνο. Θα το δούμε στην πορεία. Εάν δεν προφθάσουμε, θα πάμε αύριο".
Και επειδή δεν διάβασε σωστά τα Πρακτικά ο Προεδρεύων κ. Αποστολίδης, θα ήθελα να το επανορθώσω αυτό.
Και στη συνέχεια θα ήθελα να αναφέρω και τι συμφωνήσαμε με τον κύριο Πρόεδρο.
ΠΡΟΕΔΡΕΥΩΝ (Νικόλαος Κατσαρός): Σας είπα ότι ο κύριος Πρόεδρος προ ολίγου μου είπε ότι πρέπει να τελειώσει και η δεύτερη ενότητα.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, το λόγο, παρακαλώ.
ΠΡΟΕΔΡΕΥΩΝ (Νικόλαος Κατσαρός): Να μη χάνουμε χρόνο, κύριε Αλογοσκούφη.
ΓΕΩΡΓΙΟΣ ΑΛΟΓΟΣΚΟΥΦΗΣ: Το καταλαβαίνω, κύριε Πρόεδρε, αλλά...
ΠΡΟΕΔΡΕΥΩΝ (Νικόλαος Κατσαρός): Ορίστε, έχετε το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Εδώ υπάρχει μια ουσιαστική αλλαγή στο άρθρο 7. Και είναι λογικό και οι Κοινοβουλευτικοί Εκπρόσωποι και οι εισηγητές να θέλουν να μελετήσουν αυτήν την αλλαγή, την οποία μόλις έφερε ο κύριος Υφυπουργός.
Προτείνουμε, τουλάχιστον, ως συμβιβαστικη λύση το άρθρο 7 να εξαιρεθεί από την ενότητα και να συζητηθεί αυτοτελώς αύριο ή μαζί με την άλλη ενότητα, διότι πράγματι εδώ έχουμε μια ουσιαστική, μεγάλη αλλαγή. Χρειάζεται μελέτη. Δεν μπορούμε να τοποθετηθούμε έτσι πρόχειρα.
Ας συζητήσουμε, λοιπόν, αν θέλετε την ενότητα, όπως είπε ο κ. Γκατζής, πλην του άρθρου 7 και το άρθρο 7 ας ενσωματωθεί στην άλλη ενότητα. Να μην ψηφίσουμε σήμερα επί ενός άρθρου το οποίο έχει τροποποιηθεί τόσο ουσιαστικά.
ΠΡΟΕΔΡΕΥΩΝ (Νικόλαος Κατσαρός): Παρακαλώ, να έχω τη γνώμη της Κυβέρνησης στο αίτημα των κυρίων συναδέλφων.
Κύριε Υπουργέ, προτείνεται από τους συναδέλφους που μίλησαν να εξαιρεθεί το άρθρο 7 αυτής της ενότητας, να προστεθεί στην επόμενη και να συζητηθεί μαζί με την επόμενη ενότητα.
ΓΕΩΡΓΙΟΣ ΔΡΥΣ (Υφυπουργός Οικονομικών): Συμφωνώ, κύριε Πρόεδρε. 
ΑΛΕΞΑΝΔΡΟΣ ΠΑΠΑΔΟΠΟΥΛΟΣ: Δεν μπορούμε να πάμε στο άρθρο 8 και να αφήσουμε το άρθρο 7.
ΠΡΟΕΔΡΕΥΩΝ (Νικόλαος Κατσαρός): 'Εχει κάποια αυτοτέλεια το άρθρο 7. Συζητούμε τα άρθρα 6, 8 και 9. Το άρθρο 7 μένει, με τη συμφωνία ότι προστίθεται στην επόμενη ενότητα και συζητείται μαζί με την επόμενη ενότητα. Επομένως μας μένει μια ενότητα και οι τροπολογίες.
Ο κ. Θάνος έχει τοποθετηθεί.
Ο κ. Ρεγκούζας έχει το λόγο 
ΑΔΑΜ ΡΕΓΚΟΥΖΑΣ: Κύριε Πρόεδρε, να ευχαριστήσω και εγώ γι' αυτήν την αλλαγή που κάνετε γιατί πραγματικά ακούγοντας τον κύριο Υφυπουργό δεν καταλάβαινα τι ακριβώς έχει γίνει.
Θα ήθελα να πω ως γενική τοποθέτηση γι' αυτήν την ενότητα των άρθρων ότι η υποκρισία της Κυβέρνησης αλλά και η προσπάθεια παραπλάνησης του ελληνικου λαού βρίσκεται ακριβώς σ' αυτά τα δύο άρθρα, εκ των οποίων το ένα βέβαια το μεταθέσαμε για αύριο.
Ενώ, λοιπόν, η Κυβέρνηση έλεγε ότι θα καταργήσει τα φορολογικά τεκμήρια, όταν θα έρθει ο κατάλληλος χρόνος, ενώ υποσχέθηκε στους ελεύθερους επαγγελματίες ότι, αφού υλοποιήθηκαν οι στόχοι της Οικονομικής και Νομισματικής 'Ενωσης -αυτό λίγο- πολύ άφησε να φανεί στις ανακοινώσεις του ο κύριος Πρωθυπουργός- ήρθε η ώρα τώρα να δώσουμε, η πραγματικότητα δεν είναι έτσι. Είναι η νομιζόμενη πραγματικότητα μόνο για την Κυβέρνηση. Για τον ελληνικό λαό η εντύπωση είναι άλλη.
Εξηγούμαι συγκεκριμένα: 'Οταν λέμε ότι θα καταργήσουμε τα τεκμήρια, θα τα καταργήσουμε και θα πάμε στις γενικές διατάξεις της φορολογίας. Κάτι τέτοιο δεν γίνεται, απλώς εφευρίσκετε νέους τρόπους. Και ο νέος τρόπος -και αυτό έχει σημασία- που εφευρίσκετε για το ελάχιστο φορολογικό εισόδημα από τις επιχειρήσεις, είναι αυτός που εφαρμόζεται στις περιπτώσεις -μιλάμε για τις γενικές διατάξεις της φορολογίας- που διαπιστώνονται παραλείψεις και ο προσδιορισμός των καθαρών κερδών για φορολόγηση γίνεται με εξωλογιστικό τρόπο, με τη χρησιμοποίηση των μοναδικών συντελεστών.
Εδώ θα επαναλάβω ένα ερώτημα προς την Κυβέρνηση, που το έκανα και στην επιτροπή και παρακαλώ να έχω μια απάντηση από τον κύριο Υφυπουργό. Είναι στις προθέσεις της Κυβέρνησης μετά την ψήφιση αυτού του νόμου να αυξησει τους μοναδικούς συντελεστές των επαγγελμάτων; Ναι, ή όχι; Να δεσμευθεί και να πει όχι, αν είναι έτσι.
Με την ευκαιρία αυτή να κάνω και μια άλλη ερώτηση, που την είχα κάνει και στην επιτροπή και δεν πήρα απάντηση.
Είναι στις προθέσεις της Κυβέρνησης να αυξήσει τα τέλη κυκλοφορίας των πάσης φύσεως οχημάτων; Ναι, ή όχι; Τώρα έρχομαι επί της ουσίας.
Στο άρθρο 6 δεν καθιερώνεται μόνο ένας αυθαίρετος εξωλογιστικός τρόπος προσδιορισμού -και μάλιστα η Κυβέρνηση στην εισηγητική έκθεση τον ονόμασε "περισσότερο λογιστικός", ακούστε όρος, "περισσότερο λογιστικός", λες και υπάρχει και λιγότερο λογιστικός- με την έννοια ότι εάν είναι τα κέρδη μεγαλύτερα με το λογιστικό αποτέλεσμα, μετράει εκείνο το αποτέλεσμα. 'Ολα δικά μας δηλαδή! Εάν είναι μικρότερο, τότε μετράει αυτό που εξάγεται από τη χρησιμοποίηση του συντελεστή.
Η αποθέωση όμως όλης αυτής της ιστορίας είναι με την υιοθέτηση, -μπορεί στη βάση του σκεπτικού να υπάρχει κάποιο δίκιο από την πλευρά της Κυβέρνησης, αλλά η υλοποίηση του μέτρου είναι τελείως αυθαίρετη- του 10% ως ποσοστού απογραφής για τις επιχειρήσεις που δεν είναι υποχρεωμένες να τηρούν βιβλίο απογραφών.
Μάλιστα δεν γίνεται από την επόμενη διαχειριστική περίοδο, για να δοθεί η δυνατότητα σε όσους επαγγελματίες νομίζουν ότι αδικούνται με αυτόν τον αυθαίρετο τρόπο να τηρήσουν προαιρετικά βιβλίo απογραφών από 1.1.1992 και να δημιουργήσουν τη βάση υπολογισμού της απογραφής έναρξης. Γίνεται με αναδρομικό ουσιαστικά τρόπο, γιατί αφορά την απογραφή 31.12.1998. Και πολύ φοβάμαι ότι οι υποθέσεις που θα φθάσουν στα δικαστήρια εξ αυτού του λόγου και μόνο δεν θα σταθούν.
Με την έννοια αυτού του τεκμαρτού τρόπου, για να συλλάβουμε τη φορολογητέα ύλη στον ΦΠΑ, που είναι μία αντισυμβατική διάταξη σε σχέση με την Ευρωπαϊκή 'Ενωση και ενέχει και τα στοιχεία της αντισυνταγματικότητας, όπως σας είπα, γιατί πάσχει από αναδρομικότητα, έρχεται λοιπόν η Κυβέρνηση και βάζει ουσιαστικά και τεκμήριο φορολόγησης στο ΦΠΑ. Βέβαια την τροποποίηση αυτή που κάνει στο ΦΠΑ δεν τολμάει να τη φέρει με τις διατάξεις του ν. 1642 γιατί εκεί ξέρει ότι υπάρχει αντισυμβατικότητα. 'Ερχεται και την κάνει με τις γενικές διατάξεις της φορολογίας εισοδήματος, γι' αυτό και δεν βάζει και την προσαύξηση, που αρχικά υπήρχε το ερώτημα αν υπάρχει ή όχι προσαύξηση. Το συμπλήρωσε, αλλά όχι μέσα από τις διατάξεις που διέπουν τη λειτουργία του ΦΠΑ, αλλά μέσα από τις διατάξεις της φορολογίας εισοδήματος.
Να αναφερθώ στα επιβατικά και στα φορτηγά αυτοκίνητα δημόσιας χρήσης. Το 70% των επιχειρήσεων που έχουν τουριστικά πούλμαν ανήκει στις μικρές επιχειρήσεις. Η διάταξη αυτή εδώ, όπως τίθεται, για τα επιβατικά αυτοκίνητα, για πολλές απ' αυτές τις μικρές επιχειρήσεις, είναι εξοντωτική. Για μεγάλες επιχειρήσεις, εκμετάλλευσης δηλαδή τουριστικών λεωφορείων, το τεκμήριο είναι ένα σωσίβιο σαφώς. Διαμαρτύρεται όμως το 70% αυτών των ανθρώπων. Δεν πρέπει να τους ακούσει η Κυβέρνηση; Για τα φορτηγά οι αυξήσεις που γίνονται σε σχέση με το προηγούμενο καθεστώς δεν είναι πολύ μεγάλες, ωστόσο όμως δεν σημαίνει ότι αποδέχονται το τεκμαρτό αποτέλεσμα οι εκπρόσωποι αυτού του κλάδου και ζητάνε την υιοθέτηση του λογιστικού τρόπου φορολόγησης.
Μπαίνουμε στα τεκμαρτά επαγγέλματα. Εγώ δεν θα μπω επί της ουσίας, αν κάποιος που έχει πέντε ενοικιαζόμενα δωμάτια δεν πρέπει να κρατάει βιβλία ή δεν πρέπει να αποδίδει ΦΠΑ, γιατί γίνεται ενσωμάτωση εδώ και γι' αυτό μιλάμε και για κεφαλικό φόρο.
Σας ρώτησα και στην επιτροπή: Θέλετε πραγματικά -είναι η επιβεβαίωση ουσιαστικά της αδυναμίας του φορολογικού συστήματος αυτό το άρθρο- να διευκολύνουμε τα πράγματα; Να συζητήσουμε τα κόμματα -κυρίως τα κόμματα-και οι ειδικοί τεχνοκράτες, για να υιοθετήσουμε ένα νέο σύστημα φορολόγησης, παραδείγματος χάρη κεφαλικός φόρος σε μια πλειάδα υποεπαγγελμάτων. Δεν νοείται να γίνεται ρύθμιση για τα ενοικιαζόμενα δωμάτια και να μην εντάσσεται σ' αυτόν τον κεφαλικό φόρο ουσιαστικά ο παραδοσιακός ράφτης, ο παραδοσιακός υποδηματοποιός, το καπνοπωλείο, το ψιλικατζίδικο. Είναι συμπαθή επαγγέλματα, αλλά όμως θα μπορούσαν να ενταχθούν σ' αυτήν τη διαδικασία, για να επιβεβαιώσουμε την αδυναμία του φορολογικού συστήματος και ταυτόχρονα -το είπα και θα το ξαναπώ- να καταργήσουμε μέχρι ένα πλαφόν ακαθαρίστων εσόδων τελείως τους ελέγχους, να αναβαθμίσουμε τον πολιτικό έλεγχο μέσω των ΣΔΟΕ, ώστε να μη μείνουμε στις τυπικές παραλείψεις της μη έκδοσης μιας απόδειξης χιλίων (1.000) δραχμών και να αναβαθμίσουμε τις ελεγκτικές υπηρεσίες για τα υψηλά ακαθάριστα έσοδα. Ταυτόχρονα να υιοθετήσουμε και ένα σύστημα δειγματοληπτικών φορολογικών ελέγχων. Αν διαπιστώνονται ουσιαστικές παραβάσεις φοροδιαφυγής, να ανατρέχουμε δέκα χρόνια πίσω και να κάνουμε τότε τακτικούς ελέγχους στις επιχειρήσεις. Αυτή είναι μία λογική πρόταση. Αυτό οδηγεί και σε ένα άλλο σημείο.
Πρώτον, δεν θα βρισκόμαστε στην αδυναμία κάθε φορά να υιοθετούμε χαριστικές ρυθμίσεις και να δημιουργούμε και το αίσθημα αδικίας προς τους πολίτες.
Δεύτερον, με τον τρόπο αυτόν, που ουσιαστικά θα λειτουργεί σε αντίθετες κατευθύνσεις, οι επιχειρήσεις που δεν θα υπόκεινται σε έλεγχο θα είναι πολύ προσεκτικές στο να κάνουν φορολογικές παραβάσεις και να αναχθεί ο έλεγχος για δέκα χρόνια πίσω. Θα λειτουργεί δηλαδή αυτό που είπε και ο κ. Τσοβόλας, τα αντιτιθέμενα συμφέροντα. Και ταυτόχρονα θα έχουμε κάνει ένα βήμα για την εμπέδωση της φορολογικής εμπιστοσύνης αλλά και της δημιουργίας φορολογικής συνείδησης στον 'Ελληνα πολίτη.
Η Κυβέρνηση δεν κάνει αυτό.
Επίσης στο άρθρο 6 δεν ρυθμίζει τίποτε για τις προκαταβολές. Και θέλω να θέσω ένα ερώτημα. Τις τελευταίες ημέρες κυκλοφορεί μία παραφιλολογία και στον Τύπο ότι η Κυβέρνηση σκέπτεται να αλλάξει τον τρόπο υπολογισμού της παρακράτησης προκαταβολής του φόρου εισοδήματος και μάλιστα κατά πρωτόγνωρο τρόπο σκέφτεται αυτά τα χρηματα να τα επιστρέψει όχι με την υποβολή της φορολογικής δήλωσης, όπως γίνεται συνήθως, αλλά προκαταβολικά, μέσα στη χρήση και με την καταβολή στους μισθωτούς με το δώρο των Χριστουγέννων.
Αντιλαμβάνεσθε γιατί το σκέπτεται αυτό, αν το σκέπτεται έτσι η Κυβέρνηση. Θα περιμένουμε την απάντηση. Το σκέπτεται για προφανείς λόγους, να επιδαψιλεύσει τις ορέξεις και τις εκλογικές προτιμήσεις των μισθωτών εν όψει των επερχόμενων εθνικών εκλογών. 'Ομως αυτό δείχνει πανικό, δείχνει ηττοπάθεια. Και βέβαια η καταδίκη, ό,τι και να κάνει η Κυβέρνηση, θα έλθει ούτως ή άλλως.
Σε ότι αφορά το άρθρο 8, μετακινείται η υποχρέωση επιβολής ΦΠΑ στα καινούρια ακίνητα για προφανείς πάλι λόγους, δηλαδή το πολιτικό κόστος. Δύο παρατηρήσεις στον Κώδικα Βιβλίων και Στοιχείων. Δεν λέτε τίποτε για τους αγρότες. Σας το είπε και η ΠΑΣΕΓΕΣ στην ακρόαση των φορέων, ότι δεν είναι δυνατόν να αποτελεί τεκμήριο του "πόθεν έσχες" η αγορά ενός αγροτικού μηχανήματος για τους αγρότες. Το μηχάνημα για τον αγρότη δεν είναι πολυτέλεια, δεν είναι μέσο αναψυχής, δεν είναι επιβατικό αυτοκίνητο στο τέλος-τέλος, δεν είναι σκάφος. Είναι εργαλείο, είναι μηχάνημα, είναι επένδυση για τη γεωργική εκμετάλλευση και ουσιαστικά θα αποσβεστεί από την αύξηση του γεωργικού εισοδήματος, που θα υπαχθεί στη συνέχεια στη φορολογία.
Επίσης, δύο κουβέντες για την ανακρίβεια που αναφέρεται στο άρθρο 9, παράγραφος 6. Θεωρώ πραγματικά ότι αυτές οι ρυθμίσεις που γίνονται στην παράγραφος 6 "Τα βιβλία και στοιχεία της πρώτης κατηγορίας κρίνονται ανακριβή όταν ο φορολογούμενος δεν καταχωρεί ή καταχωρεί ανακριβώς σε αυτά αγορές. Δεν εκδίδει ή εκδίδει ανακριβή, εικονικά ή πλαστά τιμολόγια.". 'Ολα αυτά καλά. "Εφόσον οι πράξεις ή οι παραλείψεις αυτές επηρεάζουν σημαντικά τα οικονομικά αποτελέσματα των βιβλίων ή οφείλονται σε πρόθεση του υποχρέου για απόκρυψη φορολογητέας ύλης". Μπορείτε να μου πείτε πώς θα θεμελιωθεί αυτό εδώ πρακτικά; Θα είναι στη διακριτική ευχέρεια του εφόρου για να μας πει αν πράγματι είχε πρόθεση ο φορολογούμενος; Αυτά ανοίγουν πόρτα για όξυνση της συναλλαγής και νομίζω ότι δεν θα πρέπει να επιμείνετε σε αυτές τις διατάξεις. Ευχαριστώ. 
ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο. 
ΓΕΩΡΓΙΟΣ ΔΡΥΣ (Υφυπουργός Οικονομικών ): Παρακολουθώντας την ομιλία του κ. Ρεγκούζα κατεννόησα ότι μάλλον δεν έχει σημειώσει μία δήλωση που έκανα χθες, ότι η τροπολογία με γενικό αριθμό 3250 και ειδικό 907 έχει αποσυρθεί και η πρώτη παράγραφος έχει μεταφερθεί ως προσθήκη σε σχετικό άρθρο. Ευχαριστώ.
ΠΡΟΕΔΡΕΥΩΝ (Νικόλαος Κατσαρός): Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, με πολύ στόμφο και δημαγωγικό τρόπο η Κυβέρνηση παρουσίασε την κατάργηση των αντικειμενικών κριτηρίων, που όμως στην ουσία με το νέο σύστημα φορολόγησης των επαγγελματοβιοτεχνών και εμπόρων υπεισέρχεται ξανά το αντικειμενικό σύστημα με άλλον τρόπο. Το προτεινόμενο σχέδιο, κατά την άποψή μας, φορολόγησης των επαγγελματιών σε σχέση με το προηγούμενο καθεστώς, που χαρακτηρίστηκε και από την Κυβέρνηση τριτοκοσμικό, είναι επαχθέστερο παρά τις εξαγγελίες για δήθεν βελτίωσή του, όπως ακριβώς αναφέρεται στην παράγραφος 1 του άρθρου 6. Υπολογίζεται με δύο μεθόδους: Ο πρώτος είναι ο λογιστικός προσδιορισμός και αφού έλθει ο έλεγχος ή αν τον καλέσουμε ανεξάρτητα, και δουν ότι δεν είναι τα ποσά που εκτιμά η εφορία, τότε μπαίνει ο εξωλογιστικός προσδιορισμός.
Και έχουμε λοιπόν από το παράθυρο έναν άλλον τρόπο φορολόγησης, χωρίς να γίνονται αποδεκτά τα βιβλία, όσο ειλικρινή και αν είναι, για να φορολογηθεί καποιος με βάση τα έσοδά του.
Σ' αυτήν την περίπτωση υπερισχύει το μεγαλύτερο. Γίνεται ένας κανονικός έλεγχος, ο λογιστικός, μετά ο εξωλογιστικός και παίρνουμε το μεγαλύτερο αποτέλεσμα, χωρίς μάλιστα να αναγνωρισθούν οι ζημιές. Είναι ένας φορομπηχτικός τρόπος, ο οποίος δεν αλλάζει τίποτα και επιπλέον περιπλέκει το σύστημα. Δεν αναγνωρίζει τα βιβλία ως ειλικρινή και λαμβάνει υπόψη του το εξωλογιστικό αποτέλεσμα και όχι το πραγματικό. 'Οπου δε δεν τηρούνται βιβλία ή αυτά είναι ανεπαρκή, χρησιμοποιούνται τα αντικειμενικά κριτήρια, τα οποία η Κυβέρνηση ψευδόμενη ισχυρίζεται ότι τα κατήργησε. Απλώς άλλαξε τη μεθοδολογία χρησιμοποιώντας έναν άλλον τρόπο λογιστικής τεκμηρίωσης και δεδομένα. Αυτή η μέθοδος, όπως η προηγούμενη, οδηγεί στην εξόντωση των μικρών και μεσαίων επιχειρήσεων, τις οποίες υποκριτικά χθες ο Υπουργός Εθνικής Οικονομίας ονόμασε ραχοκοκαλιά του έθνους.
Εμείς πιστεύουμε ότι δεν πρέπει να υπάρχουν εξωλογιστικοί υπολογισμοί. Να γίνονται, αν χρειάζεται, τακτικότεροι έλεγχοι. 'Ομως θα πρέπει να πάνε ακριβώς με τον τρόπο με τον οποίο φορολογούνται όλοι οι άλλοι με βάση τα έσοδα-έξοδα, και να μην έχουμε το μικτό κέρδος για να μπορέσουμε να βγάλουμε το μοναδικό συντελεστή καθαρού κέρδους, όπως θέλει να υπολογίσει η Κυβέρνηση.
'Ερχομαι στο άρθρο 8. Με τον ΦΠΑ γίνεται το εξής: Στις επιχειρήσεις, που κρατούν βιβλία Β' Κατηγορίας ή προαιρετικά κρατούν βιβλία Γ' Κατηγορίας, όταν σε μία τριετία τα δηλωθέντα ακαθάριστα έσοδα για την απόδοση του ΦΠΑ είναι μικρότερα από αυτά που προκύπτουν από την εφαρμογή ορισμένων προσδιοριστικών παραγόντων, όπως έιναι οι αναλωθείσες ύλες, οι δαπάνες, οι αποσβέσεις και τα αναλογούντα καθαρά κερδη επί του αθροίσματος των τριών προηγουμένων παραγόντων με εφαρμογή του μοναδικού συντελεστή καθαρού κέρδους, επιβάλλεται ΦΠΑ επί της διαφοράς.
Φυσικά στην τροποποίηση που μας έστειλε ο κύριος Υπουργός λέει ότι δεν θα επιβάλλεται πρόστιμο και ότι δεν θα εκτιμάται για το φόρο εισοδήματος. 'Ομως με αυτές τις διατάξεις εισάγεται για πρώτη φορά ο αντικειμενικός προσδιορισμός του ΦΠΑ με τρομακτικές συνέπειες και για την επιβίωση των μικρομεσαίων επιχειρήσεων, αφού το στοιχείο της ακρότητας και της αυθαιρεσίας ελλοχεύει και σ' αυτήν τη μέθοδο.
Σε ό,τι έχει σχέση με το χρονο υποβολής των εκκαθαριστικών της δήλωσης ΦΠΑ των επιτηδευματιών που τηρούν βιβλία Α' και Β' Κατηγορίας του Κώδικα Βιβλίων και Στοιχείων, ύστερα απο τις προτεινόμενες τροποποιήσεις, στην υποβολή δήλωσης του φόρου, σύμφωνα με το άρθρο 5 του σχεδίου νόμου, επιβάλλεται η εναρμόνιση του χρόνου υποβολής της εκκαθαριστικής δήλωσης με βάση το ν. 1642/86. Δηλαδή, εδώ εισάγεται η λογική του καραγκιόζη: Και τούτο δικό μου και το άλλο δικό μου και εκείνο δικό μου. Δηλαδή, όλα δικά μας! Θεωρούμε ότι το άρθρο 6 πρέπει να αποσυρθεί. Πρέπει να έρθει ένα άρθρο για τους επαγγελματίες που θα είναι σύμφωνο με το πάγιο αίτημα που ζητάει η ομοσπονδία τους και η συνομοσπονδία τους.
Με το άρθρο 9 οι προτεινόμενες τροποποιήσεις του ΚΒΣ είναι διορθωτικού χαρακτήρα και εναρμόνισης με τις αντίστοιχες διατάξεις στη φορολογία εισοδήματος, στις διατάξεις του ελληνικού λογιστικού σχεδίου, χωρίς να θίγεται η απαρχαιωμένη δομή του.
Θα ήθελα να πω ότι με βάση την εισηγητική έκθεση γίνεται μια προσπάθεια εναρμόνισης με τις αποφάσεις και τις εντολές που έρχονται από την Ευρωπαϊκή 'Ενωση για ένα σύστημα ενιαίο και μάλιστα σε μια κατεύθυνση που ουσιαστικά απαλλάσσει τις μεγάλες επιχειρήσεις από την υποχρέωση ορισμένων βιβλίων που είναι απαραίτητα για την τήρηση των λογιστικών στοιχείων.
Κατά την άποψή μας παραμένουν αναλλοίωτες οι διατάξεις για τη θεώρηση των στοιχείων προς ταλαιπωρία των φορολογουμένων και των ΔΟΥ, την οποία στοιχεία με την ευρεία χρήση ταμειακών μηχανών και ηλεκτρονικών υπολογιστών καθώς και άλλων σύγχρονων εφαρμογών μηχανογράφησης είναι απαρχαιωμένα και δεν εκφράζουν τις τροποποιήσεις που έχουν καταθέσει μέχρι σήμερα και οι λογιστές και το επιμελητήριο σύμφωνα με την αντίληψή τους.
Εκτιμάμε ότι η παράγραφος 2 του άρθρου 8 του ΚΒΣ προσδιορισμού βραχύχρονων αποτελεσμάτων θα δημιουργήσει σοβαρά προβλήματα επάρκειας και ανακρίβειας στις υπόχρεες επιχειρήσεις, των οποίων το μέγεθος δεν αντέχει από πλευράς κόστους στην οργάνωση πλήρων διοικητικών και λογιστικών υπηρεσιών. Με αυτήν την έννοια επιβάλλεται τα κριτήρια υπαγωγής, όπως ύψος ακαθαρίστων εσόδων, αριθμός εργαζομένων κλπ. για την υποχρεωτική τήρηση της αναλυτικής λογιστικής και ιδιαίτερα της εξαγωγής βραχύχρονων αποτελεσμάτων, να αναθεωρηθούν άμεσα και σημαντικά προς τα επάνω.
Επίσης αναφέρθηκε ο προηγούμενος συνάδελφος στον περιοσμό των δικαιωμάτων του εφόρου, όχι ως έκφραση χαλαρής προοδευτικής μεταρρύθμισης του Κώδικα Βιβλίων και Στοιχείων, με περισσότερα δικαιώματα και πρωτοβουλίες των επιτηδευματιών, που είναι το ζητούμενο αν θέλετε, αλλά επιλεκτική παραχώρηση δικαιωμάτων σε μεγάλες ξένες και ντόπιες επιχειρήσεις, που ουσιαστικά κυριαρχούν στην αγορά. Πρόκειται λοιπόν για μετάθεση του χρόνου λήξης της διαχειριστικής περιόδου των αλλοδαπών και άλλων επιχειρήσεων.
Κύριοι Βουλευτές, θεωρούμε ότι η αντίληψη για το πώς συμπεριφέρεται σήμερα φορολογικά η Kυβέρνηση προς τους μικρομεσαίους είναι ιδιαίτερα επαχθής, και με βάση τα στοιχεία που μας έχουν δοθεί από τις ομοσπονδίες δεν ανταποκρίνονται στα αιτήματά τους και θεωρούν ότι δεν δικαιώνονται, δεν έχουν μία δίκαιη μεταχείρηση, όπως έχουν όλοι οι άλλοι εργαζόμενοι. Ζητάνε λοιπόν την κατάργηση αυτού του άρθρου και την ένταξή τους με βάση τον ΚΒΣ περί εσόδων εξόδων κλπ.
Τα συγκεκριμένα άρθρα τα καταψηφίζουμε.
ΠΡΟΕΔΡΕΥΩΝ (Νικόλαος Κατσαρός): Ο κ. Αποστόλου έχει το λόγο. ΕΥΑΓΓΕΛΟΣ ΑΠΟΣΤΟΛΟΥ: Αρχίζω απο το άρθρο 6, κύριε Πρόεδρε, που καταργεί τα αντικειμενικά κριτήρια, επιβάλλει άλλα, τροποποιεί τα ισχύοντα, επεκτείνει τα υπάρχοντα και τελικά υπάρχει ένα μπέρδεμα και αυτό που βγαίνει από τις διατάξεις είναι ότι το πρόγραμμα TAXIS δεν απέδωσε τα αναμενόμενα. Τα αντικειμενικά κριτήρια, λοιπόν, καταργήθηκαν στη φορολογία εισοδήματος, έτσι αναφέρεται στην παράγραφο 1, για να επιβληθούν νέα στο φόρο προστιθέμενης αξίας που πριν δεν υπήρχαν.
Με το νέο σύστημα δεν θα ισχύσει το οριστικό κλείσιμο της υπόθεσης, το οποίο ίσχυε με τα αντικειμενικά.
Στις μικρές επιχειρήσεις παροχής υπηρεσιών κάτω από είκοσι εκατομμύρια δεν θα ισχύουν τα βιβλία τους, δηλαδή ο εξωλογιστικός προσδιορισμός. Αδικεί βέβαια ιδιαίτερα αυτές που έχουν ζημιά. 'Εχουμε αντικειμενικά ανά δωμάτιο στα ενοικιαζόμενα δωμάτια, δεν έχουμε αντικειμενικά στα μεγάλα ξενοδοχεία. Η επιβολή αντικειμενικών κριτηρίων στο Φόρο Προστιθέμενης Αξίας για μας θα μεγεθύνει τη φοροδιαφυγή, αφού οι επιχειρήσεις θα έχουν ένα επιπλέον κίνητρο, να αποκρύπτουν δαπάνες τους, δηλαδή έσοδα για τους προμηθευτές τους.
Επίσης, το άρθρο αυτό αποκαλύπτει και την εσωτερική σύγχυση της Κυβέρνησης στο θέμα των αντικειμενικών κριτηρίων. Υπάρχουν πολλές προχειρότητες. Αναφέρομαι σε μερικές: Τα φορολογικά βιβλία και στοιχεία των μικρομεσαίων επιχειρήσεων δεν ήταν αξιόπιστα πριν, δεν υπήρχε παλαιότερα ο φοροελεγκτικός μηχανισμός, γι' αυτό επιβλήθηκαν τότε τα αντικειμενικά κριτήρια.
Σήμερα τα φορολογικά βιβλία και τα στοιχεία των μικρομεσαίων επιχειρήσεων είναι αξιόπιστα, γιατί υπάρχει -έτσι λέει το Υπουργείο Οικονομικών- φοροελεγκτικός μηχανισμός, γι'αυτό και καταργούνται τα αντικειμενικά κριτήρια. Βέβαια, σήμερα πάλι τα φορολογικά στοιχεία δεν είναι αξιόπιστα και αυτό γιατί επιβάλλονται νέα κριτήρια στο Φόρο Προστιθέμενης Αξίας.
Στις επιχειρήσεις παροχής υπηρεσιών πάλι υπάρχει αυτό το μπέρδεμα.
Δεν θα επιβληθούν αντικειμενικά κριτήρια αν έχουν πάνω από είκοσι εκατομμύρια.
'Ολα αυτά καταλαβαίνετε ότι για μας τουλάχιστον δημιουργούν μια εικόνα που, αν μη τι άλλο, επαναλαμβάνω ότι δείχνει ότι ίσως το πρόγραμμα TAXIS, κύριε Υπουργέ, για σας δεν απέδωσε τα αναμενόμενα.
'Ερχομαι στο άρθρο 8. Εκεί υπάρχει ένα θέμα σχετικό με την επιβολή του Φόρου Προστιθέμενης Αξίας στις οικοδομές. Πάλι και αυτό παραπέμπεται στις καλένδες.
Για μας η επιβολή Φόρου Προστιθέμενης Αξίας στις οικοδομές θα δημιουργούσε αντικρουόμενα συμφέροντα και όλοι γνωρίζουμε πόσο στρεβλώνονται βασικά πράγματα στις οικοδομές, επειδή υπάρχει αυτή η διαδικασία της μη επιβολής του Φόρου Προστιθέμενης Αξίας. Είναι ένα θέμα το οποίο δεν μπορούμε να καταλάβουμε, γιατί συνεχώς το παραπέμπετε στις καλένδες.
'Eρχομαι στο τελευταίο άρθρο, το άρθρο 9, που πράγματι είναι προς θετική κατεύθυνση, γιατί ρυθμίζει ορισμένα θέματα κυρίως υπηρεσιακά του Κώδικα Βιβλίων και Στοιχείων. Βέβαια εύχομαι οι συγκεκριμένες ρυθμίσεις να είναι νόμιμες, γιατί πολύ φοβόμαστε ότι αύριο θα έχουμε πάλι τροποποιήσεις.
Προς αυτήν την κατεύθυνση, λοιπόν, εμείς ψηφίζουμε το συγκεκριμένο άρθρο.
ΠΡΟΕΔΡΕΥΩΝ (Νικόλαος Κατσαρός): Ο κ. Ιντζές έχει το λόγο.
ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, με το άρθρο 6 ρυθμίζεται ο τρόπος φορολόγησης των μικρών και μεσαίων επιχειρήσεων ή των επιχειρήσεων εκείνων που τηρούν βιβλία και στοιχεία δεύτερης κατηγορίας στον Κώδικα Βιβλίων και Στοιχείων.
Ενώ η Κυβέρνηση λέει ότι καταργεί τον αντικειμενικό τρόπο φορολόγησης των επιχειρήσεων, στην ουσία εισάγει ένα συνδυασμό φορολογίας αυτών των επιχειρήσεων με λογιστικό τρόπο και εξωλογιστικό. 'Οταν από τα βιβλία, από τα λογιστικά δηλαδή βιβλία της επιχείρησης, προκύπτει εισόδημα μικρότερο από εκείνο που θα προέκυπτε με τον εξωλογιστικό τρόπο υπολογισμού του φορολογητέου εισοδήματος του προηγούμενου έτους, τότε προτιμάται ο εξωλογιστικός τρόπος φορολόγησης της επιχείρησης.
'Αρα τα λογιστικά βιβλία που τηρούν οι επιχειρήσεις αυτές είναι κατά περίπτωση ειλικρινή ή ανειλικρινή, ανεξαρτήτως απόδειξης της ειλικρίνειας ή ανειλικρίνειας αυτών των βιβλίων. 'Οπου δεν τηρούνται λογιστικά βιβλία, ή αυτά θεωρούνται ανεπαρκή, χρησιμοποιείται ο εξωλογιστικός τρόπος προσδιορισμού του φορολογητέου εισοδήματος.
Το πρώτο συμπέρασμα από αυτήν την έκθεση που έκανα, κύριε Πρόεδρε, είναι ότι δεν καταργούνται τα αντικειμενικά κριτήρια φορολόγησης των επιχειρήσεων.
Το δεύτερο συμπέρασμα που προκύπτει είναι ότι πάλι χτυπιούνται οι μικρές και μεσαίες επιχειρήσεις. 'Οπως είπα και στην πρώτη ενότητα των άρθρων που συζητούσαμε -επ' ευκαιρία του συντελεστή φορολογίας των προσωπικών επιχειρήσεων ομόρρυθμων και ετερόρρυθμων και αναφερόμουν στο συντελεστή 35%- χτυπάμε τη ραχοκοκαλιά, όπως λέμε όλοι μας, της παραγωγικής μηχανής της χώρας μας, που είναι οι μικρές και μεσαίες επιχειρήσεις.
Αυτή είναι η γενική παρατήρηση που έχω να κάνω στο άρθρο 6, γι' αυτό το καταψηφίζουμε. Και οι επί μέρους, τώρα, ρυθμίσεις που αναφέρονται σε διάφορες δραστηριότητες αυτών των επιχειρήσεων παρέλκει, αφού η γενική ρύθμιση είναι απαράδεκτη. Είναι απαράδεκτη, γιατί προχθές όταν συζητούσαμε το νομοσχέδιο αυτό στη Διαρκή Επιτροπή Οικονομικών, ο κύριος Υπουργός χαρακτήρισε τον τρόπο φορολόγησης με τα αντικειμενικά κριτήρια ως μεσαιωνικό. Βέβαια, καθιερώθηκε πριν από πέντε χρόνια. Το χαρακτήρισε μεσαιωνικό. Ε, αυτόν το μεσαιωνικό τρόπο φορολόγησης των μικρών και μεσαίων επιχειρήσεων ο κύριος Υπουργός δεν τον καταργεί.
ΠΡΟΕΔΡΕΥΩΝ (Νικόλαος Κατσαρός): Είχε περιορισμένη χρονική διάρκεια ο μεσαίωνας.
ΑΝΑΣΤΑΣΙΟΣ ΙΝΤΖΕΣ: Τα συμπεράσματα θα τα βγάλει το Σώμα.
Κύριε Πρόεδρε, στην παράγραφο 12 του συγκεκριμένου άρθρου 6 εισάγεται και μια άλλη καινοτομία, η αντικειμενικοποίηση επιβολής του Φόρου Προστιθέμενης Αξίας. Εάν ο Φόρος Προστιθέμενης Αξίας, που προκύπτει από την τελευταία τριετία με το παλιό σύστημα, είναι μικρότερος από το εισόδημα επί του οποίου θα επιβληθεί ο Φόρος Προστιθέμενης Αξίας που προκύπτει από αναλώσιμες ύλες, από διάφορες δαπάνες και αποσβέσεις, που το σύνολο αυτό πολλαπλασιάζεται με ένα μοναδικό συντελεστή, η διαφορά που θα προκύψει μεταξύ του μέχρι τώρα, με τον αντικειμενικό τρόπο υπολογισμού του φορολογητέου εισοδήματος, και με αυτό που εισάγεται σήμερα, από αυτήν τη διαφορά που προκύπτει ως καθαρό κέρδος, υπολογίζεται επ'αυτού ο Φόρος Προστιθέμενης Αξίας. Αυτή είναι μια καινοτομία παράλογη και αποβλέπει και εδώ στο να πλήξει τις μικρές επιχειρήσεις, οι οποίες δεν μπορούν να τηρούν λογιστικά βιβλία με οργανωμένα λογιστήρια εν όψει του δαιδαλώδους φορολογικού συστήματος που ισχύει στη χώρα μας. Και για να τελειώνω, λοιπόν, με το άρθρο 6, το καταψηφίζουμε, κύριε Πρόεδρε.
Επί του άρθρου 9 έχω να κάνω την εξής παρατήρηση. Γίνεται μια προσπάθεια προσαρμογής του Κώδικα Βιβλίων και Στοιχείων προς το ελληνικό λογιστικό σύστημα, αλλά αυτή είναι πολύ δειλή, δεν λύνει τα υπάρχοντα προβλήματα με το μέχρι τώρα ισχύον νομικό καθεστώς. Απλώς είναι προσπάθειες κάποιου ανεπαρκούς εκσυγχρονισμού. Γι' αυτόν το λόγο καταψηφίζουμε και αυτό το άρθρο.
ΠΡΟΕΔΡΕΥΩΝ (Νικόλαος Κατσαρός): Ο κ. Σπυριούνης έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ: Είναι περασμένη η ώρα, κύριε Πρόεδρε, θα πω δύο κουβέντες μόνο.
Νομίζω ότι οι συνδυασμοί που επιδιώκονται μέσα από τις διαπιστωθείσες ακραίες καταστάσεις του αντικειμενικού συστήματος και παραλλήλως από την αρτιότητα που προσλαμβάνει το φοροεισπρακτικό σύστημα και με τη νέα οργάνωσή του και με τον εξοπλισμό του νέου συστήματος φορολόγησης και προσδιορισμού του φορολογητέου εισοδήματος επιτρέπουν στην Κυβέρνηση να φέρει στην παρούσα ομάδα τα σχετικά άρθρα και να συνδυάσει λογιστικά και εξωλογιστικά κατά κατηγορίες, συνδυασμούς που θα επιτρέψουν τη σύλληψη της φορολογητέας ύλης. Είναι βασικός όρος και παράγοντας σε ένα φορολογικό σύστημα.
Στο άρθρο 8 -γιατί το άρθρο 7 δεν το συζητούμε- η αναβολή σε ό,τι αφορά τα ακίνητα με προσύμφωνα κλπ. ή όχι και των οποίων οι άδειες εκδίδονται μετά την 1.1.2002, επιβάλλεται από τα πράγματα για να έχουμε μία ωρίμανση και της νοοτροπίας στην κατεύθυνση αυτή, αλλά πιστεύω ακόμη ότι θα πρέπει να αναλυθεί βαθύτερα το θέμα της φορολόγησης γενικά της οικίας, των κτισμάτων. Νομίζω ότι η φορολόγηση του σπιτιού είναι πέρα από λογικά όρια θα έλεγα. Οι συνδυασμοί λοιπόν αυτοί ίσως επιτρέψουν μια μεγαλύτερη ωρίμανση και μία προσαρμογή της νοοτροπίας προς το νέο σύστημα.
Οι χαρακτηρισμοί στο άρθρο 9, που επέρχονται για τις κατηγορίες των λογιστικών βιβλίων, νομίζω ότι είναι σωστοί. Ο κατά κατηγορία προσδιορισμός της υποχρέωσης τήρησης των βιβλίων, με τις τροποποιήσεις που γίνονται στον Κώδικα Στοιχείων, νομίζω ότι ανταποκρίνεται στα πράγματα και καλύπτουν την ενδιαμέσως αποκτηθείσα εμπειρία. Ψηφίζω και τα τρία άρθρα 6, 8 και 9.
ΠΡΟΕΔΡΕΥΩΝ (Νικόλαος Κατσαρός): Ο κ. Σπύρου έχει το λόγο.
ΣΠΥΡΙΔΩΝ ΣΠΥΡΟΥ: Κύριε Πρόεδρε και κύριοι συνάδελφοι, διαπιστώνουμε από τη συζήτηση του άρθρου 6 ότι η άδικη αντικειμενικότητα μετακινήθηκε στην αυθαιρεσία. Με λίγα λόγια, δεν καταργούνται τα αντικειμενικά κριτήρια αλλά γίνονται επαχθέστερα, γιατί αποκτούν το στοιχείο της αυθαιρεσίας. Αυτό οδηγεί σε ομηρία τους ελεγχόμενους, τώρα μάλιστα που αλλάζουν και τα διωκτικά όργανα με άτομα προσκείμενα πολλές φορές στην Κυβέρνηση.
Οι ελεγχόμενες επιχειρήσεις είναι οι μικρομεσαίες επιχειρήσεις οι οποίες υπέστησαν φοβερή ζημιά από την εφαρμογή των άδικων και αντιαναπτυξιακών, όπως πολλές φορές ελέχθη, αντικειμενικών κριτηρίων και οδήγησε στο κλείσιμο αυτές τις επιχειρήσεις και στην απώλεια της εργασίας τους χιλιάδες πολίτες.
Η εφαρμογή του νέου συστήματος πιστεύω ότι θα δημιουργήσει προβλήματα στους ελεγχόμενους, γιατί ο έλεγχος, ο λογιστικός και εξωλογιστικός, οδηγεί στον κίνδυνο να μην αναγνωρίζονται τα βιβλία, αλλά και ο ελεγχόμενος προκαταβολικά να εμφανίζεται ως ψευδόμενος.
Σε ό,τι αφορά το θέμα των ενοικιαζομένων δωματίων: Επειδή είναι μικρές επιχειρήσεις οικογενειακές, πιστεύω ότι πρέπει να μειωθεί το ποσοστό, που έχετε βάλει ανά δωμάτιο, σε ένα ποσοστό περίπου 20% τουλάχιστον μέχρι επτά δωμάτια. Και αυτό είναι πολύ σωστό, γιατί η απασχόληση λογιστών και με άλλα βιβλία δημιουργεί πρόβλημα στις επιχειρήσεις.
Αυτή η απλοποίηση νομίζω ότι θα διευκολύνει τις επιχειρήσεις στη λειτουργία τους, αλλά το ποσό αυτό θα πρέπει να μειωθεί για να προστατευθούν αυτοί που έχουν τα λίγα δωμάτια.
Το ίδιο ισχύει και για τα τουριστικά λεωφορεία. Πράγματι, οι ιδιοκτήτες αυτών των λεωφορείων είναι ή ένα άτομο ή ομάδα ατόμων, είναι μικροεπιχειρήσεις, που λειτουργούν εποχιακά και εκεί θα πρέπει να αντιμετωπίσετε την εποχικότητα η οποία υπάρχει.
'Ηθελα να αναφερθώ λίγο και στο άρθρο 7, το οποίο βέβαια θα συζητηθεί αύριο, αλλά έχουμε επιτροπή και θα ήθελα να ληφθεί υπόψη από τώρα έστω και σαν αναφορά. Αφορά μεγάλους κλάδους επαγγελματιών όπως οι δικηγόροι κλπ. Ξέρουμε ότι οι δικηγόροι έκαναν κάποιες προτάσεις. Με τον Πανελλήνιο Ιατρικό Σύλλογο και με τον Ιατρικό Σύλλογο Αθηνών δεν έγιναν ανάλογες συζητήσεις, απ' ό,τι γνωρίζω και απ' ό,τι καταγγέλλουν.
Θα ήθελα να πω επιγραμματικά ότι παρά το γεγονός πως εξέλειπαν λόγοι που επέβαλαν την εισαγωγή ενός συστήματος αντικειμενικής φορολόγησης, μετά την εισαγωγή και τη λειτουργία του TAXIS και τη σύσταση ειδικών σωμάτων για την πάταξη της φοροδιαφυγής, όπως το ΣΔΟΕ, με το νομοσχέδιο αυτό εισάγεται και πάλι ένα αντικειμενικό σύστημα φορολόγησης και των γιατρών κυρίως.
Το νέο σύστημα φορολόγησης, που δεν καταργεί τον έλεγχο, βασίζεται στα έξοδα τα οποία σκοπίμως ενδεχομένως δεν διασαφηνίζει ούτε κατονομάζει και απαριθμεί εξαντλητικά, γεγονός που δίνει τη δυνατότητα ερμηνειών κατά το δοκούν από τις φορολογικές αρχές και το οποίο θα αποτελέσει πηγή πολλών δεινών όσον αφορά στα έξοδα, πέραν των λοιπών ειδικοτήτων, ειδικά των εργαστηριακών γιατρών. Τα έξοδα αυτά πολλαπλασιάζονται με έναν αυθαίρετο συντελεστή απόδοσης, ο οποίος μπορεί και να αυξάνεται, όπως εξάλλου συνέβη και με το σύστημα των αντικειμενικών κριτηρίων φορολόγησης.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) Οι συντελεστές απόδοσης είναι ιδιαίτερα αυξημένοι για τους νέους γιατρούς. Σήμερα υπάρχει υπερπληθωρισμός στο επάγγελμα και δεν εργάζονται, όπως υπήρχε η αντίληψη στο παρελθόν ότι οι νέοι γιατροί έχουν τη δυνατότητα να εργαστούν. Γι' αυτό πιστεύω ότι θα δημιουργήσει προβλήματα, καθώς και για τους γιατρούς που ασκούν το επάγγελμα πάνω από είκοσι χρόνια. Η αύξηση των ετών δεν σημαίνει ότι αυξάνει και την πελατεία.
Του νέου αυτού συστήματος, που αποτελεί τελικά μία εύσχημη μόνο μετονομασία του αντικειμενικού συστήματος φορολόγησης, εκφεύγουν τα μεγάλα εισοδήματα, που δεν είναι ανάλογα των λειτουργικών και λοιπών δαπανών του ιατρείου, ενώ αντιθέτως πλήττονται τα μέσα εισοδήματα, ειδικά με τη διάκριση των συντελεστών ανάλογα με την ασκούμενη ειδικότητα.
Το νέο σύστημα αποτελεί τροχοπέδη σε κάθε μορφή βελτίωσης της ποιότητας των παρεχομένων υπηρεσιών, αφού κάτι τέτοιο, κύριε Υπουργέ, απαιτεί αυξημένες δαπάνες. Για το λόγο αυτό συνεπάγεται αύξηση του οφειλόμενου φόρου.
Το προτεινόμενο σύστημα δεν λαμβάνει καθόλου υπόψη το γεγονός ότι οι αμοιβές γενικότερα των ιατρών παραμένουν ίδιες τα τελευταία χρόνια λόγω τόσο της κυβερνητικής πολιτικής όσο και του μεγάλου ανταγωνισμού του κλάδου, ενώ οι δαπάνες αυξάνονται συνεχώς κάθε χρόνο.
(Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή) Τελειώνω, κύριε Πρόεδρε.
Συμπερασματικά, το νέο αυτό σύστημα φορολόγησης καθιστά υπέρογκη και άδικη τη φορολόγηση τόσο των νέων γιατρών όσο και των γιατρών που ασκούν το επάγγελμα πέραν της εικοσαετίας, που όμως είναι γνωστό ότι η πελατεία τους κινείται σε πολύ χαμηλά επίπεδα.
ΠΡΟΕΔΡΕΥΩΝ (Νικόλαος Κατσαρός): Τελειώσατε, κύριε Σπύρου.
ΣΠΥΡΙΔΩΝ ΣΠΥΡΟΥ: Μία αναφορά θα ήθελα να κάνω, κύριε Πρόεδρε, στους φαρμακοποιούς, που εντάσσονται και αυτοί στον ίδιο κλάδο.
ΠΡΟΕΔΡΕΥΩΝ (Νικόλαος Κατσαρός): Κύριε Σπύρου, ήδη έχετε αναφερθεί σε θέματα άσχετα με τα άρθρα.
ΣΠΥΡΙΔΩΝ ΣΠΥΡΟΥ: Καλώς, κύριε Πρόεδρε. Ευχαριστώ.
ΠΡΟΕΔΡΕΥΩΝ (Νικόλαος Κατσαρός): Ο κ. Παπαδόπουλος έχει το λόγο. 
ΑΛΕΞΑΝΔΡΟΣ ΠΑΠΑΔΟΠΟΥΛΟΣ: Κύριε Πρόεδρε, σ' αυτήν την ενότητα συζητούμε την κατάργηση του αντικειμενικού συστήματος. 'Εχω διατυπώσει δημοσίως τις απόψεις μου και τις αντιρρήσεις μου για την κατάργηση και δεν θα ήθελα να αναφερθώ για τους λόγους που πιστεύω ότι είναι πρόωρη και ίσως και επιβλαβής.
Θα ήθελα να πω ότι ο εξωλογιστικός προσδιορισμός του ελαχίστου φορολογητέου εισοδήματος των μικρών επιχειρήσεων και των ελεύθερων επαγγελματιών στο φορολογικό μας σύστημα εισήχθη το 1994 για να αντιμετωπίσει τις απίθανες στρεβλώσεις, οι οποίες τότε λειτουργούσαν στην κατανομή των φορολογικών βαρών, να εμπεδωθεί η φορολογική συνείδηση και κυρίως να διασφαλιστεί η αξιοπρέπεια του δημοσίου.
Εδώ μέσα μιλάμε όλοι με μία άνεση για τα δικαιώματα του φορολογούμενου 'Ελληνα πολίτη, δεν μιλήσαμε όμως και για το συμφέρον του δημοσίου.
Εγώ έτσι για την ιστορία, θα ήθελα, κύριε Πρόεδρε, να πω ότι την εποχή εκείνη που τα καταργήσαμε, ο μέσος όρος των δηλωθέντων εισοδημάτων των φορολογουμένων, αυτούς δηλαδή που εντάξαμε αργότερα στο αντικειμενικό σύστημα, ήταν χαμηλότερος από το αφορολόγητο όριο που ήταν ένα εκατομμύριο.
Επίσης, για την ιστορία πάλι, το ποσοστό των φορολογουμένων, αυτών που δήλωναν εισόδημα πάνω από δύο εκατομμύρια (2.000.000) δραχμές, δεν υπερέβαινε το 5%. Δηλαδή περισσότεροι από εννέα στους δέκα φορολογουμένους αυτής της κατηγορίας δήλωναν εισόδημα μικρότερο από αυτό του ανειδίκευτου εργάτη.
Δεν θα πω άλλα επιχειρήματα. Ελπίζω και εύχομαι να μην επανέλθουμε σε αυτό το καθεστώς. Σας το εύχομαι, όχι μόνο για κάποια δισεκατομμύρια που θα χάσει το κράτος, είναι -είπα- για την αξιοπρέπεια της λειτουργίας του φορολογικού συστήματος της χώρας μας.
'Ομως, επειδή ακούστηκαν διάφορα επιχειρήματα, θα ήθελα να πω τι συμβαίνει στην Ευρώπη. Το αντικειμενικό σύστημα λειτουργεί σχεδόν σε όλες τις χώρες της Ευρώπης, εκτός από τις φορολογικά υπανάπτυκτες. Σε όλες τις προηγμένες φορολογικά χώρες λειτουργεί εξωλογιστικός προσδιορισμός ως επικουρικό σύστημα. Στη Γαλλία και στην Ισπανία ισχύει το ίδιο σύστημα, αυτό που καταργούμε εμείς σήμερα ως επικουρικό σύστημα και μάλιστα με τα ίδια κριτήρια (της επιχειρηματικής αμοιβής, της επιφάνειας της επαγγελματικής στέγης, τον αριθμό των εργαζομένων κλπ.) με μία διαφορά: 'Οτι είναι μαχητό εκεί, σε εμάς δεν είναι μαχητό.
Προτείνω να το κάνουμε και εδώ μαχητό, αλλά να είστε βέβαιοι, κύριε Υπουργέ, ότι αν κάναμε το αντικειμενικό σύστημα μαχητό, δεν θα ήθελε κανείς να υπαχθεί στη διαδικασία του φορολογικού ελέγχου ειδικότερα στην Ελλάδα. Αλλά θα μπορούσαμε να το κάνουμε ή να διορθώσουμε τις όποιες ακραίες περιπτώσεις.
Το σύστημα στο οποίο επανερχόμαστε πάντως δεν απαντάται σε καμία χώρα του κόσμου, εκτός από τις υπανάπτυκτες φορολογικά και όχι μόνο φορολογικά χώρες.
Επαναλαμβάνω πάλι την έκκλησή μου, εύχομαι να μην έρθουμε κάποτε ως χώρα στη δύσκολη θέση να ξανασκεφτούμε ότι πρέπει να το επαναφέρουμε με όλες τις αλλοιώσεις, όχι φορολογικές και κοινωνικές, που μπορεί να δημιουργήσει μία αίσθηση φορολογικής ασυλίας. Η επιτυχία του δεν ήταν κάποια δισεκατομμύρια που έφερε στο δημόσιο. Η επιτυχία του ήταν ότι από τότε άρχισε η εμπέδωση της φορολογικής συνείδησης που τα πράγματα ήταν ανεξέλεγκτα.
Με την ευκαιρία θα ήθελα να πω και για την τροποποίηση που κάναμε -γιατί δεν θα μιλήσω αύριο και έχει σχέση με αυτό που συζητάμε- για τον προσδιορισμό του φορολογητέου εισοδήματος των δικηγόρων.
Με συγχωρείτε πάρα πολύ, δεν προσδιορίζουμε το φορολογητέο εισόδημα των δικηγόρων, αλλάζουμε τον τρόπο είσπραξης των φόρων των δικηγόρων. Διότι φορολογούμε στην πηγή 15%, το εισπράττουμε ένα χρόνο γρηγορότερα ή κάποιο χρόνο γρηγορότερα. Το κράτος το εισέπραττε σίγουρα το επόμενο έτος, γιατί οι παραστάσεις δηλώνονται.
Είπατε, κύριε Υπουργέ, ότι θα υπάρχει κοινή απόφαση για να αυξηθούν οι παραστάσεις. Εγώ θα συμφωνούσα απολύτως, αλλά εάν οι παραστάσεις είναι στις πραγματικές αμοιβές, αυτό θα ήταν παρέμβαση στο φορολογικό σύστημα. Αν δηλαδή πάμε να το κάνουμε στο κακούργημα, που η πραγματική αμοιβή το ελάχιστο σήμερα είναι πεντακόσιες χιλιάδες και πάνω και δύο και τρία και τέσσερα και πέντε εκατομμύρια, θα είχε νόημα αυτό. Αλλά αν κάναμε μία αύξηση των παραστάσεων, που είναι εικονική αμοιβή -και καθιερώθηκε για να εισπράττει ο Δικηγορικός Σύλλογος το ποσοστό του- τότε δεν κάνουμε τίποτα. Απλώς θα επανέλθουμε, στο παλαιό καθεστώς το οποίο οδηγεί στην προτέρα κατάσταση, αυτή για την οποία σας μίλησα, του 5% να δηλώνουν παραπάνω από τον ανειδίκευτο εργάτη.
Απλώς ήθελα να τα επισημάνω αυτά για ιστορικούς λόγους, με όλη την καλή προαίρεση και το εννοώ αυτό και επιμένω σε αυτό.
ΑΔΑΜ ΡΕΓΚΟΥΖΑΣ: Η παρακράτηση του 15% θα συμψηφίζεται στις δηλώσεις; 
ΓΕΩΡΓΙΟΣ ΔΡΥΣ (Υφυπουργός Οικονομικών): Βεβαίως.
ΑΔΑΜ ΡΕΓΚΟΥΖΑΣ: Τότε, δεν κάνουμε τίποτα.
ΠΡΟΕΔΡΕΥΩΝ (Νικόλαος Κατσαρός): Ο κ. Παπαδημόπουλος έχει το λόγο. 
ΙΩΑΝΝΗΣ ΠΑΠΑΔΗΜΟΠΟΥΛΟΣ: Θα ξαναπώ, κύριε Πρόεδρε, αυτό που είπα όταν μίλησα επί της αρχής του νομοσχεδίου.
Κύριε Υπουργέ, είναι γεγονός ότι ο παλαιότερος νομοθέτης ήταν και δικαιότερος και σοφότερος και απλούστερος και λογικότερος, όσον αφορά εκείνες τις αποδείξεις που εξέδιδε ο καθένας με τα δελτία λιανικής πώλησης κλπ.
Θα μου πείτε βέβαια ότι αυτό προϋποθέτει φορολογική συνείδηση υψηλού βαθμού. Αν όλοι οι άνθρωποι καταλάβαιναν τις υποχρεώσεις τους απέναντι στο κοινωνικό σύνολο, στο δημόσιο, στο κράτος, φυσικά δεν θα είχαμε σήμερα αυτά τα νομοσχέδια, που το κάθε άρθρο είναι τέσσερις, πέντε σελίδες και τα οποία προβλέπουν τόσες πολλές περιπτώσεις. Θα λέγαμε, ο καθένας ανάλογα με το τζίρο του και θα καθορίζαμε τους συντελεστές στην κάθε κατηγορία αμοιβών ή πώλησης προϊόντων, δηλαδή θα λέγαμε στα υφάσματα τόσο, στα παπούτσια τόσο, στα γεωργικά προϊόντα τόσο, θα βγάζαμε μέσο συντελεστή κλπ.
Δεν υπάρχει όμως αυτή η φορολογική συνείδηση. Από το ένα μέρος το δημόσιο, το κράτος για να λειτουργήσει χρειάζεται έσοδα, αλλά όμως δεν μπορούμε με αυτήν τη σκέψη και μόνο να κατασκευάζουμε νομοθετήματα σαν αυτό και πολλά άλλα, με ανεξάντλητες και αναρίθμητες περιπτώσεις, με αποτέλεσμα και εμείς που ψηφίζουμε να μην ξέρουμε ακριβώς τι ισχύει. Συνήθως λέμε λόγω πειθαρχίας ενδεχομένως προς τις επιταγές των κομμάτων ότι το νομοσχέδιο γίνεται δεκτό ή όχι και είμαστε εδώ νομικοί με τεράστια εμπειρία και δεν μπορούμε να δώσουμε καμία απολύτως υπεύθυνη απάντηση, για το τι ισχύει για την κάθε περίπτωση. Για όνομα Θεού! Αφού ο ν. 2238/1994 καταργείται σχεδόν "αύτανδρος" δηλαδή δέχεται τόσους ακροτηριασμούς και τόσες παρεμβάσεις που θα ήταν προτιμότερο να φέρετε ένα καινούριο φορολογικό νομοσχέδιο, ώστε να μην ψάχνουμε. Πού να ψάξεις την παράγραφο τάδε του νόμου τάδε, του άρθρου τάδε, που από εδώ γίνεται έτσι και από εκεί γίνεται αλλιώς; Κανείς δεν ξέρει τι γίνεται σε αυτόν τον τόπο.
Εγώ ντρέπομαι που συμμετέχω στην ψήφιση τοιούτων νομοσχεδίων, για τα οποία ο ίδιος, νομικός ων, δεν δύναμαι να παράσχω οποιαδήποτε επίσημη πληροφορία. Ειλικρινά, στενοχωριέμαι πάρα πολύ βλέποντας ιδίως το άρθρο 9 με τέσσερις πυκνογραμμένες σελίδες. Το ίδιο συμβαίνει και σε άλλα άρθρα. ΠΡΟΕΔΡΕΥΩΝ (Νικόλαος Κατσαρός): Το κακό είναι ότι το δείχνετε ότι στεναχοριέστε πάρα πολύ.
ΙΩΑΝΝΗΣ ΠΑΠΑΔΗΜΟΠΟΥΛΟΣ: Κύριε Πρόεδρε, είναι γεγονός. Το καταλαβαίνει και ο κύριος Υπουργός. Δεν υπάρχει αμφιβολία. Αλλά έτσι, όπως μας πήρε όλους ο κατήφορος, είναι πολύ πιο εύκολη η συνήθεια και η μεθοδολογία να ράβουμε και να ξηλώνουμε, για να μη μας λείπει δουλειά. Λέμε "ποιος πιέζει; Η τάδε κοινωνική ομάδα. Τι θέλει; Θέλει εκείνο να καταργηθεί και να γίνει αλλιώς". Βάζουμε λοιπόν εκεί μία παράγραφο, αντικαθιστούμε μια άλλη, αλλά δεν σκεφτόμαστε τι δημιουργούμε. Δημιουργούμε χάος νομικό, κυκεώνα. Κανείς δεν μπορεί να πει με σιγουριά, τι ισχύει. Θα πρέπει να έχει ένα τραπέζι πενήντα τετραγωνικών μέτρων, να απλώσει όλα τα προϊσχύσαντα μέχρι τώρα νομοθετήματα, να τα συγκρίνει και να πει ακριβώς, τι ισχύει στην κάθε περίπτωση. Δεν είναι τέχνη του νομοθετείν αυτή. Αυτό είναι μπέρδεμα πολύ χειρότερο από το λαβύρινθο.
Την κωδικοποίηση, που λέει ο κ. Αλογοσκούφης, την έχω υπόψη φυσικά -νομικός είμαι- αλλά μη νομίζετε ότι είναι και αυτή ευχερής εργασία, κάθε λίγο και λιγάκι να μαζεύουμε όλα τα κείμενα αυτά και να τα συρράπτουμε και να βγάζουμε ένα καινούριο. Γιατί να το πούμε αυτό και να μη φέρουμε ένα καινούριο νομοσχέδιο, όταν δεν κάνουμε μόνο δυο τρεις παρεμβάσεις, δεν τροποποιούμε δυο παραγράφους, για να αφήσουμε το νόμο που ίσχυε έως χθες να ισχύει ως έχει; Κάνουμε πάρα πολλές παρεμβάσεις, με αποτέλεσμα να μην έχει λόγο υπάρξεως ο παλιός νόμος.
ΠΡΟΕΔΡΕΥΩΝ (Νικόλαος Κατσαρός): 'Ετσι όμως βρίσκετε δουλειά εσείς οι δικηγόροι.
ΙΩΑΝΝΗΣ ΠΑΠΑΔΗΜΟΠΟΥΛΟΣ: Είμαι και δικηγόρος και θα κατηγορηθώ -βλέπω και από την 'Εδρα γίνεται η παρατήρηση αυτή- ότι αυτό μάλλον γίνεται για τους δικηγόρους, για να τα ξεμπλέξουν. Αλλά τα μπλέκουν και αυτοί χειρότερα πολλές φορές και δυστυχώς οι άνθρωποι ψάχνουν να βρουν τι ακριβώς ισχύει στην κάθε περίπτωση.
Κύριε Πρόεδρε, ήθελα να πω για εκείνα τα δωμάτια στο άρθρο 6, ξέρετε ότι στη βόρεια Ελλάδα 5 Ιουλίου αρχίζουν να νοικιάζουν και 10 Αυγούστου φεύγουν όλοι; Σαράντα μέρες εκμίσθωση δωματίων. Από τριάντα χιλιάδες που τους βάζουμε μέσον όρο φόρο, για σαράντα μέρες θα φθάσει η επιβάρυνση στις εξήντα χιλιάδες δραχμές το ρεύμα, το νερό και τις διάφορες υπηρεσίες. Δηλαδή το μισό εισοδημα του το παίρνουμε. Δεν μπορούμε να είμαστε τόσο σκληροί σ'αυτούς τους ανθρώπους που έτυχε να έχουν ένα διαμέρισμα με τρία-τέσσερα δωμάτια και θέλουν να βγάλουν ένα εκατομμύριο για να θρέψουν τις οικογένειές τους, να τους παίρνουμε εμείς το μισό εισόδημα.
Για τους μικροπωλητές και τους πλανόδιους γενικά ήθελα να πω ότι αυτοί που έχουν πάρα πολλά γεωργικά προϊόντα δεν κάθονται στη λαϊκή αγορά να πουλήσουν. Τα δίνουν χονδρικώς και τα διακινούν άλλοι. Αυτός που θα πάει στη λαϊκή αγορά, θα είναι κανένα ταλαίπωρο γεροντάκι που θα έχει επτά-οκτώ στρέμματα και θα βγάζει μικρές ποσότητες κηπευτικών. Δηλαδή θα εισπράξει περίπου πεντακόσιες χιλιάδες το χρόνο. Αν του πούμε ότι, όταν πουλάει σε λαϊκές αγορές πόλεων κάτω από διακόσιες χιλιάδες, θα πληρώσει τις εβδομήντα τρεις, είναι πολλά για προϊόν που βγάζει ο ίδιος. Αν από τις πεντακόσιες χιλιάδες, που έκανε όλη η πραμάτεια του, πάρουμε τις εκατό, είναι κοινωνική αδικία.
Επίσης στο άρθρο 7 λέτε σε ένα σημείο "μαζί με τη οικεία δήλωση απόδοσης του παρακρατουμένου φόρου του προηγουμένου εδαφίου γνωστοποιείται στην αρμόδια οικονομική υπηρεσία και αντίγραφο της απόφασης του δικαστηρίου". Είναι σαφής ο νόμος, αλλά δεν καταλαβαίνω ποια απόφαση; Εκεί που έκανε παράσταση; Και αν κάποιος δικηγόρος κάνει εκατό παραστάσεις θα υποβάλει εκατό αποφάσεις; Αυτό το χαρτί δεν το λυπάται κανείς; Πάνε τα δάση, κόπηκαν όλα για να γίνουν χαρτί. Βλέπετε τη σπατάλη εδώ μέσα. Πετάμε τόνους από χαρτί. Θα πάω τώρα με πενήντα παραστάσεις να προσκομίσω πενήντα αποφάσεις των δεκαπέντε φύλλων και να μπλέξω με τις εφορίες και να σωρεύονται χαρτιά χωρίς καμία αξία; Αν θέλετε, να το κάνετε πιο σαφές, να το προσδιορίσετε συγκεκριμένα και να πείτε ότι η απόφαση προσκομίζεται μόνο στις περιπτώσεις εργολαβικών. Ευχαριστώ. ΠΡΟΕΔΡΕΥΩΝ (Νικόλαος Κατσαρός): Ο κύριος Υφυπουργός έχει το λόγο. ΓΕΩΡΓΙΟΣ ΔΡΥΣ (Υφυπουργός Οικονομικών): Κύριοι συνάδελφοι, σ'αυτήν την προχωρημένη ώρα που έχουμε φθάσει, θα είμαι πολύ σύντομος. Θα απαντήσω σε μερικές παρατηρήσεις που έχουν γίνει από τους κυρίους Βουλευτές.
Κατ' αρχήν σχετικά με τα αντικειμενικά κριτήρια νομίζω ότι η κατάργηση των αντικειμενικών κριτηρίων ήταν απόφαση που είχε ανακοινωθεί από τον Αύγουστο του 1996 από τον Πρωθυπουργό τον κ. Σημίτη και επαναλαμβάνεται συνεχώς από την πολιτική ηγεσία του Υπουργείου Οικονομικών, με τη δέσμευση ότι τα αντικειμενικά κριτήρια θα καταργηθούν, πριν από το συνταγματικό τέλος της παρούσας Κυβέρνησης.
Επομένως είμαστε υποχρεωμένοι να υλοποιήσουμε τη δέσμευση αυτή και προς την κατεύθυνση αυτή νομίζω ότι με συνέπεια κινήθηκε το Υπουργείο Οικονομικών.
'Ακουσα διάφορες παρατηρήσεις σχετικά με την κατάργηση των αντικειμενικών κριτηρίων. Αυτό το οποίο θέλω να σας διαβεβαιώσω είναι ότι οι ελεγκτικοί μηχανισμοί του Υπουργείου Οικονομικών είναι σίγουρο ότι δεν θα επιτρέψουν την επάνοδο σε καταστάσεις οι οποίες περιεγράφησαν, νομίζω, πάρα πολύ ανάγλυφα από τον κ. Παπαδόπουλο στην τοποθέτησή του. Τόσο η λειτουργία του Εθνικού Ελεγκτικού Κέντρου όσο η λειτουργία των Περιφερειακών Ελεγκτικών Κέντρων και η λειτουργία των καινούριων ελεγκτικών μονάδων του Υπουργείου Οικονομικών νομίζω ότι διασφαλίζουν ότι δεν είναι δυνατόν να επανέλθουμε πλέον στις γνωστές καταστάσεις του παρελθόντος.
Παράλληλα, η λειτουργία του προγράμματος ΤΑΧΙS και τα πάρα πολύ θετικά αποτελέσματα, που έχουμε μέχρι τώρα, μας οδηγεί στο συμπέρασμα ότι το 2000 θα υπάρξει μια αυξημένη κοινωνική ευαισθησία από τους μικρομεσαίους. Και βεβαίως περιμένουμε ότι τα έσοδα, τα οποία θα δηλωθούν και οι φόροι οι οποίοι αναλογούν σ' αυτά θα είναι τουλάχιστον στο επίπεδο του 1998, βεβαίως με μια λογική αύξηση, όπως αναμένεται από την αύξηση του όγκου της οικονομίας.
Θα ήθελα ακόμη να πω στο συνάδελφο κ. Αποστόλου -που ανέφερε ότι το πρόγραμμα ΤΑΧΙS δεν απέδωσε τα αναμενόμενα- ότι το πρόγραμμα ΤΑΧΙS υπερκάλυψε τις εκτιμήσεις, που έχουμε στο Υπουργείο Οικονομικών. Τα είπα εξάλλου χθες και στην επιτροπή και δεν έχω κανένα λόγο να σας κουράσω περισσότερο. Θα ήθελα μόνο να παραπέμψω τον κ. Αποστόλου να μελετήσει τουλάχιστον αυτά, τα οποία έχουμε πει.
Αναφορικά τώρα με μια παρατήρηση, που έκανε, αν δεν κάνω λάθος, ο κ. Γκατζής, σχετικά με τη φορολόγηση των επενδύσεων των αγροτών. Πιθανότατα δεν είναι ενημερωμένος. Με απόφαση την οποία έχω υπογράψει, σας διαβεβαιώ, κύριοι συνάδελφοι, ότι από το ποσό της αγοράς του μηχανήματος αφαιρείται το ποσό της επιχορήγησης. Για το υπόλοιπο ποσό, εάν παρουσιάσει γραμμάτια αγοράς από το συγκεκριμένο επιχειρηματία, τότε το ποσό επιμερίζεται στα χρόνια που εξοφλούνται τα γραμμάτια. Επομένως, λοιπόν, με τις δύο αυτές αποφάσεις που έχω κάνει δεκτές, σας διαβεβαιώ ότι ουσιαστικά δεν υπάρχει θέμα με στους αγρότες, διότι αν παραδείγματος χάρη κάποιος αγοράσει ένα αντλητικό συγκρότημα αξίας δέκα εκατομμυρίων δραχμών και πάρει μια επιχορήγηση της τάξης του 35%, αυτόματα συζητάμε για εξίμισι εκατομμύρια, διότι αυτό αφαιρείται. Αν τώρα τα εξίμισι εκατομμύρια τα διακανονίσει με γραμμάτια, τα οποία παρουσιάσει στην αρμόδια ΔΟΥ και είναι για πέντε χρόνια, τότε πρόκειται για ένα εκατομμύριο τριακόσιες χιλιάδες δραχμές το χρόνο. Μιλάμε, δηλαδή, να αποδείξει πού βρίσκει ένα εκατομμύριο τριακόσιες χιλιάδες το χρόνο. Μα, δεν είναι δυνατόν να κάνει ένας επένδυση δέκα εκατομμυρίων για αντλητικό συγκρότημα και να μην παρουσιάζει τιμολόγια πώλησης αγροτικών προϊόντων ενός εκατομμυρίου τριακοσίων χιλιάδων δραχμών το χρόνο. Γι' αυτό, κύριε Γκατζή, ας είμαστε προσεκτικοί, όταν αναφέρουμε τέτοια παραδείγματα. 
ΑΔΑΜ ΡΕΓΚΟΥΖΑΣ: Αυτό ισχύει και σήμερα, κύριε Υπουργέ.
ΓΕΩΡΓΙΟΣ ΔΡΥΣ (Υφυπουργός Οικονομικών): Βεβαίως. Αυτό ήταν το αίτημα των αγροτών και της ΠΑΣΕΓΕΣ, το οποίο και κάναμε δεκτό.
Δεύτερον, η εξαίρεση των αγροτών από την αγορά των μηχανημάτων, τα οποία χρησιμοποιούν, δεν μπορεί να γίνει, γιατί αυτό ισχύει γενικά σε όλα τα φυσικά πρόσωπα και ατομικές επιχειρήσεις, που αγοράζουν πάγιες αξίες άνω του ενός εκατομμυρίου δραχμών. Επομένως έχουμε ικανοποιήσει τα αιτήματα των αγροτών στον τομέα αυτόν, χωρίς να κάνουμε παραβίαση ενός γενικού κανόνος, ο οποίος ισχύει.
'Ερχομαι τώρα στο τελευταίο σημείωμα σχετικά με τη φορολογία των ενοικιαζομένων δωματίων. Θέλω, κύριοι συνάδελφοι, να σας διαβεβαιώσω, αν θέλετε να σας δώσω και το σχετικό κείμενο, ότι ο τρόπος τον οποίο καθιερώσαμε αποτελεί υλοποίηση πρότασης, την οποία έκανε η Πανελλήνια Ομοσπονδία Ενοικιαζομένων Δωματίων. Τα ποσά είναι ακριβώς αυτά τα οποία προτάθηκαν από την Πανελλήνια Ομοσπονδία Ενοικιαζομένων Δωματίων. Ο αριθμός δε που δόθηκε είναι αυτός που προτάθηκε από την εν λόγω Ομοσπονδία. Δεν κατανοώ γιατί γίνεται κριτική, όταν σας διαβεβαιώ ότι το μόνο σημείο που διαφέρει ανάμεσα στην πρόταση της Ομοσπονδίας και από αυτό που προτείνει το νομοσχέδιο είναι για τους έχοντες δωμάτια μέχρι επτά, οι οποίοι δεν θα τηρούν βιβλία και στοιχεία του κώδικα. Αυτοί έναντι του ΦΠΑ, τον οποίο δεν θα πληρώνουν, θα έχουν μια προσαύξηση κατά 15% Νομίζω ότι είναι λογικό και οφείλουν όλες οι πτέρυγες της Βουλής να αποδεχτούν αυτόν τον τρόπο.
ΙΩΑΝΝΗΣ ΠΑΠΑΔΗΜΟΠΟΥΛΟΣ: Αυτό αφορά τη Μύκονο, δεν αφορά τη βόρεια Ελλάδα.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Παπαδημόπουλε, σας διαβεβαιώ για άλλη μια φορά ότι η πρόταση αυτή, ξανατονίζω, όπως ακριβώς είναι στο φορολογικό νομοσχέδιο, είναι κατά λέξη πρόταση της Ομοσπονδίας Ενοικιαζομένων Δωματίων. Δεν είναι πρόταση την οποία έκαναν κάποιοι άλλοι έξω απ' αυτούς τους ίδιους, οι οποίοι εκφράζουν όλους τους επί μέρους τοπικούς συλλόγους. Και αν αυτοί οι ίδιοι είχαν κάποια άλλη άποψη και δεν την εξέφρασαν, δεν μπορώ εγώ αυτήν τη στιγμή να εκφράσω μια άλλη άποψη πέρα απ' αυτούς.
Κύριοι συνάδελφοι, να τελειώσω με αυτό, λέγοντας ότι σας ευχαριστώ πάρα πολύ, τουλάχιστον για τη δεύτερη ενότητα, για τη θετική ανταπόκριση την οποία είχαν τα άρθρα αυτά του νομοσχεδίου και σας διαβεβαιώ ότι στα πλαίσια πάντοτε της καλύτερης επεξεργασίας των νομοθετικών κειμένων εγώ θα είμαι ανοικτός σε οποιαδήποτε εποικοδομητική πρόταση εσείς υποβάλλετε. 'Οσον αφορά τώρα τη φορολογία των δικηγόρων, επειδή δεν την έχετε μελετήσει, θα πρότεινα να μη συζητηθεί τώρα.Αύριο θα σας δώσω ίσως περισσότερα στοιχεία αναγκαία για να κατανοήσετε και σεις τον τρόπο με τον οποίο θα φορολογούνται οι δικηγόροι. Ευχαριστώ πολύ.
ΠΡΟΕΔΡΕΥΩΝ (Νικόλαος Κατσαρός): Και εγώ, κύριοι, σας ευχαριστώ, που δεν θέλει κανείς να δευτερολογήσει.
Κηρύσσεται περαιωμένη η συζήτηση στη ενότητα των άρθρων 6, 8 και 9 και προχωρούμε στην ψήφισή τους ένα προς ένα.
Ερωτάται το Σώμα: Γίνεται δεκτό το άρθρο 6, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΔΑΜ ΡΕΓΚΟΥΖΑΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ:Κατά πλειοψηφία. 
ΑΝΑΣΤΑΣΙΟΣ ΙΝΤΖΕΣ: Κατά πλειοψηφία. 
ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 6 έγινε δεκτό, κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 8, ως έχει στο πρακτικό της Διαρκούς Επιτροπής; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΔΑΜ ΡΕΓΚΟΥΖΑΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
ΑΝΑΣΤΑΣΙΟΣ ΙΝΤΖΕΣ: Κατά πλειοψηφία. 
ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 8 έγινε δεκτό, κατά πλειοψηφία, ως έχει δυο πρακτικό της Διαρκούς Επιτροπής.
Ερωτάται το Σώμα: Γίνεται δεκτό το άρθρο 9, ως έχει στο πρακτικό της Διαρκούς Επιτροπής; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΔΑΜ ΡΕΓΚΟΥΖΑΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
ΑΝΑΣΤΑΣΙΟΣ ΙΝΤΖΕΣ: Κατά πλειοψηφία. 
ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 9 έγινε δεκτό, κατά πλειοψηφία, ως έχει στο πρακτικό της Διαρκούς Επιτροπής.
Στο σημείο αυτό δέχεστε, κύριοι συνάδελφοι, να λύσουμε τη συνεδρίαση; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 01.07' λύεται η συνεδρίαση για σήμερα ημέρα Πέμπτη 14 Οκτωβρίου και ώρα 10.00' με αντικείμενο εργασιών του Σώματος α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία συνέχιση της συζήτησης επί των άρθρων του νομοσχεδίου του Υπουργείου Οικονομικών.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ 

