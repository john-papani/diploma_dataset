ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΟΗ΄
Τετάρτη, 30 Ιανουαρίου 2002
ΘΕΜΑΤΑ


Α. ΕΙΔΙΚΑ ΘΕΜΑΤΑ
1. Επικύρωση Πρακτικών, 
2. Ανακοινώνεται ότι τη συνεδρίαση παρακολουθούν επισκέπτες από το ΚΑΠΗ Ελληνικού Ερυθρού Σταυρού Ν. Ηρακλείου, 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, 
2. Απαντήσεις Υπουργών σε ερωτήσεις Βουλευτών, 
Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Πολιτισμού: "Κύρωση της συμφωνίας μεταξύ της Κυβέρνησης της Ελληνικής Δημοκρατίας και της κυβέρνησης της Δημοκρατίας της Εσθονίας για συνεργασία στους τομείς του πολιτισμού, της εκπαίδευσης και της επιστήμης", 
2. Ψήφιση στο σύνολο του σχεδίου νόμου του Υπουργείου Εθνικής Παιδείας και Θρησκευμάτων: "Οργάνωση των περιφερειακών Υπηρεσιών της πρωτοβάθμιας και δευτεροβάθμιας εκπαίδευσης, αξιολόγηση του εκπαιδευτικού έργου και των εκπαιδευτικών, επιμόρφωση των εκπαιδευτικών και άλλες διατάξεις", 
3. Συζήτηση επί της αρχής του σχεδίου νόμου του Υπουργείου Εμπορικής Ναυτιλίας: "Τροποποίηση των διατάξεων του ν. 959/1979 "Περί της Ναυτικής Εταιρείας" (ΦΕΚ 192 Α') και ρύθμιση άλλων θεμάτων αρμοδιότητας του Υπουργείου Εμπορικής Ναυτιλίας" σύμφωνα με τα άρθρα 72 παρ. 4 του Συντάγματος και 108 παρ. 7 του Κανονισμού της Βουλής.
4. Κατάθεση Εκθέσεων Διαρκών Επιτροπών: α) Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομικών: "Κύρωση της από 21 Δεκεμβρίου 2001 πράξης νομοθετικού περιεχομένου "Αρμοδιότητα των δικαστηρίων σε υποθέσεις αναγκαστικών απαλλοτριώσεων, φορολογικές και τελωνειακές ρυθμίσεις", 
β) Η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Υγείαςκαι Πρόνοιας: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Λαϊκής Δημοκρατίας της Κίνας για συνεργασία στον τομέα της υγείας", 

ΟΜΙΛΗΤΕΣ
Α. Επί του σχεδίου νόμου του Υπουργείου Εθνικής Παιδείας και Θρησκευμάτων:
ΓΚΕΣΟΥΛΗΣ Ν., 
Β. Επί του σχεδίου νόμου του Υπουργείου Εμπορικής Ναυτιλίας:
ΑΝΩΜΕΡΙΤΗΣ Γ., 
ΒΑΡΒΙΤΣΙΩΤΗΣ Μ., 
ΒΑΡΙΝΟΣ Α., 
ΔΙΑΜΑΝΤΙΔΗΣ Ι., 
ΛΑΦΑΖΑΝΗΣ Π., 
ΜΑΝΤΟΥΒΑΛΟΣ Π., 
ΜΕΛΑΣ Π., 
ΝΕΡΑΝΤΖΗΣ Α., 
ΠΑΓΚΑΛΟΣ Θ., 
ΠΑΠΑΓΕΩΡΓΙΟΥ Γ., 
ΠΑΠΟΥΤΣΗΣ Χ., 
ΣΠΥΡΙΟΥΝΗΣ Κ., 
ΣΠΥΡΟΥ Σ., 
ΤΖΕΚΗΣ Α., 
ΤΣΙΠΛΑΚΗΣ Κ., 
ΦΑΣΟΥΛΑΣ Π., 


ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β΄
ΣΥΝΕΔΡΙΑΣΗ ΟΗ΄
Τετάρτη 30 Ιανουαρίου 2002


Αθήνα, σήμερα στις 30 Ιανουαρίου 2002, ημέρα Τετάρτη και ώρα 10.44΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Κώστα Καρρά, Βουλευτή Β΄ Αθηνών, τα ακόλουθα :
Α. ΚΑΤΑΘΕΣΗ ΑΝΑΦΟΡΩΝ
1) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία το Σωματείο Εργαζομένων ΚΑΖΙΝΟ - ΞΕΝΟΔΟΧΕΙΟ - ΤΕΛΕΦΕΡΙΚ Πάρνηθας ζητεί να καλυφθούν οι κενές θέσεις στην επιχείρηση με προσλήψεις αορίστου χρόνου και να μετατραπούν οι συμβάσεις ορισμένου χρόνου σε αορίστου.
2) Οι Βουλευτές κύριοι ΟΡΕΣΤΗΣ ΚΟΛΟΖΩΦ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο Δήμαρχος Ψυχικού διαμαρτύρεται για τον τρόπο κατασκευής του ανισόπεδου κόμβου στο Φάρο Ψυχικού.
3) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΣΠΥΡΟΣ ΣΤΡΙΦΤΑΡΗΣ κατέθεσαν αναφορά με την οποία ο Δήμαρχος και το Δημοτικό Συμβούλιο Δήμου Δωρίου Νομού Μεσσηνίας διαμαρτύρονται για τις περικοπές στην επιδότηση του λαδιού.
4) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΣΤΑΥΡΟΣ ΣΚΟΠΕΛΙΤΗΣ κατέθεσαν αναφορά με την οποία Αξιωματικοί και πληρώματα Υ/Γ - Ω/Κ ΝΑΥΤΙΛΟΣ διαμαρτύρονται για την έλλειψη ΣΣΕ) η οποία θα διασαφήνιζε τόσο το εργασιακό όσο και το οικονομικό καθεστώς κάτω από το οποίο εργάζονται.
5) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΣΠΥΡΟΣ ΣΤΡΙΦΤΑΡΗΣ κατέθεσαν αναφορά με την οποία το Παλλεσβιακό Παναγροτικό Συλλαλητήριο που πραγματοποιήθηκε στις 28/1/02 ζητεί επίλυση προβλημάτων των αγροτών του Νομού Λέσβου.
6) Ο Βουλευτής 'Εβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία οι αγρότες του Νομού 'Εβρου ζητούν να καταργηθούν οι ποσοστώσεις και τα πρόστιμα συνυπευθυνότητας στα προϊόντα της χώρας κ.λπ.
7) Ο Βουλευτής Αθηνών κ. ΓΕΩΡΓΙΟΣ ΔΑΣΚΑΛΑΚΗΣ κατέθεσε αναφορά με την οποία η Πρωτοβουλία Συνδέσμων Αρκάδων Πόλεων ζητεί χρηματοδότηση για τη διάνοιξη δεύτερης σήραγγας για την ασφαλή διέλευση των οχημάτων στον αυτοκινητόδρομο Κορίνθου - Τριπόλεως.
8) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία το Επιμελητήριο Αιτωλ/νίας υποβάλλει προτάσεις σχετικά με τη φορολόγηση των ακαθάριστων εσόδων μικρών και μεσαίων επιχειρήσεων που τηρούν βιβλία Β' κατηγορίας.
9) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία οι Ενώσεις Αστυνομικών Υπαλλήλων Περιφέρειας Στερεάς Ελλάδας ζητούν την επίλυση εργασιακών προβλημάτων των μελών τους.
10) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η Συντονιστική Επιτροπή Αγώνα Αγροτικών Φορέων Νομού Φωκίδας ζητεί την καταβολή της επιδότησης για το ελαιόλαδο και τις ελιές εσοδείας 2000-2001.
11) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Δήμαρχος Παρνασσού Φωκίδας εκθέτει απόψεις για την οικοδόμηση οικοπέδων εκτός σχεδίου πόλης και εντός οικισμών ευρισκομένων σε δασικές περιοχές.
12) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία η Κοινότητα Αντικυθήρων Αττικής ζητεί χρηματοδότηση για την επιδότηση της άγονης ακτοπλοϊκής γραμμής Αντικυθήρων.
13) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία ο Οργανισμός Ανάπτυξης Δυτικής Κρήτης ζητεί οικονομική ενίσχυση για την εκτέλεση αναπτυξιακών έργων στη Δυτική Κρήτη.
14) Ο Βουλευτής 'Εβρου κ. ΛΕΩΝΙΔΑΣ ΛΥΜΠΕΡΚΙΔΗΣ κατέθεσε αναφορά με την οποία η Πανελλήνια 'Ενωση Πολιτικών Συνταξιούχων Πολεμικής Αεροπορίας ζητεί την ικανοποίηση των συνταξιοδοτικών και ασφαλιστικών αιτημάτων των μελών της.
15) Ο Βουλευτής Τρικάλων κ. ΝΙΚΟΛΑΟΣ ΛΕΓΚΑΣ κατέθεσε αναφορά με την οποία ο Πολιτιστικός Σύλλογος Κρανιάς Ασπροποτάμου Καλαμπάκας Τρικάλων διαμαρτύρεται για την εγκατάσταση του υδροηλεκτρικού εργοστασίου στην περιοχή.
16) Ο Βουλευτής Τρικάλων κ. ΝΙΚΟΛΑΟΣ ΛΕΓΚΑΣ κατέθεσε αναφορά με την οποία η Ομοσπονδία Επαγγελματικών Βιοτεχνικών Εμπορικών Σωματείων Νομού Τρικάλων διαμαρτύρεται για την ολιγωρία της πολιτείας απέναντι στις μικρομεσαίες επιχειρήσεις κατά την περίοδο της θεομηνίας και ζητεί να παραταθούν για ένα εξάμηνο οι υποχρεώσεις τους προς το ΤΕΒΕ - ΤΑΕ - ΤΣΑ.
17) Ο Βουλευτής Τρικάλων κ. ΝΙΚΟΛΑΟΣ ΛΕΓΚΑΣ κατέθεσε αναφορά με την οποία ο Σύλλογος Συνταξιούχων ΤΕΒΕ Λάρισας - Καρδίτσας - Βόλου - Τρικάλων ζητεί τη βελτίωση της ιατροφαρμακευτικής περίθαλψης των μελών του.
18) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία το Μαθητικό Συμβούλιο του 2ου ΤΕΕ Καρδίτσας ζητεί να μην καταργηθούν οι ειδικότητες που λειτουργούν στο σχολείο του.

B. AΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 1453/17-9-01 ερώτηση δόθηκε με το υπ' αριθμ. 16024/8-10-01 έγγραφο από τον Υφυπουργό Oικονομικών η ακόλουθη απάντηση:
"Απαντώντας στην ερώτηση1453/17-9-01 που κατέθεσε στη Βουλή των Ελλήνων ο Βουλευτής κ. Σπ. Σπηλιωτόπουλος, αναφορικά με το παραπάνω θέμα, σας πληροφορούμε τα ακόλουθα:
1) Στο Υπουργείο Οικονονομικών έχει συσταθεί ειδική επιτροπή (ΦΕΚ 390/Β) στην οποία συμμετέχουν εκτός από τους υπηρεσιακούς παράγοντες και εκπρόσωποι των διαφόρων επαγγελματικών τάξεων. Το έργο της επιτροπής αυτής, συνίσταται στην συμπλήρωση των ισχυόντων πινάκων των μοναδικών συντελεστών καθαρού κέρδους με νέα επαγγέλματα, που δημιουργήθηκαν τα τελευταία περίπου 15 χρόνια, (από την τελευταία τροποποίηση των πινάκων αυτών), τα οποία σύμφωνα με τα υπάρχοντα στοιχεία είναι πάρα πολλά.
Πέραν όμως αυτών θα εξετασθούν και τα τυχόν αιτήματα διαφόρων φορέων επιχειρήσεων ή επαγγελμάτων με θέμα την τροποποίηση και τον εξορθολογισμό των ήδη υπαρχόντων μοναδικών συντελεστών καθαρού κέρδους.
2) Για το σκοπό αυτό, η υπόψη Επιτροπή άμεσα θα προβεί στη μελέτη, επεξεργασία και αξιολόγηση των στοιχείων που διαθέτει η υπηρεσία μας, αυτών που θα προσκομισθούν από τα μέλη της Επιτροπής κατά τη διάρκεια αυτής, καθώς και των υπομνημάτων που θα υποβληθούν από όλους τους ενδιαφερόμενους.
3) Μετά τα παραπάνω, οι ισχυρισμοί του Περιφερειακού Συνδέσμου Εργοληπτών Εγκαταστατών Ηλεκτρολόγων "Ο ΒΑΤΤ", Νομού Αχαϊας ότι το Υπουργείο Οικονομικών προτίθεται να αυξήσει τους ισχύοντες συντελεστές καθαρού κέρδους, είναι αβάσιμοι και δεν προκύπτουν από κανένα στοιχείο, το οποίο θα μπορούσε να στηρίξει τις απόψεις αυτές.
4) Τέλος, μείωση του ποσοστού προσαύξησης των συντελεστών καθαρού κέρδους των επιχειρήσεων που ασχολούνται με την εργοληπτική κατασκευή δημόσιων ή ιδιωτικών τεχνικών έργων σε περίπτωση που οι δαπάνες κατασκευής οι οποίες εμφανίζονται στα βιβλία και στοιχεία της επιχείρησης ότι πραγματοποιήθηκαν για την κατασκευή των τεχνικών έργων βρίσκονται σε προφανή δυσαναλογία σε σχέση με το πραγματικό κόστος κατασκευής, δεν αντιμετωπίζεται.
Ο Υφυπουργός
ΑΠ. ΦΩΤΙΑΔΗΣ"
2. Στην με αριθμό 1510/19-9-01 ερώτηση δόθηκε με το υπ' αριθμ. 347/9-10-01 έγγραφο από τον Υφυπουργό Oικονομικών η ακόλουθη απάντηση:
"Απαντώντας στην ερώτηση 1510/19-9-01 που κατέθεσε ο Βουλευτής κ. Δ. Τζαμτζής, αναφορικά με τη φορολογία που επιβάλλεται στο τσίπουρο ή τσικουδιά που παράγεται από τους Διήμερους Οινοπευματοποιούς Α' Κατηγορίας αλλά και τον χρόνο έναρξης της αποστακτικής περιόδου, σας γνωρίζουμε τα ακόλουθα:
1. 'Όπως είναι γνωστό από το 1997 επεβλήθη εφ' άπαξ και κατ' αποκοπή φορολόγηση στο τσίπουρο ή τσικουδιά που παράγεται από τους Διήμερους Οινοπνευματοποιούς Α' Κατηγορίας η οποία σήμερα ανέρχεται σε 200 δρχ. ανά χιλιόγραμμο ετοίμου προϊόντος.
Η φορολογία αυτή δεν αποσκοπεί βασικά στην αύξηση των Δημοσίων Εσόδων της Χώρας, ούτε φυσικά στην αποστέρηση από τους αγρότες του δικαιώματος της παραγωγής του παραδοσιακού αυτού προϊόντος.
Αντίθετα έχει σκοπό τη σταδιακή εναρμόνιση του καθεστώτος αυτού προς την Κοινοτική Νομοθεσία, με γνώμονα πάντα τη διατήρηση της παραγωγής και έλεγχο της ποιότητας του παραδοσιακού αυτού προϊόντος, προς όφελος των ίδιων των παραγωγών, αλλά και την περιφρούρηση της υγείας των καταναλωτών.
Η επιδίωξη δε παραχώρησης της παραγωγής του προϊόντος αυτού αποκλειστικά στις οργανωμένες επιχειρήσεις παραγωγής τσίπουρου με στόχο την επίτευξη απ' αυτές υψηλών κερδών, δεν στοιχειοθετείται αφού είναι γνωστό ότι το καθεστώς αυτό λόγω της ιδιαιτερότητας του και της αδυναμίας αποτελεσματικού του ελέγχου, (μεγάλη διασπορά των δικαιούχων παραγωγών και μεγάλος αριθμός αποστακτικών μηχανημάτων) δημιουργεί συχνά συνθήκες αθέμιτου ανταγωνισμού έναντι των οργανωμένων επιχειρήσεων παραγωγής και εμπορίας παραδοσιακών οινοπνευματωδών ποτών, (ούζο, τσίπουρο), το προϊόν των οποίων φορολογείται με υψηλότερους συντελεστές και φυσικά έχει και μεγαλύτερο κόστος παραγωγής λόγω της τυποποίησής του.
3. Όσον αφορά την έναρξη της αποστακτικής περιόδου, αυτή καθορίζεται για κάθε περιοχή, Δήμο ή Κοινότητα από την οικεία Τελωνειακή Περιφέρεια ύστερα από πρόταση των αρμοδίων Τελωνείων και συναρτάται φυσικά από τον χρόνο ωρίμανσης της παραγωγής και συγκομιδής των πρώτων υλών για κάθε περιοχή. 
Ως εκ τούτου η ημερομηνία έναρξης του διμήνου απόσταξης δεν είναι ίδια σε όλη την Ελλάδα, δεν παραλείπουμε δε να σας ενημερώσουμε ότι σε ορισμένες περιοχές της χώρας το δίμηνο απόσταξης για την τρέχουσα φορολογική περίοδο έχει ήδη ξεκινήσει από την 1η Σεπτεμβρίου του τρέχοντος έτους.
Ο Υφυπουργός
ΑΠ. ΦΩΤΙΑΔΗΣ"
3. Στην με αριθμό 1522/20-9-01 ερώτηση δόθηκε με το υπ'αριθμ. 2023/8-10-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 1522/20-9-01 που κατέθεσε ο Βουλευτής κ. Γ. Καρασμάνης για τα θέματα της αρμοδιότητάς μας σας πληροφορούμε τα εξής:
Το Πρόγραμμα Αγροτικού Εξηλεκτρισμού περιλαμβάνεται στο Π.Ε.Π. κ. Μακεδονίας 2000 - 2006 με προϋπολογισμό δημόσιας δαπάνης 1,5 δις δραχμές. Η Περιφέρεια Κ. Μακεδονίας για να καλύψει τις ανάγκες των νομών το μεσοδιάστημα χρηματοδότησε από το ΕΠΤΑ τα Προγράμματα Αγροτικού Εξηλεκτρισμού των νομών της Περιφέρειας για το έτος 2000. Συγκεκριμένα στο νομό Πέλλας το Πρόγραμμα ανέρχεται σε 38.522.214 δρχ. 
Σχετικά με τον χρόνο εφαρμογής του Προγράμματος αναφέρεται ότι τα συμπληρώματα προγραμματισμού των ΠΕΠ εγκρίθηκαν τέλος Ιουνίου με αρχές Ιουλίου 2001. Ακολουθεί η διαδικασία υποβολής προτάσεων για ένταξη έργων. 
Ο Υπουργός
Γ. ΑΝΩΜΕΡΙΤΗΣ"
4. Στην με αριθμό 1530/20-9-01 ερώτηση δόθηκε με το υπ'αριθμ. 372/9-10-01 έγγραφο από τον Υφυπουργό Ανάπτυξης η ακόλουθη απάντηση:
"Σε απάντηση της 1530/20-9-01 ερώτησης, που κατέθεσε στη Βουλή των Ελλήνων ο Βουλευτής κ. Σωτήρης Χατζηγάκης, με θέμα "ΕΥΡΩ το ενιαίο νόμισμα", σας γνωρίζουμε ότι στα πλαίσια του Εθνικού Προγράμματος Επικοινωνιακής Πολιτικής 2001 για την ομαλή μετάβαση στο ευρώ (ΕΠΕΠ-ευρώ 2001) πραγματοποιήθηκαν ή βρίσκονται σε εξέλιξη οι εξής ενέργειες: 
1ο εξάμηνο 2001 
Χρηματοδοτήθηκαν οι συλλογικές επαγγελματικές ενώσεις ΚΕΕ, ΓΣΕΒΕΕ, ΕΣΕΕ, ΣΕΣΜΕ και ΣΕΛΠΕ, για την πραγματοποίηση δράσεων, οι οποίες συμβάλλουν στην ευρύτερη δυνατή ενημέρωση, εκπαίδευση και προετοιμασία των παραπάνω ενώσεων και των επιχειρήσεων μελών τους. Το Υπουργείο Ανάπτυξης έχει αναλάβει την παρακολούθηση της υλοποίησης των παραπάνω δράσεων και την αξιολόγηση των αποτελεσμάτων. Μέχρι σήμερα οι παραπάνω επαγγελματικές ενώσεις έχουν εισπράξει ως προκαταβολή συνολικά το ποσό των 120.000 ευρώ. Ειδικότερα η ΚΕΕ έχει εισπράξει 30.000 ευρώ, η ΓΣΕΒΕΕ 30.000 ευρώ, η ΕΣΕΕ 30.000 ευρώ, ο ΣΕΣΜΕ 15.000 ευρώ και ο ΣΕΛΠΕ 15.000 ευρώ. στις 30 Ιουνίου ολοκληρώθηκαν και οι τελευταίες δράσεις και ήδη οι παραπάνω συλλογικές ενώσεις έχουν ειδοποιηθεί για την υποβολή των σχετικών απολογιστικών εκθέσεων. Η πληρωμή του υπολειπόμενου ποσού των 120.000 ευρώ, θα γίνει μετά την αξιολόγηση των αποτελεσμάτων από το Υπουργείο Ανάπτυξης και τον έλεγχο των απολογιστικών εκθέσεων ολοκλήρωσης των ενεργειών και των δαπανών από την Επιτροπή Παρακολούθησης για το Εθνικό Πρόγραμμα Επικοινωνιακής Πολιτικής (ΕΠΕΠ) για το ευρώ.
Ειδικότερα από τους παραπάνω φορείς η Κεντρική Ένωση Επιμελητηρίων (ΚΕΕ) πραγματοποίησε 54 σεμινάρια σε Επιμελητήρια όλης της χώρας.
Η ΕΣΕΕ πραγματοποίησε δέκα πέντε (15) ενημερωτικές ημερίδες σε διαφορετικές πόλεις της χώρας εκδηλώσεις -events με την κατασκευή ειδικού λυόμενου περιπτέρου σε εμπορικούς δρόμους δέκα πέντε (15) πόλεων.
Η ΓΣΕΒΕΕ πραγματοποίησε δεκατέσσερις (14) ενημερωτικές ημερίδες σε διαφορετικές πόλεις.
Ο ΣΕΛΠΕ πραγματοποίησε εκδηλώσεις σε αλυσίδες καταστημάτων λιανικής πώλησης σε είκοσι δύο (22) πόλεις της χώρας.
Ο ΣΕΣΜΕ διένειμε και προέβαλε βιντεοκασέτες σε 1.750 καταστήματα Σούπερ Μάρκετ σε όλη τη χώρα.
2ο εξάμηνο 2001
Στην παρούσα φάση του Προγράμματος, το οποίο εγκρίθηκε τον Ιούνιο, αναπτύσσονται κυρίως εξειδικευμένες δράσεις για την άμεση προσέγγιση ομάδων πληθυσμού με χαμηλή πρόσβαση στην πληροφόρηση. Έτσι προβλέπεται εντός των προσεχών ημερών η επιχορήγηση των ενώσεων ΚΕΕ, ΓΣΕΒΕΕ και ΕΣΕΕ με το ποσό των 30.000 ευρώ κάθε μία εξ αυτών και ο ΣΕΒΤ με το ποσό των 10.000 ευρώ. Οι δράσεις που αναλαμβάνουν είναι κυρίως η παραγωγή ενημερωτικού- προωθητικού υλικού, δηλαδή ειδικών εντύπων και εξειδικευμένων ενημερωτικών φυλλαδίων με κατευθύνσεις και πληροφορίες για τις επιχειρήσεις και το λιανικό εμπόριο καθώς και υποστηρικτικού υλικού, όπως είναι οι μετατροπείς και οι κάρτες ισοτιμιών.
Η Υφυπουργός
ΜΙΛΕΝΑ ΑΠΟΣΤΟΛΑΚΗ"
5. Στην με αριθμό 1537/20.9.01 ερώτηση δόθηκε με το υπ' αριθμ. 2029/8.10.01 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 1537/20.9.01 που κατέθεσε ο Βουλευτής κ. Η. Δ. Καλλιώρας, σας πληροφορούμε τα εξής:
Με την αριθμ. 371353/16.5.2001 απόφαση του κ. Υπουργού συγκροτήθηκε Ομάδα Εργασίας με κύριο θέμα της την απογραφή του δυναμικού παραγωγής και την έκδοση των σχετικών αποφάσεων κατ' εφαρμογή του Καν. (Ε.Ε.) 1493/99 ΝΕΑ ΚΟΑ, καθώς και ειδικών αποφάσεων για τα προγράμματα αναδιάρθρωσης και μετατροπής των αμπελώνων, μεταβίβασης δικαιωμάτων, νέες φυτεύσεις κ.λπ.
Με το σύμφωνο της γνώμης των μελών της Ομάδας Εργασίας, το Υπουργείο εξέδωσε τις σχετικές αποφάσεις της απογραφής, τις οποίες μαζί με το φάκελο της απογραφής τα κατέθεσε, εντός προθεσμίας, στην Ευρωπαϊκή Επιτροπή, όπου και έγιναν ομόφωνα αποδεκτά.
Όσον αφορά τα προγράμματα αναδιάρθρωσης και μετατροπής προωθείται το σχέδιο της Σχετικής Υπουργικής Απόφασης, ενώ παράλληλα έχουν δοθεί δι' εγκυκλίων οδηγίες και κατευθύνσεις τόσο για την σύνταξη των προγραμμάτων αναδιάρθρωσης των αμπελώνων, όσο και για την διευθέτηση και τακτοποίηση των φυτεύσεων που έγιναν μέχρι την εφαρμογή της ΝΕΑΣ Κ.Ο.Α.
Ο Υφυπουργός
Ε. ΑΡΓΥΡΗΣ"
6. Στην με αριθμό 1541/20.9.01 ερώτηση δόθηκε με το υπ' αριθμ. 2245/10.10.01 έγγραφο από τον Υπουργό Εργασίας η ακόλουθη απάντηση:
"Απαντώντας στην αριθμ. 1541/2001 ερώτηση, που κατατέθηκε στη Βουλή από το Βουλευτή κ. Σπ. Ταλιαδούρο, για τα θιγόμενα σ' αυτή θέματα, σας πληροφορούμε ότι έχουμε ενημερώσει την Εθνική Αντιπροσωπεία με το αριθμ.2011/14.9.2001 έγγραφό μας, φωτοαντίγραφο του οποίου σας επισυνάπτουμε για ενημέρωσή σας.
Επιπλέον σας ενημερώνουμε ότι ανακοινώθηκαν από τις αρμόδιες υπηρεσίες του Οργανισμού Απασχόλησης Εργατικού Δυναμικού (ΟΑΕΔ) τα αποτελέσματα της μοριοδότησης του προγράμματος των Νέων Ελευθέρων Επαγγελματιών (Ν.Ε.Ε.) την 1η Οκτωβρίου 2001.
Ο Υπουργός
ΑΝΑΣΤΑΣΙΟΣ ΓΙΑΝΝΙΤΣΗΣ"
Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
7. Στις με αριθμό 1558/21-9-01, 1721/1-10-01, 1769/2-10-01 ερωτήσεις δόθηκε με το υπ' αριθμ. 2034/5-10-01 έγγραφο από τον Υπουργό Γεωργίας η ακόλουθη απάντηση:
"Απαντώντας στις ερωτήσεις 1558/21-9-2001, 1721/1-10-2001, 1769/2-10-2001 που κατέθεσαν οι Βουλευτές κ.κ. Γ. Καρασμάνης, Σ. Παπαδόπουλος, Σπ. Ταλιαδούρος, σας πληροφορούμε τα εξής:
Είναι γνωστό ότι ο καπνός βάλλεται από τους υποστηρικτές της αντικαπνιστικής πολιτικής, με το επιχείρημα της προστασίας της δημόσιας υγείας εδώ και αρκετά χρόνια.
Χάρις στις συνεχείς παρεμβάσεις της ελληνικής κυβέρνησης προς κάθε επίπεδο της Ε.Ε. με στοιχεία και επιχειρήματα, η Επιτροπή της Ε.Ε. στήριξε το καθεστώς των ενισχύσεων, ώστε να μην επέλθει καμία ξαφνική ιδίως επίπτωση στην απασχόληση και κατ' επέκταση στο εισόδημα καπνοπαραγωγών.
Με σοβαρότητα και υπευθυνότητα και με αδιαπραγμάτευτους στόχους τη διατήρηση του κοινωνικού ιστού της υπαίθρου, τη διασφάλιση της απασχόλησης των καπνοκαλλιεργητών και την αγορά του καπνού, κυρίως όμως τη διασφάλιση του εισοδήματος του καπνοπαραγωγού, η ελληνική κυβέρνηση εξετάζει τις προτάσεις της Επιτροπής που έρχονται στη δημοσιότητα κατά το τελευταίο διάστημα.
Σύμφωνα με τις διαβεβαιώσεις του αρμόδιου επιτρόπου, η οποιαδήποτε αποσύνδεση των επιδοτήσεων του καπνού επισυμβεί στο μέλλον, θα είναι προοδευτική και θα πραγματοποιηθεί, μόνον εφόσον συνοδεύεται από μέτρα που εξασφαλίζουν πηγές εισοδήματος και εναλλακτικές δραστηριότητες, τόσο για τους καπνοκαλλιεργητές, όσο και για τους εργαζόμενους στην αγορά του καπνού.
Αταλάντευτη θέση της κυβέρνησης είναι η διατήρηση των ενισχύσεων του καπνού, γεγονός που επιβεβαιώνεται από τη δυναμική παρέμβαση του Πρωθυπουργού στην τελευταία Σύνοδο του Γκέτεμποργκ. Συνέπεια της παρέμβασης αυτής ήταν να αφαιρεθούν, τελείως οι σχετικές προτάσεις της Επιτροπής από τα προς συζήτηση θέματα.
Ο Υπουργός
ΓΕΩΡΓΙΟΣ ΑΝΩΜΕΡΙΤΗΣ"
8. Στη με αριθμό 1621/26-9-01 ερώτηση δόθηκε με το υπ' αριθμ. 38670/10-10-01 έγγραφο από τον Υφυπουργό Εσωτερικών και Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 1621/26-9-2001 του Βουλευτή κ. Π. Καμμένου σας πληροφορούμε ότι αρμόδιο να σας απαντήσει είναι το συνερωτώμενο Υπουργείο ΠΕ.ΧΩ.Δ.Ε., λόγω αρμοδιότητάς του σε θέματα μελέτης, κατασκευής, συντήρησης και επέκτασης του δικτύου αποχέτευσης ομβρίων υδάτων καθώς και των έργων αντιπλημμυρικής προστασίας, όπως προκύπτει από το εδάφιο 2 του άρθρου 6 του ν. 2744/25-10-1999 περί "Ρυθμίσεων θεμάτων της Εταιρείας Υδρεύσεων και Αποχετεύσεως Πρωτευούσης (Ε.Υ.Δ.Α.Π.) και άλλες διατάξεις".
Ο Υφυπουργός
Κ. ΚΑΪΣΕΡΛΗΣ"
9. Στην με αριθμό 1644/27-9-01 ερώτηση δόθηκε με το υπ' αριθμ. 2257/10-10-01 έγγραφο από τον Υπουργό Εργασίας η ακόλουθη απάντηση:
"Απαντώντας στην ερώτηση 1644/2001 ερώτηση, που κατατέθηκε στη Βουλή από το Βουλευτή κ. Α. Φλωρίνη, για τα θιγόμενα σ' αυτή θέματα σας πληροφορούμε τα εξής:
Στο σχέδιο νόμου του Υπουργείου Εργασίας και Κοινωνικών Ασφαλίσεων το οποίο ήδη έχει γίνει δεκτό από τη Διαρκή Επιτροπή Κοινωνικών Υποθέσεων της Βουλής και πρόκειται να συζητηθεί σύντομα στην Ολομέλεια του σώματος μεταξύ άλλων, βελτιώνονται διατάξεις του ν. 2643/1998 και αίρεται, αναφορικά με τα άτομα με ειδικές ανάγκες, ο περιορισμός ο οποίος τίθεται από την παρ. 2 του άρθρου 1 του ν. 2643/1998. Βάσει του περιορισμού αυτού, όπου με τις διατάξεις του ν. 2643/1998 παρείχετο προστασία σε περισσότερους από ένα δικαιούχους μιας οικογένειας (γονείς, τέκνα, συζύγους, αδελφούς), η άσκηση του δικαιώματος προστασίας από ένα δικαιούχο απέκλειε τους υπόλοιπους.
Όπως ήδη αναφέρθηκε, με το νέο σχέδιο νόμου, ο περιορισμός αυτός αίρεται αναφορικά με τα άτομα με ειδικές ανάγκες που πληρούν τις προϋποθέσεις του άρθρου 1 του ν. 2643/1998, τα οποία θεμελιώνουν αυτοτελές δικαίωμα προστασίας, με τον περιορισμό ότι η άσκηση του ως άνω αυτοτελούς δικαιώματος από το δικαιούχο δεν επιτρέπεται σε περίπτωση χρησιμοποίησης της αναπηρίας αυτής για την προσαύξηση μορίων κατά την παράγραφο 8 του άρθρου 4 από άλλο μέλος της ίδιας οικογένειας.
Ο Υπουργός
ΑΝΑΣΤΑΣΙΟΣ ΓΙΑΝΝΙΤΣΗΣ"
10. Στην με αριθμό 1751/2-10-01 ερώτηση δόθηκε με το υπ' αριθμ. 21268/10-10-01 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης με αριθμό 1751/2.10.2001 που κατέθεσαν στη Βουλή οι Βουλευτές κύριοι Δημήτριος Σιούφας και Προκόπης Παυλόπουλος, σας αποστέλλουμε το σχετικό χρονοδιάγραμμα ψήφισης των νομοσχεδίων για την εφαρμογή των διατάξεων του Συντάγματος.
Η Υπουργός
ΒΑΣΩ ΠΑΠΑΝΔΡΕΟΥ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Θα γίνει προεκφώνηση των νομοσχεδίων, που είναι γραμμένα στην ημερήσια διάταξη.
Υπουργείου Εθνικής Παιδείας και Θρησκευμάτων.
Ψήφιση στο σύνολο του σχεδίου νόμου: "Οργάνωση των περιφερειακών υπηρεσιών της Πρωτοβάθμιας και Δευτεροβάθμιας Εκπαίδευσης, αξιολόγηση του εκπαιδευτικού έργου και των εκπαιδευτικών, επιμόρφωση των εκπαιδευτικών και άλλες διατάξεις".
Το νομοσχέδιο θα ψηφιστεί στο σύνολο στη συνέχεια.
Υπουργείου Εμπορικής Ναυτιλίας.
Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: "Τροποποίηση των διατάξεων του ν.959/1979 "Περί της Ναυτικής Εταιρείας" (ΦΕΚ 192 Α΄) και ρύθμιση άλλων θεμάτων αρμοδιότητας του Υπουργείου Εμπορικής Ναυτιλίας", σύμφωνα με τα άρθρα 72 παρ.4 του Συντάγματος και 108 παρ. 7 του ΚτΒ.
Η συζήτηση του νομοσχεδίου θα γίνει κατά τη σημερινή συνεδρίαση.
Υπουργείου Πολιτισμού.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Εσθονίας για συνεργασία στους τομείς του πολιτισμού, της εκπαίδευσης και της επιστήμης".
Το νομοσχέδιο έχει ψηφιστεί ομοφώνως στη Διαρκή Επιτροπή.
Ερωτάται το Σώμα: Γίνεται δεκτό το νομοσχέδιο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Πολιτισμού έγινε ομοφώνως δεκτό σε μόνη συζήτηση, επί της αρχής, των άρθρων και του συνόλο και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής)
ΠΡΟΕΔΡΟΣ (Απόστολος Κακλαμάνης): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών, ως προς την ψήφιση στο σύνολο του παραπάνω νομοσχεδίου.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση.
Επανερχόμαστε στην ψήφιση στο σύνολο του νομοσχεδίου του Υπουργείου Εθνικής Παιδείας και Θρησκευμάτων: "Οργάνωση των περιφερειακών υπηρεσιών της Πρωτοβάθμιας και Δευτεροβάθμιας Εκπαίδευσης, αξιολόγηση του εκπαιδευτικού έργου και των εκπαιδευτικών, επιμόρφωση των εκπαιδευτικών και άλλες διατάξεις".
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, το λόγο παρακαλώ, για να κάνω δύο τυπικές νομοτεχνικές διορθώσεις.
ΠΡΟΕΔΡΟΣ (Απόστολος Κακλαμάνης): Ορίστε, κύριε Υφυπουργέ, έχετε το λόγο.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Στην πρώτη περίοδο του τελευταίου εδαφίου της παραγράφου 3, το άρθρο 8 στη σελίδα 13, μετά τις λέξεις "γραφείων ΣΕΠ", προστίθενται οι λέξεις "καθώς και των άλλων εκπαιδευτικών καινοτομιών". 
Δεύτερον, στις καταργούμενες διατάξεις του άρθρου 7 στη σελίδα 23, στίχος τρίτος, μετά τις λέξεις "της παραγράφου 29" προστίθενται οι λέξεις "και της περίπτωσης δ΄' της παραγράφου 31", προκειμένου να περιληφθεί στις καταργούμενες διατάξεις και η περίπτωση δ΄ της παραγράφου 31 του άρθρου 14 του ν. 2817/2000, το περιεχόμενο της οποίας έχει τροποποιηθεί με την παράγραφο 3 του άρθρου 7 του σχεδίου νόμου"
(Στο σημείο αυτό Υφυπουργός Εθνικής Παιδείας και Θρησκευμάτων κ. Νικόλαος Γκεσούλης καταθέτει για τα Πρακτικά τις σχετικές νομοθετικές διορθώσεις, οι οποίες έχουν ως εξής:
"Νομοτεχνικές διορθώσεις
για την ψήφιση στο σύνολο του σχεδίου νόμου:
"Οργάνωση των περιφερειακών υπηρεσιών της Πρωτοβάθμιας και
Δευτεροβάθμιας Εκπαίδευσης, αξιολόγηση του εκπαιδευτικού έργου και
των εκπαιδευτικών και άλλες διατάξεις".
1. Στην πρώτη περίοδο του τελευταίου εδαφίου της παραγράφου 3 του άρθρου 8 μετά τις λέξεις "γραφείων ΣΕΠ" προστίθενται οι λέξεις "καθώς και των άλλων και των εκπαιδευτικών καινοτομιών".
2. Στις καταργούμενες διατάξεις του άρθρου 17, στίχος τρίτος, μετά τις λέξεις "της παραγράφου 29", προστίθενται οι λέξεις "και της περίπτωσης δ' της παραγράφου 31…", προκειμένου να περιληφθεί στις καταργούμενες διατάξεις και η περίπτωση δ' της παραγράφου 31 του άρθρου 14 του ν. 2817/2000, το περιεχόμενο της οποίας έχει τροποποιηθεί με την παράγραφο 3 του άρθρου 7 του σχεδίου νόμου.")
ΙΩΑΝΝΗΣ ΚΕΦΑΛΟΓΙΑΝΝΗΣ: Γιατί δεν προστέθηκε αυτό, κύριε Υπουργέ;
ΠΡΟΕΔΡΟΣ (Απόστολος Κακλαμάνης): Μη διακόπτετε, κύριε συνάδελφε.
ΙΩΑΝΝΗΣ ΚΕΦΑΛΟΓΙΑΝΝΗΣ: Είναι νέα προσθήκη, κύριε Πρόεδρε. 
ΠΡΟΕΔΡΟΣ (Απόστολος Κακλαμάνης): Όσον αφορά στις διατάξεις, η περίπτωση δ΄ της παραγράφου 31 του άρθρου 14 του ν.2817/2000, τι έλεγε; Είπατε ότι έχει τροποποιηθεί με την παράγραφο 3 του άρθρου 7 του σχεδίου. Για να δούμε το άρθρο 7, την παράγραφο 3. Λέτε "η περίπτωση β΄". Μετά λέτε ότι τροποποιείτε εκεί την περίπτωση β΄, όχι την περίπτωση δ΄ Στην παράγραφο 3 του άρθρου 7 αντικαθίσταται η περίπτωση β΄ της παραγράφου 31, όχι η περίπτωση δ΄.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Έχει τροποποιηθεί ως προς το περιεχόμενο, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Λέτε ότι έχει τροποποιηθεί.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Ως προς το περιεχόμενο.
ΠΡΟΕΔΡΟΣ (Απόστολος Κακλαμάνης): Φυσικά, το περιεχόμενο τροποποιείται. Αλλά εδώ, στην παράγραφο 3 του άρθρου 7, επαναλαμβάνω, τροποποιείται το περιεχόμενο διά της αντικαταστάσεως της περιπτώσεως β΄, όχι της περιπτώσεως δ΄. 
Θα κρατηθεί για αργότερα για να διευκρινιστεί αυτό το σημείο. Βρέστε πώς είχε η διάταξη αυτή πρώτα και γιατί με την αντικατάσταση της περιπτώσεως β΄ δεν έχει νόημα και πρέπει να καταργηθεί και η παράγραφος δ΄. Βρέστε την περίπτωση δ΄ και την περίπτωση β΄, πώς είχαν αρχικώς, για να καταλάβουμε. 
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, η παράγραφος δ΄, για τον ορισμό των τακτικών και αναπληρωματικών μελών…
ΠΡΟΕΔΡΟΣ (Απόστολος Κακλαμάνης): Μη βιάζεστε, για να καταλάβουμε κι εμείς. Η περίπτωση δ΄ τι έλεγε;
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): "Για τον ορισμό των τακτικών και αναπληρωματικών μελών του Συμβουλίου, ο Υπουργός Εθνικής Παιδείας και Θρησκευμάτων απευθύνει σχετικό ερώτημα προς ένα ή περισσότερα ΑΕΙ, που εδρεύουν στην περιοχή Αττικής και προς το Παιδαγωγικό Ινστιτούτο και ορίζει εικοσαήμερη προθεσμία για την υποβολή των σχετικών προτάσεων. Μετά την παρέλευση της προθεσμίας αυτής, ο Υπουργός προβαίνει στον ορισμό των μελών χωρίς πρόταση".
ΠΡΟΕΔΡΟΣ (Απόστολος Κακλαμάνης): Ποιανού Συμβουλίου;
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Του Συμβουλίου Επιλογής που έχουμε εδώ.
ΠΡΟΕΔΡΟΣ (Απόστολος Κακλαμάνης): Πώς λέγεται; Εδώ βλέπω ότι τα αναφέρετε στην παράγραφο 2 του νομοσχεδίου. Τα αναφέρετε με τα αρχικά τους και αυτό δεν είναι σωστό και νομοθετικά -να το έχετε υπόψη σας- για σας, ως Υπουργείο Παιδείας. Πρέπει να αναφέρετε ολόκληρο τον τίτλο.
Εν πάση περιπτώσει, ποιο Συμβούλιο είναι αυτό;
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Υπάρχουν δύο συμβούλια επιλογής στελεχών εκπαίδευσης, του προϊσταμένου και των σχολικών συμβούλων.
ΠΡΟΕΔΡΟΣ (Απόστολος Κακλαμάνης): Μάλιστα. Το Ανώτερο Περιφερειακό Υπηρεσιακό Συμβούλιο Πρωτοβάθμιας Εκπαίδευσης αυτό είναι;
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Όχι, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Το Ανώτατο Περιφερειακό Υπηρεσιακό Συμβούλιο είναι;
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Όχι, η συγκρότηση του Συμβουλίου γίνεται με απόφαση. Είναι τα δύο συμβούλια των σχολικών συμβούλων και των προϊσταμένων διευθύνσεων.
ΠΡΟΕΔΡΟΣ (Απόστολος Κακλαμάνης): Εν πάση περιπτώσει, όπως αντικαθίσταται τώρα η περίπτωση β΄, καλύπτει και το αντικείμενο που προέβλεπε η περίπτωση δ΄.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Η παράγραφος β΄ καλύπτει το αντικείμενο της δ΄.
ΠΡΟΕΔΡΟΣ (Απόστολος Κακλαμάνης): Είναι κάποιος από τους εισηγητές εδώ; Ο κ. Φούρας είναι. Αν θέλετε, δείτε το και αργότερα να επανέλθουμε.
Προφανώς με την αντικατάσταση της περιπτώσεως β΄ μπαίνει μέσα στη νέα διάταξη και αυτό που προέβλεπε η περίπτωση δ΄.
Έτσι υποθέτω και εγώ. Αλλά δέστε το για να μην κάνουμε κανένα λάθος. 
Κρατείται λοιπόν για λίγο. Δέστε το και επανερχόμεθα μετά. 
Προχωρούμε τώρα στη συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Εμπορικής Ναυτιλίας: "Τροποποίηση των διατάξεων του ν.959/1979 "Περί της Ναυτικής Εταιρείας" (ΦΕΚ 192 Α΄) και ρύθμιση άλλων θεμάτων αρμοδιότητας του Υπουργείου Εμπορικής Ναυτιλίας" σύμφωνα με τα άρθρα 72 παρ. 4 του Συντάγματος και 108 παρ. 7 του Κανονισμού της Βουλής. 
Κύριοι συνάδελφοι, το νομοσχέδιο αυτό συζητήθηκε και ψηφίστηκε στην αρμόδια Διαρκή Επιτροπή σε εφαρμογή της διάταξης του άρθρου 70 παράγραφος 2 του Συντάγματος. Επομένως θα συζητηθεί με οργανωμένη συζήτηση με τη διαδικασία του άρθρου 107 του Κανονισμού της Βουλής σε μια συνεδρίαση όπως ορίζουν το Σύνταγμα στο άρθρο 72 παράγραφος 4 και η νέα διάταξη της παραγράφου 7 του άρθρου 108 του Κανονισμού της Βουλής.
Σύμφωνα λοιπόν με το άρθρο 107, που εφαρμόζεται αναλόγως, η Διάσκεψη των Προέδρων αποφάσισε να έχει διάρκεια τεσσάρων ωρών αυτή η συνεδρίαση και κατένειμε το χρόνο αυτό στις Κοινοβουλευτικές Ομάδες των κομμάτων ανάλογα με τη δύναμή τους, καθώς και στους ανεξάρτητους Βουλευτές, όπως προβλέπει ο Κανονισμός της Βουλής στο άρθρο 107. 
Ήδη στο Προεδρείο υπάρχουν κατάλογοι ομιλητών των κομμάτων με καθορισμό της σειράς τους και της διάρκειας των ομιλιών τους. Έχει δε καταρτισθεί από την υπηρεσία ενιαίος κατάλογος με πρόταξη των εισηγητών και ειδικών αγορητών, καθώς και εναλλαγή των ομιλητών. Δευτερολογίες στη διαδικασία αυτή δεν προβλέπονται. 
Η εγγραφή των Ανεξαρτήτων Βουλευτών στον κατάλογο των ομιλητών γίνεται σύμφωνα με το άρθρο 96 του Κανονισμού της Βουλής, δηλαδή από την έναρξη της συζήτησης μέχρι το τέλος της ομιλίας των εισηγητών και ο συνολικός χρόνος ομιλίας τους είναι δώδεκα λεπτά. 
Η Διάσκεψη των Προέδρων αποφάσισε επίσης να διατεθεί χρόνος ομιλίας δεκαπέντε λεπτών στον καθέναν από τους Κοινοβουλευτικούς Εκπροσώπους και είκοσι λεπτών στον αρμόδιο Υπουργό και ότι μπορεί να κατανεμηθεί ο χρόνος που δικαιούνται οι εισηγητές και οι Κοινοβουλευτικοί Εκπρόσωποι σε πρωτολογία και δευτερολογία. 
Θυμίζω ότι σύμφωνα με το άρθρο 107, η διάρκεια αυτών των ομιλιών δεν υπολογίζεται στο συνολικό χρόνο που έχει διατεθεί σε κάθε Κοινοβουλευτική Ομάδα. 
Το λόγο έχει ο εισηγητής κ. Παπαγεωργίου.
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, μου επιτρέπετε να κάνω μια ερώτηση;
ΠΡΟΕΔΡΟΣ (Απόστολος Κακλαμάνης): Παρακαλώ. 
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, δεν έχω κατανοήσει το εξής. Στη σημερινή συζήτηση μπορεί να τροποποιηθεί, να αλλάξει το νομοσχέδιο είτε στα άρθρα, είτε στο σύνολό του; 
ΠΡΟΕΔΡΟΣ (Απόστολος Κακλαμάνης): Αυτό το θέμα, κύριοι συνάδελφοι, μας απασχόλησε στη Διάσκεψη των Προέδρων. Το συζητήσαμε. Όπως φαίνεται απ' αυτές τις διατάξεις, η συζήτηση επί της αρχής, των άρθρων και του συνόλου ενός νομοσχεδίου, όταν γίνεται μεν στη Διαρκή Επιτροπή και επαναλαμβάνεται ουσιαστικά η συζήτηση και στην Ολομέλεια και ψηφίζεται στην Ολομέλεια για πρώτη φορά, προφανώς, όπως μέχρι τώρα συνέβαινε, μπορούν να συζητούνται τροπολογίες, να γίνονται αλλαγές κλπ. Τώρα το Σύνταγμα και ο Κανονισμός τάσσουν μια προθεσμία τριών ημερών για την κατάθεση των τροπολογιών πριν αρχίσει η συζήτηση στην Επιτροπή ή στην Ολομέλεια αλλά, προφανώς όταν πρόκειται για νομοσχέδια που δεν έχουν ψηφιστεί στην Επιτροπή και θα ψηφιστούν για πρώτη φορά στην Ολομέλεια. 
Αυτές βέβαια οι διατάξεις έχουν μια ελαστικότητα σε ό,τι αφορά την Ολομέλεια. Προφανώς σε μια συζήτηση που γίνεται ενιαίως δεν μπορεί, διότι δεν ψηφίζουμε κάθε διάταξη χωριστά, ώστε να τη διαμορφώσουμε ή να την απορρίψουμε ή να την τροποποιήσουμε. Ψηφίζεται το νομοσχέδιο όπως όταν έρχεται ένας κώδικας και τον ψηφίζουμε ως σύνολο, όταν ακόμη είναι γνωστό ότι έναν κώδικα τον επεξεργάζεται μια εκτός Κοινοβουλίου επιτροπή ειδικών. 
Υπάρχει όμως αυτό το θέμα το οποίο μας απασχολεί. Πρέπει να το συζητήσουμε, αλλά εκείνο που είπαμε στη Διάσκεψη των Προέδρων είναι ότι εάν εδίδετο η ευχέρεια κάποιων αλλαγών κατά την ενιαία συζήτηση εδώ στην Ολομέλεια, δεν ξέρουμε κατά πόσον αυτό θα ήταν σύμφωνο τυπικά με το Σύνταγμα και τον Κανονισμό της Βουλής και επί της ουσίας μήπως αυτό θα οδηγούσε τελικώς στην καταστρατήγηση μιας βασικής μεταρρύθμισης που έγινε με το νέο Σύνταγμα και τον Κανονισμό της Βουλής, που αποτρέπει πλέον την εκ πλαγίου μέχρι και την τελευταία στιγμή είτε κατάθεση τροπολογιών Υπουργών είτε Βουλευτών εν συνεννοήσει με τους Υπουργούς είτε αυτοτελώς, γεγονός που θα δυναμιτίσει όλο αυτό το νέο σύστημα.
Δηλαδή, να γνωρίζει η Βουλή τι νομοσχέδιο κατατίθεται, να γνωρίζουν εγκαίρως οι Βουλευτές ποιες τροποποιήσεις προτείνονται, είτε από την Κυβέρνηση είτε από κόμματα είτε από Βουλευτές, ώστε ένα νομοθέτημα συζητούμενο εξονυχιστικώς στις Επιτροπές κατ' άρθρον να φτάνει εδώ, όπου πλέον πολιτικά θα τοποθετούμεθα, όχι νομοτεχνικά, και θα αποφασίζουμε ενιαίως. Ωστόσο το θέμα αυτό θέλει ακόμη να μελετηθεί, πριν καταλήξουμε οριστικά στην πρακτική μας.
Να προχωρήσουμε λοιπόν. Ο κ. Παπαγεωργίου, εισηγητής της Πλειοψηφίας, έχει το λόγο.
ΓΕΩΡΓΙΟΣ ΠΑΠΑΓΕΩΡΓΙΟΥ: Κύριοι συνάδελφοι, στο νομοσχέδιο που ψηφίστηκε από τη Διαρκή Επιτροπή Παραγωγής και Εμπορίου και αφορά την τροποποίηση και συμπλήρωση των διατάξεων του ν.959/1979 "Περί της Ναυτικής Εταιρείας" ουσιαστικά υπάρχουν δύο κεφάλαια.
Το πρώτο κεφάλαιο, που περιλαμβάνει τα άρθρα 1 έως 6, ουσιαστικά πραγματεύεται την προσαρμογή των διατάξεων "Περί της Ναυτικής Εταιρείας" στα νέα δεδομένα που δημιουργεί η ένταξη της Ελλάδας στη ζώνη του ευρώ και όσον αφορά τα υπόλοιπα άρθρα, 7 έως 14, ρυθμίζονται διάφορα θέματα που απασχολούν τις υπηρεσίες του Υπουργείου Εμπορικής Ναυτιλίας, τους συναλλασσόμενους μ' αυτές πολίτες και διάφορα θέματα του προσωπικού του Υπουργείου Εμπορικής Ναυτιλίας.
Είναι αλήθεια ότι αμέσως μετά το Β΄ Παγκόσμιο Πόλεμο η ελληνική ναυτιλία είχε σε μεγάλο βαθμό αποσυνδεθεί από την ελληνική πολιτεία. Πράγματι, πολλά πλοία, αν και ήταν υπό ελληνικό έλεγχο, είχαν υψώσει ξένες σημαίες και ανήκαν ουσιαστικά σε ξένες εταιρείες. 
Η πατρίδα μας, όπως ήταν φυσικό, προσπάθησε με διάφορες νομοθετικές ρυθμίσεις και πρωτοβουλίες τα χρόνια που πέρασαν να προσελκύσει στα ελληνικά νηολόγια όλα αυτά τα πλοία τα οποία είχαν υψώσει, όπως προανέφερα, ξένες σημαίες. Ένα μέσο που προσπάθησε η εκάστοτε ηγεσία του Υπουργείου Εμπορικής Ναυτιλίας να θέσει σε εφαρμογή, ώστε να επιτευχθεί αυτός ο στόχος ήταν και η κατά το δυνατόν ελκυστικότερη νομοθεσία δεδομένου ότι ξένες νομοθεσίες, όπως η Παναμαϊκή, η Λιβεριανή κλπ. είχαν ελκυστικότερες και πιο εύκαμπτες -να το πω έτσι απλά- διατάξεις. Δυστυχώς αυτή η προσπάθεια ελάχιστα απέδωσε, ακόμα κι όταν θεσπίστηκε η μορφή της ναυτιλιακής ανώνυμης εταιρείας.
Έτσι, φτάσαμε στο 1979, όπου με το νόμο "Περί της Ναυτικής Εταιρείας" η Ελληνική Πολιτεία προσπάθησε να δώσει στους Έλληνες εφοπλιστές μια ελκυστική νομοθεσία, η οποία χωρίς βαρείς χαρακτηρισμούς, χωρίς βαριές διαδικασίες και με ελαστικότητα θα διευκόλυνε τη λειτουργία της εφοπλιστικής επιχείρησης.
Σκοπός ήταν να έχουμε μία τόσο ελκυστική νομοθεσία όσο και οι ξένες.
Επιπλέον, ένα πολύ βασικό στοιχείο αυτής της μορφής της ναυτικής εταιρείας, η οποία ουσιαστικά είναι μία μορφή ανώνυμης ναυτικής εταιρείας, ήταν το μικρό κεφάλαιο, ώστε το μικρό κόστος της εταιρείας και οι απλές διαδικασίες να προσελκύουν όσο το δυνατόν περισσότερους να ιδρύουν τέτοιες εταιρείες για το καλό της ελληνικής ναυτιλίας.
Μπορούμε να πούμε ότι έχει αποδώσει αυτή η μορφή της εταιρείας η ναυτική εταιρεία σε αυτά τα χρόνια που πέρασαν, από το 1979 μέχρι σήμερα. Και θέλω βασικά να επισημάνω ένα στοιχείο που έχει, πιστεύω, κοινωνικά και πολιτικά χαρακτηριστικά. Αυτό είναι οι εταιρείες λαϊκής βάσεως που ιδρύθηκαν σε πολλά νησιά και τόνωσαν τη συγκοινωνιακή τακτική, τη δρομολόγηση πλοίων με τα κέντρα που έπρεπε να συνδέουν, συγκοινωνία με αποτέλεσμα να αναπτυχθούν αυτά τα νησιά οικονομικά.
Αισθάνομαι καθήκον, μια και κατάγομαι από αυτό το νησί, να πω ότι μία τέτοια ναυτική εταιρεία έσωσε από την απομόνωση, στην οποία την είχαν τα μεγάλα εφοπλιστικά συμφέροντα καταδικάσει την ιδιαίτερη πατρίδα μου τη Σκύρο. Και νομίζω ότι υπάρχουν και άλλες περιπτώσεις σε άλλα νησιά, όπου οι κάτοικοι πήραν πρωτοβουλίες και εκμεταλλευόμενοι αυτόν το φθηνό τρόπο της ίδρυσης -να το πω έτσι απλά- της ναυτικής εταιρείας δρομολόγησαν πλοία, ώστε να βγουν από την απομόνωση τα νησιά τους.
Σήμερα, όμως, όπως προανέφερα, η χώρα μας έχει ενταχθεί στη ζώνη του ευρώ και επομένως είναι λογικό να γίνουν ορισμένες τροποποιήσεις.
( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 
Αυτές οι τροποποιήσεις -να τις πω εν τάχει- είναι, όσον αφορά το εταιρικό κεφάλαιο που παραμένει πάντοτε σε χαμηλό κόστος, η προσαρμογή της μετοχής της κάθε ναυτικής εταιρείας σε ευρώ, η υποχρέωση όσων το εταιρικό κεφάλαιο είναι σε δραχμές, όπως είναι φυσικό μέχρι σήμερα, μέσα σε κάποιο τακτό χρονικό διάστημα να το μετατρέψουν σε ευρώ. Μία βασική καινοτόμος διάταξη -επιβεβλημένη άλλωστε- είναι αυτή η οποία επιβάλει πως ενώ μέχρι τώρα απαγορευόταν το 50% -παρά μόνο μικρότερο- του εταιρικού κεφαλαίου να το κατέχουν αλλοδαπά φυσικά ή νομικά πρόσωπα, φυσικό είναι τώρα, μια που η χώρα μας είναι μια χώρα ισότιμη στην Ενωμένη Ευρώπη, που ο Έλληνας πολίτης είναι πλέον Ευρωπαίος και έχει ίσα δικαιώματα και με τους Ευρωπαίους -θα έλεγε κανείς με την ευρύτερη έννοια- συμπολίτες του, ότι πλέον αυτή η απαγόρευση μετατρέπεται και αναφέρεται πως δεν μπορεί πλέον να είναι μέλη αυτής της ναυτικής εταιρείας πρόσωπα που δεν ανήκουν στην Ευρωπαϊκή Ένωση -φυσικά ή νομικά- ή στο γενικότερο ευρωπαϊκό οικονομικό χώρο. 
Προβλέπονται, επίσης, ορισμένες άλλες προσαρμογές, όπως είναι η καταχώριση των στοιχείων στη μερίδα της ναυτικής εταιρείας των προσώπων που εκπροσωπούν την εταιρεία. Εδώ υπάρχει μία καινοτομία και πλέον θα πρέπει να υπάρχει και το φορολογικό μητρώο και τα στοιχεία της ταυτότητας των ατόμων που εκπροσωπούν την εταιρεία.
Στη συζήτηση που έγινε στην Επιτροπή ακούστηκε το εξής: Για ποιο λόγο να γίνεται αυτό εφόσον υπόχρεη φορολογικά είναι η εταιρεία και φυσικά όχι τα πρόσωπα που τη διοικούν ή την εκπροσωπούν. Νομίζω ότι αυτό δεν σημαίνει αυτονόητα ότι αναλαμβάνουν οποιεσδήποτε φορολογικές υποχρεώσεις τα φυσικά πρόσωπα τα οποία εκπροσωπούν την εταιρεία επί τω λόγω ότι απλώς θα υπάρχει στο Μητρώο Ναυτικών Εταιρειών η ταυτότητα και το φορολογικό τους μητρώο. Νομίζω ότι στη σύγχρονη εποχή είναι απαραίτητο να υπάρχουν αυτά τα στοιχεία για να προσδιορίζονται απλά τα πρόσωπα που εκπροσωπούν τις εταιρείες με όσο γίνεται περισσότερα στοιχεία και να αναλαμβάνουν τις ευθύνες τους.
Όσον αφορά το δεύτερο κεφάλαιο, που δεν πραγματεύεται τα της ναυτικής εταιρείας, αλλά έχει αποσπασματικά διάφορες διατάξεις, θα πρέπει να πω το εξής: Νομίζω ότι υπάρχουν διατάξεις οι οποίες έχουν μία ουσιαστική ευρύτερη κοινωνική και πολιτική φιλοσοφία. 
Ειδικότερα θα πρέπει να σταθώ κατ' αρχήν στο άρθρο 7 όπου μία σειρά από διατάξεις του Κώδικα Δημοσίου Ναυτικού Δικαίου, οι οποίες έχουν να κάνουν με αδικήματα όπως η λιποταξία, η ανυπακοή και διάφορα άλλα τέτοια συναφή αδικήματα, είναι προφανές και αυτονόητο ότι σήμερα συγκρούονται με τον ευρωπαϊκό κοινωνικό χάρτη, ο οποίος θέλει -και νομίζω επιβεβλημένα- η εργασία σήμερα από τον καθένα που θέλει να εξασφαλίσει τα της ζωής του να παρέχεται με δική του πρωτοβουλία, δηλαδή με την ελεύθερη βούλησή του.
Αυτές λοιπόν οι διατάξεις του Κώδικα Ναυτικού Δικαίου που προανέφερα δίνουν την αίσθηση -και νομίζω όχι άδικα- ότι στην ουσία όταν τον τιμωρούμε για αδικήματα που συνδέονται με την επιμέλειά του, αν θέλετε, να εργάζεται ότι προσκρούουν σ' αυτήν την ελευθερία της βούλησής του, που πρέπει να απολαμβάνει, και στην κίνησή του όσον αφορά στην επιλογή της εργασίας του. 
Γι' αυτό λοιπόν καταργούνται αυτές οι διατάξεις, προβλέπονται όμως πολύ σωστά ορισμένες ασφαλιστικές δικλείδες διότι τότε θα φθάναμε, αν δεν βάζαμε αυτές τις δικλείδες, στα αντίθετα άκρα. Θα είχαμε δηλαδή προβλήματα. Και ο καθένας ακόμη και ο εργαζόμενος, χωρίς να καταργείται αυτό το δικαίωμά του στην ελευθερία της εργασίας, θα πρέπει να τα λαμβάνει υπόψη του όταν θα θέσει σε κίνδυνο την ασφάλεια του πλοίου, όταν θα προκληθεί άλλη ζημιά και ιδιαίτερα στο θαλάσσιο περιβάλλον και όταν πρόκειται να διαταραχθεί η τάξη ή να τεθούν σε οποιονδήποτε άλλο κίνδυνο άλλα αγαθά θα έχει ποινικές ευθύνες. Γι' αυτόν ακριβώς το λόγο λοιπόν ναι μεν δεν θα τιμωρούνται αυτά τα αδικήματα, αλλά αν τελικώς φθάνουμε σε τέτοιες καταστάσεις κινδύνου -για να τις βαφτίσω έτσι γενικότερα- όπως προανέφερα, τότε οπωσδήποτε παραμένει η ποινική κύρωση και αναλαμβάνει κανείς σ' ένα συγκερασμό αυτών των δύο αντίθετων αγαθών τις ευθύνες του. 
Με το άρθρο 8, το οποίο επίσης πιστεύω ότι έχει μεγάλη κοινωνική σημασία, προβλέπεται η δυνατότητα σε συνταξιούχους ναυτικούς λόγω γήρατος, που δεν έχουν συμπληρώσει το πεντηκοστό πέμπτο έτος της ηλικίας τους, να επαναλάβουν το ναυτικό τους επάγγελμα. 
Εδώ θα έλεγε πάλι κανείς ότι δημιουργείται η αίσθηση ότι μπορεί απλώς με τη νομοθετική αυτή ρύθμιση να δίνεται η εντύπωση -και μάλιστα σε εποχές όπου οπωσδήποτε η ανεργία είναι ένα κοινωνικό φαινόμενο, το οποίο απασχολεί και θα απασχολεί όλους τους Έλληνες, αλλά και την Αντιπροσωπεία της Βουλής- ότι θέλουμε να στερήσουμε από εν ενεργεία εργαζόμενους τη δυνατότητά τους να εργάζονται. Η φιλοσοφία δεν είναι αυτή. Η φιλοσοφία είναι ότι ναυτικοί που έχουν εμπειρία θα μπορούν να εργάζονται, θα μπορούν να προσφέρουν και, εν πάση περιπτώσει, σε ορισμένους θα πρέπει να δοθεί και η δυνατότητα -διότι οι χαμηλοσυνταξιούχοι θα εξακολουθούν να παίρνουν τη σύνταξή τους- να ικανοποιούν τις ανάγκες τους και να βελτιώνουν το εισόδημά τους.
Με το άρθρο 9 δίνεται η δυνατότητα να στεγαστούν ορισμένες υπηρεσίες του Υπουργείου Εμπορικής Ναυτιλίας στην Ακτή Βασιλειάδη. Επίσης, στην περιοχή του Λιμενικού Ταμείου Ελευσίνας, στη θέση Κολυμπάρι, να στεγαστεί η επισκευαστική βάση και το Εκπαιδευτικό Κέντρο Προστασίας Θαλασσίου Περιβάλλοντος. Γίνονται λοιπόν οι αναγκαίες ρυθμίσεις στη χρήση γης, ώστε να μπορέσουν αυτές οι υπηρεσίες να στεγαστούν. Νομίζω ότι όλοι θέλουμε να έχουμε δημόσιες υπηρεσίες και Υπουργεία, τα οποία θα λειτουργούν σωστά και προϋπόθεση για να λειτουργούν σωστά είναι ότι θα πρέπει να στεγάζονται όσο το δυνατόν μαζί και κυρίως σε ευπρεπείς χώρους. Και νομίζω ότι αυτήν τη φιλοσοφία υπηρετεί το συγκεκριμένο άρθρο.
Όσον αφορά στην εποπτεία των Λιμενικών Ταμείων, στο άρθρο 10, αυτά εξακολουθούν να μην ελέγχονται από το Υπουργείο Εμπορικής Ναυτιλίας, όσον αφορά στην αρμοδιότητα της συγκρότησής τους. Βεβαίως ακούστηκε ότι δεν κάνει τίποτε άλλο η Κυβέρνηση του ΠΑΣΟΚ από το να μεταφέρει αυτές τις αρμοδιότητες από το νομάρχη, όπου ήταν μέχρι σήμερα, στον περιφερειάρχη. Πιστεύω ότι δεν έχουν βάση αυτές οι φωνές. Εν πάση περιπτώσει, νομίζω ότι κινείται προς τη σωστή κατεύθυνση και αυτή η διάταξη. 
Με το άρθρο 11 αυτή η Κυβέρνηση έφερε σε προηγούμενο νομοσχέδιο την ίδρυση ανώνυμων εταιρειών στα μεγάλα λιμάνια της χώρας, ώστε αυτοί οι οργανισμοί λιμένος με τη μορφή της ανώνυμης εταιρείας να είναι πράγματι ανταγωνιστικοί. Και λογικό είναι με την πρόβλεψη που φέρνει αυτό το άρθρο να δώσουμε τη δυνατότητα σ' αυτούς που μοχθούν μέσα στο λιμάνι, δηλαδή στους εκπροσώπους των εργαζομένων, αλλά και στους εκπροσώπους των φορτοεκφορτωτών -και μάλιστα στην πρώτη περίπτωση με απευθείας επιλογή από τα ίδια τα συνδικαλιστικά αυτά όργανα- να έχουν και αυτοί το φορέα τους και τον εκπρόσωπό τους στη διοίκηση του λιμένος. 
Επίσης είναι γνωστό ότι έχει συσταθεί η ΡΑΘΕ, η Ρυθμιστική Αρχή Θαλασσίων Ενδομεταφορών, η οποία πρέπει κάποια στιγμή να έχει το απαραίτητο προσωπικό και την απαραίτητη υποδομή σε πρόσωπα, ώστε να μπορέσει να λειτουργήσει. 
Είναι γνωστό σε όλους ότι το ΑΣΕΠ, παρά τις αντικειμενικές διαδικασίες τις οποίες προβλέπει στην πρόσληψη του προσωπικού, πολλές φορές καθυστερεί επικίνδυνα με αποτέλεσμα να έχουμε δυσκολία στο να στελεχώνονται σωστά ορισμένες υπηρεσίες και αυτό το πρόβλημα έχει ανακύψει φυσικά και στη ΡΑΘΕ. Γι' αυτόν το λόγο ακριβώς προτείνεται -και νομίζω ότι δεν γίνεται καμία παράκαμψη από τις διαδικασίες του ΑΣΕΠ- να επιλέγει η ίδια η αρχή με τις διαδικασίες του ΑΣΕΠ τους υποψήφιους υπαλλήλους και το ΑΣΕΠ να ασκεί απλώς τον έλεγχο. Νομίζω ότι είναι επιβεβλημένο να ψηφιστεί και αυτή η διάταξη.
Μερικότερα ζητήματα, όχι τόσο σπουδαίας σημασίας, πραγματεύονται τα υπόλοιπα άρθρα. Νομίζω ότι παρά την κατ' αρχήν τυπική διαδικασία του νομοσχεδίου αυτού δεν θα πρέπει να παραβλέψει κανείς τις πολιτικές αρχές τις οποίες υπηρετεί. 
Με την μεν τροποποίηση των διατάξεων και την προσαρμογή της Ναυτικής Εταιρείας εν όψει των νέων διαδικασιών που προβλέπει το ευρώ θα πρέπει να πούμε ότι εξακολουθεί και πάλι -και κλείνω με αυτό- αυτή ή φιλοσοφία της Ναυτικής Εταιρείας να υπηρετεί την ευκαμψία που πρέπει να έχουν τα νομικά πρόσωπα που εκμεταλλεύονται εφοπλιστικές επιχειρήσεις στη διαδικασία ίδρυσης και λειτουργίας τους. 
Όσον αφορά τα υπόλοιπα άρθρα -όπως προανέφερα- νομίζω ότι κινούνται προς τη σωστή κατεύθυνση και νομίζω ότι πολύ σωστά το ΠΑΣΟΚ ψήφισε αυτό το νομοσχέδιο. Νομίζω ότι σε ένα τέτοιο νομοσχέδιο, παρά τις πολιτικές του αρχές, που είναι επιβεβλημένο να γίνουν ορισμένες τυπικές προϋποθέσεις δεδομένου ότι τα περισσότερα ζητήματα έχουν και ένα διαδικαστικό χαρακτήρα. 
Δεν αντιλαμβάνομαι γιατί η Μείζων Αντιπολίτευση δεν ψήφισε αυτό το νομοσχέδιο, και να ψηφιστεί μόνο κατά πλειοψηφία. Νομίζω ότι είναι καιρός να διορθώσει αυτήν την παράλειψή της. 
Ευχαριστώ πολύ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, επανερχόμεθα στην ψήφιση στο σύνολο του σχεδίου νόμου του Υπουργείου Εθνικής Παιδείας και Θρησκευμάτων: "Οργάνωση των περιφερειακών υπηρεσιών της Πρωτοβάθμιας και Δευτεροβάθμιας Εκπαίδευσης, αξιολόγηση του εκπαιδευτικού έργου και των εκπαιδευτικών, επιμόρφωση των εκπαιδευτικών και άλλες διατάξεις". 
Διευκρινίστηκε το θέμα που υπήρξε με τις νομοτεχνικές διορθώσεις του κυρίου Υπουργού. Επομένως ισχύουν όπως ανεγνώσθησαν από τον κύριο Υπουργό. 
Ερωτάται το Σώμα: Γίνεται δεκτό το νομοσχέδιο και στο σύνολο, ως διανεμήθηκε με τις φραστικές και νομοτεχνικές διορθώσεις του κυρίου Υπουργού;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΚΩΝΣΤΑΝΤΙΝΟΣ ΤΣΙΠΛΑΚΗΣ: Κατά πλειοψηφία.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Γείτονας): Το νομοσχέδιο έγινε δεκτό κατά πλειοψηφία και στο σύνολό του, ως διανεμήθηκε με τις φραστικές και νομοτεχνικές διορθώσεις του κυρίου Υπουργού. 
Συνεπώς το νομοσχέδιο του Υπουργείου Εθνικής Παιδείας και Θρησκευμάτων: "Οργάνωση των περιφερειακών υπηρεσιών της Πρωτοβάθμιας και Δευτεροβάθμιας Εκπαίδευσης, αξιολόγηση του εκπαιδευτικού έργου και των εκπαιδευτικών, επιμόρφωση των εκπαιδευτικών και άλλες διατάξεις" έγινε δεκτό κατ' αρχήν, κατ' άρθρον και στο σύνολο κατά πλειοψηφία και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Παρεσχέθη η ζητηθείσα εξουσιοδότηση.
Κυρίες και κύριοι συνάδελφοι έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα εκατόν ογδόντα χρόνια από την Ελληνική Επανάσταση, είκοσι επτά επισκέπτες από το Κέντρο Ανοιχτής Περίθαλψης Ηλικιωμένων του Ελληνικού Ερυθρού Σταυρού του Νέου Ηρακλείου Αττικής. Η Βουλή τους καλωσορίζει.
(Χειροκροτήματα από όλες τις πτέρυγες)
Επανερχόμαστε στη συζήτηση του νομοσχεδίου του Υπουργείου Εμπορικής Ναυτιλίας.
Το λόγο έχει ο εισηγητής της Νέας Δημοκρατίας κ. Τσιπλάκης.
ΚΩΝΣΤΑΝΤΙΝΟΣ ΤΣΙΠΛΑΚΗΣ: Αγαπητοί συνάδελφοι, η Νέα Δημοκρατία κατά την επεξεργασία του συγκεκριμένου νομοσχεδίου στην αρμόδια Κοινοβουλευτική Επιτροπή εξέφρασε την αντίθεσή της και στην επί της αρχής συζήτηση, αλλά και στην κατ' άρθρο, τουλάχιστον στα περισσότερα άρθρα πλην εκείνων των ελαχίστων άρθρων που πραγματικά αποτελούσαν αναγκαία προσαρμογή σε υπάρχουσες διατάξεις.
Το υπόβαθρο αυτής της αντίθεσης ήταν και ουσιαστικό, αλλά κατ' αρχήν ήταν πολιτικό, με την έννοια ότι εκείνο το οποίο διαχρονικά διαπιστώνεται από νομοθετικής πλευράς είναι ότι από τη Μεταπολίτευση και ύστερα, εάν κάνουμε μία αντιστοίχιση των ψηφισθέντων νόμων με τις ημέρες νομοθετικού έργου της Βουλής, θα διαπιστώσουμε ότι στις δύο ή τρεις μέρες αντιστοιχεί και ένας ψηφισθείς νόμος. Αυτή είναι μία νομοθετική πρακτική πρωτόγνωρη για τα ευρωπαϊκά κράτη. 
Αυτό γίνεται για συγκεκριμένους λόγους. Φοβούμαστε -το έχουμε επανειλημμένα πει ως Νέα Δημοκρατία- ότι δεν γίνεται η αναγκαία συνολική προσέγγιση σε ζητήματα που ανακύπτουν, υπαρχόντων κάποιων κοινωνικοοικονομικών συνθηκών. Με αυτήν την έννοια τα κατά καιρούς ερχόμενα προς ψήφιση νομοσχέδια είναι αποσπασματικά, είναι συρραφή διατάξεων, πολλές φορές όχι ομοειδούς αντικειμένου, γιατί θα πρέπει το νομοσχέδιο να διαπνέεται από ένα συγκεκριμένο στόχο. Αυτή, λοιπόν, είναι μία νομοθετική, επικριτέα κατά καιρούς από την πλευρά της Νέας Δημοκρατίας, πρακτική, η οποία πανηγυρικά αποτυπώνεται και στο συγκεκριμένο νομοσχέδιο. 
Ο μέσος πολίτης εάν αναγνώσει το νομοσχέδιο και λάβει υπόψη του και την επίκληση της εισηγητικής έκθεσης, θα διαπιστώσει αφ' ενός ότι κάποιες προσαρμογές που γίνονται θα μπορούσαν να γίνουν με άλλα νομοσχέδια ως επουσιώδους σημασίας παρεμβάσεις και αφ' ετέρου από το μέσο και ύστερα του νομοσχεδίου θα δει ότι οι συγκεκριμένες διατάξεις που έρχονται, δεν είναι τίποτε άλλο παρά τροποποιήσεις διατάξεων που ήρθαν προ ενός περίπου έτους. Μάλιστα, είναι διατάξεις οι οποίες συμπεριλαμβάνουν και παρατάσεις προθεσμιών για συγκεκριμένες πολιτικές, κυβερνητικές συμπεριφορές, που έπρεπε να αναληφθούν μέσα σε συγκεκριμένα χρονικά διαστήματα και δεν ανελήφθησαν.
Επομένως η Νέα Δημοκρατία το κύριο πολιτικό μήνυμα που με την αντίθεσή της θέλει να προσδώσει στη συζήτηση του συγκεκριμένου νομοσχεδίου, είναι ότι επιτέλους ως Κυβέρνηση θα πρέπει να λειτουργήσετε εντελώς διαφορετικά, να προσεγγίσετε συνολικά τα προβλήματα, να τα μελετήσετε, να έρθετε σε επαφή με τους αρμόδιους φορείς εγκαίρως -στο συγκεκριμένο νομοσχέδιο υπάρχουν και τέτοιας φύσεως ελλείψεις- και να κάνετε ένα νομοθετικό κείμενο, το οποίο αναλόγως του Υπουργείου που προτείνει ένα συγκεκριμένο νομοσχέδιο, πρέπει να περιλαμβάνει καίριας σημασίας παρεμβάσεις αυτού του συγκεκριμένου Υπουργείου. 
Μη μου πείτε ότι διαλεγόμενοι με τον εαυτόν μας μπορούμε να αποδεχθούμε ότι αυτήν τη στιγμή η Εμπορική Ναυτιλία, της οποίας η συμβολή θεωρητικά όλοι συμφωνούμε ότι είναι μέγιστη, αλλά είναι και πρακτικά, πλην όμως είναι φθίνουσα η πορεία της τα τελευταία χρόνια, είχε ανάγκη να της προσδοθεί αναπτυξιακή προοπτική με ενός τέτοιου περιεχομένου νομοθέτημα.
Μπαίνω στην ουσία του συγκεκριμένου νομοθετήματος. Παρά τη φραστική προσέγγιση στην εισηγητική έκθεση ότι το πρώτο μέρος του νομοσχεδίου, τα άρθρα 1 έως 6, είναι μόνο προσαρμογές, οι οποίες απορρέουν από υποχρεώσεις της χώρας και κυρίως από την καθιέρωση του ευρώ ως εθνικού νομίσματος, εάν το αναγνώσει κανείς προσεκτικά θα δει ότι κάνετε και ουσιαστικές παρεμβάσεις. Και αυτές οι ουσιαστικές παρεμβάσεις μπορεί για το μέσο πολίτη να είναι μικρής αξίας, όμως δεν χάνουν τη σημασία τους ως ουσιαστικές παρεμβάσεις. 
Θα σας έλεγα για το κατώτατο οριζόμενο ποσό που είπα και στη αρμόδια Κοινοβουλευτική Επιτροπή, ως χρηματικό ποσό του εταιρικού κεφαλαίου αυτής της ειδικής εταιρείας, που λειτουργεί, όχι κατά παρέκκλιση, αλλά κατά μερική διαφοροποίηση, των άλλων εταιρειών που προβλέπονται από αυτόν το νόμο του 1920.
Ποια είναι η σκοπιμότης; Αφού δεν υπάρχει σημαντική επιβάρυνση για τους ιδρύοντες τέτοιες εταιρείες ή για τις υπάρχουσες εταιρείες, που πρέπει να κάνουν αναπροσαρμογή, ποιο θα είναι το ουσιαστικό αντίκρισμα στο να ανεβάσετε το κατώτερο ποσό μετοχικού κεφαλαίου από 300.000 δραχμές σε 5.000 ευρώ όταν δεν εξυπηρετούνται ούτε δημοσιονομικές προοπτικές της Κυβέρνησης. Βεβαίως το ποσό είναι μικρό αλλά αν είχατε ενιαία συλλογιστική επ' αυτού θα είχατε αυξήσει ανάλογα και το κατώτατο όριο του ποσού της ονομαστικής μετοχής που εκεί σε αντίφαση με την αρχική λογική, το μειώνετε. 
Αυτή είναι μια ενδεικτική απαρίθμηση της μη υπάρξεως ενιαίας συλλογιστικής που να διαπνέει το συγκεκριμένο νομοθέτημα ακόμα και σε αυτές τις τυπικές διατάξεις. Υπήρξαν νομοτεχνικές ατέλειες. Μήπως είναι και συνειδητές; Συνειδητά ή όχι αυτό είναι ανεπίτρεπτο. Υπήρξαν και νομοτεχνικές αβλεψίες οι οποίες διορθώθηκαν στη διαδρομή. Αλλά και σε άλλες διατάξεις ουσιαστικές και αφορούν τη σύσταση εμπραγμάτων δικαιωμάτων επί μετοχών τέτοιας εταιρείας είχαμε μια ανεπίτρεπτη διαφοροποίηση που ευτυχώς διαρκούσης της συζητήσεως αντιληφθήκατε σύμφωνα και με την εισήγηση του Επιστημονικού Συμβουλίου ότι πρέπει να τις διορθώσετε.
Όσον αφορά το πρώτο μέρος του νομοσχεδίου, το οποίο περιέχει τυπικές προσαρμογές, η Νέα Δημοκρατία διαφωνεί με την επίκληση σας και το απέδειξε με συγκεκριμένα παραδείγματα. Ορισμένες δε διατάξεις, που αφορούν εναρμόνιση της χώρας με την Ευρωπαϊκή Ένωση, έχουν σχέση με τα ποσοστά εμπραγμάτων δικαιωμάτων επί του εταιρικού μετοχικού κεφαλαίου και επί των μετοχών. Αυτές οι διατάξεις είναι ενδεδειγμένες και πρέπει να καθιερωθούν. Εμείς είπαμε στην Κοινοβουλευτική Επιτροπή ότι κάποιες προθεσμίες προσαρμογής αυτών των ρυθμίσεων όταν συνδέονται και με "κυρώσεις" που μπορούν να οδηγήσουν σε αυτοδίκαια εκκαθάριση αυτών των εταιρειών δεν έχουν καμία αντιστοίχιση με διατάξεις του γενικότερου νομοθετικού πλαισίου που ισχύει για τις εταιρείες, έστω και αν αυτή η εταιρεία λειτουργεί κατά παρέκκλιση των συγκεκριμένων θεσμοθετούμενων όρων. 
Θεωρούμε ότι θα μπορούσε να βρεθεί ένας άλλος τρόπος ώστε να ελεγχθεί αυτή η προσαρμογή. Αυτές είναι οι βασικές πολιτικές και ουσιαστικές παρατηρήσεις μας επί του πρώτου μέρους του νομοσχεδίου που η Κυβέρνηση προσπαθεί να το περάσει ως απλή εναρμόνιση σε δημιουργηθείσες υποχρεώσεις της χώρας που έχουν σχέση με την καθιέρωση του ευρώ ως εθνικού νομίσματος. 
Έρχομαι στη διάταξη του άρθρου 7 που μιλά για εναρμόνιση -κατ΄αρχήν η συλλογιστική είναι σωστή- του ελληνικού νομοθετικού πλαισίου όσον αφορά τις ποινικές κυρώσεις εργαζομένων στα εμπορικά πλοία, διότι υπήρξε η διάταξη του 1984 με την κύρωση του Ευρωπαϊκού Κοινωνικού Χάρτη. Όμως η νομοθετική σας προσέγγιση εδώ είναι μερική με την έννοια ότι εν συνόλω δεν αντιμετωπίζει τους εργαζόμενους υπό οιανδήποτε ιδιότητα στα εμπορικά πλοία.
Έχουμε μία μερική προσέγγιση στο συγκεκριμένο θέμα. Η Νέα Δημοκρατία εκτιμά λοιπόν ότι η επεξεργασία έπρεπε να είναι συνολικότερη και οι τροποποιήσεις του Κώδικα Δημοσίου Ναυτικού Δικαίου έπρεπε να περιλαμβάνουν άπαντες τους εργαζομένους υπό οποιαδήποτε ιδιότητα στα εμπορικά πλοία. 
Έχουμε τη διάταξη του άρθρου 8, η οποία προβλημάτισε, θα έλεγα, για περισσότερο χρόνο όλα τα πολιτικά κόμματα, της επανάληψης άσκησης του ναυτικού επαγγέλματος. 
Κατ' αρχήν η άποψη της Νέας Δημοκρατίας είναι ότι δεν ήταν αναγκαία αυτή η μεταβολή, όταν το παλαιό νομοθετικό πλαίσιο, το οποίο κωδικοποιήθηκε, αν δεν κάνω λάθος, με το π.δ. 913/78, παρείχε και τη δυνατότητα νομοθετικής εξουσιοδότησης προς τον αρμόδιο Υπουργό να προβλέπει τους επιβεβλημένους κάθε χρονική στιγμή όρους και προϋποθέσεις άσκησης του ναυτικού επαγγέλματος και από τους συνταξιούχους. Πάντως το υπάρχον καθεστώς διασφάλιζε αυτό που προβλημάτισε την Επιτροπή και που λίγο πολύ εγώ θα σας έλεγα έτσι απλά, ότι εσείς υπεισήλθατε πλέον σ' αυτήν την προτροπή, κυρίως της Νέας Δημοκρατίας, για να μην υπάρξει ουσιαστική αλλαγή στο υπάρχον νομοθετικό πλαίσιο. 
Εδώ βέβαια τίθεται και ένα άλλο μεγάλο ζήτημα, όσον αφορά τα πιστοποιητικά ναυτικής ικανότητας που ήδη είμαστε στον τελειωμό κάποιων προθεσμιών. Άλλες χώρες, βέβαια, είχαν διαβλέψει συγκεκριμένες νομοθετικές προϋποθέσεις και είχαν προσελκύσει ως εκ τούτου και ενδιαφερομένους Έλληνες, επιθυμούντες να αποκτήσουν αυτά τα αποδεικτικά ναυτικής ικανότητας, οι οποίοι βέβαια απασχολούνται -γνωρίζετε εσείς πώς απασχολούνται- σε πλοία που δεν φέρουν και την ελληνική σημαία. Τίθεται λοιπόν και εδώ ένα ζήτημα καθυστερημένης εναρμόνισης της νομοθεσίας μας με βάση διεθνείς συνθήκες.
Τίθεται και ένα άλλο ζήτημα. Θεωρείτε πλασματικά ότι η απόκτηση του πιστοποιητικού ναυτικής ικανότητας σημαίνει και ανάληψη εργασίας και οδηγείστε στο αποτέλεσμα -που είναι επικριτέο από πλευράς Νέας Δημοκρατίας- των "χρηματικών κυρώσεων" κάτω από ορισμένους όρους και προϋποθέσεις, ενώ σε άλλη διάταξη για άλλους εργαζομένους δεν απαιτείται αυτό το αποδεικτικό ναυτικής ικανότητας. Αν δείτε στο ίδιο άρθρο, δεν απαιτείται κάτι τέτοιο, δεν εκφράζεται πλασματική άποψη, υπό ορισμένες προϋποθέσεις, ότι τεκμαίρεται πως ο συγκεκριμένος αναλαμβάνει εργασία και άρα έχει αυτές τις συγκεκριμένες "χρηματικές κυρώσεις". Επομένως και από νομοτεχνικής και από ουσιαστικής πλευράς αυτό το συγκεκριμένο άρθρο είναι ατελές. 
Με το άρθρο 9 κάνετε μία απόπειρα, θα σας έλεγα, σε γενικές γραμμές διαμόρφωσης κάποιων συντελεστών όρων δόμησης για έργα που γίνονται πράγματι στα πλαίσια των λιμανιών και είναι μία κατ' αρχήν σωστή προσέγγιση. Όμως όσον αφορά τη διαμόρφωση εκείνων των προϋποθέσεων μετεγκατάστασης του Υπουργείου Εμπορικής Ναυτιλίας, η Νέα Δημοκρατία εξέφρασε κάποιες ουσιαστικές επιφυλάξεις με βάση την υπάρχουσα κατάσταση της υπάρχουσας θαλασσοδεξαμενής στον Πειραιά. 
Όλα αυτά τα θέματα τα αναλύσαμε στην αρμόδια Κοινοβουλευτική Επιτροπή, εκφράσαντες επιφυλάξεις πώς αυτό το οποίο έχετε εσείς ως πρόθεση, μπορεί να υλοποιηθεί και κατά καιρούς εκφράσατε και εσείς αντίθετες απόψεις και εμείς διακριτικά σας προκαλέσαμε στην αρμόδια Κοινοβουλευτική Επιτροπή. 
Να προχωρήσω σε άλλη διάταξη του άρθρου 12 περί Ρυθμιστικής Αρχής των Ενδομεταφορών. Με νόμο του 2001 έχουμε θέσπιση αυτής της συγκεκριμένης αρχής και πρόβλεψη συγκεκριμένων προσλήψεων και έρχεστε με την επίκληση ότι δεν προλαβαίνουμε με βάση τις θεσμοθετημένες διαδικασίες του ν. 2527/97 "Περί προσλήψεων μέσω διαδικασιών του Α.Σ.Ε.Π." να κάνουμε αυτές τις συγκεκριμένες προσλήψεις, να ζητήσετε εξαίρεση από τον κανόνα που θεσπίζει αυτός ο συγκεκριμένος νόμος, ο οποίος έχει ένα συγκεκριμένο υπόβαθρο και σας το λέω εγώ ως νομικός. Ο αρχικός νόμος των προσλήψεων μέσω Α.Σ.Ε.Π. είναι νόμος του 1994. Γιατί, λοιπόν, έγιναν οι παρεμβάσεις με βάση το ν. 2527/97;
Ενθυμείστε γιατί έγιναν; Έγιναν για να υπάρχει επέκταση. 
(Στο σημείο αυτό κτυπάει προειδοποιητικό κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, πιθανόν να εξαντλήσω και το χρόνο της δευτερολογίας. Έχουμε δικαίωμα εξαντλήσεως και της δευτερολογίας. 
ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, δεκαπέντε λεπτά έχει στη διάθεσή του ο εισηγητής. 
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ. Πρέπει να παρακολουθείτε τι γίνεται. Έκανα αργά την έναρξη χρόνου. Γι' αυτό έβαλα τα δεκατέσσερα λεπτά και μάλιστα με υπόδειξη συναδέλφων από τα έδρανα. Αν θέλετε να εξαντλήσετε και το χρόνο της δευτερολογίας, να τον εξαντλήσετε. 
ΠΑΝΑΓΙΩΤΗΣ ΜΕΛΑΣ: Για ένα λεπτό, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριοι συνάδελφοι. Εδώ σήμερα κάνουμε οργανωμένη συζήτηση και έχουμε καθορισμένο χρόνο συζήτησης. 
ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Υπουργέ, προκειμένου να θεμελιώσουμε και στο κοινό την άποψη της αντικειμενικής διαδικασίας των προσλήψεων, είχαμε το ν. 2527/1997 και επεκτείναμε την εφαρμογή του αρχικού νόμου, του ν.2190 και σε άλλες περιπτώσεις του ευρύτερου δημόσιο τομέα. Εννοείται ότι οι φορείς του ευρύτερου δημόσιου τομέα έπρεπε να υπάγονται σε αυτές τις διαδικασίες. 
Ερχόμαστε τώρα και με το ν. 2932/2001 θεσπίζουμε την αρχή. Παρέρχεται ένας περίπου χρόνος. Δεν ολοκληρώθηκε η διαδικασία, γιατί δεν την είχατε δρομολογήσει, και έρχεστε να μας πείτε ότι, επειδή είναι χρονοβόρες οι διαδικασίες αυτού του νόμου του 1997, εμείς ζητούμε εξαίρεση από τον κανόνα του τάδε άρθρου αυτού του νόμου, για να κάνουμε γρήγορες προσλήψεις! 
Αντιλαμβάνεστε ότι αυτές οι προσλήψεις ελέγχονται μόνο από πλευράς νομιμότητας του θεσμικού πλαισίου της προκήρυξης, που διαμορφώνει ήδη ο φορέας, ο οποίος θέλει να κάνει την πρόσληψη. 
Το ζήτημα της Ρυθμιστικής Αρχής είναι ένα επίσης σημαντικό ζήτημα. Δεν θέλω να επαναφέρω το άλλο ζήτημα του ασυμβιβάστου, που προέκυψε για άτομα που έχουν συγκεκριμένη ιδιότητα. Δέχομαι ότι υπάρχει και ο αντίλογος, όμως, κάποτε πρέπει να καταλάβουμε ότι αυτοί οι οποίοι θα κληθούν να αναλάβουν έργο συγκεκριμένης αξίας και ευθύνης σε συγκεκριμένες ανεξάρτητες αρχές θα πρέπει να δεχθούν και την προοπτική να μην ασκούν το επάγγελμά τους. Νομίζω ότι η αιτιολόγηση αυτή είναι βάσιμη. Καλώς κάνατε που είπατε και στην Κοινοβουλευτική Επιτροπή ότι δέχεσθε αυτήν την προτροπή της Νέας Δημοκρατίας να υπάρξει τελικώς το ασυμβίβαστο. 
Να έρθουμε στο άρθρο 11, όπου γίνεται αναφορά συμμετοχής στα Διοικητικά Συμβούλια των λιμένων, που με το ν. 2932 διαμορφώθηκαν ως ανώνυμες εταιρείες. Τι προκύπτει από αυτήν τη διάταξη; Προκύπτει ότι ενώ έπρεπε να υπάρξει κατάλληλη σύνθεση στα Διοικητικά Συμβούλια με συμμετοχή όλων των κατηγοριών των εργαζομένων εκεί, αυτό μέχρι τώρα δεν κατέστη δυνατό να γίνει και παρά τη μικρή τροποποίηση που κάνετε για συγκεκριμένους εκπροσώπους εργαζομένων, υποδηλώνετε σαφέστατα από τη γραμματική προσέγγιση του συγκεκριμένου άρθρου την επιφύλαξή σας ότι και πάλι εμπροθέσμως μπορεί να μην υπάρξει αυτή η σύνθεση. Έχετε νομοθετική εξουσιοδότηση να παρέχεται η δυνατότητα παράτασης του χρόνου, εντός του οποίου πρέπει να γίνει αυτή η συγκεκριμένη σύνθεση. Βέβαια, ως σημείο αρχής των προθεσμιών έχετε πότε ως Υπουργός θα δρομολογήσετε τη διαδικασία σύνθεσης των Διοικητικών Συμβουλίων. Είναι ανεπίτρεπτο που μέχρι τώρα δεν το έχετε κάνει! 
Να προχωρήσουμε στο άρθρο 13, που μιλάει για κανονισμούς εσωτερικής λειτουργίας συγκεκριμένων ανωνύμων εταιρειών λιμένων και κανονισμούς προσωπικού. Στην παράγραφο 2 γίνεται μάλιστα αναφορά στις συλλογικές διαπραγματεύσεις που θεσπίστηκαν με το ν. 2688/1999. Τι προκύπτει από την ανάγνωση αυτού του συγκεκριμένου άρθρου; Προκύπτει ότι η σύνταξη τέτοιων κανονισμών είναι τόσο πολύπλοκο και πολυσύνθετο έργο, που απαιτεί δύο-τρία χρόνια για να ολοκληρωθεί. 
Εγώ και πάλι σας λέω και σας προκαλώ, με την καλή έννοια του όρου, ως νομικός ότι όταν υπάρχουν συγκεκριμένα πρότυπα γι' αυτόν τον κανονισμό και μάλιστα διεθνή πρότυπα, όταν μπορεί να γίνει σύμβαση ανάθεσης έργου σε ένα νομικό γραφείο, η σύνταξη ενός τέτοιου κανονισμού εσωτερικής λειτουργίας δεκαπέντε, τριάντα ή σαράντα σελίδων αποκλείεται να απαιτεί δύο-τρία χρόνια! Από τη διατύπωση αυτού του άρθρου προκύπτει μάλιστα ότι υπάρχει επιφύλαξη του Υπουργείου πως μπορεί να μη φθάσουν και αυτά τα δύο-τρία χρόνια. Άρα, θα πρέπει να δοθεί νομοθετική εξουσιοδότηση και με αποφάσεις του Υπουργού να παρατείνουμε τις προθεσμίες. 
(Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Κωνσταντίνος Γείτονας): Τελειώνετε, κύριε συνάδελφε.
ΚΩΝΣΤΑΝΤΙΝΟΣ ΤΣΙΠΛΑΚΗΣ: Αυτά είναι ζητήματα που κατά την άποψη της Νέας Δημοκρατίας είναι τουλάχιστον ανεπίτρεπτο να αποτυπώνονται σε νομοθετήματα. Υποδηλώνουν κατ' αρχάς απραξία, διότι δεν υλοποιούμε τα όσα πρέπει να υλοποιήσουμε και προκύπτουν από άλλες διατάξεις νόμων, των οποίων την ισχύ παρατείνουμε, αλλά υποδηλώνουν και μία επιφύλαξη, την οποία εγώ δεν θεωρώ εγγενή και δικαιολογημένη επιφύλαξη. Η επιφύλαξη είναι ότι οι υφιστάμενοι κάποιου Υπουργείου -εν προκειμένω του Υπουργείου Εμπορικής Ναυτιλίας- δεν μπορούν λόγω καθοδήγησης …
ΠΡΟΕΔΡΕΥΩΝ (Κωνσταντίνος Γείτονας): Τελειώνετε, κύριε Τσιπλάκη. Δεν θέλω να σας σταματήσω εγώ, αλλά κάνουμε οργανωμένη συζήτηση με συγκεκριμένο χρόνο. Παρακαλώ να κλείσετε.
ΚΩΝΣΤΑΝΤΙΝΟΣ ΤΣΙΠΛΑΚΗΣ: Τελειώνω, κύριε Πρόεδρε. Μία τελευταία φράση θα πω. 
Υποδηλώνουν, λοιπόν, την όχι εγγενή επιφύλαξη του Υπουργείου να επιφέρει αποτέλεσμα σε ένα συγκεκριμένο χρονικό διάστημα καθοδηγώντας τις υφιστάμενες υπηρεσίες.
Για όλους αυτούς, λοιπόν, τους λόγους, τους τυπικούς και ουσιαστικούς, η Νέα Δημοκρατία δεν μπορεί να πει "ναι" σε ένα νομοσχέδιο το οποίο θεωρεί ότι δεν επιλύει ουσιαστικά ζητήματα για τη ναυτιλία και οι παρεμβάσεις του είναι διορθωτικές και επιβεβαιωτικές ατελών των παρελθόντος ρυθμίσεων που έγιναν από τη συγκεκριμένη Κυβέρνηση.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομικών "Κύρωση της από 21 Δεκεμβρίου 2001 πράξης νομοθετικού περιεχομένου "Αρμοδιότητα των δικαστηρίων σε υποθέσεις αναγκαστικών απαλλοτριώσεων, φορολογικές και τελωνειακές ρυθμίσεις". 
Δεύτερον, η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Υγείας και Πρόνοιας "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Λαϊκής Δημοκρατίας της Κίνας για συνεργασία στον τομέα της υγείας".
Το λόγο έχει ο ειδικός αγορητής του Κομμουνιστικού Κόμματος Ελλάδας κ. Τζέκης.
Κύριε Τζέκη, θα κάνετε σε πρωτολογία χρήση όλου του χρόνου που δικαιούστε; 
ΑΓΓΕΛΟΣ ΤΖΕΚΗΣ: Θα χρειαστώ περίπου δεκαοκτώ λεπτά, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Καλώς, έχετε το λόγο.
ΑΓΓΕΛΟΣ ΤΖΕΚΗΣ: Κύριε Πρόεδρε, κυρία και κύριοι συνάδελφοι, με το παρόν νομοσχέδιο επιχειρείται να γίνει μία τροποποίηση διατάξεων του ν. 959/1979 για τη Ναυτική Εταιρεία. 
Ξεκινάω από το εξής αξιοπερίεργο: Στα άρθρα 1 μέχρι 6 γίνεται πραγματικά η τροποποίηση του συγκεκριμένου νόμου. Η καταψήφισή τους από τη Νέα Δημοκρατία είναι ανεξήγητη, γιατί το 1979, επί υπουργίας του κ. Κεφαλογιάννη ψηφίστηκε από την πλειοψηφία της Νέας Δημοκρατίας. Άρα, έχουμε το εξής παιχνίδι: Η μεν τότε αξιωματική αντιπολίτευση του ΠΑΣΟΚ το καταψήφισε και η Νέα Δημοκρατία το ψήφισε γιατί το εισηγήθηκε και σήμερα η Κυβέρνηση του ΠΑΣΟΚ προτείνει τις τροποποιήσεις αυτές και η Νέα Δημοκρατία τις καταψηφίζει. Ενώ στη λογική συμφωνούν και οι δύο, βλέπουμε να παίζεται ένα παιχνίδι, που ο ελληνικός λαός το έχει δει σε πολλούς τομείς.
Πιστεύουμε ότι είναι σημαντικός ο τομέας του εφοπλιστικού κεφαλαίου. Πιστεύουμε όμως ότι και ο ν. 959, αλλά και οι σημερινές του τροποποιήσεις δεν κάνουν τίποτε άλλο παρά να δίνουν νέα προνόμια προς το εφοπλιστικό κεφάλαιο, όπως άλλωστε αυτό απαιτεί εδώ και δεκαετίες. Και δεκαετίες παρέχονται από τις εκάστοτε κυβερνήσεις αυτά τα συγκεκριμένα προνόμια.
Έτσι, όπως και τότε ο Υπουργός είχε επικαλεστεί ότι είμαστε ένα βήμα προ της ένταξης στην τότε Ε.Ο.Κ., άρα, έπρεπε να γίνει η ανάλογη προσαρμογή, και τώρα η Κυβέρνηση και ο συγκεκριμένος Υπουργός λένε ότι οι τροποποιήσεις γίνονται γιατί πρέπει να προσαρμοστούμε στην Ευρωπαϊκή Ένωση. Και αυτό γίνεται. 
Και γίνεται βέβαια ως προς το ευρώ μία αύξηση μετοχικού κεφαλαίου, η οποία όμως δεν είναι αύξηση μετοχικού κεφαλαίου μιας ανώνυμης εταιρείας. Υπολείπονται κατά πολύ από τις ανώνυμες εταιρείες που έχουν περίπου 30 εκατομμύρια μετοχικό κεφάλαιο, ενώ εδώ είναι περίπου 1.700 εκατομμύρια.
Έτσι πιστεύουμε ότι και το μετοχικό κεφάλαιο αλλά και η αξία της μετοχής, που από 1.000 δραχμές πηγαίνει στο 1 ευρώ, δεν είναι τίποτε άλλο παρά οι απαιτήσεις του εφοπλιστικού κεφαλαίου στον τομέα αυτόν.
Εξάλλου ο κύριος Υπουργός, ο οποίος πρόσφατα έχει επισκεφθεί την Ελληνική Επιτροπή Ναυτιλιακής Συνεργασίας του Λονδίνου και έγινε η συζήτηση με τους εφοπλιστές, δεν βλέπουμε τίποτε άλλο από τη συζήτηση που αναπτύχθηκε εκεί ότι η Κυβέρνηση είναι πρόθυμη να ικανοποιήσει όλα τα αιτήματα του εφοπλιστικού κεφαλαίου προκειμένου αυτό να γίνει ανταγωνιστικό. Και όταν βέβαια ακούμε για ανταγωνιστικότητα από πλευράς Κυβέρνησης είναι ότι θα δώσει όλα όσα ζητάει το εφοπλιστικό κεφάλαιο. Και αυτά όλα θα είναι και σε βάρος της ελληνικής οικονομίας και σε βάρος των ναυτεργατών. 
Άρα πιστεύουμε ότι η Κυβέρνηση, πιστή στα όσα έχει διατυπώσει μέχρι τώρα, κάνει βήμα προς βήμα αυτήν την παραχώρηση στο εφοπλιστικό κεφάλαιο. Εξάλλου αναφέρεται ο κύριος Υπουργός τι έχει κάνει μέχρι σήμερα. Η παραχώρηση δηλαδή αυτών των προνομίων είναι για τον κύριο Υπουργό θετικό σημείο για τη χώρα μας. Και εμείς πιστεύουμε ότι δεν υπάρχει θετικό σημείο. Λέει η Κυβέρνηση, συνεπικουρούμενη αν θέλετε και από την Αξιωματική Αντιπολίτευση, να δώσει ακόμα περισσότερα προνόμια, για να μην πάρουν τα πλοία από την ελληνική σημαία και τα πάνε στη Λιβερία. Αν είναι να δώσουμε τα προνόμια όλα στους εφοπλιστές, καταργείστε ακόμα και αυτήν τη σημαία. Πιστεύουμε ότι αυτά όλα γίνονται στην κατεύθυνση προσαρμογής και στην Οικονομική και Νομισματική Ένωση και για το ευρώ. Επιβάλλεται δηλαδή αυτή η πολιτική από την Ευρωπαϊκή Ένωση με την προσαρμογή. Και εκείνο το οποίο εναρμονίζεται και εξομοιώνεται είναι ο Έλληνας μέτοχος με αυτόν των κρατών-μελών της Ευρωπαϊκής Ένωσης. Δηλαδή και αυτό ακριβώς είναι ένα βήμα προς την πλήρη ενοποίηση, την πολιτική ενοποίηση πλέον της Ευρωπαϊκής Ένωσης. Γιατί ως αλλοδαποί πλέον θεωρούνται οι άλλοι μέτοχοι εκτός της Ευρωπαϊκής Ένωσης, του ευρωπαϊκού χώρου. Άρα με κάθε μέσο, με κάθε τρόπο προχωρούμε στην πολιτική ενοποίηση της Ευρωπαϊκής Ένωσης. 
Όπως είχαμε καταψηφίσει και το ν. 959/79, έτσι διατηρούμε και τη θέση μας τώρα, γιατί πιστεύουμε ότι δεν χρειάζεται πλέον προνόμια το εφοπλιστικό κεφάλαιο, μια άλλη πολιτική χρειάζεται γενικότερα για τη ναυτιλία, ούτως ώστε να έχει όφελος και η χώρα και ο εργαζόμενος λαός και πολύ περισσότερο οι ναυτεργάτες που δουλεύουν στα πλοία.
Έρχομαι στο άρθρο 7 που πιστεύουμε ότι είναι σημαντικό. Αφορά την τροποποίηση του άρθρου 239 του Ναυτικού Δικαίου που κυρώθηκε με το ν.δ. 187/73, δηλαδή επί χούντας. Αυτό διατηρείται ακόμα και σήμερα και αφορά την επικύρωση, όπως λέει η εισηγητική έκθεση, του Ευρωπαϊκού Κοινωνικού Χάρτη για την περίπτωση των εργαζομένων στα πλοία.
Εδώ όμως υπάρχει και μια υποκρισία, γιατί γνωρίζουμε ότι παραμένει το αντιδραστικό απαράδεκτο, αυταρχικό πλέγμα νόμων που ποινικοποιεί όχι μόνο τη συνδικαλιστική δράση αλλά και την πολιτική δράση των ναυτεργατών. Έχουμε πρόσφατα τέτοια φαινόμενα καταδίκης συνδικαλιστών του ναυτεργατικού κινήματος γιατί ανέπτυξαν μια δράση υπεράσπισης των συμφερόντων των ναυτεργατών Ελλήνων και ξένων. Και γνωρίζουμε όλοι ότι μέσα από την πολιτική που έχει ακολουθήσει η ελληνική Κυβέρνηση έχει ανθελληνιστεί και το πλήρωμα των πλοίων. Εκεί επικρατούν οι ξένοι εργάτες, οι οποίοι είναι ακόμα χειρότερα εκμεταλλευόμενοι από τους εφοπλιστές πλοιοκτήτες και πιστεύουμε ότι αυτό έχει άμεσο αντίκτυπο στους Έλληνες ναυτεργάτες. Δίνεται, δηλαδή, η δυνατότητα στους εφοπλιστές και στους κρατικούς κατασταλτικούς μηχανισμούς να προβαίνουν σε πολιτικές διώξεις σε βάρος των ναυτεργατών όπως ανέφερα και συγκεκριμένο παράδειγμα. Γιατί, κύριοι συνάδελφοι, στα πειθαρχικά συμβούλια α΄ και β΄ βαθμού συμμετέχουν στη σύνθεσή τους αξιωματούχοι του Πολεμικού Ναυτικού και του Λιμενικού. Δηλαδή είναι κανονικά στρατοδικεία και εκεί καλείται να απολογηθεί, να καταδικαστεί ο Έλληνας ναυτεργάτης, ενώ για τους άλλους ισχύουν τα άλλα, τα πολιτικά δικαστήρια. Είναι αυτό προοδευτικότητα ή είναι συντηρητικότητα και αναχρονισμός; 
Παρ' ότι το Διεθνές Γραφείο Εργασίας από το 1982, μετά την προσφυγή που έκανε η ΠΕΜΕΝ για την εξαίρεση των ναυτεργατών από το ν. 1264/1962, είχε συστήσει τότε στην ελληνική κυβέρνηση να εναρμονίσει τη ναυτεργατική νομοθεσία, μετά από είκοσι χρόνια, όπως παρατηρούμε, παραμένει ο ν. 330 της Νέας Δημοκρατίας για το ναυτεργατικό κίνημα. Και η ελληνική κυβέρνηση, η οποία είχε σηματοδοτήσει τότε, το 1982, την αλλαγή του νόμου "περί συνδικαλισμού" ως ένα προοδευτικό εγχείρημα -και ήταν, γιατί κάτω από σκληρούς αγώνες το συνδικαλιστικό κίνημα το πέτυχε αυτό- για ένα μεγάλο κομμάτι των ναυτεργατών δεν ισχύει αυτό. 
Και εδώ είναι θετικό, ότι βγάλατε από το άρθρο 7 τους λόγους εκείνους για τους οποίους μπορούσαν να διωχθούν οι ναυτεργάτες, για δημόσια τάξη ή εθνική ασφάλεια. Είναι όμως μόνο ένα μικρό βήμα. Εμείς περιμένουμε το μεγάλο βήμα, αυτό που πρέπει να γίνει για τον πλήρη εκδημοκρατισμό του ναυτεργατικού κινήματος. Να ισχύσει δηλαδή εκεί και ο ν. 1264. 
Στο άρθρο 8 αναφέρεται η απασχόληση των συνταξιούχων, που είναι ένα σημαντικό ζήτημα. Είναι ένα σημαντικό ζήτημα, γιατί εμείς το συμπεριλαμβάνουμε γενικότερα μέσα στην προσπάθεια που κάνει η Κυβέρνηση να αλλάξει την κοινωνική ασφάλιση, σε βάρος πάντα των εργαζομένων. Και αυτό είναι ένα ακόμα βήμα στα τόσα που έχει κάνει και η Νέα Δημοκρατία στην τελευταία δεκαετία και η σημερινή Κυβέρνηση. 
Αναφέρομαι βέβαια και στην αύξηση του ορίου συνταξιοδότησης από την πλευρά της Νέας Δημοκρατίας και τη μείωση της σύνταξης για το ΙΚΑ. Και εσείς βέβαια κάνατε ακόμα ένα βήμα για τους εργαζόμενους συνταξιούχους και έρχεστε τώρα με πρόσχημα αυτήν την αιτιολογία να πείτε ότι δίνουμε το δικαίωμα στους συνταξιούχους ναυτεργάτες να εργαστούν. Γιατί να εργαστούν; Γιατί φυσικό είναι -και το γνωρίζετε και εσείς- ότι η κατώτερη σύνταξη που είναι εκατόν δύο χιλιάδες δεν μπορεί να δώσει το δικαίωμα στο ναυτεργάτη, το συνταξιούχο, τον απόμαχο, να ζήσει με μία αξιοπρέπεια. 
Άρα, λοιπόν, για να μην ανέβουν οι συντάξεις, τι κάνετε; Θέλετε να τον βάλετε και πάλι στην εργασία. Δηλαδή έναν άνθρωπο πάνω από πενήντα πέντε έως εξήντα χρονών θέλετε να τον βάλετε να δουλέψει. Και αυτό είναι ακριβώς που κάνετε, υποκρισία μπορώ να την ονομάσω, ότι δηλαδή με αυτόν τον τρόπο χτυπάτε και τον ήδη εργαζόμενο ναυτεργάτη για περισσότερες παραχωρήσεις στους πλοιοκτήτες, στους εφοπλιστές. Γιατί γνωρίζουμε όλοι ότι ο συνταξιούχος μπορεί να παρέχει την εργασία του με πολλούς τρόπους, που θα είναι σε βάρος και του δικού του εαυτού και των υπολοίπων εργαζομένων. 
Πιστεύουμε ότι αυτό γίνεται μέσα στη συνολική προσπάθεια της Κυβέρνησης. Αυτό εξάλλου φαίνεται από διάφορα δημοσιεύματα. Εκτός των άλλων ήταν και η προσπάθεια το φθινόπωρο του 2001 να ανέβουν τα όρια συνταξιοδότησης, να κατέβει η σύνταξη που παραχωρούν τα ταμεία, για να γλιτώσουμε -λέει- το ασφαλιστικό σύστημα. Γιατί να το γλιτώσετε, πάντοτε σε βάρος των εργαζομένων; 
Άρα, λοιπόν, τα βήματα που κάνετε για τους ναυτεργάτες είναι στην συνολική σας φιλοσοφία. Και με αυτόν τον τρόπο υπονομεύεται και ο θεσμός των συλλογικών συμβάσεων, οι μισθοί, οι ώρες εργασίας και οι διεκδικήσεις των ναυτεργατών.
Θα μπορούσατε βέβαια, αν θέλατε, να δώσετε άλλα πράγματα στον απόμαχο ναυτεργάτη. Να του αυξήσετε τη σύνταξη -όλης της ναυτεργατικής οικογένειας- την κοινωνική του ασφάλιση, την ιατρο-φαρμακευτική του συνολικά ασφάλιση, ούτως ώστε να μην αναγκάζεται να μπαρκάρει ξανά στα πενήντα πέντε του χρόνια, μέσα από σαράντα χρόνια δουλειάς που μπορεί να έχει ένας ναυτεργάτης. Δεν μπορείς να τον καλείς μετά από τριάντα πέντε, σαράντα χρόνια στη δουλειά. 
Αυτό έρχεται σε αντίθεση με όσα λέτε πολλές φορές για εξασφάλιση της ασφάλειας του πλοίου, των ανθρώπων, των εργατών αλλά και των εμπορευμάτων. Αυτός που δουλεύει σαράντα χρόνια είναι επόμενο να μην έχει και την ανάλογη προσοχή στη δουλειά του. Αυτός ο άνθρωπος πρέπει να ξεκουραστεί, πρέπει να ζήσει με αξιοπρέπεια τα υπόλοιπα χρόνια της ζωής του. 
Εμείς πιστεύουμε ότι τα μέτρα που προτείνει το ναυτεργατικό κίνημα -και εμείς αυτά τα υιοθετούμε- μπορεί να δώσουν πραγματικά διέξοδο. Να αυξήσετε λοιπόν, τους μισθούς και τις συντάξεις, να είναι δημόσια και καθολική η υποχρεωτική ασφάλιση με αύξηση της κύριας σύνταξης του 80%. Θα πρέπει να είναι δημόσια και καθολική η υγεία και η κοινωνική ασφάλιση, γενικότερα η πρόνοια, για τη ναυτεργατική οικογένεια. Να χαρακτηρίσετε ανθυγιεινό και επικίνδυνο επιτέλους το επάγγελμα του ναυτεργάτη, γιατί η ναυτεργατική οικογένεια έχει πολλά θύματα.
ΜΑΝΩΛΗΣ ΜΠΕΝΤΕΝΙΩΤΗΣ : Ισχύει αυτό…
ΑΓΓΕΛΟΣ ΤΖΕΚΗΣ: Δεν ισχύει αυτό, κύριε συνάδελφε, για τους ναυτεργάτες. Δεν ισχύει και είναι στην πρόθεση της Κυβέρνησης να αφαιρέσει αυτόν τον χαρακτηρισμό και από άλλα επαγγέλματα που είναι ανθυγιεινά και επικίνδυνα. Και βέβαια οι εφοπλιστές δεν έχουν να χάσουν τίποτα. Οι ναυτεργάτες δίνουν την ίδια τους τη ζωή, το ίδιο τους το αίμα, για να αυξάνουν τα κέρδη τους οι εφοπλιστές. Εκείνοι είναι μόνιμα εξασφαλισμένοι και από τις ασφαλιστικές εταιρείες που διαθέτουν και οι ίδιοι, το τραπεζικό σύστημα, αλλά ιδίως και από την κυβερνητική πολιτική που τους εξασφαλίζει αυτήν την ασφάλεια.
Για το άρθρο 9, που αφορά τους συντελεστές δόμησης για τους λιμένες, είχαμε τονίσει και στην αρμόδια επιτροπή ότι γίνεται μια προσπάθεια να αλλάξει η χρήση των λιμανιών. Μέσα στα πλαίσια δηλαδή της απελευθέρωσης και των λιμανιών είτε μέσα από την εισαγωγή στο Χρηματιστήριο είτε και μέσα από την εξεύρεση στρατηγικού επενδυτή παραδίνετε και τα λιμάνια στο ιδιωτικό κεφάλαιο. Το ιδιωτικό κεφάλαιο θέλει να έχει για ίδιο όφελος και τη χρήση των λιμανιών. 
Πραγματικά, εγώ παρακολούθησα με μεγάλη προσοχή τον πρώην Υπουργό Εμπορικής Ναυτιλίας, ο οποίος διατήρησε πολλές επιφυλάξεις στο συγκεκριμένο άρθρο. Εμείς πραγματικά έχουμε όχι μόνο επιφυλάξεις, αλλά είμαστε βέβαιοι ότι παραδίδετε και την αξιοποίηση των λιμανιών στα χέρια του ιδιωτικού κεφαλαίου και είμαστε αντίθετοι στην αλλαγή χρήσης της λιμενικής ζώνης, για χρήση εκτός από τους σκοπούς που έχουν σχέση με το λιμάνι.
Επίσης δεν πρέπει να προχωρήσει και το απαράδεκτο σχέδιο ανάπλασης του κεντρικού λιμένα. Είμαστε αντίθετοι στο να πάει εκεί το Υπουργείο Εμπορικής Ναυτιλίας, γιατί γνωρίζουμε όλοι ότι πολλοί μιλούν πλέον για να δημιουργηθούν εκεί πάρκα ξενοδοχείων σε διάφορες περιοχές, να αξιοποιηθεί δηλαδή τουριστικά, εμπορικά το λιμάνι και γενικότερα η ζώνη. Βέβαια, εμείς πιστεύουμε ότι η ζώνη αξίζει να προσεχθεί σε διαφορετικό επίπεδο και έχει σχέση και με την κατασκευή των πλοίων κλπ. Εκεί πρέπει να δώσετε ιδιαίτερο βάρος -βέβαια μέσα από δημόσια χρήση- για να έχουν δουλειά και οι εργάτες της ζώνης, για να μη σας επισκέπτονται στο Υπουργείο και να σας δηλώνουν και τους θανάτους που έχουν και πολύ περισσότερο τη μαζική ανεργία που πλήττει τους εργάτες της ζώνης. Εμείς πιστεύουμε ότι πραγματικά υπάρχει μια ασφυξία στην περιοχή της Ελευσίνας και αν αλλάξει η χρήση της ζώνης ευρύτερα, εκεί πραγματικά θα επιδεινωθεί ακόμη περισσότερο η κατάσταση.
Πιστεύουμε, λοιπόν, ότι δεν πρέπει να γίνει αυτό το οποίο μεθοδεύεται. Τα λιμάνια θα πρέπει να είναι κάτω από το δημόσιο έλεγχο και θα διατυπώσω ορισμένες προτάσεις γιατί και τα άλλα άρθρα περιέχουν τέτοιες τροποποιήσεις στο νόμο παραχώρησης των λιμανιών στο ιδιωτικό κεφάλαιο. Άρα, λοιπόν, είναι συνολικότερο το πρόβλημα και δεν είναι μόνο οι τροποποιήσεις τις οποίες προτείνετε.
Όσον αφορά το άρθρο 10, πραγματικά είναι μία μικροπολιτική αυτή η παρέμβαση που κάνετε. Ήταν βεβαίως στη διορισμένη νομαρχία, έχουμε τώρα την εκλεγμένη νομαρχία, της αμφισβητείτε αυτό το δικαίωμα, θέλετε να έχετε κάτω από την εξουσία σας την εποπτεία των λιμενικών ταμείων, άρα, λοιπόν, πού τη δίνουμε; Στο διορισμένο περιφερειάρχη. Την αφαιρούμε από την εκλεγμένη Νομαρχιακή Αυτοδιοίκηση και αυτό βέβαια δεν συνάδει με αυτό που λέτε εσείς, ότι ακολουθείτε μια αποκεντρωμένη πολιτική και δίνετε εξουσίες στη Νομαρχιακή Αυτοδιοίκηση ή και στην Τοπική Αυτοδιοίκηση. Είναι και αυτό ένα δείγμα καταγραφής του τι εννοείτε ως αυτοδιοίκηση και παραχώρηση αρμοδιοτήτων στους κοινωνικούς αυτούς φορείς.
Για τη Ρυθμιστική Αρχή στο άρθρο 12: στην εισηγητική έκθεση μιλά γι' αυτήν την αρχή των θαλάσσιων ενδομεταφορών ότι πραγματικά θα τηρήσει τις αρχές του ελεύθερου ανταγωνισμού στην ακτοπλοΐα. Αυτό δεν μπορεί να μείνει ασχολίαστο από εμάς κι είναι, αν θέλετε, και η βάση της πολιτικής διαφωνίας μας με τη Νέα Δημοκρατία. Γνωρίζουμε ότι τα μέλη αυτής της επιτροπής διορίζονται από τον κύριο Υπουργό με κριτήρια που πιστεύω ότι όλοι σ' αυτήν την Αίθουσα γνωρίζουμε. Άρα, λοιπόν, εμείς πιστεύουμε ότι ο ν.2932/2001 απελευθέρωνε την ακτοπλοΐα όχι για να ωφελήσει τον εργαζόμενο λαό, όχι για να ωφελήσει τις συγκοινωνίες, αλλά περισσότερο για να ωφελήσει το εφοπλιστικό κεφάλαιο. Γιατί πραγματικά και εδώ υπάρχει μία μονοπώληση της ακτοπλοΐας, των συγκοινωνιών δηλαδή με τα νησιά και τα υπόλοιπα μέρη της χώρας. Γιατί ξέρετε, κύριε Υπουργέ και κύριοι συνάδελφοι, ότι τρεις είναι οι επιχειρήσεις που διακρίνονται στον τομέα αυτό.
Είναι οι "Επιχειρήσεις Αττικής", οι "Μινωϊκές Γραμμές" και η "ΑΝΕΚ". Είναι αυτοί δηλαδή οι οποίοι μπορούν και μέσα από συγχωνεύσεις και εξαγορές, στους οποίους δώσατε υπόσχεση και γενικότερα στο εφοπλιστικό κεφάλαιο, να γίνουν ακόμα μεγαλύτεροι για το διεθνή ανταγωνισμό. Άρα, λοιπόν, μπορούν οι δύο να γίνουν τρεις ή να γίνουν και μία. 
Άρα δεν υπάρχει εδώ πέρα ανταγωνισμός. Υπάρχει μία συνεννόηση…
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, παρακαλώ να έχω άλλα δύο-τρία λεπτά.
ΠΡΟΕΔΡΕΥΩΝ (Κωνσταντίνος Γείτονας): Κατάλαβα, αλλάξατε γνώμη, κύριε Τζέκη.
ΑΓΓΕΛΟΣ ΤΖΕΚΗΣ: Τι να κάνουμε; Είναι ο νέος Κανονισμός.
ΠΡΟΕΔΡΕΥΩΝ (Κωνσταντίνος Γείτονας): Καλώς, δεν φταίει ο Κανονισμός. Θα σας δώσω δύο-τρία λεπτά και θα αφαιρεθούν από τη δευτερολογία σας.
ΑΓΓΕΛΟΣ ΤΖΕΚΗΣ: Θεωρούμε, λοιπόν, ότι με τη δημιουργία και τη λειτουργία της επιτροπής, δεν πρόκειται να μπει φραγμός στα σχέδια που έχουν οι εφοπλιστές για την ακτοπλοΐα της χώρας μας. Απεναντίας θα δούμε σε πολλές περιοχές της χώρας, σε νησιά να υποβαθμίζεται ακόμα περισσότερο η συγκοινωνία. 
Βέβαια, σε καμία περίπτωση δεν μπορούν να γίνουν οι διορισμοί των εργαζομένων έξω από τα πλαίσια του ΑΣΕΠ. Είναι μία πρόταση αυτό που λέτε ότι θα πάνε με τον άλλο νόμο. Ο άλλος νόμος καθορίζει τα κριτήρια και εποπτεύει το ΑΣΕΠ. Άρα, λοιπόν, τα κριτήρια θα τα καθορίσει η συγκεκριμένη αρχή και γνωρίζουμε όλοι ποια θα είναι. 
Στο άρθρο 14, ενώ υπάρχει η διεύθυνση ελέγχου των εμπορικών πλοίων, η οποία θα έπρεπε πραγματικά να παίξει το ρόλο της μέσα από μία άλλη ανασυγκρότηση, σωστή ανασυγκρότηση, με την ενίσχυση του επιστημονικού και τεχνικού προσωπικού, με τη συμμετοχή των συνδικαλιστικών φορέων, αντί αυτού η Κυβέρνηση δημιουργεί αυτήν την επιτροπή, η οποία γνωρίζουμε ότι μπορεί να λειτουργήσει και κατά περίπτωση. Αυτές τις διορίζετε εσείς και καταλαβαίνουμε βέβαια ποιο ρόλο θα παίξουν. 
( Στο σημείο αυτό την Προεδρική Έδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
Εμείς πιστεύουμε ότι πρέπει να ενισχυθεί η αρμόδια διεύθυνση ελέγχου των εμπορικών πλοίων. Δεν θα πρέπει να την αλλάξετε αυτή.
Οι υποπαράγραφοι 9δ΄ και 9ε΄ του ν. 2575/98 πιστεύουμε ότι εξυπηρετούν πάντα στην ίδια κατεύθυνση.
Έρχομαι τώρα στο άρθρο 11. Είναι αυτό που είπα προηγούμενα. Γίνεται κάποιος καταμερισμός των εργαζομένων. Εμείς πιστεύουμε ότι και να συμμετέχουν οι εργαζόμενοι στα διοικητικά συμβούλια των ανωνύμων εταιρειών των λιμανιών, δεν μπορούν να παίξουν κανένα καθοριστικό ρόλο. Όταν η πλειοψηφία είναι στα χέρια του ιδιωτικού κεφαλαίου -έγινε η αρχή με την είσοδο στο Χρηματιστήριο Αθηνών- πιστεύουμε ότι δεν θα σταματήσει εκεί. Αυτός ο οποίος θα δώσει τα λεφτά του, θέλει να έχει και το πάνω χέρι, τον πρώτο λόγο. 
Άρα, λοιπόν, το ουσιαστικό για μας είναι ότι η μετατροπή των λιμανιών σε Α.Ε. είναι πραγματικά επιζήμια για τη χώρα και για λόγους εθνικούς. Και αυτό το τονίσαμε, όταν συζητήθηκε ο ανάλογος νόμος. Δεν μπορείς να μετατρέψεις τα φυσικά σύνορά σου σε εταιρείες και να τα δώσεις στο ιδιωτικό κεφάλαιο, το οποίο ενδιαφέρεται κύρια για την αύξηση των κερδών του. Αυτά θα έπρεπε να είναι κάτω από δημόσιο έλεγχο, να είναι μέσα σε μία γενικότερη πολιτική για τα λιμάνια, για την ακτοπλοΐα, για τη ναυτιλία γενικότερα, που πραγματικά θα αποδώσουν οφέλη και για την εθνική οικονομία και για την εθνική προστασία και την κυριαρχία. Γιατί πραγματικά υπάρχουν ουσιαστικοί λόγοι ανησυχίας από πλευράς του Κομμουνιστικού Κόμματος Ελλάδας, όταν κυκλοφορούν οι γνωστοί χάρτες, που το μισό Αιγαίο το αφαιρούν από τα σύνορα τα δικά μας. Και βέβαια αυτό δεν έχει διαψευστεί από πουθενά αν υπάρχει ή δεν υπάρχει, γιατί είναι συντεταγμένα του κράτους των Ηνωμένων Πολιτειών και είναι γνωστό τι μεθοδεύεται και μέσα από τον ευρωστρατό, που δεν κατοχυρώνει τα σύνορα της χώρας μας. Άρα, λοιπόν, είναι εθνικό ζήτημα να παραμείνουν τα λιμάνια κάτω από το δημόσιο έλεγχο.
Όσον αφορά ορισμένες παρατάσεις που δίνετε, προκειμένου να συνταχθούν οι κανονισμοί, οι οργανισμοί κλπ. του Οργανισμού Λιμένος Πειραιώς και της Θεσσαλονίκης, εμείς τα εντάσσουμε μέσα στη φιλοσοφία ότι με τη μετατροπή σε ανώνυμες εταιρείες, όχι μόνο θα έχουμε χάσιμο ως ελληνικό κράτος, ως δημόσιο συμφέρον, αλλά θα έχουν και οι εργαζόμενοι, γιατί αλλάζουν οι εργασιακές σχέσεις, αλλάζουν οι κανονισμοί εργασίας, πάντοτε βέβαια παίρνοντας υπόψη όχι τα συμφέροντα των εργαζομένων, αλλά τα συμφέροντα των ιδιωτών, που λίγο-πολύ γνωρίζουμε σε ποιων τα χέρια θα είναι. Οι εφοπλιστές θα δράσουν ανενόχλητα, γιατί η πολιτική σας είναι εκείνη που τους ανοίγει την όρεξη. Προνόμιο το προνόμιο τα θέλουν όλα.
Εμείς πιστεύουμε ότι το ναυτεργατικό κίνημα μαζί με το υπόλοιπο κίνημα, το λαϊκό, όπως το ονομάζουμε, μπορεί να παίξει το ρόλο του, να επαναφέρει αυτά τα λιμάνια κάτω από το δημόσιο έλεγχο. Δεν μπορεί να γίνεται αυτό που γίνεται "ξεπουλάμε τα πάντα", υπάρχουν και ορισμένα όρια ακόμα και στην αστική σας φιλοσοφία που θα πρέπει να το προσέξετε αυτό. Δεν μιλάμε για τη δική μας φιλοσοφία που βλέπουμε τα λιμάνια, όπως και άλλους τομείς, επιχειρήσεις στρατηγικής σημασίας που πρέπει να είναι κάτω από το δημόσιο έλεγχο και για την οικονομική ανάπτυξη της χώρας, αλλά και για εθνικούς λόγους. Εσείς είσθε στην αντίθετη φιλοσοφία, ταιριάζει αυτή η φιλοσοφία με τη φιλοσοφία της Νέας Δημοκρατίας, όπως ταιριάζει και σε άλλους τομείς.
Εμείς καταψηφίζουμε την αρχή και τα άρθρα του συγκεκριμένου νομοσχεδίου και πιστεύουμε ότι ο ελληνικός λαός, το ναυτεργατικό κίνημα μπορεί πραγματικά να αλλάξει τα πράγματα, αν πάρει την υπόθεση στα χέρια του. Ευχαριστώ, κύριε Πρόεδρε. Μου έμειναν και δύο λεπτά για τη δευτερολογία.
ΠΡΟΕΔΡΕΥΩΝ (Κωνσταντίνος Βρεττός): Ο κ. Λαφαζάνης έχει το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, κύριοι συνάδελφοι, είναι το πρώτο νομοσχέδιο το οποίο έρχεται στην Ολομέλεια μετά από συζήτησή του στη Διαρκή Επιτροπή με βάση το νέο Κανονισμό. Νομίζω ότι αυτό που πρέπει να διευκρινισθεί -και γι' αυτό έκανα σχετική ερώτηση στον Πρόεδρο της Βουλής αρχικά- για να ξέρουμε τι κάνουμε εδώ, είναι αν αυτή η συζήτηση εδώ είναι ακαδημαϊκή συζήτηση όπου εκθέτουμε γενικώς απόψεις ή αν είναι μία συζήτηση η οποία μπορεί να επιδράσει στη διαμόρφωση τελικά του νομοσχεδίου, δηλαδή αν μπορούν να υπάρξουν κατά τη συζήτηση αυτή αλλαγές στο νομοσχέδιο, όπως ψηφίστηκε στην επιτροπή, αλλαγές οι οποίες μπορεί να προέλθουν είτε από προτάσεις Βουλευτών είτε ακόμα, αν θέλετε, και από πρωτοβουλία του κυρίου Υπουργού. Το θεωρώ απολύτως χρήσιμο να διευκρινισθεί αυτό. Το θεωρώ λογικό ότι έτσι πρέπει να είναι, διότι αλλιώς αυτές οι συζητήσει στην Ολομέλεια σιγά-σιγά θα ατονίσουν και πολύ φοβάμαι ότι στο τέλος ο ρόλος της Ολομέλειας θα εκμηδενισθεί εντελώς. Φαντασθείτε να ξέρει κάποιος ότι έρχεται να συζητήσει εδώ σε ένα νομοσχέδιο, το οποίο έχει ψηφισθεί, δεν μπορεί να αλλάξει τίποτα και επομένως το μόνο που μπορεί να κάνει είναι να εκθέτει γενικώς απόψεις. Δεν λέω ότι η έκθεση των απόψεων είναι κακό πράγμα ή δεν είναι κάτι το χρήσιμο, αλλά δεν νομίζω ότι ο ρόλος της Ολομέλειας μπορεί να περιορισθεί σε γενικές συζητήσεις, όπου εκτίθενται γενικώς απόψεις που δεν μπορεί να επηρεάσουν τα νομοσχέδια.
Όσον αφορά το νομοσχέδιο αυτό καθ' εαυτό, είναι ένα νομοσχέδιο αποσπασματικό, περιέχει πάρα πολλά θέματα. Εκεί που προσπαθεί να κάνει παρεμβάσεις, οι παρεμβάσεις -ανεξάρτητα από το αν διαφωνεί κανείς ή συμφωνεί- είναι αποσπασματικές. Και το λέω αυτό την ώρα που υπάρχουν μεγάλα κρίσιμα προβλήματα για τη ναυτιλία και τους ναυτεργάτες, τους ναυτικούς μας, τα οποία χρήζουν άμεσης ριζικής και ουσιαστικής αντιμετώπισης. 
Εν πάση περιπτώσει, αυτό ήταν το νομοσχέδιο που μας έφερε ο κύριος Υπουργός και επ' αυτού θα τοποθετηθούμε σε γενικές γραμμές.
Το πρώτο που θέλω να υπογραμμίσω είναι ότι στο όνομα της μετατροπής των δραχμών σε ευρώ, συνεχίζεται ειδική προνομιακή μεταχείριση της ναυτιλιακής εταιρείας, μία ειδική προνομιακή μεταχείριση, η οποία έχει επιβάλει στο χώρο της ναυτιλίας εδώ και πάρα πολλές δεκαετίες ένα ημιφεουδαρχικό καθεστώς για το εφοπλιστικό κεφάλαιο. 
Πολύ φοβάμαι -και αυτό λίγο ξεφεύγει από την παρούσα συζήτηση του νομοσχεδίου και των διατάξεών του, αλλά έχει σημασία να τονισθεί- ότι οι προθέσεις της Κυβέρνησης και του Υπουργείου -και θα ήθελα να διευκρινισθούν από τον κύριο Υπουργό- είναι να προχωρήσει στο άμεσο μέλλον σε περαιτέρω προνομιακή μεταχείριση της ναυτιλιακής εταιρείας, ειδικότερα στα θέματα της φορολογίας αλλά και όχι μόνο. 
Κύριοι Βουλευτές, είμαστε σε μια φάση, όπου γενικότερα η Κυβέρνηση στο όνομα της ένταξης της χώρας μας στο ευρώ, στην ευρωζώνη, και με το επιχείρημα της ανταγωνιστικότητας της ελληνικής οικονομίας είναι έτοιμη να προχωρήσει με τη φορολογική μεταρρύθμιση -εννοώ τη γενικότερη που προετοιμάζει- σε γενναία -ριζοσπαστικά θα έλεγα- μέτρα υπέρ των επιχειρήσεων και υπέρ των ριζικών μειώσεων των φορολογικών συντελεστών για τα κέρδη των επιχειρήσεων.
Ήδη είναι σαφές ότι στο πρώτο εξάμηνο του τρέχοντος έτους ετοιμάζεται νομοσχέδιο, με το οποίο θα μειώνεται ο συντελεστής φορολόγησης των ανωνύμων εταιρειών στο 25%. 
Ανάλογα μέτρα, απ' ό,τι αντιλαμβάνομαι, προτίθεστε να πάρετε κι εσείς και στο χώρο της ναυτιλίας. Δυστυχώς πολύ φοβάμαι ότι με αυτού του είδους τα μέτρα -προκειμένου να διευκολυνθούν επιχειρηματίες και επιχειρήσεις εντός της ευρωζώνης- θα οδηγηθούμε σε μια δημοσιονομική κατάρρευση από την άποψη των δυνατοτήτων του δημοσίου να εισπράττει αυτά που εισέπραττε -τουλάχιστον μέχρι τώρα- από τις επιχειρήσεις και τα κέρδη τους. 
Πολύ φοβάμαι ότι αυτό θα έχει πολύ ευρύτερες παρενέργειες, διότι έτσι θα οδηγηθούμε σε μείωση των κοινωνικών δαπανών του προϋπολογισμού, σε μεγάλη συρρίκνωση αυτών των δαπανών, οι οποίες χρειάζονται και είναι απαραίτητες προκειμένου να στηρίξουν κοινωνικά αδύναμες ομάδες, ιδιαίτερα σε μια περίοδο μεγάλης ανεργίας, μεγάλων ανισοτήτων -και θα έλεγα- και μιας νέας φτώχειας, η οποία επεκτείνεται σε αυτήν τη χώρα.
Σε αυτό, λοιπόν, το πλαίσιο κινείται η φιλοσοφία της Κυβέρνησης και πολύ φοβάμαι ότι συντόμως το Υπουργείο Εμπορικής Ναυτιλίας -αν κάνω λάθος, ευχαρίστως θα άκουγα τη διάψευση από τον κύριο Υπουργό- θα προχωρήσει σε μια νέα δέσμη κινήτρων, που θα ενισχύσουν την προνομιακή μεταχείριση των ναυτιλιακών εταιρειών. 
Αυτό -θέλω να το υπογραμμίσω- μας βρίσκει αντίθετους. Μας βρίσκει αντίθετους ένας εκφυλισμός της δημοκρατίας, η οποία, δυστυχώς, όλο και περισσότερο μετατρέπεται σε μια δημοκρατία των επιχειρήσεων και των επιχειρηματιών, σε μια δημοκρατία εντός της οποίας το συμφέρον των επιχειρήσεων και των επιχειρηματιών θεωρείται γενικό συμφέρον, που η πολιτική πρέπει να το υπηρετήσει, αν θέλει να εξασφαλίσει -υποτίθεται- τον εκσυγχρονισμό και την ανάπτυξη της χώρας. 
Αυτή η φιλοσοφία μας βρίσκει ριζικά αντίθετους. Πιστεύω ότι είναι καταστρεπτική. Μπορεί τώρα ή στο άμεσο μέλλον να μη βλέπουμε τις συνέπειες αυτής της φιλοσοφίας ή να μη γίνονται ευρύτερα αντιληπτές, αλλά αυτό που λέω, ότι θα έχουν δηλαδή καταστρεπτικές επιπτώσεις, πολύ σύντομα θα είναι ένα μεγάλο γεγονός για τα πλατιά στρώματα του ελληνικού λαού.
Θα ήθελα, επίσης, να κάνω μερικές παρατηρήσεις στις αλλαγές που γίνονται στον Κώδικα Δημοσίου Ναυτικού Δικαίου. Δεν χωρά αμφιβολία ότι αυτές οι αλλαγές είναι σε θετική κατεύθυνση. Όπως, επίσης, είναι πάρα πολύ θετικό ότι, μετά και από προτάσεις που έγιναν από Βουλευτές και από κόμματα, ο κύριος Υπουργός πήρε την πρωτοβουλία να μη θεωρεί πλέον ότι δύναται να επιβάλλονται ποινικές κυρώσεις στους ναυτικούς μας για λόγους διατάραξης -υποτίθεται- της δημόσιας τάξης και εθνικής ασφάλειας.
Ωστόσο, κύριε Υπουργέ, το πρόβλημα για το ναυτεργατικό κόσμο, το ναυτικό μας κόσμο γενικότερα, παραμένει. Και είναι μεγάλο πρόβλημα, διότι δεν είναι δυνατό να υπάρχει ένα στρατιωτικό ή -για να ακριβολογώ- ένα ημιστρατιωτικό καθεστώς για τους ναυτεργάτες μας, για τους ναυτικούς μας.
Αυτοί οι λόγοι που επικαλείσθε και οι αλλαγές που κάνετε για να επιβληθούν ποινικές κυρώσεις στους ναυτεργάτες είναι προβλέψεις, που περιέχονται στον κοινό Ποινικό Κώδικα. 
Γιατί να ισχύει αυτό το ειδικό καθεστώς -το οποίο είναι και αντικίνητρο για την προσέλκυση νέων στο ναυτικό επάγγελμα- ποινικής μεταχείρισης του ναυτεργατικού κόσμου; 
Το λέω αυτό, διότι ξέρετε πολύ καλά ότι στο ναυτικό, και ειδικότερα στο ναυτεργατικό χώρο, ισχύει ένα αναχρονιστικό, αντεργατικό καθεστώς, το οποίο βασίζεται στο νόμο 330. Ο ναυτεργατικός συνδικαλισμός είναι ο μόνος στον οποίο δεν έχετε εφαρμόσει το νόμο 1264. Κρατάτε το ναυτεργατικό συνδικαλισμό, το ναυτικό κόσμο, σ' ένα καθεστώς περίπου ημιδικτατορίας, θα έλεγα, με βάση τις πιο αναχρονιστικές συνδικαλιστικές διατάξεις του νόμου 330. 
Δεν καταλαβαίνω γιατί συνεχίζεται αυτή η κατάσταση, όπως επίσης και γιατί δεν μπορεί να εφαρμοστεί η απλή αναλογική -ας πούμε για παράδειγμα- στα ναυτεργατικά σωματεία. Γιατί δεν μπορούν να εφαρμοστούν οι διατάξεις συνδικαλιστικής προστασίας και για τους συνδικαλιστές που είναι στο ναυτεργατικό χώρο; Τι το ιδιαίτερο, το ειδικό, υπάρχει στο χώρο αυτό; Γιατί αυτή η στεγανοποίηση, η οποία, όπως καταλαβαίνουμε όλοι, λειτουργεί προς όφελος των συμφερόντων των εργοδοτών που στη συγκεκριμένη περίπτωση είναι οι εφοπλιστές; 
Ο προκάτοχός σας στο Υπουργείο Εμπορικής Ναυτιλίας, ο κ. Παπουτσής μας είπε ότι ξεκίνησε μία προσπάθεια και δημιούργησε μία επιτροπή, προκειμένου να δει το θέμα του εκδημοκρατισμού του συνδικαλιστικού κινήματος στο ναυτεργατικό χώρο. Βεβαίως είναι θετικό το ότι ξεκίνησε, αλλά δεν ξέρω ποιες προθέσεις έχετε εσείς επ' αυτού. 
Το θέμα δεν είναι να κάνουμε μία επιτροπή, η οποία να συνεδριάζει επί μήνες, ίσως και επί έτη, σε μία ατέρμονη διαδικασία, όταν το θέμα βοά και η πραγματικότητα είναι αμείλικτη, αφού σας λέει ότι δεν μπορείτε να συνεχίσετε το 2002 ένα αντεργατικό καθεστώς στο χώρο της ναυτικής εργασίας.
Πρόταση και πρόσκλησή μας είναι να ξεκινήσετε άμεσα αυτή τη μεταρρύθμιση, η οποία θα καταγραφεί και προσωπικά υπέρ σας, αλλά και υπέρ του εκδημοκρατισμού σε ένα ιδιαίτερα νευραλγικό χώρο, ο οποίος υποφέρει από πολλά πράγματα, αλλά κυρίως από την ασυδοσία αυτών που ηγούνται σ' αυτό το χώρο και είναι οι ιδιοκτήτες των πλοίων. 
Κάντε αυτήν την προσπάθεια, προχωρήστε τάχιστα προς αυτή την κατεύθυνση και θα έχετε στο πλευρό σας ισχυρές δυνάμεις στον κοινωνικό και στο συνδικαλιστικό χώρο. Φυσικά, και στο χώρο της Αριστεράς θα βρείτε την ανάλογη τουλάχιστον ανταπόκριση, διότι δεν πιστεύω από την άλλη πλευρά ότι θα έβλεπε με θετικό μάτι μία τέτοια εξέλιξη, παρ' όλο που δεν θα μπορούσε ίσως να αντιδράσει κιόλας.
Θα ήθελα να πω επίσης δύο λόγια και για το θέμα της απασχόλησης των συνταξιούχων, το οποίο επαναφέρετε με ειδικές διατάξεις στο άρθρο 8. Είναι ένα θέμα, λοιπόν, που συνδέεται με το προηγούμενο, διότι όταν υπάρχει μία κατάσταση, η οποία δεν είναι καθόλου ευχάριστη για τη ναυτική εργασία, καταλαβαίνετε ότι είναι δύσκολο το ναυτικό επάγγελμα να προσελκύσει νέους ανθρώπους. Αναγκάζεστε, λοιπόν, με το άρθρο 8 να καταφεύγετε στην απασχόληση συνταξιούχων προκειμένου να καλύψετε κενά ή, εν πάση περιπτώσει, να τροφοδοτήσετε με εργατικό δυναμικό το ναυτικό χώρο.
Εγώ δεν θεωρώ ότι αυτές είναι λύσεις και δεν νομίζω ότι θα τα θεωρούσε κανένας λογικός άνθρωπος, διότι αν υπάρχει πρόβλημα στο ναυτικό επάγγελμα, πρέπει να το εξετάσουμε σε βάθος. Αν υπάρχει πρόβλημα στο ναυτικό επάγγελμα -που κατά τη γνώμη μου στους περισσότερους κλάδους δεν υπάρχει, αλλά εν πάση περιπτώσει αν εσείς θεωρείτε ότι υπάρχει- δεν μπορεί να επιλυθεί χωρίς να δείτε τις βαθύτερες αιτίες που συντηρούν αυτό το πρόβλημα, το οποίο επικαλείσθε. 
Οι βαθύτερες αιτίες είναι αυτές που σας ανέφερα ότι δηλαδή οι μισθοί είναι πάρα πολύ χαμηλοί για τη ναυτική εργασία σε σχέση με τους κινδύνους που διατρέχει ο εργαζόμενος, τα βάρη αυτού του επαγγέλματος και τις δυσκολίες που είναι πασίγνωστες. 
Είναι δύσκολες οι συνθήκες εργασίας, επίσης, από πολλές πλευρές και κυρίως θα έλεγα από την ανυπαρξία συνδικαλιστικού κινήματος και δικαιωμάτων σ' αυτόν το χώρο των εργαζομένων. Επομένως σε αυτά τα θέματα έπρεπε να επιφέρετε αλλαγές, ώστε να δώσετε κίνητρα προσέλκυσης των νέων, όταν έχουμε μάλιστα μεγάλη ανεργία, προς τη ναυτική εργασία. 
Επίσης, θα έπρεπε να βελτιώσετε και τις συντάξεις, ώστε να μην αναγκάζονται έστω κάποιοι απόμαχοι της δουλειάς, μετά από τριάντα ή σαράντα χρόνια, να επανέλθουν στο ναυτικό επάγγελμα, προκειμένου να έχουν ένα πρόσθετο εισόδημα, επειδή οι συντάξεις είναι "χάλια", οι μισθοί είναι "χάλια", οι εργασιακές συνθήκες είναι απαράδεκτες.
Αυτό, λοιπόν, είναι ένα πεδίο παρεμβάσεων από το Υπουργείο Εμπορικής Ναυτιλίας, για να αντιμετωπίσει προβλήματα απασχόλησης και όχι άρθρα όπως το 8. Και εν πάση περιπτώσει, εάν θέλετε να κρατήσετε ανοιχτό το θέμα της απασχόλησης των συνταξιούχων, σας είχαμε κάνει μία πρόταση. 
Δεν ξέρω αν ο Κανονισμός πλέον το επιτρέπει, ακόμα κι αν το θέλατε εσείς, να γίνουν αλλαγές. Αυτό είναι ένα ζήτημα που πρωτοέθεσα, αλλά εν πάση περιπτώσει επαναφέρω μία πρόταση, να γίνεται επαναφορά των συνταξιούχων μόνο με τη σύμφωνη γνώμη των αντίστοιχων ναυτεργατικών σωματείων των σχετικών κλάδων. 
Θα ήθελα να κάνω, επίσης, μερικές παρατηρήσεις για το θέμα των λιμανιών, που είναι ένα μείζον θέμα, με το οποίο, δυστυχώς -όπως το έχετε αντιμετωπίσει με πρόσφατη νομοθετική ρύθμιση- ανοίγετε το δρόμο για την εμπορευματοποίηση, ιδιωτικοποίηση και τσιμεντοποίηση των λιμανιών. 
Διαφωνούμε απολύτως με αυτήν τη λογική. Διαφωνούμε με το ότι μπορούν να γίνουν τα λιμάνια, ασύδοτα μάλιστα, χώρος κερδοσκοπίας, χώρος άναρχης δόμησης, χώρος εμπορευματικών δραστηριοτήτων κάθε είδους και πάσης φύσεως. Δεν είναι αποκλειστικός γνώμονας για τη δραστηριότητα που αναπτύσσεται στα λιμάνια το κέρδος και μάλιστα το ιδιωτικό κέρδος με την πιο στενή και βάρβαρη, θα έλεγα, έννοιά του. Έχετε ανοίξει ένα τέτοιο δρόμο. Δυστυχώς πολύ φοβάμαι ότι αυτόν το δρόμο με κάποιες ρυθμίσεις εδώ, οι οποίες γίνονται, τον επιβεβαιώνετε. 
Ακτή Βασιλειάδη. Στην Ακτή Βασιλειάδη πάνε να γίνουν πολλές παρεμβάσεις. Ξενοδοχεία ετοιμάζονται, δραστηριότητες. Το θέμα δεν είναι άμα γίνουν, το θέμα είναι τι θέλουμε να γίνει. Υπάρχουν λιμενικές εκτάσεις, που μπορούσαν να αναβαθμιστούν περιβαλλοντικά και να παίξουν ένα ρόλο σε τσιμεντουπόλεις θετικό, με την έννοια ότι θα βελτιώνουν την ποιότητα ζωής και το περιβάλλον, θα βελτιώνουν τη ζωή των ανθρώπων, των πολιτών. 
Αν το θέμα μας είναι πώς θα βρούμε τους λιμενικούς χώρους, οι οποίοι είναι αρκετοί σε ορισμένες περιπτώσεις, για να τους προσφέρουμε βορά σε ιδιωτικά εμπορευματικά συμφέροντα και προς την τσιμεντοποίηση γενικώς, αυτό είναι το πιο εύκολο. Αλλά έτσι θα δώσουμε άλλο ένα καταστρεπτικότατο χτύπημα σε μία πόλη, η οποία από το μόνο που δεν πάσχει, είναι από το τσιμέντο και το σίδερο. Από το μόνο που δεν πάσχει, είναι από τις εμπορευματικές δραστηριότητες, οι οποίες επεκτείνονται παντού και καταστρέφουν τα πάντα.
Για τη θέση Καλυμπάκι στην Ελευσίνα, όπου πάτε να φτιάξετε την επισκευαστική βάση του Λιμενικού Σώματος, υπάρχουν αμφισβητήσεις. Το έθεσα και στις συζητήσεις που έγιναν στην επιτροπή. Υπάρχουν αμφισβητήσεις και από το δήμο και από πολλούς κατοίκους για το κατά πόσον είναι ο καταλληλότερος χώρος και εν πάση περιπτώσει, για το κατά πόσο είναι ένας χώρος, ο οποίος έχει σχεδιαστεί για να μπορεί να χρησιμοποιηθεί από το Λιμενικό Σώμα.
Δεν ξέρω αν τις έχετε εξετάσει αυτές τις αμφισβητήσεις, αλλά πάντως εμείς εκφράζουμε αντιρρήσεις γι' αυτήν τη βάση, αν δεν υπάρξει διάλογος και με το δήμο και με τους κατοίκους εκεί, ώστε να εξευρεθεί μία λύση. Διότι είναι εύκολο να κατασκευάζετε πράγματα και μετά καταλαβαίνετε ότι οι αντιδράσεις -και μάλιστα για ευαίσθητες παρεμβάσεις, όπως αυτή της επισκευαστικής βάσης του Λιμενικού Σώματος- αποκτούν και άλλη διάσταση και άλλη σημασία.
Επίσης, για την Ακτή Βασιλειάδη θα θέλαμε να μας δώσετε ένα γενικότερο πλαίσιο για το τι πάτε να κάνετε στο λιμάνι του Πειραιά, ποιες άλλες δραστηριότητες θα γίνουν, τι δυνατότητες θα αναπτυχθούν εκεί. Το Υπουργείο και οι κεραίες του θα είναι ενοχλητικές για το περιβάλλον ή θα έχουμε αντιδράσεις από τους γύρω κατοίκους για τις τεράστιες αυτές κεραίες και τις επιδράσεις τους με τις ακτινοβολίες που θα έχουν στις γύρω περιοχές;
Είναι ένα θέμα το οποίο ήδη έχει τεθεί και δεν ξέρω αν υπάρχουν σχετικές μελέτες να μας κατατοπίσουν και εμάς ότι αυτές οι κεραίες πράγματι δεν θα έχουν επιπτώσεις στη ζωή των κατοίκων και των γύρω δραστηριοτήτων.
Τέλος, θα έλεγα μια κουβέντα για το θέμα του ότι παρατείνετε για ένα διάστημα τη σύνταξη των κανονισμών εσωτερικής οργάνωσης για τον Οργανισμό Λιμένα Πειραιώς και τον Οργανισμό Λιμένα Θεσσαλονίκης, καθώς και το γενικό κανονισμό προσωπικού.
Το είπα και θα το ξαναπώ. Αυτές οι παρατάσεις δεν είναι ευνοϊκές, τουλάχιστον -για να μην πω γενικότερα γι' αυτούς τους οργανισμούς, γι' αυτούς τους λιμένες- για τους εργαζόμενους. Έχετε ήδη προχωρήσει στη μετοχοποίηση του Οργανισμού Λιμένα Θεσσαλονίκης, προχωράτε στη μετοχοποίηση του Οργανισμού Λιμένα Πειραιώς και τελικώς, υπό τη μετοχική αντίληψη θα συνταχθούν αυτοί οι κανονισμοί. Πολύ φοβάμαι ότι αυτό επιζητείτε, ώστε υπό το νέο καθεστώς να συνταχθούν οι κανονισμοί αυτοί και επομένως να είναι δυσμενέστεροι, ειδικά για τις εργασιακές σχέσεις των εργαζομένων.
Έχουμε δηλώσει ότι θα καταψηφίσουμε το παρόν νομοσχέδιο. Θέλουμε να πιστεύουμε ότι θα μας δοθεί η ευκαιρία να κάνουμε συζητήσεις για τα μεγάλα θέματα της εμπορικής ναυτιλίας, πριν έρθουν καινούριες νομοθετικές πρωτοβουλίες, τις οποίες απ' ό,τι φαίνεται προετοιμάζει το Υπουργείο. Θα θέλαμε να προηγηθούν κάποιες συζητήσεις στην επιτροπή, να ακουστούν κάποιες γνώμες, έτσι ώστε το Υπουργείο τουλάχιστον να ξέρει τι λέει η Βουλή και οι διάφορες πτέρυγές της, πριν προχωρήσει στο νομοθετικό του έργο. Σας ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Θα ξεκινήσουμε με τον πρώτο ομιλητή από το κυβερνών κόμμα.
Ο κ. Διαμαντίδης έχει το λόγο.
ΙΩΑΝΝΗΣ ΔΙΑΜΑΝΤΙΔΗΣ: Κύριε Πρόεδρε, κύριοι συνάδελφοι, το παρόν σχέδιο νόμου πιστεύω ότι είναι στη σωστή κατεύθυνση, δεδομένου ότι το διεθνές και ευρωπαϊκό οικονομικό τοπίο έχει αλλάξει ριζικά το τελευταίο διάστημα και είναι λογικό να προσπαθούμε και εμείς να προσαρμοζόμαστε σε αυτό το τοπίο, τώρα μάλιστα που από την 1η Ιανουαρίου του χρόνου που διανύουμε είμαστε στη ζώνη του ευρώ. 
Άρα, λοιπόν, πολύ σωστά και έγκαιρα το Υπουργείο Εμπορικής Ναυτιλίας φέρνει αυτό το νομοσχέδιο, ένα νομοσχέδιο που ρυθμίζει θέματα εταιρικών κεφαλαίων της ναυτικής εταιρείας, μετατροπής των κεφαλαίων αυτών σε ευρώ, περιορισμούς στην κτήση των μετοχών, καταχώρισης στοιχείων στη μερίδα της ναυτικής εταιρείας, καταβολής παγίων τελών και κυρώσεων για παραβάσεις που ενδεχομένως θα υπάρξουν.
Παράλληλα, όμως, κύριοι συνάδελφοι, το νομοσχέδιο αυτό ρυθμίζει και άλλα θέματα αρμοδιότητας του Υπουργείου Εμπορικής Ναυτιλίας. Ένα από αυτά είναι αυτό που αναφέρεται στο άρθρο 8 και συγκεκριμένα στην επανένταξη των συνταξιούχων ναυτικών στο επάγγελμα. 
Κατ' αρχάς, πρέπει να τονίσουμε εδώ -και αυτό είναι γνωστό σε όλον τον κόσμο- ότι η Ελλάδα είναι μια από τις μεγαλύτερες, αν όχι η μεγαλύτερη, ναυτική δύναμη. Παράλληλα όμως, είναι γνωστό σε όλους μας ότι το επάγγελμα του ναυτικού περνάει αυτήν τη στιγμή μια κρίση. Άρα, λοιπόν, πρώτα απ' όλα πρέπει να δώσουμε τα κίνητρα εκείνα που χρειάζονται για να μπορέσουμε να ξεπεράσουμε αυτήν την κρίση, για να μπορέσουμε να πείσουμε πάλι τους νέους μας να ενταχθούν σε αυτό το επάγγελμα, να γίνουν ναυτικοί και να συνεχίσουν αυτήν τη μεγάλη παράδοση των Ελλήνων ναυτικών, που ήταν και είναι τιμή για όλους μας στα πέρατα του κόσμου.
Πρέπει, λοιπόν, αυτήν την επανένταξη των συνταξιούχων ναυτικών στο επάγγελμα να τη δούμε με πολύ μεγάλη προσοχή, λόγω και της εξέλιξης της τεχνολογίας των πλοίων, αλλά να δούμε και με ποιους όρους θα επανενταχθούν στο επάγγελμα.
Διότι υπάρχουν ναυτικοί, που ενδεχομένως συνταξιοδοτήθηκαν πριν από λίγο διάστημα -ίσως και πέρυσι- αλλά υπάρχουν ενδεχομένως και ναυτικοί, οι οποίοι θα θελήσουν να επανενταχθούν και οι οποίοι συνταξιοδοτήθηκαν πριν από δέκα ή δεκαπέντε χρόνια. 
Ξέρουμε πολύ καλά ότι σήμερα οι τεχνολογίες και τα πλοία είναι μεγαλύτερα και έχει αλλάξει γενικά η δομή και λειτουργία ενός πλοίου. Άρα δεν είναι σήμερα η ελληνική ναυτιλία αυτή που ήταν πριν από δέκα και δεκαπέντε χρόνια. Γι' αυτό το λόγο πρέπει να μπουν αυστηροί όροι στην επανένταξη και θα πρέπει οι όροι αυτοί να ανταποκρίνονται προς τη διεθνή ναυτιλιακή νομοθεσία, δηλαδή να είναι εγκεκριμένοι και από τον IMO και από την Ευρωπαϊκή Ένωση. 
Ένα δεύτερο σημείο, το οποίο θα πρέπει να τονίσουμε για αυτήν την επανένταξη, είναι ο έλεγχος των διπλωμάτων. Ξέρουμε πολύ καλά ότι και στον τομέα αυτό κατά καιρούς έχουν υπάρξει φαινόμενα, δηλαδή κάποιοι να αποκτούν διπλώματα χωρίς αυτά να έχουν την αξία, που πρέπει να έχουν και χωρίς να ανταποκρίνονται στα προσόντα, που πρέπει να έχει ένας ναυτικός ή ένας καπετάνιος.
Άρα, χρειάζεται πρώτον, να υπάρξει ένας αυστηρός έλεγχος διαβατηρίων και βεβαίως χρειάζεται να υπάρξει μία εκπαίδευση των συνταξιούχων ναυτικών μέσα από το ΚΕΣΕΝ, γιατί θέλουμε εμείς -πιστεύω ότι συμφωνούμε όλοι σε αυτό- οι ναυτικοί μας να είναι αντάξιοι της ιστορίας της παράδοσης της ελληνικής ναυτιλίας. Να μην είναι ναυτικοί, οι οποίοι απλώς θα καλύπτουν ανάγκες της στιγμής, που ενδεχομένως αυτές οι ανάγκες να οδηγήσουν λόγω της άγνοιας -από λάθη που θα γίνουν παρά τη θέλησή τους- σε ναυτικές τραγωδίες, σε ναυάγια ή σε ατυχήματα, τα οποία θα στοιχίσουν ζωές σε Έλληνες ναυτικούς. Πιστεύω ότι αυτό που πρέπει να προασπίσουμε πάνω από όλα είναι η ζωή του Έλληνα ναυτικού.
Παράλληλα, αγαπητοί συνάδελφοι, το νομοσχέδιο αυτό αναφέρεται και σε ένα άλλο σημείο, στο άρθρο 9, στους συντελεστές δόμησης στους λιμένες. Εδώ υπάρχει, κύριοι συνάδελφοι, ένα μεγάλο θέμα, που αφορά τα ελληνικά λιμάνια.
Κατ' αρχάς, στη δημιουργία των ελληνικών λιμανιών εμπλέκεται κυρίως το ΥΠΕΧΩΔΕ. 
Εγώ, προσωπικά, πιστεύω ότι είναι λάθος αυτό. Δεν μπορεί το Υπουργείο Περιβάλλοντος και Δημοσίων Έργων να έχει την ευθύνη της δημιουργίας και της κατασκευής των λιμανιών. Πιστεύω ότι αυτή η αρμοδιότητα πρέπει να πάει στο Υπουργείο Εμπορικής Ναυτιλίας. Το Υπουργείο Εμπορικής Ναυτιλίας έχει την ευθύνη για τα λιμάνια, για το αν θα πηγαίνουν καράβια και πότε θα πηγαίνουν, άρα θα πρέπει να έχει και την ευθύνη κατασκευής των. 
Σήμερα, ξέρουμε πάρα πολύ καλά ότι η ακτοπλοϊκή ναυτιλία μας έχει διογκωθεί πάρα πολύ. Έχουν γίνει τεράστια πλοία, τα οποία δεν μπορούν να προσεγγίσουν στα λιμάνια, τα οποία υπάρχουν σήμερα στα νησιά. Το Αιγαίο, όπως ξέρουμε πάρα πολύ καλά, είναι κατάσπαρτο από νησιά και έχουμε υποχρέωση σε όλα τα ελληνικά νησιά να πηγαίνει ελληνικό πλοίο. Αλλά με την υποδομή που υπάρχει σε αυτά τα λιμάνια, κύριε Υπουργέ, αυτό το πράγμα δεν μπορεί να γίνει. Δεν είναι εύκολο ένα πλοίο διακοσίων ή τριακοσίων μέτρων να κάνει τους ελιγμούς εκείνους- όσο τεχνίτης και έμπειρος και αν είναι ο καπετάνιος- για να μπορέσει να δέσει χωρίς τον κίνδυνο να υπάρξει ένα ατύχημα. Και ξέρουμε πολύ καλά ότι, αν υπάρξει ένα ατύχημα, πολλές φορές, πέρα από τις υλικές ζημιές, στοιχίζει και σε ανθρώπινες ζωές ναυτικών. Έχουν υπάρξει πολλά ατυχήματα και πρέπει να είμαστε πολύ προσεκτικοί σε αυτό το πράγμα.
Πρέπει, λοιπόν, να υπάρξουν σύγχρονα λιμάνια. Πρέπει τα πλοία να πηγαίνουν σε όλα τα λιμάνια των νησιών μας, κύριε Υπουργέ, και αυτό είναι ένα μεγάλο θέμα, το οποίο θα πρέπει να το δείτε ευρύτερα μέσα ενδεχομένως από ένα άλλο νομοσχέδιο, που θα φέρετε.
Επίσης, πρέπει να δούμε και ένα άλλο θέμα με αφορμή το άρθρο 9. Αυτό είναι το θέμα που αφορά τη δημιουργία και τη μετεγκατάσταση του Υπουργείου Εμπορικής Ναυτιλίας στον Πειραιά. Ξέρω πολύ καλά όλες τις ενέργειες, που έχουν γίνει από τους προκατόχους σας και από εσάς, για να πάει το Υπουργείο Εμπορικής Ναυτιλίας στο λιμάνι του Πειραιά. Νομίζω ότι αυτό είναι πάρα πολύ σωστό. 
Η μετεγκατάσταση του Υπουργείου Εμπορικής Ναυτιλίας στον Πειραιά, στο χώρο που υπάρχει, όπως μπαίνουμε στο λιμάνι αριστερά στη Δραπετσώνα, θα δημιουργήσει μία άλλη εικόνα στο λιμάνι, θα ανακουφίσει και την ευρύτερη περιοχή του Πειραιά και το Πασαλιμάνι, όπου στεγάζεται σήμερα το Υπουργείο Εμπορικής Ναυτιλίας, αλλά θα δώσει και μία ανάπτυξη στην περιοχή του Πειραιά και στους δήμους, που είναι δίπλα από τον Πειραιά, όπως είναι κυρίως η Δραπετσώνα, το Κερατσίνι και το Πέραμα.
Νομίζω, λοιπόν, ότι αυτή η απόφαση που έχει παρθεί πρέπει να προχωρήσει και να υλοποιηθεί τάχιστα. Ο Πειραιάς έχει ανάγκη ενός σύγχρονου κτιρίου του Υπουργείου Εμπορικής Ναυτιλίας, γιατί το Υπουργείο Εμπορικής Ναυτιλίας είναι η σημαία του Πειραιά.
Κύριε Υπουργέ και κύριοι συνάδελφοι, θέλω τώρα να έρθω σε ένα άλλο θέμα, που νομίζω ότι είναι πάρα πολύ σημαντικό και αφορά τον εκσυγχρονισμό του ΝΑΤ. Όλοι κατά καιρούς εδώ πέρα έχουμε μιλήσει για την ανάγκη εκσυγχρονισμού του Ναυτικού Απομαχικού Ταμείου, ενός ιστορικού ταμείου, ενός ταμείου το οποίο ήταν το υγιέστερο ταμείο από όλα τα υπάρχοντα. Σήμερα, όμως, δυστυχώς υπάρχει πρόβλημα και αυτό το ομολογούμε όλοι. Με τα τεράστια ελλείμματα που έχει, υπάρχει μεγάλο πρόβλημα, αλλά κυρίως υπάρχει πρόβλημα με τις συντάξεις που δίνει το ΝΑΤ στους συνταξιούχους. Κατά καιρούς είχαν γίνει βήματα, είχε ανέβει το ποσοστό της σύνταξης που έπαιρναν οι συνταξιούχοι ναυτικοί και σήμερα προοδευτικά έχει φθάσει στο 60%. Θέλω να πιστεύω ότι θα κάνετε ότι είναι δυνατόν κύριε Υπουργέ, για να ανέβει αυτό το ποσοστό εκεί που είναι και τα ποσοστά συντάξεων όλων των άλλων ταμείων, δηλαδή να φθάσει στο 80%. Μπορεί να έχει ένα κόστος για τον ελληνικό προϋπολογισμό, αλλά νομίζω ότι αυτό είναι υποχρέωση της ελληνικής πολιτείας απέναντι στους ναυτικούς που δίνουν καθημερινά τη μάχη τους σε όλες τις θάλασσες σε αντίξοες συνθήκες με τρικυμίες, με φουρτούνες, με ναυάγια, δυστυχώς πολλές φορές, αλλά που υπερήφανα θα έλεγα ότι τα καράβια μας και οι ναυτικοί μας μεταφέρουν σε όλα τα πέρατα του κόσμου. 
Είναι ευκαιρία με την επικείμενη συζήτηση για το Ασφαλιστικό, να αντιμετωπίσουμε το θέμα του ΝΑΤ με ευρύτητα σκέψης.
Τέλος θέλω να τονίσω και θα κλείσω με αυτό ότι η Ελλάδα είναι η πρώτη ναυτική δύναμη του κόσμου και γι' αυτό είμαστε όλοι μας υπερήφανοι. Η ελληνική ναυτιλία εν όψει μάλιστα και των Ολυμπιακών Αγώνων του 2004 θα κληθεί να παίξει ένα σημαντικό ρόλο. Ένα ρόλο μέσα από τα κρουαζιερόπλοια που θα φιλοξενήσουν τουρίστες που θα έρθουν να δουν τους Ολυμπιακούς Αγώνες, αλλά και μέσα από τις μεταφορές και από άλλες δραστηριότητες που ενδεχομένως θα έχουν τα πλοία μας.
Θέλω λοιπόν να πιστεύω ότι όπως έχουμε υποχρέωση να πετύχουμε και να κάνουμε τους καλύτερους ολυμπιακούς αγώνες, έτσι και τη ναυτιλία μας, που μεταφέρει όπως είπα προηγουμένως την ελληνική σημαία στα πέρατα του κόσμου και μας κάνει υπερήφανους, έχουμε υποχρέωση να τη βοηθήσουμε με όλες μας τις δυνάμεις, ώστε να συμβάλλει και αυτή από την πλευρά της, με τον καλύτερο δυνατό τρόπο, σ' αυτήν την προσπάθεια όλων των Ελλήνων. Νομίζω ότι το νομοσχέδιο που φέρνετε σήμερα, κύριε Υπουργέ, στη Βουλή για ψήφιση είναι προς τη σωστή κατεύθυνση και γι' αυτό ακριβώς το λόγο το ψηφίζω.
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Βαρίνος και στη συνέχεια ο κ. Παπουτσής.
Ορίστε, κύριε Βαρίνο, έχετε το λόγο.
ΑΘΑΝΑΣΙΟΣ ΒΑΡΙΝΟΣ: Κύριε Πρόεδρε, κυρίες και κύριοι συνάδελφοι, το νομοσχέδιο που συζητούμε σήμερα είναι μια συρραφή διατάξεων που αφορούν δευτερεύοντα θέματα και προβλήματα του Υπουργείου Εμπορικής Ναυτιλίας. Ο ναυτεργατικός και ναυτιλιακός κόσμος περιμένει από τον Υπουργό Εμπορικής Ναυτιλίας τον κ. Ανωμερίτη, να φέρει στη Βουλή θεσμικούς νόμους για να λύσει τα προβλήματα στο σύνολό τους. Με μπαλώματα και αποσπασματικές διατάξεις δεν μπορούν να λυθούν τα προβλήματα της εμπορικής ναυτιλίας και το ξέρετε πολύ καλά. Εξάλλου κατά τις προγραμματικές δηλώσεις αυτής της Κυβέρνησης και ιδιαίτερα του τότε Υπουργού του κ. Παπουτσή που παρίσταται διατυπώθηκαν άλλοι στόχοι και προτεραιότητες, κύριε Υπουργέ. 
Έχουν περάσει περίπου δύο χρόνια από τις εξαγγελίες αυτής της Κυβέρνησης και ακόμη περιμένουμε τη νομοθετική παρέμβαση της Κυβέρνησης πάνω σε θέματα για τη ναυτική εκπαίδευση, για την εξυγίανση και τον εκσυγχρονισμό του ΝΑΤ και του Οίκου Ναύτου, για την αναμόρφωση και τον εκσυγχρονισμό του Κώδικα Δημοσίου και Ιδιωτικού Ναυτικού Δικαίου, για τον εκσυγχρονισμό του ναυτεργατικού συνδικαλιστικού κινήματος, για την εκπλήρωση των προβλημάτων των ναυτικών εταιρειών με στόχο να γίνει η Ελλάδα κέντρο ναυτιλιακό προς όφελος της οικονομίας της χώρας μας. 
Σήμερα στην Ελλάδα δραστηριοποιούνται, κύριε Υπουργέ, δύο χιλιάδες ναυτιλιακές εταιρείες, οι οποίες απασχολούν δέκα χιλιάδες πεντακόσιους υπαλλήλους και τρεισήμισι χιλιάδες αλλοδαπούς, σύμφωνα με στοιχεία του Υπουργείου Οικονομικών και εισάγουν 1.700.000.000 δολάρια το χρόνο μόνο για έξοδά τους, όχι για μισθούς ναυτικών, γιατί με αυτούς το συνάλλαγμα είναι περισσότερο.
Υπάρχει δυνατότητα για ανάπτυξη αυτού του δυναμικού κλάδου της εμπορικής μας ναυτιλίας, όμως όχι με αυτές τις διατάξεις-μπαλώματα στο ν.959/1979. Χρειάζεται η επίλυση όλων των προβλημάτων των ναυτιλιακών εταιρειών και των υπαλλήλων, Ελλήνων και αλλοδαπών, που αντιμετωπίζουν σημαντικά προβλήματα, αλλά να δοθούν και πρόσθετα κίνητρα για την προσέλκυση ελληνικών και ξένων ναυτιλιακών εταιρειών για να εγκατασταθούν στην Ελλάδα.
Εξάλλου, με το άρθρο 8, έτσι όπως τελικά διαμορφώθηκε, στην ουσία αυξάνεται έμμεσα το όριο ηλικίας συνταξιοδότησης των ναυτικών κατά τρία χρόνια. Δηλαδή, αν υπολογίσουμε ότι ο μέσος όρος συνταξιοδότησης των ναυτικών σήμερα είναι το πεντηκοστό δεύτερο έτος της ηλικίας -τόσο λέει η στατιστική- τώρα θα ανέβει στα πενήντα πέντε χρόνια, αφού όλοι όσοι θα αναλάβουν πάλι το ναυτικό επάγγελμα, πρέπει να έχουν συμπληρώσει το πεντηκοστό έτος της ηλικίας τους, για να μην τους κόψετε τη σύνταξη. 
Ελπίζω βέβαια με αυτήν τη διάταξη να μην περιμένετε να σώσετε το ΝΑΤ. Σε καμία περίπτωση. Οι κυβερνήσεις του ΠΑΣΟΚ από το 1993 μέχρι σήμερα παρακολουθούν το ΝΑΤ να βουλιάζει στα ελλείμματα και στα χρέη του και δεν κάνουν τίποτα προς την κατεύθυνση της εξυγίανσης και του εκσυγχρονισμού. Ένα τέτοιο ΝΑΤ είναι επόμενο να δίνει συντάξεις πείνας και αδικίας σε άξιους Έλληνες, όπως είναι οι απόμαχοι της θάλασσας. Όταν δεν υπήρχαν άλλοι πόροι, ήταν οι Έλληνες ναυτικοί που με τον κόπο και τον ιδρώτα τους έστελναν και στέλνουν και σήμερα, περισσότερα από τρία δισεκατομμύρια δολάρια το χρόνο, για να στηρίξουν την οικονομία της χώρας μας.
Κύριε Υπουργέ, νομίζω ότι έχει έλθει επιτέλους η ώρα να αποκατασταθεί αυτή η συνταξιοδοτική αδικία, δηλαδή να αναπροσαρμόσετε όλες τις συντάξεις των ναυτικών σταδιακά, μέσα σε μία πενταετία, στο 80% της σύνταξης του βασικού μισθού των εν ενεργεία συναδέλφων τους. 
Η διάταξη για επανάληψη του ναυτικού επαγγέλματος δεν χρειάζεται, κύριε Υπουργέ. Σας το είπα και στην επιτροπή. Υπάρχει ο κωδικοποιημένος ν. 792/1978, όπως αυτός διαμορφώθηκε με το π.δ.913/1978, άρθρο 34, με το οποίο δίνεται η δυνατότητα στον Υπουργό Εμπορικής Ναυτιλίας, με απόφασή του, να δίνει τη δυνατότητα επανάληψης του ναυτικού επαγγέλματος σε ορισμένες κατηγορίες ναυτικών, αλλά υπό την προϋπόθεση ότι δεν υπάρχουν εν ενεργεία συνάδελφοί τους. Διότι, αν κάνετε αυτήν την παρέμβαση τώρα, θα κάνετε ζημιά στην αγορά εργασίας των ναυτικών.
Πιστεύω ότι το άρθρο 8 πρέπει να αποσυρθεί, γιατί εκτός των άλλων δεν διασφαλίζει ότι η ναυτολόγηση θα γίνεται μόνο όταν θα προσφέρονται εν ενεργεία ναυτικοί και το τονίζω αυτό, κύριε Υπουργέ. Αυτό δεν σας απαλλάσσει από το ότι υπάρχει μία διάταξη που λέει πιο κάτω ότι, με απόφασή σας θα καθορίσετε τις προϋποθέσεις. Η προϋπόθεση ότι η επανάληψη του ναυτικού επαγγέλματος θα γίνεται μόνο όταν δεν προσφέρονται Έλληνες ναυτικοί είναι θεμελιώδης προϋπόθεση και έπρεπε να είχε περιληφθεί στο νόμο και όχι με την απόφαση του Υπουργού, η οποία μπορεί να αλλάζει ανά πάσα στιγμή.
Επίσης, πρέπει να τονίσω ότι δεν υπάρχει συναίνεση με όλους τους φορείς, όπως δηλώσατε, κύριε Υπουργέ, για την επανάληψη του ναυτικού επαγγέλματος με την περικοπή της σύνταξης. Η Ένωση Συνταξιούχων Πλοιάρχων Εμπορικού Ναυτικού, της οποίας είμαι μέλος, δεν κλήθηκε να πει τις απόψεις της και παραπονείται δημόσια γι' αυτό. Εξάλλου, η Πανελλήνια Ναυτική Ομοσπονδία σας έχει ζητήσει εγγράφως, η επανάληψη του ναυτικού επαγγέλματος να γίνεται υπό την προϋπόθεση ότι δεν υπάρχουν εν ενεργεία ναυτικοί προσφερόμενοι. Και μάλιστα η Πανελλήνια Ναυτική Ομοσπονδία σας λέει ότι αυτό θα το βεβαιώσει αποδεδειγμένα το Ναυτικό Σωματείο, από το οποίο θα κληθεί ο ναυτικός να αναλάβει εργασία, δηλαδή ο συνταξιούχος να επαναλάβει το ναυτικό του επάγγελμα. 
Η διάταξη προβλέπει εξάλλου ότι πρέπει να γίνεται περικοπή της σύνταξης ένα μήνα μετά τη χορήγηση του αποδεικτικού ικανότητος. Αυτό δεν στέκει νομικά. Δεν μπορείς να κόβεις τη σύνταξη σε ένα συνταξιούχο, εάν δεν επαναλάβει το ναυτικό επάγγελμα. Μα, η επανάληψη του ναυτικού επαγγέλματος και η ανάληψη εργασίας γίνεται όταν ναυτολογηθεί ο ναυτικός. Δεν μπορείς να του κόβεις τη σύνταξη όταν του δίνεις το πιστοποιητικό ικανότητος, αλλά όταν επαναλάβει τη ναυτική εργασία. Αυτή η διάταξη θα καταπέσει στα δικαστήρια, είμαι βέβαιος γι' αυτό. Είναι λάθος η διατύπωσή της.
Όσον αφορά στην τροποποίηση του άρθρου 239 του Κώδικα Δημοσίου Ναυτικού Δικαίου, όπως διατυπώνεται στο άρθρο 7, δεν έχουμε αντιρρήσεις. Εξάλλου, αυτό επιβάλλεται από τις υποχρεώσεις μας, από την εφαρμογή του ευρωπαϊκού χάρτου και τις οδηγίες των αρμοδίων επιτροπών του Συμβουλίου της Ευρώπης. Δεν υπάρχει καμία αντίρρηση. 
Όμως είναι απορίας άξιο γιατί γίνονται μόνο αυτές οι συγκεκριμένες αλλαγές σε έναν αναχρονιστικό κώδικα, που βασίζεται σε ένα χουντικό νόμο, τον 187/1973 και τον κατοχικό νόμο 3286/1944. Ο κώδικας βασίζεται σε αυτούς τους νόμους και μας φέρνετε κάτι αποσπασματικά μέτρα και "μπαλώματα", για να σώσετε την κατάσταση. Είναι αυτοί οι νόμοι που θέλουν τον πλοίαρχο σιδηροδέσμιο για οποιοδήποτε παράπτωμα ή παράλειψη δική του ή άλλου, προσωπικού του πληρώματος ή του πλοιοκτήτη.
Περιμένω από σας, κύριε Υπουργέ, να εκσυγχρονίσετε τη νομοθεσία στο σύνολό της και όχι αποσπασματικά.
Στην εισηγητική έκθεση και συγκεκριμένα στο άρθρο 12 διατυπώνεται η διαπίστωση ότι δεν λειτουργεί ακόμα η ρυθμιστική αρχή θαλασσίων μεταφορών, οκτώ μήνες μετά την ψήφιση του σχετικού νόμου, λόγω έλλειψης προσωπικού.
Οι διατάξεις του άρθρου 12 είναι απαράδεκτες. Το προσωπικό πρέπει να προσληφθεί μέσω του ΑΣΕΠ, όπως προβλέπει ο ν. 2932/2001 του κ. Παπουτσή. Τέτοιες αλλαγές σε νόμους που ψηφίστηκαν πρόσφατα δείχνουν ότι οι κυβερνήσεις του ΠΑΣΟΚ δεν έχουν συγκεκριμένη πολιτική, αλλά κάθε Υπουργός Εμπορικής ναυτιλίας που πάει στο Υπουργείο εφαρμόζει τη δική του. Δεν εξηγείται διαφορετικά. Διατάξεις που έχουν ψηφιστεί πριν από οκτώ μήνες, αλλάζει ο Υπουργός, αλλάζουν και οι διατάξεις. Προς την ίδια κατεύθυνση είναι και οι διατάξεις του άρθρου 13 όπου στην ουσία ανατρέπεται η φιλοσοφία του ν. 2688/99, του άλλου Υπουργού προκάτοχου δικού σας του κ. Σουμάκη.
Για τη μετατροπή του ΟΛΠ και Θεσσαλονίκης σε ανώνυμες εταιρείες γνωρίζουμε, κύριε Υπουργέ, ότι είστε δέσμιοι των συντεχνιών, όπου υπάρχουν δικοί σας άνθρωποι κομματικά στελέχη του ΠΑΣΟΚ. Έτσι δεν εκπλήσσεται κανείς όταν τρία χρόνια μετά την ψήφιση του ν. 2688/99, οι οργανισμοί δουλεύουν με κανονισμούς λειτουργίας δημοσίων υπαλλήλων. Αυτοί δεν θέλουν να τις αλλάξουν. Οι εργαζόμενοι δεν έχουν συλλογικές συμβάσεις και ο κανονισμός προσωπικού που εφαρμόζεται σήμερα δεν είναι ανάλογος για τις ανώνυμες εταιρείες, αλλά για το δημόσιο.
Κύριε Υπουργέ, σύμφωνα με το ν. 2688/99 έπρεπε μέχρι την 1η Μαρτίου του 2000 να είχαν συνταχθεί οι Οργανισμοί Λιμένος στον Πειραιά και στη Θεσσαλονίκη. Πρώτον ο κανονισμός εσωτερικής λειτουργίας. Δεύτερον ο κανονισμός προσωπικού. Τρίτον οι συλλογικές συμβάσεις. Εσείς αντί να ζητήσετε εξηγήσεις από τα διοικητικά συμβούλια των οργανισμών, που τους διορίσατε εσείς, που είναι δικοί σας άνθρωποι, γιατί δεν έχει προχωρήσει αυτό, ερχόσαστε με τη διάταξη του άρθρου 13 και τους δίνετε παράταση δύο χρόνια, μέχρι την 1/1/2004. Ο ν. 2688/99 δεν θα λειτουργεί και οι υπάλληλοι θα υπηρετούν σε ανώνυμες εταιρείες, αλλά θα εφαρμόζεται ο κανονισμός του δημοσίου. Οι συντεχνίες θα το κάνουν αυτό. 
Θετικές είναι οι ρυθμίσεις για τη μείωση της φορολογίας των ναυτικών που έχετε εξαγγείλει, κύριε Υπουργέ, από 9% σε 6% για τους αξιωματικούς και από 6% σε 3% για τα πληρώματα. Κάνετε δηλαδή αυτό που συνεχώς σας λέγαμε από το 1996 όταν ο κ. Δρυς ήρθε εδώ με φορολογικό νόμο και διπλασίασε τους συντελεστές που ίσχυαν μέχρι τότε.
Η μείωση της φορολογίας και η μείωση της στρατιωτικής θητείας που ήταν ένα έργο του κ. Παπουτσή και μια πρόταση δική μας είναι προς τη σωστή κατεύθυνση. Όμως θα χρειαστεί να πάρετε και άλλα μέτρα για να γυρίσουν οι νέοι στο ναυτικό επάγγελμα. 
Θα αισθανθώ μεγάλη ικανοποίηση αν αυτές οι προτάσεις που λέω γίνουν πράξεις όπως τις έκανε ο κ. Παπουτσής, το 70% για τις χήρες και τα ορφανά, όπως έκανε τη στρατιωτική θητεία και πολλά άλλα πράγματα τα οποία εμείς είχαμε προτείνει και τα είδαμε να υλοποιούνται.
Να αναβαθμίσετε τις ακαδημίες εμπορικού ναυτικού και τα ΚΕΣΕΝ ουσιαστικά και τυπικά. Δεν μπορεί να έρχεται εδώ νόμος στη Βουλή για αναβάθμιση των ΤΕΙ και να αποκλείονται οι Σχολές Εμπορικού Ναυτικού.
Βελτίωση των υποδομών και του εξοπλισμού. Οι ακαδημίες εμπορικού ναυτικού και ιδιαίτερα τα οικοτροφεία είναι σε αθλία κατάσταση.
Τρίτον λειτουργία ειδικού γραφείου στο γραφείο ευρέσεως ναυτικής εργασίας (ΓΕΝΕ). Προσέξτε αυτό που σας λέω. Την εξασφάλιση ναυτολόγησης στα πλοία των σπουδαστών εμπορικού ναυτικού. Οι σπουδαστές δεν μπορούν να μπαρκάρουν δε βρίσκουν βαπόρια. Πρέπει να τους βοηθήσετε. Λογική αύξηση της μισθοδοσίας των δοκίμων πλοιάρχων και μηχανικών. Είναι πολύ χαμηλή η μισθοδοσία τους. Κάλυψη του μισθού των εξόδων και των δύο εξαμήνων, από κονδύλια της Ευρωπαϊκής Ένωσης και κατάργηση της εργοδοτικής εισφοράς. Και αυτό πρέπει να το κάνετε. Κατάργηση της εργοδοτικής εισφοράς στο κεφάλαιο ναυτικής εκπαίδευσης.
Λειτουργία σε όλες τις σχολές ακαδημιών εμπορικού ναυτικού παραρτημάτων για τη βασική εκπαίδευση στα σωστικά και πυροσβεστικά μέσα. Καμιά αύξηση στο όριο ηλικίας συνταξιοδότησης για τους πραγματικούς ναυτικούς. Αν αυξήσετε το όριο ηλικίας δεν θα βρίσκετε νέους για το ναυτικό επάγγελμα. Εξυγίανση και εκσυγχρονισμός του ΝΑΤ. Κατάργηση όλων των χαριστικών διατάξεων και διεύρυνση της ασφαλιστικής βάσης. Ασφαλιστική δικαιοσύνη με την αναπροσαρμογή σταδιακά όλων των συντάξεων, το 80% του βασικού μισθού των ναυτικών και τέλος ουσιαστική βελτίωση της ιατροφαρμακευτικής περίθαλψης από τον Οίκο του Ναύτη και καθιέρωση του οικογενειακού γιατρού. Αυτές είναι οι προτάσεις μας κύριε Υπουργέ.
Με μεγάλη μας χαρά θα δούμε να κάνετε έστω μερικές απ' αυτές. Για τους λόγους που εξήγησα δεν θα ψηφίσω αυτό το νομοσχέδιο.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Παπουτσής έχει το λόγο.
Κύριε συνάδελφε, έχετε δεκατρία λεπτά και θα παρακαλέσω να μη γίνεται υπέρβαση του χρόνου.
ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, κύριοι συνάδελφοι, εγώ δεν θα επανέλθω σε όσα συζητήσαμε στην Διαρκή Επιτροπή κατά τη συζήτηση των άρθρων μιας και είναι η πρώτη εφαρμογή του νέου Κανονισμού της Βουλής για τη συζήτηση αυτού του νομοσχεδίου και επομένως θα αρκεσθώ σε αυτό που επιτάσσει ο Κανονισμός, σε μια συζήτηση συνολικά για το νομοσχέδιο.
Θεωρώ ότι αυτό το νομοσχέδιο είναι επιβεβλημένο, είναι αναγκαίο και γι'αυτό το λόγο υποστήριξα και στην επιτροπή ότι όχι μόνο έπρεπε να γίνουν όλες αυτές οι ρυθμίσεις, αλλά ότι έπρεπε να γίνουν και νωρίτερα, γιατί ήδη για ορισμένες από αυτές έχουμε χάσει και πολύτιμο χρόνο. Ωστόσο όμως είναι επιβεβλημένες και είναι επιβεβλημένες πρώτα απ' όλα για να συμπληρώσουμε τη λειτουργία των θεσμών, που μόλις έχουμε δημιουργήσει και επιπλέον να δώσουμε λύσεις σε ορισμένα βασικά θέματα, τα οποία απαιτούν ιδιαίτερη προσοχή και σε μεγάλο βαθμό αποτελούν και αιτήματα της ναυτιλιακής οικογένειας.
Όσον αφορά τις ναυτιλιακές εταιρείες, πέρα από τις διατάξεις που αφορούν την προσαρμογή στο ευρώ, θέλω να πω ότι είναι σωστό το ότι αντιμετωπίζονται με το συγκεκριμένο τρόπο από τα πρώτα άρθρα του νομοσχεδίου, γιατί από εδώ και στο εξής όταν μιλούμε για ναυτιλιακές εταιρείες και για το ναυτιλιακό κόσμο γενικότερα, δεν πρέπει να στεκόμαστε μόνο στις απαιτήσεις και στις ανάγκες του ναυτιλιακού χώρου στη θάλασσα, αλλά κυρίως και στις απαιτήσεις του ναυτιλιακού χώρου στη στεριά, μιας και η σύγχρονη διοίκηση της ναυτιλίας απαιτεί ισχυρό management, απαιτεί ισχυρές, καλά οργανωμένες και ανταγωνιστικές εταιρείες στη στεριά όπου και αναμένεται να υπάρχει ένας μεγάλος αριθμός νέων που πρόκειται να ενταχθούν στο ναυτιλιακό επάγγελμα.
Άρα, λοιπόν, τα πρώτα άρθρα που αφορούν τη ναυτιλιακή εταιρεία είναι άρθρα προς τη σωστή πραγματικά κατεύθυνση και θα ήταν σκόπιμο και στο μέλλον, κύριε Υπουργέ, να μελετήσετε τον εκσυγχρονισμό και την αναθεώρηση ολόκληρου του νομοθετικού πλαισίου που διέπει τη λειτουργία των ναυτιλιακών εταιρειών στη στεριά. Είναι καλό, σωστό για την Ελλάδα να λειτουργήσει ως ένα κέντρο λειτουργίας και ανάδειξης του ναυτιλιακού επαγγέλματος και γιατί όχι να μην προσπαθήσουμε να πετύχουμε το παλαιό όνειρο, να γίνει ο Πειραιάς ένα από τα ισχυρότερα και μεγαλύτερα ναυτιλιακά κέντρα της Ευρώπης.
Όσον αφορά τα θέματα που αφορούν τη ναυτεργασία και κυρίως τη δυνατότητα την οποία δίνετε στους συνταξιούχους ναυτικούς να επανέρχονται στο επάγγελμα, θεωρώ ότι είναι και αυτό ένα μέτρο επιβεβλημένο και όχι ένα μέτρο χαριστικό, όπως φάνηκε από τις τοποθετήσεις ορισμένων συναδέλφων. Πρόκειται για ένα μέτρο το οποίο έχει ανάγκη σήμερα η ναυτιλία μας.
Η πραγματικότητα ποια είναι; Η πραγματικότητα είναι ότι σήμερα, παρά τις ελλείψεις, παρά τις αδυναμίες που πράγματι υπάρχουν στον τομέα της εκπαίδευσης των ναυτικών, παρ' όλα αυτά οι Έλληνες ναυτικοί είναι οι καλύτεροι στην Ευρώπη και θα έλεγα από τους καλύτερους στον κόσμο. Ως εκ τούτου είναι περιζήτητοι. 
Αυτήν τη στιγμή στην απελευθερωμένη πλέον αγορά της ναυτεργασίας σε ευρωπαϊκό επίπεδο, οι Έλληνες ναυτικοί είναι περιζήτητοι από όλες τις ευρωπαϊκές εταιρείες. Αυτό τι σημαίνει; Σημαίνει ότι υπάρχουν προσφορές προς τους Έλληνες ναυτικούς να φύγουν από τα ελληνικά πλοία και να πιάσουν δουλειές -μάλιστα με πολύ υψηλούς και σε μερικές περιπτώσεις πολύ υψηλότερους μισθούς και από τα ελληνικά πλοία- σε άλλα πλοία που φέρουν τη σημαία κάποιου άλλου κράτους μέλους της Ευρωπαϊκής Ένωσης.
Από την άλλη πλευρά όμως -και είμαι βέβαιος ότι σ' αυτό συμφωνούν οι περισσότερες πτέρυγες της Βουλής- θα πρέπει η ανταγωνιστικότητα της ελληνικής ναυτιλίας να ενισχυθεί και ταυτόχρονα να εγγυηθούμε το μέλλον της ναυτεργασίας που σημαίνει ναι στην ανταγωνιστικότητα, αλλά ταυτόχρονα, ναι και στη διασφάλιση των θέσεων των Ελλήνων ναυτικών στα ελληνικά πλοία, γιατί η ελληνική ναυτιλία αν λειτούργησε και μεγαλούργησε όλα τα προηγούμενα χρόνια -και είμαι απόλυτα βέβαιος ότι θα μεγαλουργήσει και στο μέλλον- αυτό θα γίνει και στο μέλλον όσο ενισχύουμε από τη μια πλευρά τον εφοπλισμό να επενδύει τα κεφάλαιά του και να αναπτύσσει πρωτοβουλίες στον τομέα της ναυτιλίας, αλλά και από την άλλη πλευρά όσο διατηρούμε σε ισχύ και σε αξία το ναυτικό επάγγελμα.
(Στο σημείο αυτό την Προεδρική Έδρα καταλαμβάνει η Δ' Αντιπρόεδρος της Βουλής κα Άννα Μπενάκη-Ψαρούδα)
Ως εκ τούτου, λοιπόν, είναι απαραίτητο να μην οδηγηθούμε στην ανάγκη να αλλάξουμε τη σύνθεση των πληρωμάτων και με αυτόν τον τρόπο να έχουν τη δυνατότητα, τα ελληνικά πλοία, τα πλοία που φέρουν δηλαδή ελληνική σημαία να χρησιμοποιούν και άλλους ναυτικούς ξένους, γιατί εκεί οδηγούμαστε αν ακολουθήσουμε τη λογική που είπατε προηγούμενως, κύριε Τζέκη. Γι' αυτό το λόγο, λοιπόν, πρέπει να διευρύνουμε τη δυνατότητα εκείνων των ναυτικών που επιθυμούν να εργαστούν, προκειμένου να συνεχίσουμε να έχουμε σε ισχύ τους κανόνες που διέπουν σήμερα την ελληνική ναυτιλία.
Και εδώ θα διαφωνήσω με τον εισηγητή της Νέας Δημοκρατίας, ο οποίος προφανώς έχει κολλήσει στο παρελθόν, δεν παρακολουθεί τις τελευταίες εξελίξεις και επιμένει ότι η ναυτιλία μας βρίσκεται σε φθίνουσα κατεύθυνση. Δεν είναι αλήθεια. Όπως γνωρίζετε, τον τελευταίο χρόνο, έχουμε αύξηση των πλοίων, τα οποία φέρουν την ελληνική σημαία και σε χωρητικότητα και σε μέγεθος. Και επιπλέον έχουμε τρομακτική αύξηση, πολύ μεγάλη αύξηση και στο εισαγόμενο συνάλλαγμα από τη ναυτιλία. Και ο κύριος Υπουργός, είμαι απόλυτα βέβαιος ότι θα είναι σε θέση να ενημερώσει την Εθνική Αντιπροσωπεία. Αυτό σημαίνει ότι σήμερα που παίρνονται μέτρα από την Κυβέρνηση -και ο κύριος Υπουργός από ό,τι διαβάζω στις εφημερίδες πρόκειται να υλοποιήσει τη δέσμευση του Πρωθυπουργού του περασμένου Σεπτεμβρίου πράγματι θα υπάρξει μείωση της φορολογίας, όσον αφορά τα πλοία θα υπάρξει μείωση της φορολογίας όσον αφορά τους ναυτικούς, 6% για τα ανώτερα πληρώματα, 3% για τα κατώτερα πληρώματα. Δημιουργούνται όροι, λοιπόν, ενίσχυσης της ανταγωνιστικότητας της ναυτιλίας μας. Και σας λέω, αν υπάρχει μία συνεχής αύξηση, μία ξαφνική αύξηση των πλοίων που θέλουν να φέρουν την ελληνική σημαία, τότε θα βρεθούμε στην πραγματικά ευχάριστη, αλλά ταυτόχρονα δύσκολη θέση να μην υπάρχουν ελληνικά πληρώματα τα οποία επιβάλλονται από την ελληνική νομοθεσία για να καλύψουν τις θέσεις στο πλοίο, στις συνθέσεις τις οποίες προβλέπουμε. Αυτό σημαίνει ότι η Κυβέρνηση έχει υποχρέωση -και αυτό κάνει εδώ ο κύριος Υπουργός- ανταποκρινόμενος στο αίτημα των περισσοτέρων φορέων, γνωρίζει ότι ορισμένοι φορείς δεν συμφωνούν με αυτό το μέτρο, αλλά ανταποκρινόμενος στο αίτημα πολλών φορέων, της πλειοψηφίας των φορέων του ναυτιλιακού χώρου, συνδικάτων και εφοπλιστικού κόσμου και αποδέχεται αυτό το αίτημα δίνοντας τη δυνατότητα σε συνταξιούχους ναυτικούς να μπορούν να επανέρχονται στο επάγγελμα για ορισμένα χρόνια, είτε με περικοπή της σύνταξης είτε από κάποια ηλικία και έπειτα χωρίς περικοπή της σύνταξης.
Βεβαίως εδώ επαναλαμβάνω, κύριε Υπουργέ, ότι θα πρέπει να προσέξουμε πάρα πολύ την αντοχή του ΝΑΤ και είμαι απόλυτα βέβαιος ότι οι υπηρεσίες του Υπουργείου και εσείς αλλά και οι υπηρεσίες του ΝΑΤ, θα φροντίσουν, ούτως ώστε όλες αυτές οι ρυθμίσεις να μη θίξουν τελικώς την αντοχή του ΝΑΤ στο μέλλον, ελπίζοντας ότι η αύξηση του αριθμού εκείνων των συνταξιούχων, οι οποίοι θα εργάζονται, θα δώσει τη δυνατότητα να ενισχύεται με πόρους και το ΝΑΤ. Όπως επίσης ελπίζω ότι όλη αυτή η προσπάθεια βρίσκεται σε συνδυασμό και με την ευρύτερη προσπάθεια την οποία κάνει το Υπουργείο Εμπορικής Ναυτιλίας και η Κυβέρνηση, προκειμένου να προσελκύσει περισσότερους νέους στο ναυτικό επάγγελμα. Και τα μέτρα τα οποία λαμβάνετε είναι μέτρα, τα οποία θα αρχίσουν να αποδίδουν από αυτήν τη χρονιά. Είμαι απόλυτα βέβαιος σε αυτό, όπως είμαι απόλυτα βέβαιος ότι θα συνεχίσετε τον εκσυγχρονισμό του εκπαιδευτικού συστήματος με όλες τις πρωτοβουλίες που έχουν αναληφθεί από το παρελθόν. Πάντως έχει ανάγκη το εκπαιδευτικό σύστημα στο ναυτιλιακό τομέα για εκσυγχρονισμό, όπως επίσης έχει ανάγκη από αναβάθμιση και του εκπαιδευτικού προσωπικού, αλλά και των προγραμμάτων σπουδών, όπως επίσης και σύνδεσης με τα πανεπιστήμια και κυρίως με το Πολυτεχνείο, το οποίο έχει πάρα πολλές ιδέες που πιστεύω ότι μπορείτε να τις αξιοποιήσετε.
Γνωρίζω ότι υπάρχει μία ιδιαίτερη τάση από το Πανεπιστήμιο Αιγαίου και από το Οικονομικό Πανεπιστήμιο Πειραιώς, προκειμένου να έχουν καλύτερη σχέση και επικοινωνία με το ναυτιλιακό χώρο, ενδεχομένως σε ορισμένα μαθήματα. 
Σας διαβεβαιώ όμως ότι αυτό που έχει ανάγκη σήμερα ο Έλληνας ναυτικός και κυρίως ο πλοίαρχος και ο μηχανικός είναι οι εξειδικευμένες γνώσεις. Και οι σχολές μας χρειάζονται περισσότερη συνεργασία με τα Πολυτεχνεία μας και τις Πολυτεχνικές Σχολές. 
Έρχομαι τώρα στο άλλο θέμα το οποίο εθίγη εδώ και αφορά τη μετεγκατάσταση του Υπουργείου Ναυτιλίας. Είχαμε την ευκαιρία να συζητήσουμε και στη Βουλή και στην Επιτροπή Παραγωγής και Εμπορίου αυτό το θέμα και θέλω να επανέλθω όχι μόνο, γιατί το θεωρώ ιδιαίτερα σημαντικό, αλλά και γιατί άκουσα για πρώτη φορά σήμερα από τον κ. Τζέκη να εκφράζει τη θέση του Κομμουνιστικού Κόμματος Ελλάδος εναντιωνόμενος στην προοπτική της εγκατάστασης του Υπουργείου Εμπορικής Ναυτιλίας στην Ακτή Βασιλειάδη.
ΑΓΓΕΛΟΣ ΤΖΕΚΗΣ: Και στην επιτροπή το είχα πει.
ΧΡΗΣΤΟΣ ΠΑΠΟΥΤΣΗΣ: Το είχατε πει και στην επιτροπή; Συγγνώμη, δεν το είχα αντιληφθεί. Ωστόσο, επειδή για αρκετούς μήνες ήμουν στο Υπουργείο Εμπορικής Ναυτιλίας, δεν είχα ακούσει από κανέναν από το Κομμουνιστικό Κόμμα Ελλάδος να λέει ότι δεν συμφωνεί με τη μετεγκατάσταση του Υπουργείου Εμπορικής Ναυτιλίας στην Ακτή Βασιλειάδη. Αυτό όμως, κύριε Τζέκη, όπως είχα την ευκαιρία να απαντήσω και σε άλλους και στον κ. Βαρβιτσιώτη, ο οποίος είχε θέσει το ανάλογο θέμα, σημαίνει στην πράξη ότι ουσιαστικά λέτε όχι στο Υπουργείο Εμπορικής Ναυτιλίας στον Πειραιά. 
Δεν υπάρχει άλλος χώρος στον Πειραιά για το Υπουργείο Εμπορικής Ναυτιλίας. Και εφόσον πράγματι επιμένετε σ' αυτήν τη θέση, θα μπορείτε κάλλιστα να το ανακοινώσετε και στην πειραϊκή κοινή γνώμη, στο λαό του Πειραιά, ο οποίος εδώ και πολλά χρόνια έχει ένα όνειρο, να δει ένα μεγάλο και ισχυρό Υπουργείο Εμπορικής Ναυτιλίας να έχει την έδρα του στον Πειραιά. Δυστυχώς δεν υπάρχει άλλος χώρος.
Επιπλέον υπάρχουν κι άλλα θέματα που θίγονται από αυτήν την προσπάθεια ή τουλάχιστον δημιουργούνται ερωτήματα γιατί εμφανίζετε τέτοια ξαφνική εναντίωση στην προοπτική της μετεγκατάστασης του Υπουργείου Εμπορικής Ναυτιλίας στην Ακτή Βασιλειάδη. Είναι άραγε λόγω των ισχυρών πιέσεων οι οποίες προέρχονται από διάφορα οικονομικά συμφέροντα τα οποία δρουν στο λιμάνι και τα οποία έχουν μια διαφορετική στρατηγική για το λιμάνι; Είναι άραγε λόγω της εναντίωσης που έχουν διάφορα συνδικάτα τα οποία προφανώς λειτουργούν κάτω από την πίεση οικονομικών συμφερόντων και της προοπτικής την οποία έχουν για το μέλλον του λιμανιού, όπου θέλουν να περιοριστεί η δραστηριότητα που αφορά την ακτοπλοΐα και να περιοριστεί το πεδίο των σχέσεων του λιμανιού με την τοπική κοινωνία;
Αυτή είναι η πραγματικότητα, κύριε Τζέκη, και κύριοι συνάδελφοι θεωρώ ότι είναι ένα θέμα μείζονος σημασίας που αφορά τη στρατηγική ανάπτυξης του λιμένος. Ήδη υπάρχει ένα master plan, που αυτήν τη στιγμή υλοποιεί ο Οργανισμός Λιμένος Πειραιώς, και οι υπηρεσίες του Υπουργείου Εμπορικής Ναυτιλίας, όπως ο κύριος Υπουργός έχει ήδη δεσμευθεί επανειλημμένως και δημοσίως και στην Επιτροπή, προχωρούν στη μετεγκατάσταση του Υπουργείου Εμπορικής Ναυτιλίας στην Ακτή Βασιλειάδη. Η περιοχή της Ακτής, αλλά και της Δραπετσώνας θα τύχει μιας μεγάλης αναβάθμισης όχι μόνο λόγω του Υπουργείου και των νέων εγκαταστάσεων που θα βρίσκονται εκεί, αλλά και λόγω του ξενοδοχείου που πρόκειται να δημιουργηθεί λίγο πιο πέρα με το νέο επιβατικό σταθμό, ένα μεγάλο χώρο πάρκινγκ και βεβαίως όλες τις διασυνδέσεις με τις κεντρικές αρτηρίες, οι οποίες έχουν δημιουργηθεί και παραδόθηκαν στο λαό της περιοχής πριν από μερικούς μήνες.
Επιμένω, όμως, επειδή διάβασα και στις εφημερίδες ότι με την επίσκεψη του κυρίου Υπουργού στο Λονδίνο ετέθη ξανά από το Committee, από τους εφοπλιστές, μια αγωνία σχετικά με το μέλλον του Υπουργείου Εμπορικής Ναυτιλίας. Και επειδή πολλές φορές ακούγεται εδώ στην Ελλάδα, δημοσίως ή και εδώ στη Βουλή ότι δεν υπάρχει λόγος να υπάρχει ένα τέτοιο Υπουργείο, εγώ, κυρίες και κύριοι συνάδελφοι, επιμένω ότι η Ελλάδα είναι μια παγκόσμια υπερδύναμη στον τομέα της ναυτιλίας. Έχουμε υποχρέωση απέναντι στη χώρα μας, απέναντι στην ελληνική ναυτοσύνη να έχουμε το καλύτερα οργανωμένο Υπουργείο μας που να αφορά τον τομέα της ελληνικής ναυτιλίας. Και όχι μόνο αυτό. Το Υπουργείο αυτό θα πρέπει όχι μόνο να παραμείνει ως έχει, αλλά να ενισχυθεί ακόμα περισσότερο λαμβάνοντας αρμοδιότητες που αφορούν την αλιεία και τη συνολική ασφάλεια του θαλάσσιου χώρου και παίζει σημαντικότατο ρόλο όχι μόνο για την ελληνική ναυτιλία, αλλά και για τη ζωή, την προοπτική, το παρόν και το μέλλον των νησιωτών μας, των κατοίκων ολόκληρης της νησιωτικής και της παράκτιας Ελλάδας.
Με αυτές τις παρατηρήσεις σ' αυτά τα δυο σημεία τα οποία θεώρησα ότι είναι και τα πιο βασικά θα ήθελα, κύριε Υπουργέ, κυρίες και κύριοι συνάδελφοι, για μια ακόμα φορά να δηλώσω την υποστήριξή μου στο νομοσχέδιο το οποίο συζητούμε σήμερα στην Εθνική Αντιπροσωπεία. Ευχαριστώ, κυρία Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Βαρβιτσιώτης.
ΜΙΛΤΙΑΔΗΣ ΒΑΡΒΙΤΣΙΩΤΗΣ: Κυρίες και κύριοι συνάδελφοι, θα ξεκινήσω παίρνοντας την ευκαιρία από το κλείσιμο του προηγούμενου ομιλητή, του πρώην Υπουργού Εμπορικής Ναυτιλίας, του κ. Παπουτσή, που έθεσε το θέμα, κατά πόσο χρειαζόμαστε το Υπουργείο Εμπορικής Ναυτιλίας. Και βεβαίως χαίρομαι διότι ο κ. Παπουτσής, που έχει περάσει από αυτήν τη θέση, το υποστηρίζει και υποστηρίζει την ύπαρξή του με τόσο έντονο τρόπο. Θα πρέπει βέβαια να απευθυνθεί στους συναδέλφους του στο ΠΑΣΟΚ που αντιδρούν ή τέλος πάντων διατυπώνουν τις επιφυλάξεις τους, για την ύπαρξη αυτού του Υπουργείου. 
Εμείς πιστεύουμε ότι πρέπει να υπάρχει αυτό το Υπουργείο, συμφωνούμε στην ισχυροποίησή του και συμφωνούμε και πιέζουμε για την ισχυροποίηση και του Πειραιά ως διεθνούς ναυτιλιακού κέντρου. Και αυτό μπορεί να γίνει -και υπάρχει το στοίχημα μπροστά μας- αν εγκατασταθεί η έδρα του Οργανισμού για τη ναυτική ασφάλεια στον Πειραιά. 
Δυστυχώς, όμως, ο Πρωθυπουργός -Βουλευτής Πειραιώς ο ίδιος- εγκατέλειψε αυτήν την προσπάθεια στη Σύνοδο Κορυφής του Λάακεν διότι όταν οι ομόλογοί του εξέφρασαν ο κάθε ένας τις αντιρρήσεις τους για την τοποθέτηση του Οργανισμού στη Λισαβόνα, ο κ. Σημίτης δεν μίλησε. Και σήμερα βρισκόμαστε σχεδόν προ τετελεσμένου γεγονότος, να διαπραγματεύεται η τοποθέτηση του οργανισμού είτε στη Λισαβόνα είτε στην Άνδη και ο Πειραιάς, παρά τις απεγνωσμένες προσπάθειες του Υπουργού Εμπορικής Ναυτιλίας, να μην συζητείται ως έδρα του οργανισμού.
Σημειώνω δε, ότι για το συγκεκριμένο θέμα και επειδή είμαστε συνεπείς και με τις πράξεις μας απέναντι σε αυτά που δηλώνουμε, ο Πρόεδρος της Νέας Δημοκρατίας από καιρό έχει εκφράσει με επιστολή του στο Ρομάνο Πρόντι, αλλά και στους ομολόγους του του Ευρωπαϊκού Λαϊκού Κόμματος, την υποστήριξη για την έδρα του Πειραιά.
Θα ήθελα, όμως, για να ξεκαθαρίζουμε αυτό το θέμα με το Υπουργείο Εμπορικής Ναυτιλίας, να αναφερθώ και σε ένα άλλο κορυφαίο θέμα που έχει να κάνει με τη διαχείριση της πολιτικής από πλευράς της Κυβερνήσεως. Δεν υπάρχει ούτε μία σαφής καταμέτρηση του τι αντιπροσωπεύει η Ναυτιλία στο Ακαθάριστο Εθνικό Προϊόν για τη χώρα μας. Δεν υπάρχει ούτε ένα στοιχείο. Δεν ξέρουμε αυτό το συνάλλαγμα, το οποίο μπαίνει και δραχμοποιείται κάθε χρόνο, τι αποφέρει στη χώρα σε παραγωγικές επενδύσεις, τι αντιπροσωπεύει η Ναυτιλία σε ποσοστό του Α.Ε.Π. Και άλλες χώρες που έχουν ισχυρές ναυτιλίες, Ευρωπαϊκές χώρες όπως η Νορβηγία, υπολογίζουν το αντίστοιχο ποσοστό στο 9% του δικού τους Α.Ε.Π. Εμείς σε τι το υπολογίζουμε; Πως μπορούμε να κρίνουμε αν η Ναυτιλία μας πραγματικά είναι μία σοβαρή πλουτοπαραγωγική πηγή, αν έχει τόσα χρόνια απαξιωθεί στα μάτια της Στατιστικής Υπηρεσίας που δεν εκδίδει τα αντίστοιχα ποσοστά; 
Σε ό,τι αφορά τη μείωση της Εμπορικής μας Ναυτιλίας τα τελευταία χρόνια, δεν είναι μόνο ο αριθμός των πλοίων που φέρνουν την ελληνική σημαία αυτός που κρίνει κατά πόσο η παρέμβαση της Εμπορικής μας Ναυτιλίας είναι σημαντική στην εθνική παραγωγή. Η μείωση των ναυτικών την τελευταία δεκαετία κατά 40% περίπου, η μείωση του προσωπικού που απασχολείται στις ναυτικές εταιρείες και ο αριθμός των ναυτικών εταιρειών που εγκαθίστανται στον Πειραιά ο οποίος μειώνεται, υποδηλώνουν ότι υπάρχει μία σαφέστατη συρρίκνωση της ελληνικής ναυτιλίας. Και αν δεν υπάρχει συρρίκνωση από την πλευρά των μετόχων, υπάρχει οπωσδήποτε στο ανθρώπινο δυναμικό το οποίο ασχολείται με αυτήν την πλουτοπαραγωγική πηγή.
Τι δέχεται η Ναυτική Εταιρεία σήμερα; Δέχεται μία επίθεση, θα σας έλεγα άκομψη και ατελέσφορη. Αυξάνεται το μετοχικό της κεφάλαιο, πέρα από τις άλλες διατάξεις, με το συγκεκριμένο νομοθέτημα. Και αυξάνεται το μετοχικό της κεφάλαιο χωρίς να υπάρχει λόγος. Η μη αύξηση και η μη συμμόρφωση της Ναυτικής Εταιρείας προς το ψηφιζόμενο σχέδιο νόμου σημαίνει την αυτοδίκαια λύση της. Ενώ το αντίστοιχο για τις ανώνυμες εταιρείες του ν. 2190 είναι κάποια επιπλέον πρόστιμα που οφείλει να πληρώσει η εταιρεία προς τις φορολογικές αρχές αν δεν μετατρέψει το μετοχικό της κεφάλαιο.
Και υφίσταται και μια δεύτερη επίθεση, διότι ζητούνται από τα μέλη του διοικητικού συμβουλίου οι αριθμοί ταυτότητας και οι αριθμοί φορολογικού μητρώου δημιουργώντας ένα ακόμα πρόσκομμα στο να μπορέσουν και αλλοδαποί, αλλά και Έλληνες κάτω απ' αυτές τις ευεργετικές διατάξεις του νόμου για τις ναυτικές εταιρείες, να έλθουν και να συστήσουν μια ναυτική εταιρεία. 
Γιατί κανένας δεν έχει εμπιστοσύνη ότι αύριο το πρωί η Κυβέρνηση δεν θα φέρει μία διάταξη και όταν έχει πλήρη τα στοιχεία θα φορολογήσει τη συμμετοχή ιδιωτών στη Ναυτική Εταιρεία και να ανατρέψει τα κεκτημένα. Εδώ πρέπει να δημιουργούμε ασφάλεια στο ναυτιλιακό κόσμο να εμπιστευθεί τις ελληνικές εταιρείες και όχι να του δημιουργούμε αμφιβολία για το αν η συμμετοχή τους θα σημάνει φορολογικό κίνδυνο. Στο κάτω-κάτω της γραφής μέχρι τώρα δεν φορολογείται η ναυτική δραστηριότητα και έτσι θα πρέπει να παραμείνει. 
Σε ό,τι αφορά στις μετατροπές στον Κώδικα Δημοσίου Ναυτικού Δικαίου που συζητιούνται με το συγκεκριμένο νομοσχέδιο, θα ήθελα να επισημάνω αυτό που επεσήμανα και στη Βουλή: Συμπληρώθηκαν δεκαπέντε μήνες από το ναυάγιο του Eξπρές Σάμινα και ο πλοίαρχος του Eξπρές Σάμινα, για τον οποίο δεν έχει απαγγελθεί ακόμη κατηγορία, βρίσκεται προφυλακισμένος στις φυλακές της Χίου. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Αποφυλακίστηκε σήμερα. 
ΜΙΛΤΙΑΔΗΣ ΒΑΡΒΙΤΣΙΩΤΗΣ: Αποφυλακίστηκε σήμερα; Εάν βγήκε σήμερα, τότε ευτυχώς αποφυλακίστηκε μετά από δεκαπέντε μήνες. Αλλά δεν μπορεί να παραμένει και ο κάθε καπετάνιος…
ΘΕΟΔΩΡΟΣ ΠΑΓΚΑΛΟΣ: Ψηφοφόρος είναι, κύριε Βαρβιτσιώτη;
ΜΙΛΤΙΑΔΗΣ ΒΑΡΒΙΤΣΙΩΤΗΣ: Όχι, δεν είναι ψηφοφόρος, κύριε Πάγκαλε, αλλά ο κάθε καπετάνιος που παραβιάζει ή δέχεται μία καταγγελία -και θα σας ενημερώσει ο κ. Παπουτσής που συμφωνεί μ' αυτές τις θέσεις- που παραβιάζει ελάχιστα το δρομολόγιό του, που δέχεται μία καταγγελία από έναν άναυτο, οδηγείται σιδεροδέσμιος στον εισαγγελέα. 
ΘΕΟΔΩΡΟΣ ΠΑΓΚΑΛΟΣ: Ο κάθε καπετάνιος την κοπανάει από τη θέση του;
ΜΙΛΤΙΑΔΗΣ ΒΑΡΒΙΤΣΙΩΤΗΣ: Και όχι μόνο οδηγείται σιδεροδέσμιος στον εισαγγελέα, αλλά ουσιαστικά σταματά με βαπόρια, σταματά με τα βαπόρια της ακτοπλοΐας κάθε τρεις και λίγο για ψύλλου πήδημα. Και δεν μπορεί να συνεχίσει αυτή η ευθύνη του καπετάνιου…
ΘΕΟΔΩΡΟΣ ΠΑΓΚΑΛΟΣ: Ψύλλου πήδημα είναι το ναυάγιο του "ΕΞΠΡΕΣ ΣΑΜΙΝΑ";
ΜΙΛΤΙΑΔΗΣ ΒΑΡΒΙΤΣΙΩΤΗΣ: Δεν σας είπα για το ναυάγιο του "ΣΑΜΙΝΑ", κύριε Πάγκαλε.
ΘΕΟΔΩΡΟΣ ΠΑΓΚΑΛΟΣ: Μα γι' αυτό μιλάτε. Λέτε ότι ο καπετάνιος του "ΣΑΜΙΝΑ"δεν έπρεπε να πάει φυλακή.
ΜΙΛΤΙΑΔΗΣ ΒΑΡΒΙΤΣΙΩΤΗΣ: Εγώ σας είπα ότι δεν μπορεί να είναι δεκαπέντε μήνες προφυλακισμένος κάποιος χωρίς να του έχει απαγγελθεί κατηγορία. 
ΘΕΟΔΩΡΟΣ ΠΑΓΚΑΛΟΣ: Αυτό είναι άλλο θέμα. 
ΜΙΛΤΙΑΔΗΣ ΒΑΡΒΙΤΣΙΩΤΗΣ: Αυτό επισημαίνω. 
Αυτό όμως που πρέπει να αλλάξουμε είναι ο Κώδικας του Δημοσίου Ναυτικού Δικαίου και να ξεκαθαρίσουμε ποιες είναι οι ευθύνες του καπετάνιου και πότε θα πρέπει ο καπετάνιος, στον οποίον εμπιστευόμαστε τη μεταφορά χιλιάδων επιβατών, να οδηγείται σιδεροδέσμιος στον εισαγγελέα και πότε δεν θα πρέπει. Είναι πολύ απλά τα πράγματα.
Σε ό,τι αφορά στη μεταφορά της ναυπηγοεπισκευαστικής βάσης του Λιμενικού Σώματος από το λιμάνι του Πειραιά στην Ελευσίνα. Βεβαίως και συμφωνούμε. Ακούσαμε όμως, κύριε Υπουργέ -και επιτρέψτε μου να έχουμε πάρα πολύ ισχυρές αμφιβολίες- στις προχθεσινές σας δηλώσεις ότι το λιμάνι το 2003 θα λειτουργεί σαν να ήταν οι Ολυμπιακοί Αγώνες. Μας λέτε δηλαδή ότι σε ενάμισι περίπου χρόνο το λιμάνι του Πειραιά θα έχει δεχθεί όλες αυτές τις μεγάλες μετατροπές που χρειάζεται: Θα μπορεί να φιλοξενήσει έντεκα κρουαζιερόπλοια, θα μπορεί να λύσει το κυκλοφοριακό του πρόβλημα, θα έχει οργανώσει τους σταθμούς υποδοχής επιβατών, θα έχει δημιουργήσει τους χώρους πάρκιν, θα έχουν δημιουργηθεί οι οδικές προσβάσεις. Πιστεύετε πραγματικά ότι έστω και ένας Πειραιώτης μπορεί να μείνει και να πιστέψει αυτήν την εύκολη εξαγγελία; 
Το λιμάνι του Πειραιά είναι ένα χάος. Τουαλέτες ψάχνει να βρει ο επιβάτης και δεν βρίσκει, όχι σταθμούς επιβατών. Άνθρωποι, εμπορεύματα, αυτοκίνητα, επιβάτες, επισκέπτες, όλα βρίσκονται ατάκτως ερριμμένα με κίνδυνο όχι μόνο των επιβατών, αλλά και της ίδιας της ασφάλειας της ναυσιπλοΐας. Και το επενδυτικό πρόγραμμα του Οργανισμού ύψους 70 δισεκατομμυρίων, που έχει εξαγγελθεί εδώ κι ένα χρόνο, δεν έχει υλοποιηθεί ούτε στο ελάχιστο κόμμα ούτε στην ελάχιστη υποπαράγραφο. Και τα μόνα που έχουν υλοποιηθεί είναι η ανάρτηση των ταμπελών που το εξαγγέλλουν. Και θέλετε τώρα να βάλετε τον οργανισμό στο χρηματιστήριο και δυστυχώς δεν έχετε ξεκαθαρίσει ούτε το θέμα των συλλογικών συμβάσεων των υπαλλήλων του Οργανισμού. Και πώς να βάλετε μία εταιρεία στο χρηματιστήριο χωρίς να ξεκαθαρίσετε αυτό που έχετε σαν υποχρέωση από το νόμο; Με τις αναβολές που παίρνετε σήμερα; 
Τέλος, θα ήθελα να αναφερθώ και στη μεταφορά του Υπουργείου Εμπορικής Ναυτιλίας -υπάρχουν και άλλα θέματα, τα έχουν θίξει οι συνάδελφοί μου- στην Ακτή Βασιλειάδη. Δημιουργεί συμφόρηση, δημιουργεί διχοτόμηση του λιμανιού. Υπάρχουν άλλες λύσεις, όπως η περιοχή γύρω από το στάδιο Ειρήνης και Φιλίας, το οποίο έχει μετατραπεί από μαρίνα για να υποκαταστήσει τη Ζέα, να φέρνει δηλαδή όλα αυτά τα ταχύπλοα σκάφη του Αργοσαρωνικού, όπως ήταν η αρχική πρόβλεψη για το Στάδιο Ειρήνης και Φιλίας, σ' ένα ατελείωτο πάρκιν για μπαρ και νυχτερινά κέντρα.
Αυτή, όμως, δυστυχώς είναι η επιλογή σας. Εδώ και δέκα χρόνια που θα έπρεπε να έχει μεταφερθεί η Ζέα στο Στάδιο Ειρήνης και Φιλίας, αντί να τη μεταφέρετε, αντί να περιμένετε την τελευταία στιγμή τα Ελληνικά Τουριστικά Ακίνητα να εκδιώξουν τα ιπτάμενα δελφίνια από τη Ζέα και να φτιάξετε έναν πραγματικά ωραίο σταθμό, εσείς και οι διοικήσεις του Σταδίου Ειρήνης και Φιλίας το έχετε μετατρέψει σ' ένα χώρο με μπαρ και νυχτερινή διασκέδαση. Νομίζω ότι ο Πειραιάς βρίθει από τέτοιους χώρους. Από αυτό που δεν βρίθει, είναι από πραγματικά ουσιαστικές και παραγωγικές επενδύσεις.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Υπουργός Εμπορικής Ναυτιλίας κ. Ανωμερίτης.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, εάν υπάρχει ένας από πολλά χρόνια διεθνοποιημένος τομέας που παίζει σημαντικό ρόλο σε πάρα πολλά μέτωπα της ελληνικής οικονομίας, αυτός είναι ο τομέας της ναυτιλίας. Οι διεθνείς οικονομικές εξελίξεις που παρουσίασαν μια κάμψη τα τελευταία χρόνια φαίνεται ότι παρά την 11η Σεπτεμβρίου οδηγούνται σε μια ανάκαμψη και έτσι οι φωνές για μια βαθιά κρίση δεν θα αποτελέσουν αρνητική προοπτική για τα επόμενα χρόνια.
Μέσα σε αυτά τα πλαίσια θα κινηθεί και το παγκόσμιο εμπόριο. Αναφέρομαι σε αυτό, γιατί το παγκόσμιο εμπόριο και η κίνηση του αποτελούν πολύ σημαντικό θέμα για την ελληνική ναυτιλία. Οι μεταφορές αποτελούν παράγοντα κεφαλαιώδους σημασίας στη λειτουργία του και αναμένεται αύξηση των υπηρεσιών μεταφορών, οι οποίες κατά την εκτίμησή μας θα διπλασιαστούν μέχρι το 2010. 
Εάν σκεφτεί κανείς δε ότι το 70% του συνόλου των μεταφορών στην Ευρωπαϊκή Ένωση πραγματοποιείται μέσω θαλασσίων μεταφορών παρά τα προβλήματα που υπάρχουν, τότε αντιλαμβάνεται πόσο σημαντικό θέμα είναι η ελληνική ναυτιλία.
Φυσικά η χώρα μας από πέρυσι, αλλά και φέτος με την είσοδο του ευρώ έχει κάνει τα δικά της βήματα για να έχει μια ισχυρή οικονομία. Και μέσα σε μια ισχυρή οικονομία πρέπει να υπάρχει και μια ισχυρή ναυτιλία. Επιταχύνουμε τις διαδικασίες ανάπτυξης, έχουμε δημιουργήσει ένα σημαντικό θεσμικό πλαίσιο και είμαι βέβαιος ότι με τη συνεργασία όλων των φορέων θα μπορέσουμε να δημιουργήσουμε το πακέτο εκείνων των μέτρων, που ήδη κάποια από αυτά αποφασίσαμε και εφαρμόζουμε και μάλιστα με θετική ανταπόκριση, αφού στην ουσία η εφαρμογή των μέτρων, τουλάχιστον για τη φορολόγηση των πλοίων, ξεκίνησε από την περασμένη Δευτέρα και μέσα σε δύο μέρες έκαναν αίτηση για ύψωση της ελληνικής σημαίας δέκα πλοία σημαντικής χωρητικότητας και νεότευκτα και από αλλαγής σημαίας.
Αυτό δείχνει μια ανταπόκριση, την οποία εμείς λαμβάνουμε ως θετικό σημείο. Θα στηρίξουμε αυτό που αποτελεί κορυφαία μας επιλογή, δηλαδή τη στήριξη της ελληνικής ναυτιλίας.
Από την άλλη πλευρά, είμαστε μέσα σ' ένα διεθνές περιβάλλον. Συμμετέχουμε και παρατηρούμε τι γίνεται στην Ευρωπαϊκή Ένωση, όπου η Λευκή Βίβλος για την ευρωπαϊκή πολιτική μεταφορών από τα πράγματα δημιουργεί ένα σύστημα μεταφορών, το οποίο πρέπει να είναι βιώσιμο και ανταγωνιστικό, ενώ φυσικά θα σέβεται τις κοινωνικές υποχρεώσεις, αλλά και τις υποχρεώσεις που έχουμε απέναντι στο περιβάλλον.
Δεν θα αναφερθώ σε άλλα θέματα, που έχουν σχέση με τις διεθνείς εξελίξεις. Εάν το κάνω, είναι γιατί πραγματικά η ναυτιλία έχει τεράστια σημασία με το ποια θέματα αποφασίζονται στην Ευρωπαϊκή Ένωση, ποια θέματα συζητιούνται και αποφασίζονται στον Παγκόσμιο Οργανισμό Εμπορίου και ποια θέματα αποφασίζονται στα διεθνή όργανα, στα οποία αυτόνομα ή μέσω αυτού που εγώ αποκαλώ ναυτιλιακή διπλωματία, συμμετέχουμε και συνδημιουργούμε. 
Μέσα σε αυτά τα πλαίσια, εμείς αναγνωρίζουμε τον πρωταγωνιστικό ρόλο της ελληνικής ναυτιλίας. Φυσικά αναγνωρίζουμε και τη σημασία που έχει με την εισροή περίπου 8.000.000.000 δολαρίων συνολικά από όλους τους χώρους και από όλες τις πηγές μέσα στη χώρα μας, ποσά εξαιρετικά σημαντικά αν σκεφτεί κανείς ότι τα περισσότερα από αυτά μπαίνουν και μένουν στη χώρα μας.
Φυσικά η ναυτιλία είναι μία σειρά κρίκων σε μια αλυσίδα όπου δεν μπορείς να παραγνωρίσεις κάποιον. Έχω πει πολλές φορές ότι ναυτιλία δεν είναι οι λαμαρίνες και τα κεφάλαια. Ναυτιλία με την έννοια της τεχνογνωσίας που θέλουμε να στηρίξουμε είναι πάνω απ' όλα οι άνθρωποί της. Επομένως μέσα σε αυτούς τους κρίκους, από τις πολιτικές προσέλκυσης νέων ναυτικών στο ναυτικό επάγγελμα, από τους όρους απασχόλησης, από το χτίσιμο μέχρι τη διάλυση των πλοίων, καθώς επίσης και τα θέματα συνταξιοδότησης αποτελούν κεντρικά θέματα στα δικά μας ενδιαφέροντα, αν θέλουμε πραγματικά να έχουμε μία ποιοτική ναυτιλία και αν θέλουμε να είμαστε ανταγωνιστικοί.
Τους στρατηγικούς στόχους που έχει η Κυβέρνηση και που έχουν ληφθεί ομόφωνα με τις αποφάσεις του Υπουργικού Συμβουλίου θα συνεχίσουμε να τους κρατάμε πάντα, θα τους ακολουθούμε πάντα: είναι η δημιουργία ποιοτικής ναυτιλίας και η δημιουργία όρων ανταγωνιστικότητας.
Έτσι, η απελευθέρωση της ακτοπλοΐας, η ασφάλεια της ναυσιπλοΐας, η προστασία του θαλάσσιου περιβάλλοντος, η ενίσχυση του θαλάσσιου τουρισμού, η εθνική λιμενική πολιτική, η οποία πέρασε πλέον από τα συναρμόδια Υπουργεία και ήρθε με συντονιστικό όργανο με νέα Γενική Γραμματεία στο Υπουργείο Εμπορικής Ναυτιλίας, γεγονός που θα μας δώσει επιτέλους μια αποτελεσματικότερη εφαρμογή της εθνικής λιμενικής πολιτικής.
Ταυτόχρονα, η ενίσχυση της απασχόλησης, η αναβάθμιση της ναυτικής εκπαίδευσης και η στήριξη των απομάχων ναυτικών, μαζί και με τη στήριξη του Λιμενικού Σώματος για το άλλο μεγάλο κεφάλαιο της ασφάλειας μας οδηγούν σε μια σειρά αποφάσεων. Τρεις από τις πιο σημαντικές λάβαμε τις τελευταίες ημέρες και κάποιες από αυτές τουλάχιστον στο θέμα της εργασίας και της Ναυτικής Εταιρείας λαμβάνουμε με το νομοσχέδιο το οποίο συζητούμε.
Κοιτάξτε, θα έλεγα ότι δύο σημαντικούς άξονες έχει αυτό το νομοσχέδιο. Το ένα είναι η Ναυτική Εταιρεία. Δεν είναι σωστό αυτό που ακούστηκε ότι μεταβάλλουμε το παιχνίδι. Και να θέλουμε να μεταβάλλουμε το παιχνίδι για όλα αυτά τα θέματα που έχουν σχέση με τα ξένα κεφάλαια και τη ναυτιλία, δεν μπορούμε να το κάνουμε. Και ξέρετε γιατί δεν μπορούμε να το κάνουμε; Γιατί εμείς ψηφίσαμε πέρυσι το άρθρο 107 του Συντάγματος και με συνταγματικής ισχύος διατάξεις στηρίζουμε όλα αυτά τα θέματα. Δεν μπορεί και δεν πρέπει να το λέμε γιατί καμία Κυβέρνηση δεν μπορεί να μεταβάλλει συνταγματικές διατάξεις και διατάξεις που κατά την ιστορία και την παράδοσή μας ισχύουν από το 1953 και τις εφαρμόζουμε όλοι μέχρι σήμερα. Δεν μπορούν να είναι στα χέρια της όποιας Κυβέρνησης και του όποιου Υπουργού διατάξεις που μπορούν να αναθεωρούνται εύκολα.
Υπάρχει όμως ένα θέμα, το θέμα της ναυτικής εργασίας. Κοιτάξτε, από το 1995 περίπου μέχρι σήμερα, ενώ δεν μειώθηκε ο στόλος, γιατί είμαστε η πρώτη χώρα σε ελληνόκτητο στόλο στον κόσμο και η πρώτη χώρα σε σημαία στην Ενωμένη Ευρώπη, αυτά δεν έχουν αλλάξει, παρ' όλα αυτά όμως για λόγους που έχουν σχέση με το βιοτικό επίπεδο, τις κοινωνικές συνθήκες και με άλλες παραμέτρους της ελληνικής ζωής και της απασχόλησης και παρά τα θέματα της ανεργίας οι ναυτικοί στα πλοία μας μειώθηκαν από είκοσι πέντε χιλιάδες οκτακόσιοι σαράντα δύο το 1994 σε δεκαοκτώ χιλιάδες τετρακόσιοι πενήντα το 2000. Υπάρχει θέμα, λοιπόν, απασχόλησης και έτσι για να μην είμαστε και αντιφατικοί -γιατί εδώ κάνουμε μία προσπάθεια να φέρουμε στην ελληνική σημαία και άλλα πλοία- άλλα πληρώματα δεν θα υπάρχουν. 
Ας μην φτάσουμε στο επίπεδο της Ολλανδίας. Η Ολλανδία εδώ και λίγα χρόνια αποφάσισε ότι ολλανδικό πλοίο με ολλανδική σημαία είναι εκείνο που έχει μόνο έναν πάνω στο πλοίο, τον καπετάνιο, τον πλοίαρχο. Και πρέπει να σας πω ότι πριν λίγους μήνες το κατάργησε και αυτό. Εμείς θέλουμε ελληνική ναυτιλία με Έλληνες αξιωματικούς, με Έλληνες ναύτες, γιατί η ελληνική τεχνογνωσία για τα επόμενα χρόνια που έχουμε όλοι υποχρέωση να ακολουθήσουμε και να στηρίξουμε είναι οι άνθρωποι της ναυτιλίας, είτε λέγονται εφοπλιστές είτε λέγονται επιχειρηματίες είτε λέγονται μούτσοι είτε λέγονται καπετάνιοι.
Και αυτό πρέπει να το κάνουμε.
Δεν ήρθαμε έτσι με αυτήν τη διάταξη. 'Εγιναν ευρύτατες συζητήσεις, υπήρχαν διαφορετικές απόψεις. Φέρνουμε αυτήν τη διάταξη με αυτόν τον τρόπο, έχοντας λάβει υπόψη μας όλα τα επιμέρους στοιχεία που συνθέτουν αυτό το πρόβλημα. Και επειδή βεβαίως, εκτός από καπετάνιους Βουλευτές ή άλλους που ασχολούνται με τα θέματα της ναυτιλίας και ξέρουν, όσοι δεν ξέρουν θα πρέπει να έχουν υπόψη τους ότι είναι κάποιος στο ναυτικό επάγγελμα όταν εργάζεται οκτώ μήνες στα τέσσερα χρόνια. Εάν λάβουμε υπόψη μας ότι δεχθήκαμε τη διαδοχική ασφάλιση στο ΝΑΤ, τότε πράγματι κάποιος με δεκαπέντε χρόνια παίρνει σύνταξη, εάν το άθροισμα της προηγούμενης ναυτικής απασχόλησης και της ηλικίας του ισούται με το εβδομήντα. 
Άρα αυτό που αποφασίζουμε είναι ουσιαστικό κίνητρο για την απασχόληση εκ νέου ανθρώπων, που έχουν τη δυνατότητα να απασχοληθούν και δεν πρέπει σ΄ αυτό το διάστημα να χαθούν. Και δεύτερον, πρέπει να σας πω ότι σε όλη αυτήν τη διαδικασία ακούσαμε όλες τις απόψεις, κάναμε μία σύνθεση απόψεων και πραγματικά διαμορφώσαμε αυτό το άρθρο, για το οποίο όπως είδατε δεν υπήρξε καμία συνολική αντίδραση.
Το θέμα, λοιπόν, της απασχόλησης είναι το πιο σημαντικό θέμα. Και μάλιστα πέρα από τα συνδικαλιστικά σωματεία ή τους φορείς με τους οποίους έγινε αυτός ο διάλογος, πρέπει να σας πω ότι αυτή είναι και η άποψη του Ναυτικού Επιμελητηρίου Ελλάδος, τουλάχιστον με έγγραφο που έστειλε σε μένα όταν ανέλαβα τα καθήκοντά μου.
Κυρίες και κύριοι συνάδελφοι, δεν θα σας καταθέσω τα θέματα τα οποία προχωρούμε, και αφορούν την αναδιάρθρωση του Υπουργείου Εμπορικής Ναυτιλίας. Και φυσικά δεν πρόκειται η χώρα μας να πάψει να έχει Υπουργείο Εμπορικής Ναυτιλίας, όχι μόνο γιατί είναι ένας μεγάλος τομέας. Οικονομικά είναι ο μεγαλύτερος. Αν σκεφθείτε ότι το συνάλλαγμα που εισρέει από τον τουρισμό -8 δισεκατομμύρια δολάρια είναι από τη ναυτιλία- σε ένα τεράστιο ποσό ξαναβγαίνει έξω για τους γνωστούς λόγους, αφού ο τουρισμός έχει μία μικρή προστιθέμενη αξία, όχι μόνο σε μας, αλλά σε όλες τις χώρες του κόσμου, είναι ένας κανόνας αυτός στην οικονομική διαδικασία και επομένως αφού μας ενδιαφέρει αυτός ο τομέας και είμαστε οι πρώτοι στον κόσμο, θα έχουμε πάντα Υπουργείο Εμπορικής Ναυτιλίας.
Θα ήθελα να σημειώσω ότι από τις δεκαπέντε ευρωπαϊκές χώρες, μόνο τρεις έχουμε αυτόνομο Υπουργείο Εμπορικής Ναυτιλίας κι εμείς θα το στηρίξουμε αυτό.
Ταυτόχρονα με τις αποφάσεις που πήραμε για την απελευθέρωση της ακτοπλοΐας, τη μετοχοποίηση των μεγάλων λιμανιών και τη μετατροπή τους σε ανώνυμες εταιρίες, προχωράμε αυτό που έχω ονομάσει σ΄ αυτήν την Αίθουσα, να κάνουμε την Ελλάδα όχι μόνο flags state, κράτος σημαίας, αλλά και port state, κράτος με πολιτικές λιμανιού, με πολιτικές που θα στηρίξουν τις εμπορευματικές διακινήσεις. Πράγματι η χώρα μας και στον Πειραιά και στη Θεσσαλονίκη, απ΄ ό,τι είχα καταλάβει πρόσφατα και από τις συζητήσεις που είχαμε εδώ με Κινέζους και τον Κινέζο Πρέσβη, μπορεί να παίξει σημαντικότατο ρόλο στη διακίνηση εμπορευμάτων προς τις άλλες βαλκανικές και κεντροευρωπαϊκές χώρες. Εξάλλου και η ευρωπαϊκή πολιτική είναι να δημιουργήσει συνθήκες μεταφοράς με πλοία και γενικότερα και σε αυτό που ονομάζεται sort shipping, για κοντινές δηλαδή αποστάσεις. Διότι αν αυτά συνδυαστούν και με καλές συγκοινωνίες στα τρένα, τότε αποφεύγουμε το μεγαλύτερο πρόβλημα της Ενωμένης Ευρώπης σήμερα στις μεταφορές, που είναι μεταφορές με αυτοκίνητα, που έχουν τεράστιες περιβαλλοντικές επιπτώσεις. 
Ταυτόχρονα ολοκληρώνουμε όλα εκείνα τα θέματα που έχουμε αναλάβει, όπως την ασφάλεια της ναυσιπλοΐας. Εγκαθιστούμε και ήδη λειτουργεί από την Κέρκυρα, την Ηγουμενίτσα, τον Πειραιά, την Ελευσίνα, τη Ραφήνα, το Λαύριο και τα ανατολικά μας σύνορα, το σύστημα που λέγεται VΤS, VESSEL TRAFFIC SYSTEM που μαζί συνδεδεμένο στον Πειραιά μας δίνει την εικόνα όλων των πλοίων με ακρίβεια και ταυτότητα και ταχύτητα και αν παραβιάζουν ή δεν παραβιάζουν κανόνες ναυσιπλοΐας σε όλες τις περιοχές που θέλουμε. Και αυτό θα μας βοηθήσει πολύ και στα θέματα της λαθρομετανάστευσης, αλλά και στα θέματα με ένα παράλληλο σύστημα του ελέγχου της αλιείας.
Όλα τα αλιευτικά σκάφη θα έχουν συγκεκριμένο μηχάνημα εντοπισμού από το οποίο θα φαίνεται εάν παραβιάζουν τους κανόνες της Ευρωπαϊκής 'Ενωσης και της χώρας μας.
ΑΘΑΝΑΣΙΟΣ ΒΑΡΙΝΟΣ: Να επεκταθεί αυτό και στο Ανατολικό Αιγαίο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Πήραμε την απόφαση και προχωρά αυτό στο Ανατολικό Αιγαίο από τη Σαμοθράκη μέχρι την Κάσο. Είναι ένα δίκτυο με ραντάρ και αισθητήρες. 
Στον Πειραιά τώρα αλλάζουμε τα πάντα. Σε δηλώσεις μου δεν είπα ότι το 2003 όλα αυτά τα έργα θα είναι έτοιμα. Είπα ότι λειτουργικά ο Πειραιάς θα είναι δοκιμαστικά έτοιμος το 2003, για να δούμε τι θα κάνουμε το 2004. Ο Πειραιάς αλλάζει. Χθες ήμουν στον Οργανισμό της Αθήνας. Προχθές συνάντησα όλους τους συγκοινωνιακούς φορείς. Αντιπροχθές είχαμε τη διϋπουργική σύσκεψη για τα θέματα του Πειραιά του 2004. 
Το συνολικό master plan το οποίο ετοιμάζεται συνθέτει τα επί μέρους πλάνα τα οποία έχουν γίνει, από τον ΟΛΠ, από τους τοπικούς φορείς, από τους συγκοινωνιακούς φορείς και από τον Οργανισμό της Αθήνας.
Ο κ. Βαρβιτσιώτης αναφέρθηκε στα ιπτάμενα δελφίνια. Δεν κατάλαβα γιατί τα είπε αυτά. Πρέπει να πω ότι τα δελφίνια δεν πρέπει να φύγουν από τη Ζέα και να πάνε στο Στάδιο Ειρήνης και Φιλίας. Εκεί έχουμε εγκαταστάσεις ναυταθλητισμού και βγαίνουν τα παιδάκια με τα ιστιοφόρα. ΄Αρα δεν μπορούν να περνούν από εκεί ιπτάμενα δελφίνια. Πρέπει να πάνε σε λιμάνι, και αυτό είναι το λιμάνι του Πειραιά. Επιπλέον, δεν μπορούν να πάνε στο Στάδιο Ειρήνης και Φιλίας και για τεχνικούς λόγους. Δαπανήσαμε πολλά δισεκατομμύρια για να κάνουμε τον προσήνεμο μώλο διότι η θάλασσα υπέσκαπτε τα θεμέλια του σταδίου. Παρακολουθούμε, λοιπόν, όλα τα θέματα.
Το λιμάνι του Πειραιά, λοιπόν, θα είναι λιμάνι μόνο επιβατηγό, με τη δική του εσωτερική συγκοινωνία, με τις δικές του αναπλάσεις. 'Ολη δε η περιοχή της Δραπετσώνας μέχρι και το Κερατσίνι θα αναπλασθεί. Θα γκρεμισθούν και θα απομακρυνθούν τα πάντα, προκειμένου να γίνει ένα ειδικό μέτωπο που θα δώσει διέξοδο σε αυτούς τους δήμους προς τη θάλασσα.
ΘΕΟΔΩΡΟΣ ΠΑΓΚΑΛΟΣ: Πού θα πάνε όλες αυτές οι δραστηριότητες;
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Συμφωνήθηκε από την περιοχή της Δραπετσώνας μέχρι και το εργοστάσιο της ΔΕΗ να γκρεμιστούν όλα. Κατ' αρχήν θα περνάει ο δρόμος που ξεκινά από τον Πειραιά και καταλήγει στο Σχιστό χωρίς φανάρι. Ο δρόμος θα παραδοθεί στο τέλος του 2003. 'Εχει δύο σήραγγες και ανισόπεδες διαβάσεις. Τα εργοστάσια λιπασμάτων, η ΑΓΕΤ -έχει κάνει ειδική μελέτη- και άλλοι χώροι που ανήκουν στον ΟΛΠ θα απελευθερωθούν και έτσι ένα τεράστιο μέτωπο προς τη θάλασσα θα αποκτήσει εμπορικά κέντρα, πολιτιστικές δραστηριότητες και τεράστια πάρκα. 
ΘΕΟΔΩΡΟΣ ΠΑΓΚΑΛΟΣ: Θα γίνουν απαλλοτριώσεις;
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Ναι. 
΄Εχουν γίνει και δύο ειδικά σχέδια. Το ένα το έχει κάνει η "ΑΓΕΤ-ΗΡΑΚΛΗΣ" που θα φύγει από εκεί. Θα γίνει, λοιπόν, ένα ενιαίο τεράστιο σύνολο που θα δώσει τη μεγάλη αλλαγή στον Πειραιά. Φυσικά αυτά όλα θα γίνουν εφόσον ο Οργανισμός της Αθήνας δώσει μέχρι το Μάρτιο τις τελικές του προτάσεις που θα τις συζητήσουμε με τους φορείς. 
Κυρίες και κύριοι συνάδελφοι, γνωρίζουμε τις αδυναμίες μας, αλλά γνωρίζουμε και τη δύναμη των προοπτικών μας. Πιστεύω ότι ακριβώς επειδή έχουμε μπροστά μας την Προεδρία της χώρας το πρώτο εξάμηνο του 2003 και έχουμε συνεργαστεί με όλους τους φορείς του ναυτικού χώρου για να δούμε τι θα κάνουμε και τι θα προβάλουμε σ' αυτή, επειδή έχουμε τους Ολυμπιακούς Αγώνες, επειδή έχουμε πολλές σημαντικές αποφάσεις, αλλά επειδή έχουμε και σημαντικούς κοινοτικούς και εθνικούς πόρους, πιστεύω ότι πραγματικά στο χώρο της ελληνικής ναυτιλίας θα ενισχύσουμε και τη ναυτιλιακή επιχείρηση και τη ναυτιλία μας και θα αντιμετωπίσουμε με τον καλύτερο, πιστεύω τρόπο, τα θέματα της απασχόλησης των ναυτικών, αλλά και όλα τα άλλα κοινωνικά και οικονομικά θέματα του χώρου αυτού. 
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Νεράντζης. 
ΑΝΑΣΤΑΣΙΟΣ ΝΕΡΑΝΤΖΗΣ: Ώστε, λοιπόν, κύριοι συνάδελφοι, όλα πάνε καλά. Το 2003 παραδίδεται -ο κ. Βαρίνος θα κάνει τα εγκαίνια τότε - μια ολόκληρη λεωφόρος για την οποία δεν έχει αρχίσει καν η παραμικρή χωροθέτηση μέχρι τώρα. Και εγώ ομιλώ όχι στο σωλήνα, αλλά στην πράξη, αφού η Δραπετσώνα είναι στην εκλογική μου περιφέρεια και είμαι συχνότατα εκεί. 
Διαβάζοντας αυτό το υπό συζήτηση νομοσχέδιο διερωτάται κανείς: Αυτές είναι οι προτεραιότητες της εμπορικής μας ναυτιλίας; Αυτές είναι οι πληγές της; Άραγε ένα πρώτο νομοσχέδιο, το πρώτο, το παρθενικό του κυρίου Υπουργού σ' αυτόν τον θώκο, αυτές τις προτεραιότητες έπρεπε να ιεραρχήσει; 
Εδώ υπάρχουν χρόνια προβλήματα της ναυτιλίας μας . Πρώτα πρώτα υπάρχει το πρόβλημα της συρρίκνωσης του στόλου μας, υπάρχει το πρόβλημα της αύξησης των συντάξεων των ναυτικών, υπάρχει το πρόβλημα των φοροαπαλλαγών και το πρόβλημα της ναυτικής εκπαίδευσης. Άρα, λοιπόν, αυτές είναι οι ιεραρχήσεις σας, κύριε Υπουργέ και της Κυβέρνησης του ΠΑ.ΣΟ.Κ.; Αν αυτά ήταν τα προβλήματα της ναυτιλίας σήμερα που πάτε να λύσετε μ' αυτό το σχέδιο νόμου, τότε θα ήμασταν όλοι πανευτυχείς. Αλλά δυστυχώς εδώ είναι ανάγκη να φωνάξω και εγώ το "των οικιών υμών εμπιπραμένων υμείς άδετε".
Εδώ έχουμε τόσα σοβαρά θέματα και εσείς μας φέρατε ένα νομοσχέδιο που αναπροσαρμόζει τα ποσά σε ευρώ, καθορίζει πώς συνιστώνται οι λιμενικές επιτροπές των λιμενικών ταμείων, ποιος διορίζει ποιον και πώς διορίζονται οι υπάλληλοι σε μια ανεξάρτητη διοικητική αρχή; Αυτά είναι χρήσιμα πράγματα, αλλά δεν είναι τα πρώτα, δεν είναι οι προτεραιότητές μας. 
Έχουμε, λοιπόν, έλλειμμα στρατηγικής, πενία πολιτικής και έλλειψη ιεράρχησης των αναγκών της ναυτιλίας. Όλα αυτά προοιωνίζουν ότι θα συνεχιστεί η κακή διαχείριση -για να μην χρησιμοποιήσω άλλο βαρύτερο όρο- αυτού του κρίσιμου τομέα που λέγεται ελληνική ναυτιλία. 
Συζητήσαμε στην επιτροπή περί της αρχής του σχεδίου νόμου. Ποιας αρχής; Το νομοσχέδιο είναι άναρχο, για να μην πω "αναρχικό", διότι όταν μιλάμε για αρχή, εννοούμε έναν κορμό πέριξ του οποίου ελίσσονται επιμέρους ρυθμίσεις συναφών θεμάτων. Πού είναι τα συναφή θέματα; Πέραν του ότι όλα υπάγονται στην αρμοδιότητα του Υπουργείου Ναυτιλίας, δεν μπορεί να θεωρηθεί ότι είναι συναφή ο προσδιορισμός σε ευρώ από τη μια πλευρά και η απασχόληση των συνταξιούχων από την άλλη. 
Έχουμε, λοιπόν, ένα νομοσχέδιο το οποίο η Κυβέρνηση αρέσκεται, εδώ και πολλά χρόνια, να ονομάζει "σκούπα", εγώ όμως φοβάμαι ότι μετεξελίσσεται σε "σούπα", διότι δεν έχει αρχή. 
Τρίτον, η Κυβέρνηση παραβιάζει το ίδιο το Σύνταγμα, δεδομένου ότι το ίδιο το Σύνταγμα επαναβεβαίωσε στο άρθρο 74, αν δεν κάνω λάθος, παράγραφος 5 εδάφιο β', ότι δεν πρέπει να περιλαμβάνονται διατάξεις άσχετες μεταξύ τους. Πώς είναι δυνατόν, λοιπόν, ο εφαρμοστής του δικαίου, ένας πολύ καλός δικηγόρος σαν και το συνάδελφό μου εκ Πειραιώς ή ένας άριστος δικαστής να μπορεί να ξέρει τι περιλαμβάνει ένα νομοσχέδιο για την τροποποίηση του νόμου περί ναυτικών εταιρειών, όταν το ίδιο νομοσχέδιο μιλάει για θέματα συνταξιοδοτικά, για θέματα παρεκκλίσεως του ν. 2190 και άλλα τινά. 
Θα μου πείτε: "Είμαι ο πρώτος Υπουργός που φέρνει τέτοιου είδους νομοσχέδια;" Ασφαλώς, όχι. Αφού, όμως, ψηφίστηκε το Αναθεωρημένο Σύνταγμα, το οποίο επιβεβαιώνει και ρητά, εμφαντικά θα έλεγα, αυτήν την απαγόρευση, δεν επιτρέπεται να συνεχίζουμε σε αυτό το στυλ. Παρανομούμε ενσυνείδητα και καλείται να παρανομήσει ενσυνείδητα και η Βουλή, ψηφίζοντας ένα σχέδιο νόμου, το οποίο ανεξάρτητα από την ορθότητα των επιμέρους ρυθμίσεων έχει αυτό το μειονέκτημα. 
Το σχέδιο νόμου που συζητάμε παρέχει ανάγλυφη την εικόνα της προχειρολογίας στη νομοθετική σας πρωτοβουλία. Δεν αναφέρομαι σε εσάς προσωπικά, κύριε Υπουργέ, αλλά στην Κυβέρνηση γενικότερα. Το 1999 ψηφίσαμε νόμο, ο οποίος ρύθμιζε τα της ιδρύσεως μιας ανεξάρτητης αρχής που αφορά τις θαλάσσιες ενδομεταφορές. Εσείς φέρατε αυτόν το νόμο ή μάλλον ο τότε Υπουργός Εμπορικής Ναυτιλίας. Τότε είχατε αποφασίσει, αν και εμείς είχαμε αντιρρήσεις τις οποίες και διατυπώσαμε, ότι θα υπάρχει πλήρης και αποκλειστική απασχόληση όλων όσων προσλαμβάνονται εκεί. Λίγο μετά, έρχεστε και εξαιρείτε τους δικηγόρους. Δεν θα έλεγα ότι είναι εσφαλμένος ο χειρισμός. Θα ήθελα, όμως, να ρωτήσω: Πότε άραγε η Κυβέρνηση του ΠΑΣΟΚ, η πλειοψηφούσα παράταξη, νομοθετούσε σωστά; Όταν προ ολίγου καιρού θεωρούσε ότι όλο το προσωπικό πρέπει να είναι πλήρους και αποκλειστικής απασχολήσεως ή σήμερα που κάνετε τη λογική, κατά τα άλλα, εξαίρεση περί δικηγόρων; 
Ένα άλλο σημείο που εγείρει αντιρρήσεις είναι η περαιτέρω συρρίκνωση του ν. 2190/1994. Εδώ, λοιπόν, τι κάνουμε; Εφαρμόζοντας ένα νόμο του 1997 λέμε ότι η ίδια αυτή ανεξάρτητη αρχή θα μπορεί να προσλαμβάνει το προσωπικό και εκ των υστέρων να ελέγχεται από το ΑΣΕΠ. 
Μα η παράταξή σας πανηγύρισε και θεώρησε κατάκτηση τον περιβόητο νόμο Πεπονή! Εμείς και η λοιπή Αντιπολίτευση χαιρετίσαμε κάποια σημεία θετικά, αλλά διατυπώσαμε και τις επιφυλάξεις μας. Τώρα τι σας κάνει να προσπαθείτε να εφαρμόσετε αυτή τη νομοθεσία διά της καταργήσεώς της; Ποιος φταίει που αυτήν η Ρυθμιστική Αρχή μέχρι προχθές δεν είχε στέγη, γιατί δεν είχε συνάψει μίσθωση γραφείων; Όλος αυτός ο χαμένος χρόνος θα διέλθει ατιμωρητί; Επιτέλους, ως πότε θα προσφεύγουμε στις εύκολες λύσεις; Ως πότε θα επικαλούμεθα τη στενότητα του χρόνου, για να δικαιολογήσουμε περαιτέρω παρεκκλίσεις; Δεν είναι μέθοδος αυτή! 
Επίσης, έχω ζωηρές αντιρρήσεις σε σχέση με τη ρύθμιση που φέρνετε -διαπιστωτική θα την έλεγα- για τον περιφερειάρχη. Λέτε ότι τις επιτροπές των Λιμενικών Ταμείων τις διορίζει ο περιφερειάρχης. Ο περιφερειάρχης, όπως ξέρετε, είναι κυβερνητικός τοποτηρητής. Είναι δοτός. Αυτή η διάταξη, έτσι όπως έρχεται, παρ' όλο που στηρίζεται στη γενική εγχώρηση των καθηκόντων των νομαρχών στους περιφερειάρχες, εντούτοις αποτελεί σοβαρό και καίριο πλήγμα κατά της Τοπικής Αυτοδιοικήσεως. 
Τους δημάρχους ή τους νομάρχες δεν τους ελέγχετε ή τουλάχιστον δεν ελέγχετε πολλούς από αυτούς. Παρουσιάζουν και παρέχουν πιο σημαντικά και πιο σπουδαία εχέγγυα για την ορθή επιλογή, για την ορθή πλήρωση και συγκρότηση αυτού του οργάνου. Με το να αναθέτετε, λοιπόν, στον περιφερειάρχη και αυτήν την αρμοδιότητα δεν κάνετε τίποτε άλλο παρά να ασκείτε μια μικροκομματική πολιτική. Όποια κυβέρνηση κάνει αυτό -ελπίζω όχι επί πολύ η δική σας- ασκεί με αυτόν τον τρόπο μια μικροκομματική πολιτική απέναντι σε ένα χώρο, που μπορεί να αποβεί σημαντικός και λειτουργικός, όπως είναι τα Λιμενικά Ταμεία. 
Εξάλλου αναμενόταν η εξ αριστερών αντίθεση στο θέμα της τροποποιήσεως των άρθρων του Κώδικα του Δημοσίου Ναυτικού Δικαίου. Αναμενόταν, γιατί η υιοθέτηση αυτού του όρου, που είναι οριστός και όχι ορισμένος, δηλ. "όταν θίγεται η τάξη", είναι δυνατόν να δημιουργήσει προβληματι-σμούς για το πότε συμβαίνει αυτό και ποιες περιπτώσεις μπορούν να χωρέσουν μέσα σε αυτό το περίγραμμα. Πρέπει, όμως, να υπενθυμίσω στην αριστερά ότι αυτή η ρύθμιση έχει την αρχή της στον κοινωνικό χάρτη της Ευρώπης και ότι περιλαμβάνεται εκεί. 
Εμείς, όμως, ως Νέα Δημοκρατία έχουμε αντίρρηση και λέμε: "Γιατί φέρνετε, κύριε Υπουργέ, αυτό το τεράστιο μπάλωμα σε αυτόν τον Κώδικα και δεν φέρνετε καινούριο Κώδικα;" Αυτός ο Κώδικας είναι από το 1944 και κυρώθηκε το 1973. Ούτε η ιδεολογική…
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Τρεις μήνες….
ΑΝΑΣΤΑΣΙΟΣ ΝΕΡΑΤΖΗΣ: Το "τρεις μήνες" αφορά εσάς προσωπικά. Δεν αφορά, όμως, την Κυβέρνηση, κύριε Υπουργέ. Όλες οι βολές τις οποίες εκτοξεύω, δεν απευθύνονται στο πρόσωπό σας. Αφορούν την Κυβέρνηση. Ξέρετε ότι διατηρώ πάρα πολύ καλά αισθήματα απέναντί σας. Η Κυβέρνηση όμως είναι αδιαίρετη. Η Κυβέρνηση στηρίζεται εδώ και τόσα χρόνια στην αυτήν πλειοψηφία, στο αυτό Κόμμα. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Όλοι οι Υπουργοί του ΠΑΣΟΚ το ξεχνούν!
Δεν μπορείτε, όποτε σας βολεύει, να λέτε "εγώ είμαι καινούριος" και όποτε δεν σας βολεύει, να λέτε "εμείς είμαστε το νέο ΠΑ.ΣΟ.Κ.". Διαλέξτε τι είστε τελικά. Το νέο ΠΑ.ΣΟ.Κ. ή το παλαιό ΠΑ.ΣΟ.Κ.; Διαλέξτε: Είστε συνέχεια εσείς του προηγούμενου Υπουργού και ο προηγούμενος Υπουργός του προ προηγουμένου; Ή πρόκειται περί παρθενογεννήσεως; Τώρα αρχίζει η διακυβέρνηση του ΠΑ.ΣΟ.Κ., για να το καταλάβω;
Εμείς, λοιπόν, δεν έχουμε αιχμή εναντίον σας, λέμε όμως ότι δεν μπορεί να το ανεχόμαστε. Και εν πάση περιπτώσει ιδεολογικά δεν μπορώ να πω ότι όλη η Βουλή έχει την εξαιρετική τιμή να απολαμβάνει των ευεργεσιών των ρυθμίσεων ενός νόμου που ψηφίστηκε το 1944. Εγώ στη θέση σας -ή ο κ. Βαρίνος που είναι ειδικός στα περί της ναυτιλίας- δεν θα έκανα αυτό, δεν θα έφερνα αυτήν τη συγκεκριμένη ρύθμιση για τον Κώδικα, παρά το ότι μπορεί να είναι σωστή ή λάθος. Θα έφερνα έναν καινούργιο Κώδικα και εκεί μέσα θα περιελάμβανα τις ρυθμίσεις. Νομίζετε ότι η μόνη τροποποίηση της οποίας έχει ανάγκη είναι αυτή που φέρνετε; 
Μιλάμε για Κώδικα, δεν μιλάμε για έναν απλό νόμο. Κώδικας σημαίνει συγκρότηση σε κάτι ενιαίο, περισυλλογή όλων των εγκατεσπαρμένων διατάξεων. Άρα, είστε πολλαπλώς ασυνεπής ως Κυβέρνηση -το τονίζω αυτό, για να μην παρεξηγούμαι- όσον αφορά αυτήν τη συγκεκριμένη …
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Δεν είμαστε όμως Κυβέρνηση από το 1944!
ΑΝΑΣΤΑΣΙΟΣ ΝΕΡΑΝΤΖΗΣ: Όχι, κύριε Υπουργέ, είστε, όμως, από το 1993. Και ήσασταν από το 1981 μέχρι το 1989. Αν νομίζετε ότι όλο αυτό το διάστημα είναι στο "απυρόβλητο", έχετε κάνει λάθος!
( Στο σημείο αυτό την Προεδρική Έδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ ) 
Τέλος πρέπει να πω ότι εσείς ψηλαφίσατε τις καθυστερήσεις για τη σύνταξη των οργανισμών λειτουργίας και προσωπικού των Οργανισμών Λιμένων. Και πάλι δεν έχετε προσωπική ευθύνη, το συνομολογώ. Ερωτάται όμως: Ποιος ευθύνεται γι' αυτές; Ποιος άσκησε έλεγχο στα αρμόδια όργανα για να διαπιστώσει γιατί δεν συντάσσονται αυτοί; Ποιος θα πληρώσει γι' αυτήν την ιστορία; Ακόμη οι παλιές συλλογικές συμβάσεις ισχύουν. Και ως πότε η αβελτηρία κάποιων -η κυβερνητική αβελτηρία, εννοώ- να ασκήσουν έλεγχο θα οδηγεί πάντοτε στην αναγνώριση ενός συγχωροχαρτιού, ενός άλλοθι;
Εγώ θα περίμενα συγχρόνως με αυτήν τη ρύθμιση -την οποία καλώς φέρατε, αναγκαία είναι, πρέπει κάποτε να συνταχθούν, πρέπει κάποτε να καθιερωθεί καταληκτική ημερομηνία- ούτως ή άλλως να πείτε ότι έχετε ήδη καταλογίσει τις ευθύνες. Σχεδόν οι ίδιοι άνθρωποι παραμένουν στις διοικήσεις. Τους επιβραβεύετε δηλαδή διατηρώντας τους, εάν σε αυτούς αποδίδεται αυτή η εγκληματική καθυστέρηση; Τέλος, για τις προσαρμογές σας στο ευρώ δεν μπορούμε να είμαστε αντίθετοι και δεν έχουμε και κανένα λόγο.
Θέλω να πω, λοιπόν, κύριε Υπουργέ -τελειώνοντας, για να μην εξαντλήσω όλο μου τον χρόνο, αφού περιμένει και ο κύριος συνάδελφοι, λάβρος, να τα εκθέσει με τη γνωστή του δεινότητα- το εξής: Δεν είναι δυνατόν στο χώρο της ναυτιλίας να φέρνουμε τέτοια νομοσχέδια. Αυτό το νομοσχέδιο είναι προϊόν -θα έλεγα υποπροϊόν- γραφειοκρατικών διαδικασιών. Δεν έγινε δια χειρός Ανωμερίτη. Είμαι βέβαιος ότι ο Ανωμερίτης με την υπευθυνότητα που τον διακρίνει θα μπορούσε να βρει λύσεις. Δεν ακουμπάει τα προβλήματα. Τα προσπερνά και μάλιστα σιγοσφυρίζοντας.
Τέτοια νομοσχέδια, αυτή η Βουλή, αυτήν την εποχή, σε έναν τόσο σημαντικό και πολυσήμαντο τομέα, όπως είναι η εμπορική ναυτιλία της χώρας, με τα δεινά τα οποία επεσώρευσε η πολιτική σας, δεν μπορεί να τα ανεχθεί! Λυπούμαι, αλλά πρέπει να πω ότι η Νέα Δημοκρατία είναι εντελώς αντίθετη στις ρυθμίσεις αυτού του νομοσχεδίου, παρά το ότι μερικές από αυτές είναι και χρήσιμες και αναγκαίες. 
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Πάγκαλος έχει το λόγο.
ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, κύριοι συνάδελφοι, το νομοσχέδιο αυτό είναι ένα νομοσχέδιο "σκούπα", όπως το λέμε ή νομοσχέδιο για μερεμέτια. Είναι αποσπασματικές ρυθμίσεις επιμέρους θεμάτων. Η μέθοδος δεν είναι ιδιαιτέρως κομψή, αλλά όσοι έχουμε διοικήσει ένα Υπουργείο γνωρίζουμε ότι είναι εντελώς αναπόφευκτη. Αργά ή γρήγορα παρουσιάζεται η ανάγκη διάσπαρτα θέματα, τα οποία λόγω της πολυνομίας που χαρακτηρίζει ακόμη και, θα έλεγα, με τρόπο που επιδεινώνεται, την κρατική μας δομή, πρέπει να αντιμετωπιστούν. 
Θα ήταν πολύ δύσκολο να είναι κανείς αντίθετος με αυτές τις διατάξεις. Θα ήταν πολύ δύσκολο να έχει μια συνολική αντίρρηση γι' αυτού του είδους το νομοσχέδιο. Και πραγματικά απορώ, γιατί η Νέα Δημοκρατία δεν το ψηφίζει, εκτός αν αυτό οφείλεται στην ειδικευμένη αντιπολιτευτική της διάθεση, πράγμα το οποίο είναι απολύτως σεβαστό.
Ορθώς αυξάνετε και την τιμή της μετοχής της Ναυτιλιακής Εταιρείας, ορθώς αυξάνετε και το κεφάλαιο, αλλά θα μου επιτρέψετε να σας πω ότι βρίσκω ελαφρώς γελοίες τις αυξήσεις. Είναι δυνατόν να λέμε ότι η μετοχή θα είναι ανώτερη του ενός ευρώ, των 340 δραχμών; Είναι δυνατόν να λέμε ότι το κεφάλαιο θα πρέπει να είναι ανώτερο των 2.000.000 δραχμών, δηλαδή των 5.000 ευρώ; 
Ξέρετε πολύ καλά ότι υπάρχουν δεκάδες χιλιάδες εταιρείες τέτοιου είδους, οι οποίες σε μερικές περιπτώσεις δεν έχουν καν ως αντικείμενο τη διαχείριση του σκάφους αναψυχής του εφοπλιστού, μερικές φορές έχουν ως αντικείμενο της διαχείρισης της έπαυλης του εφοπλιστού, δηλαδή …
Κύριε Πρόεδρε, αν συνομιλείτε δύο, μπορώ να το ανεχθώ. Αν συνομιλείτε άνω των δύο, δεν μπορώ να το αντέξω. 
ΠΡΟΕΔΡΕΥΩΝ (Παναγιώτης Σγουρίδης): Έχετε απόλυτο δίκιο. Παρ' όλο που έχετε κικερώνειες ιδιότητες, έχετε απόλυτο δίκιο. 
ΘΕΟΔΩΡΟΣ ΠΑΓΚΑΛΟΣ: … για να υπάρξει μια σοβαροφάνεια, γιατί σοβαρότης στον τομέα αυτόν δεν μπορεί να υπάρξει και να σταματήσουν όλες αυτές οι καταχρήσεις. Να το βάλετε λίγο παραπάνω. Να είναι, ας πούμε η μετοχή 10 ευρώ, 3.500 δραχμές. Μπορεί να πάρει και ο φτωχός. Να είναι το κεφάλαιο 20.000.000 δραχμές, 5.000 ευρώ, για να μη νομίζει ο κόσμος ότι τον δουλεύουμε εδώ μέσα. Υπάρχουν εταιρείες τέτοιου είδους, των οποίων η μεγαλύτερη πράξη εμπορικού χαρακτήρα ήταν η αγορά επιπλώσεων, υφασμάτων και σερβίτσιων για την κατοικία και την έπαυλη του εφοπλιστού, ούτε καν για οικοδόμηση.
Βεβαίως μπορεί κανείς να συμφωνήσει απολύτως με ορισμένες προσαρμογές που κάνετε με την Ευρωπαϊκή Ένωση. Ορθώς λύνετε αυτά τα θέματα, τα οποία, θα μου επιτρέψετε να σας πω, χρόνια μας έχουν ταλαιπωρήσει. Εγώ τα είχα συναντήσει ως Υπουργός Εξωτερικών. Πολλές φορές πολιτικοποιούνται αυτά τα θέματα και έρχονται στο Συμβούλιο Υπουργών Εξωτερικών προς μεγάλη δυσφήμιση της χώρας να εξαλειφθεί η διάκριση μεταξύ Ελλήνων και λοιπών κοινοτικών όσον αφορά τη δυνατότητα να γίνονται μέτοχοι, να υπάρχει αυτός ο προσδιορισμός του ποινολογίου. Δεν είναι δυνατόν να υπάρχουν ποινολόγια τα οποία να είναι ειδικά ποινολόγια, χωρίς να καθορίζετε για ποιο λόγο επιβάλλονται τα ειδικά ποινολόγια, σαν να βρισκόμαστε στο Αγγλικό Ναυτικό, όπου εφαρμοζόταν σε ευρεία έκταση η γάτα με τις επτά ουρές και άλλες σωματικές ποινές. Εδώ υπάρχουν ποινές οι οποίες δεν προσδιορίζονται από καμία ειδική αιτιολόγηση. Απλώς είναι ειδικές ποινές, επειδή είσαι πάνω σ' ένα καράβι. Φαίνεται ότι αυτό δεν μπορούσε να γίνει ανεκτό μέσα στα πλαίσια της σημερινής διεθνούς θέσεως της χώρας και των δεσμεύσεων που έχουμε αναλάβει και σε ό,τι αφορά το κοινοτικό κεκτημένο και σε ό,τι αφορά το κεκτημένο του Συμβουλίου της Ευρώπης. Πολύ ορθώς, λοιπόν, λύνετε αυτά τα θέματα. 
Θα μου επιτρέψετε να σας πω ότι θεωρώ ιδιαιτέρως ενδιαφέρουσα και τη ρύθμιση αυτή για τους συνταξιούχους. Είναι μία διάταξη που βοηθάει στην ευλυγισία της εργατικής δύναμης. Υπάρχει κόσμος που στα πενήντα πέντε του παίρνει σύνταξη, είναι σε κατάσταση να εργαστεί. Ευτυχώς δεν είναι πια τόσο επώδυνη η δουλειά πάνω στα καράβια, όπως ήταν στο παρελθόν. Στα σύγχρονα καράβια υπάρχουν και μηχανικοί τρόποι για να κάνει κανείς τα καθήκοντά του και με κάποια άνεση ως προς τη διαβίωση. Υπάρχουν άνθρωποι πενήντα πέντε ετών, ισχυροί σωματικά, με διάθεση να προσθέσουν ενδεχόμενα σε κάποια στιγμή της ζωής τους κάποιο πρόσθετο εισόδημα., Γιατί να μην τους δίνουμε τη δυνατότητα να επανέλθουν; 
Ως προς το προσωπικό της εμπορικής ναυτιλίας, κύριε Υπουργέ, θα μου επιτρέψετε να σας πω ότι είναι ωραίο να λέμε "΄Ελληνες ναύτες", "Έλληνες αξιωματικοί", μας γεμίζει όλους εθνική υπερηφάνεια. Ποιος είναι ο μηχανισμός της αγοράς που θα οδηγήσει τους Έλληνες ναύτες στα ελληνικά καράβια; Γιατί αν τους δώσουμε μισθούς αντίστοιχους με την αγορά εργασίας στην Ελλάδα, είναι αδύνατον να συμβεί αυτό. Σε καμία χώρα της Ευρώπης δεν μπορεί να γίνει, να έχεις ναύτες οι οποίοι θα αμείβονται με μισθούς αντίστοιχους με εκείνους που υπάρχουν στην αγορά εργασίας της χώρας. Και είναι εντελώς αδύνατο να ανταγωνιστείς μετά κάποιον, ο οποίος θα προσφεύγει στην παγκόσμια αγορά εργασίας, που θα έχει ναύτες οι οποίοι μπορούν να εκπληρώσουν κατά τον ίδιο τρόπο τα καθήκοντά τους, τα απλά καθήκοντα του ναύτη, και προέρχονται από τις Φιλιππίνες, από τη Χιλή, από κάποια αφρικανική χώρα.
Εκεί λοιπόν δια να έχεις ναύτες -και εγώ συμφωνώ και με γεμίζει και εμένα με υπερηφάνεια η ιδέα του Έλληνα ναύτη και ακόμα περισσότερο του Έλληνα αξιωματικού, γιατί ούτε αξιωματικούς θα βρίσκουμε σε λίγα χρόνια- πρέπει να βρεις ένα τρόπο να την επιδοτήσεις αυτήν τη διαδικασία. 
Η Νορβηγία έχει πλοία, και τα έχουμε συναντήσει όλοι όσοι έχουμε ταξιδέψει, που έχουν αμιγώς νορβηγικό πλήρωμα. Επιδοτούνται, όμως, οι κοινωνικές τους ασφαλίσεις, τα εκπαιδευτικά έξοδα των παιδιών τους, η κατοικία τους. Υπάρχουν δηλαδή διάφοροι έμμεσοι τρόποι επιδότησης του βιοτικού τους επιπέδου, που δεν εμπίπτουν στους περιορισμούς που μπορεί να θέσει π.χ. ένας διεθνής οργανισμός ή μια σύμβαση, στην οποία όλοι ανήκουμε και τους επιτρέπουν να πάνε σε αυτήν τη δουλειά, γιατί αυτή η δουλειά πραγματικά παρουσιάζει συγκεκριμένα πλεονεκτήματα. 
Εμείς, όμως, δεν έχουμε τέτοια νομοθεσία και πρέπει να αποφασίσουμε, αν θέλουμε να έχουμε ελληνικά πληρώματα και ιδιαίτερα Έλληνες αξιωματικούς, να την αποκτήσουμε. Πρέπει να επιδοτήσουμε την απασχόληση Ελλήνων πάνω στα ελληνικά καράβια. 
Κύριε Πρόεδρε, ένα επίσης σοβαρό θέμα είναι το θέμα που δεν το καλύπτει αυτό το νομοσχέδιο, αλλά θα μου επιτρέψετε να ασχοληθώ λίγο με αυτό, γιατί συμβαίνει να έχω στην εκλογική μου περιφέρεια τρία μεγάλα λιμάνια, τη Ραφήνα, το Λαύριο και την Ελευσίνα. Είναι το θέμα της ακτοπλοΐας και των λιμανιών. 
Είμαι από τους αυτουργούς του ανοσιουργήματος, που είναι η προστασία της ελληνικής ακτοπλοΐας. Πρέπει να ομολογήσω ότι το έκανα καλή τη πίστη. αγωνίσθην στα συμβούλια Υπουργών δια να πετύχουμε τις μεγαλύτερες δυνατές εξαιρέσεις. Ήταν μαζί μου σύσσωμος ο κοινωνικός ιστός, οι οργανώσεις των εργαζομένων, οι οργανώσεις των επιχειρηματιών. Είχα τη συνείδηση ότι έκανα το σωστό. Έκανα λάθος. Δεν ξέρω αν θα μπορούσα να κάνω και τίποτε άλλο. Εν πάση περιπτώσει με ενοχλεί η τότε "εμπιστοσύνη" σε αυτό που έκανα. Έκανα λάθος. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και εγώ το είπα για τον εαυτό μου. 
ΘΕΟΔΩΡΟΣ ΠΑΓΚΑΛΟΣ: Έκανα λάθος. Διότι λειτούργησα και εκεί όπως λειτουργούμε και σε πολλούς άλλους τομείς επιφυλακτικά και αμυντικά. Και δεν υπήρχε λόγος να το κάνουμε αυτό. Διότι αυτήν τη στιγμή αποδεικνύεται ότι η ελληνική ακτοπλοΐα όχι μόνο υπερασπίζεται το χώρο της επιτυχώς, αλλά βγαίνει και καταλαμβάνει θέσεις σε βασικές γραμμές της Ενωμένης Ευρώπης. Αυτό είναι το τελείως φυσιολογικό, αφού εμείς είμαστε σε αυτήν τη δραστηριότητα πρωταθλητές, πώς θα ήταν δυνατό ο ανταγωνισμός να είναι σε βάρος μας; Και δεν είναι σε βάρος μας. 
Ας προχωρήσουμε, λοιπόν, ακόμα πιο ραγδαία στην απελευθέρωση των διαφόρων δρομολογίων. Γιατί ξέρετε είναι ωραία όλα αυτά που λέμε εδώ μέσα, αλλά όλοι θα ενοχληθούμε, ακόμα και αυτοί που είναι στην Αντιπολίτευση, διότι όταν είναι ο άλλος οργισμένος δεν σε σώζει τίποτα. Πολλοί ξέρετε ότι έχει γενικευθεί ο αντιπολιτευτικός λόγος, που αφορά όχι την Κυβέρνηση αλλά το σύνολο του πολιτικού συστήματος. 
Σε λίγο θα αρχίσουν τα δρομολόγια, θα αρχίσουν οι βλάβες, θα αρχίσουν οι φασαρίες στα λιμάνια και δεν θα μας σώζει κανείς. Ας απελευθερώσουμε, λοιπόν, όσο μπορούμε πιο ραγδαία -και εμείς είμαστε στη διάθεσή σας για να βοηθήσουμε προς αυτήν την κατεύθυνση- τη διαδικασία της ακτοπλοΐας, για να υπάρξουν καινούριες διαδρομές, καινούρια λιμάνια, ανταγωνισμός. 
Σωστό είναι ότι δημιουργείτε εδώ τη δυνατότητα εκτάκτου επιθεωρήσεως. Γιατί η επιθεώρηση έχει αξία όταν είναι έκτακτη. Εγώ θα σας προτείνω όμως ένα άλλο. Ελάτε μια μέρα, και αναλαμβάνω την υποχρέωση να σας παραθέσω και γεύμα με αλιεύματα, που ακόμα και στο Λιμενικό είναι δύσκολο να βρείτε…
ΓΙΑΝΝΗΣ ΚΑΨΗΣ: Είμαι και εγώ προσκεκλημένος; 
ΘΕΟΔΩΡΟΣ ΠΑΓΚΑΛΟΣ: Βεβαίως, κύριε Καψή, και εσείς είστε καλοδεχούμενος. 
Ελάτε λοιπόν μια μέρα, πάμε να ανεβούμε σ' ένα δύο καράβια που έχω υπόψη μου και να δούμε μονάχα τα προβλήματα ασφαλείας. Γιατί άμα βουλιάξει το σαπιοκάραβο, θα λέμε πάλι αυτά που λέμε κάθε φορά. Πάμε, λοιπόν, να δούμε στοιχειώδη προβλήματα ασφαλείας. Δηλαδή να πάτε επάνω και με την εξουσία που έχετε να τους πείτε: "Κατεβάστε ρε παιδιά αυτήν τη βάρκα, να δούμε κατεβαίνει;". Και θα διαπιστώσετε πράγματα που είμαι σίγουρος ότι θα σας συγκλονίσουν. 
Μην ακούτε, λοιπόν, την υποδομή αυτού του Υπουργείου. Το Υπουργείο αυτό είναι διαβρωμένο. Δεν θέλω να πω ότι δεν είναι όλοι αξιόλογοι, ότι δεν υπάρχουν έντιμοι άνθρωποι -προφανώς υπάρχουν- και προφανώς μερικοί από αυτούς δεν θέλουν να εγκρίνουν και να επικυρώνουν με την παρουσία τους τέτοιες καταστάσεις. 
Άρα υπάρχει διάβρωση. Στην νήσο που καταφεύγω τα καλοκαίρια, ο λιμενάρχης συνταξιοδοτήθηκε ένα Σάββατο βράδυ και την Κυριακή το πρωί ανέλαβε πράκτωρ του μόνου πλοίου και του μόνου εφοπλιστή, που εξυπηρετεί το νησί. Μετά ύπνο μίας νυκτός. 
ΑΘΑΝΑΣΙΟΣ ΒΑΡΙΝΟΣ: Τα ξέρουμε αυτά. 
ΘΕΟΔΩΡΟΣ ΠΑΓΚΑΛΟΣ: Και θα ξέρετε και πολλά τέτοια. 
Μην μου πείτε τώρα ότι αυτός ενεργών ως ελεγκτική αρχή του μελλοντικού εργοδότη του ήταν αντικειμενικός, ακέραιος, άτεγκτος και δεν άφηνε τίποτα να περάσει. Αυτά δεν τα πιστεύει ούτε το μωρό παιδί.
Τώρα για τα λιμάνια. Άκουσα με πολύ ενδιαφέρον αυτά που είπατε, κύριε Υπουργέ. Δεν ξέρω, πραγματικά θα απαλλοτριώσει; Αντιλαμβάνομαι ότι κάποιος προτίθεται να απαλλοτριώσει την "ΑΓΕΤ ΗΡΑΚΛΗΣ" και τα Λιπάσματα. Πρόκειται για ακίνητα πολύ μεγάλης αξίας και δεν ξέρω ποιος είναι αυτός. Για να κάνετε όλα αυτά που λέτε, πρέπει να απαλλοτριωθούν τα ακίνητα αυτά. Ανήκει, νομίζω, το ένα στην Εθνική Τράπεζα, το άλλο δεν είμαι σίγουρος αν ανήκει. Ανήκει στην "ΑΓΕΤ ΗΡΑΚΛΗΣ", αν δεν κάνω λάθος.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Στην Εθνική.
ΘΕΟΔΩΡΟΣ ΠΑΓΚΑΛΟΣ: Στην Εθνική ανήκουν όλα. Ναι, αλλά με συγχωρείτε, η Εθνική -επειδή έχω διαπραγματευτεί μαζί της για διάφορα ακίνητα, όπως είναι το μελλοντικό Υπουργείο Πολιτισμού στην Πειραιώς- είναι σκληρότερος διαπραγματευτής και δεν θα σας τα χαρίσει και καλά κάνει. Άρα, πρέπει κάποιος να τα αγοράσει. Έχετε τα κονδύλια αυτά; Πότε έχει ληφθεί αυτή η απόφαση; Αυτά είναι πολύ ενδιαφέροντα πράγματα και αν μας δίνατε περισσότερες πληροφορίες, θα ήμασταν ευγνώμονες.
Αν δεν φύγει κάτι από το λιμάνι του Πειραιά, δεν θα υπάρξει τάξη στο λιμάνι του Πειραιά, δεν θα υπάρξει ευπρεπισμός, δεν θα μπορεί το λιμάνι του Πειραιά να είναι ολυμπιακό λιμάνι. Και υπάρχει η δυνατότητα να αξιοποιήσετε ένα λιμάνι που είναι έτοιμο εδώ και δύο χρόνια και δεν χρησιμοποιείται. Μια τεράστια επένδυση πάει στράφι. Είναι χρήματα του ελληνικού λαού. Αν το κρίνει κανείς χρηματοοικονομικά, αν δει δηλαδή το ποσό της επένδυσης και το γεγονός ότι αυτή η επένδυση είναι άχρηστη δύο χρόνια, είναι ιλιγγιώδη τα ποσά τα οποία χάνονται. Κι είναι το λιμάνι του Λαυρίου.
Και θα σας πω κάτι. Μην ακούτε τους εφοπλιστές. Οι εφοπλιστές δεν θέλουν να αλλάξουν συνήθειες. Δρουν και εναντίον του συμφέροντός τους. Είναι συντηρητικοί, έχουν μάθει στην ακτοπλοΐα υπό την κρατική προστασία. Σε αντίθεση με τους ποντοπόρους εφοπλιστές, να είναι συντηρητικοί. 'Όπως αυτοί οι έμποροι που είναι σ' ένα δρόμο που πρόκειται να γίνει πεζόδρομος και λένε: "όχι, όχι μην μου κάνετε πεζόδρομο την Ερμού" και μετά θησαυρίζουν ως εκ του πεζοδρόμου και αυτοί δεν εννοούν να μετακινηθούν από τον Πειραιά στο Λαύριο, όπου θα έχουν μια ολόκληρη πελατεία, που αυτήν τη στιγμή ταλαιπωρείται πηγαίνοντας στον Πειραιά, όλη τη Βόρεια Αθήνα και την Ανατολική Αθήνα, η οποία θα πηγαίνει στο Λαύριο. Δεν πηγαίνουν στο Λαύριο, γιατί δεν θέλουν να αλλάξουν τις συνήθειες και προβάλλουν συνεχώς νέες αντιρρήσεις. Ζητάγαν το δρόμο. Μα, τι έχει ο δρόμος; Ο δρόμος είναι άδειος. Δεν αρχίζει, κύριε Υπουργέ. Δημοπρατήθηκε και δεν έχει αρχίσει. Αλλά και ο δρόμος ο υφιστάμενος είναι άδειος. Έχει ένα αυτοκίνητο κάθε δύο χιλιόμετρα. Εγώ συμβαίνει πολλές φορές να πηγαίνω και όταν γεμίζει και όταν αδειάζει το καράβι. Ε, δεν έχουμε κανένα πρόβλημα συνωστισμού.
ΑΘΑΝΑΣΙΟΣ ΒΑΡΙΝΟΣ: Για τη Ραφήνα;
ΘΕΟΔΩΡΟΣ ΠΑΓΚΑΛΟΣ: Όχι, για το Λαύριο. Υπάρχει αυτή η ευθεία οδός Κερατέας, υπάρχει αυτοκινητόδρομος μέχρι την Κερατέα.
ΜΙΛΤΙΑΔΗΣ ΒΑΡΒΙΤΣΙΩΤΗΣ: Θα γίνει και ο σιδηρόδρομος τώρα…
ΘΕΟΔΩΡΟΣ ΠΑΓΚΑΛΟΣ: Τώρα προσθέτουν σιδηρόδρομο, κύριε Βαρβιτσιώτη. Μα, σε λίγο θα ζητήσουν ελικόπτερα. Γιατί έχει σιδηρόδρομο ο Πειραιάς;
ΜΙΛΤΙΑΔΗΣ ΒΑΡΒΙΤΣΙΩΤΗΣ: Το τρένο. Δεν έχει το ΗΣΑΠ; Υπάρχει και το ΚΤΕΛ…
ΘΕΟΔΩΡΟΣ ΠΑΓΚΑΛΟΣ: Μα, τι έχει το τρένο; Το τρένο πάει από την Κηφισιά εκεί. Για να πας για τις ανατολικές συνοικίες…Μην επαναλαμβάνετε τα επιχειρήματα των εφοπλιστών, οι οποίοι δεν θέλουν να πάνε στο λιμάνι του Λαυρίου, γιατί θέλουν να παραμείνουν στις συνήθειές τους.
Πάρτε μια απόφαση, βάλτε κάτω αυτούς που έχουν τα μεγαλύτερα δρομολόγια και τα μεγαλύτερα πλεονεκτήματα και πείτε τους: αυτό κι αυτό το καράβι φέτος θα πάει στο Λαύριο. Έχετε το δικαίωμα να το κάνετε, έχετε την εξουσία να το κάνετε. Κάντε το και είμαι σίγουρος ότι μετά από μια σεζόν, θα σας ευγνωμονούν.
ΠΡΟΕΔΡΕΥΩΝ (Παναγιώτης Σγουρίδης): Θα γλυκαθούν, μετά θα θέλουν όλοι.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΘΕΟΔΩΡΟΣ ΠΑΓΚΑΛΟΣ: Τελειώνω, κύριε Πρόεδρε.
ΑΘΑΝΑΣΙΟΣ ΒΑΡΙΝΟΣ: Τα δρομολόγια τα ξέρουμε, διακόσια εξήντα δύο…
ΘΕΟΔΩΡΟΣ ΠΑΓΚΑΛΟΣ: Ένα λεπτό, κύριε συνάδελφε. Η Ραφήνα δεν σηκώνει άλλο πλοίο, ούτε ένα. Μάλλον πρέπει να αραιώσει. Και θέλω να σας πω ότι χαίρομαι που πάτε την επισκευαστική βάση και το ινστιτούτο στην Ελευσίνα. Είναι ένα μέρος, το οποίο είναι απαξιωμένο, αλλά πρέπει να συμβεί το εξής: πρέπει να κλείσει το διαλυτήριο πλοίων, το οποίο είναι ακριβώς δίπλα, διότι δεν μπορεί να λειτουργήσει η νέα σας εγκατάσταση με το διαλυτήριο πλοίων. Εδώ και καιρό έχουν ολοκληρωθεί οι διαδικασίες για το κλείσιμο αυτού του διαλυτηρίου και για λόγους τους οποίους δεν μπορώ να καταλάβω -ή μάλλον μπορώ να καταλάβω αλλά δεν θέλω να μπω σε λεπτομέρειες- η απόφαση δεν εφαρμόζεται. Και τελικά πρέπει να κριθεί τι θα γίνει με το λιμάνι της Ελευσίνας. Το λιμάνι της Ελευσίνας δεν μπορεί να μείνει μέσα στην πόλη. Αν θέλετε να επεκτείνετε το λιμάνι της Ελευσίνας και να αποσυμφορήσετε τον Πειραιά εμπορευματικά πρέπει να το μεταθέσετε εις χώρον ο οποίος υπάρχει και που είναι το παλαιό ΠΥΡΚΑΛ και το οποίο δεν μπορεί να παραμείνει εκεί.
Γι΄ αυτά η νομαρχία έχει πλήρη σχέδια και μελέτες και εγώ θα ήμουν στη διάθεσή σας -και όλοι οι παράγοντες της περιοχής- για να σας διευκολύνουμε στο έργο σας. 
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Μελάς έχει το λόγο.
ΠΑΝΑΓΙΩΤΗΣ ΜΕΛΑΣ: Κύριε Πρόεδρε, κύριοι συνάδελφοι, συζητάμε σήμερα ένα νομοσχέδιο με τίτλο "Ναυτικές εταιρείες και άλλες διατάξεις", στο οποίο οι άλλες διατάξεις είναι περισσότερες σε όγκο και σε άρθρα. 
Στην ουσία πρόκειται για μια συρραφή αποσπασματικών νομοθετημάτων, που αφορούν ναυτικές εταιρείες, εργασιακά θέματα, συνταξιοδοτικά θέματα, μεταφορικά θέματα και άλλα. Και όπως ανέφερε προηγουμένως και ο κ. Νεράντζης ως έγκριτος νομικός, μήπως αυτό το νομοσχέδιο είναι και αντισυνταγματικό.
Ως προς τις ναυτικές εταιρείες, ουδεμία καινοτομία εισάγεται με την τροποποίηση του ν. 959/1979. Οι τροποποιήσεις, που εισάγονται, στην ουσία επιβάλλονται από την Ευρωπαϊκή Ένωση. Ουσιαστικά δεν έχουμε διατάξεις που θα συμβάλλουν στη δημιουργία κινήτρων για την ανάπτυξη των ναυτικών εταιρειών και κατ' επέκταση για την ανάπτυξη της εμπορικής ναυτιλίας. 
Όμως, δεν θα σταθώ άλλο σε αυτό. Θα προχωρήσω στο άρθρο 8, που αφορά τους συνταξιούχους ναυτικούς. Και θα σταθώ ιδιαίτερα εδώ. Είναι γνωστό σε όλους μας, ότι, οι ναυτικοί μας έχουν προσφέρει πολλά και προσφέρουν στην εθνική οικονομία με το συνάλλαγμα που εισάγουν, αλλά και διότι μεταφέρουν την ελληνική σημαία στα πέρατα του κόσμου και είναι -όπως λέγεται- οι καλύτεροι πρεσβευτές μας.
Είναι γνωστό ότι όσα χρόνια ταξιδεύουν, εργάζονται κάτω από αντίξοες και πολλές φορές επικίνδυνες συνθήκες παλεύοντας με τα κύματα της θάλασσας, μακριά από την οικογένεια τους, μακριά από αγαπημένα τους πρόσωπα.
Η πολιτεία, όμως, κύριε Υπουργέ, δεν έχει δείξει μέχρι σήμερα -και δεν βλέπω να δείχνει- το ανάλογο ενδιαφέρον για τους ναυτικούς μας. Η πολυπόθητη αύξηση της σύνταξής τους -ώστε να φθάσει στο 80% του βασικού μισθού των εν ενεργεία συναδέλφων τους- παραμένει ένα όνειρο απατηλό, παρά τους συνεχείς αγώνες τους, παρά τις υποσχέσεις που τους δίδονται κατά καιρούς. Και δυστυχώς ως σύνταξη παίρνουν ακόμη μέχρι σήμερα περίπου το 60%. 
Αποτέλεσμα των πενιχρών αυτών συντάξεων είναι ότι πολλοί ναυτικοί προκειμένου να αντιμετωπίσουν βασικές ανάγκες της ζωής -και εννοώ εδώ βασικές ανάγκες της οικογένειάς τους- αναγκάζονται να εργαστούν σε διάφορα επαγγέλματα που δεν έχουν σχέση με το ναυτικό επάγγελμα. 
Με το υπό ψήφιση νομοσχέδιο, που συζητάμε τώρα, κύριε Υπουργέ, δίνετε τη δυνατότητα να ξαναπάρουν το φυλλάδιο τους και έτσι να μπορέσουν να ξαναταξιδέψουν. Συγχρόνως, όμως, θα σας πω ότι τους βάζετε τέτοια εμπόδια, ώστε στην πράξη να τους μηδενίζετε την όποια προσφορά σας προσθέτοντας ακόμα μια πικρία, μια απογοήτευση στους ναυτικούς μας. Και θα σας εξηγήσω, γιατί συμβαίνει αυτό. Διότι ανάλογα με την ηλικία τους, τους κρατάτε ή ολόκληρη ή ένα μέρος της σύνταξής τους, με εξαίρεση τους πολύτεκνους και αυτούς που έχουν ανάπηρο παιδί. 
Και εδώ, κύριε Υπουργέ, σας λέω ότι σταματά η ευαισθησία σας. Φαίνεται πως έχετε -θα έλεγα- περιορισμένη ευαισθησία, αφού δεν λαμβάνετε υπόψη ότι πολλοί ναυτικοί λόγω της ιδιαιτερότητας της εργασίας τους δημιουργούν οικογένεια σε μεγάλη ηλικία και ως εκ τούτου όντας συνταξιούχοι έχουν ανήλικα παιδιά ή παιδιά που σπουδάζουν. Άρα, σημαίνει ότι έχουν και αυξημένες ανάγκες.
Πέρα, όμως, απ' αυτήν την περιορισμένη ευαισθησία σας, τίθεται και ένα λογικό ερώτημα. Τι είναι καλύτερο για το κράτος -και όχι για τους ίδιους, αλλά το τονίζω για το κράτος- να παίρνει τη σύνταξή του ένας ναυτικός και να μην ταξιδεύει, ή να παίρνει τη σύνταξή του και να ταξιδεύει; Αναμφίβολα συμφέρει το δεύτερο, διότι και εισφορές θα καταβάλλουν στο ΝΑΤ, το οποίο γνωρίζουμε όλοι σε ποια κατάσταση βρίσκεται, και θα φορολογούνται και συνάλλαγμα θα εισάγουν.
Ωστόσο, μπορεί να πει κανείς ότι με μία τέτοια ρύθμιση θα δημιουργηθούν προβλήματα στους εν ενεργεία ναυτικούς. 
Μας είπατε, κύριε Υπουργέ -σας άκουσα με ιδιαίτερη προσοχή προηγουμένως- ότι έχετε συζητήσει αυτό το νομοσχέδιο με τις διάφορες ναυτικές ενώσεις. Σας διαβεβαιώνω ότι δεν το έχετε συζητήσει με αυτούς που τους απασχολεί. Η απάντηση, λοιπόν, απ' όλους είναι ότι οι συνταξιούχοι ναυτικοί θα καλύπτουν θέση, όταν δεν υπάρχει εν ενεργεία ναυτικός. Αυτό το λένε και οι εν ενεργεία και οι συνταξιούχοι ναυτικοί. Άρα, μεταξύ τους δεν υπάρχει κανένα πρόβλημα. 
Ένα ακόμα πρόβλημα, όμως, που γεννάται με τη ρύθμιση που προτείνετε, -και μάλιστα ιδιαίτερα σοβαρό- είναι το ότι η διακοπή της σύνταξης γίνεται ένα μήνα μετά τη χορήγηση του αποδεικτικού ή του πιστοποιητικού της ναυτικής ικανότητας. Πώς όμως θα ζήσει αυτός ο οποίος θα πάρει το φυλλάδιό του και δεν θα παίρνει καθόλου σύνταξη μέχρι την ημέρα που θα ταξιδέψει; 
Γι' αυτό, πρέπει οπωσδήποτε να αλλάξετε αυτήν τη ρύθμιση και να γίνεται -προσωπική μου γνώμη- διακοπή όχι της σύνταξης, αλλά τουλάχιστον, αν επιμένετε, ενός μέρους της σύνταξης από την ημέρα της ναυτολόγησης.
Κύριε Υπουργέ, θέλω να αναφερθώ και στις πολεοδομικές ρυθμίσεις του άρθρου 9 που αφορούν τη μεταφορά -και όχι μόνο- της επισκευαστικής βάσης του Λιμενικού Σώματος από το Παλατάκι στην Ελευσίνα. Όλα αυτά έχουν σχέση και με τα ολυμπιακά έργα στον Πειραιά. Σας άκουσα προηγουμένως να μας λέτε ότι θα κατασκευαστούν στον Πειραιά λεωφόροι, θα δημιουργηθεί μία όαση, θα γίνει ο Πειραιάς ένας παράδεισος, εγώ αμφιβάλλω για όλα αυτά. Εύχομαι ως Πειραιώτης να γίνουν, αλλά φοβάμαι ότι δεν θα γίνει τίποτα.
Θέλω να τονίσω στο σημείο αυτό, αφ' ενός μεν κάτι το οποίο έχει πει και ο Πρόεδρός μας εδώ στη Βουλή, στη συζήτηση προ ημερησίας διατάξεως, ότι δηλαδή τα ολυμπιακά έργα καθυστερούν πάρα πολύ και αφ' ετέρου ότι ο Πειραιάς δεν έχει πάρει ακόμα αυτά που του ανήκουν, από τα έργα που έπρεπε να πάρει ως το μεγαλύτερο λιμάνι της χώρας.
Στα ελάχιστα που έχει πάρει συγκαταλέγεται η δημιουργία στο χώρο Παλατάκι των καταλλήλων υποδομών για τον ελλιμενισμό των κρουαζιερόπλοιων, όπου εκεί μάλλον λέγεται ότι θα γίνει και ένα από τα δύο ξενοδοχεία. Γνωρίζετε ότι στο χώρο αυτό λειτουργεί η επισκευαστική βάση του Λιμενικού Σώματος, υπάρχουν τρεις αποθήκες του ΟΛΠ, ένα κτήριο του Τελωνείου, όπου στεγάζεται η Πλοηγική Υπηρεσία και ακόμα ένα κτήριο της Πυροσβεστικής Υπηρεσίας.
Μέχρι τώρα δεν έχει γίνει τίποτα και δεν ξέρω πράγματι εάν τα έργα αυτά υλοποιηθούν, και σας λέω αν υποθέσουμε ότι υπάρξουν αρχαιολογικά προβλήματα και μεσολαβήσει η Αρχαιολογική Υπηρεσία, αντιλαμβάνεστε ότι στον ενάμιση χρόνο που λέτε ότι θα έχουν τελειώσει τα έργα, δεν θα έχετε ξεκαθαρίσει ακόμα το θέμα με την Αρχαιολογική Υπηρεσία.
Όσον αφορά την επισκευαστική βάση, λέγεται -εσείς το ξέρετε καλύτερα- ότι έχει προγραμματιστεί εντός Μαρτίου - Απριλίου να μεταφερθεί στην Ελευσίνα, σε ένα χώρο δέκα τεσσάρων στρεμμάτων. Aπό τριετίας ο χώρος αυτός έχει παραχωρηθεί στο Υπουργείο Εμπορικής Ναυτιλίας και έχουν γίνει οι ανάλογες μελέτες για τη μεταφορά στο σημείο αυτό της επισκευαστικής βάσης του Λιμενικού Σώματος. Αν δεν απατώμαι, προχθές πέρασε και από το δήμο η περιβαλλοντική μελέτη. Τρία χρόνια, όμως, δεν έχει γίνει τίποτα σ' αυτόν το χώρο. 
Σας ερωτώ, λοιπόν, αν έχετε επισκεφθεί το χώρο αυτό. Εγώ τον έχω επισκεφθεί και παρατήρησα ότι έχουν γίνει μόνο κάποιες επιχωματώσεις και κάποια τσιμέντα περίφραξης. Αυτά όλα έχουν γίνει, βέβαια, χάρη στο φιλότιμο και στην προσπάθεια κάποιων λιμενικών αξιωματικών. 
Επίσης, σας λέω -και σας το τονίζω αυτό- ότι στο χώρο αυτό που πρόκειται να μεταφερθεί η ναυπηγοεπισκευαστική βάση, στη μεν χερσαία περιοχή υπάρχει ένα ρέμα βρόχινων υδάτων, στη δε θαλάσσια περιοχή υπάρχει ένα βυθισμένο πλοίο.
Για να ρυθμιστούν μόνο αυτά τα δύο, χρειάζεται μεγάλος χρόνος. Πώς, λοιπόν, θα μεταφερθεί η ναυπηγοεπισκευαστική βάση εκεί τον Απρίλιο, το Μάϊο για να ξεκινήσουν τα έργα στο Παλατάκι; 
Τι να υποθέσω; Να υποθέσω ότι θα πατήσετε τα μαγικά κουμπιά, για να τελειώσουν όλα αυτά μέσα σε δύο - τρεις μήνες; Γι' αυτό σας λέω με απόλυτη ειλικρίνεια …
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Τελειώνω, κύριε Πρόεδρε.
….ότι έχετε αδιαφορήσει πολύ, έχετε ολιγωρήσει. 'Οχι εσείς προσωπικά, αλλά οι κυβερνήσεις σας και οι προκάτοχοί σας. 
Εδώ πλανάται η φήμη ότι σκόπιμα υπήρξε αυτή η καθυστέρηση για να μεταφερθεί η επισκευαστική βάση όχι κατ' ευθείαν εκεί, αλλά σε κάποιο ναυπηγείο της Ελευσίνας σπαταλώντας ακόμη χρήματα προς ενοικίαση του χώρου αυτού. Να μια ακόμη σπατάλη λόγω της ολιγωρίας.
Τελειώνοντας, θα ήθελα να πω ότι από σπατάλες η Κυβέρνηση πηγαίνει πάρα πολύ καλά, από έργα όμως δεν πηγαίνει και γι' αυτό καταψηφίζω το νομοσχέδιο.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Μελά.
Ο κ. Μαντούβαλος έχει το λόγο, διότι έχουμε ήδη μια διαγραφή και έχουμε και μια δεύτερη διαγραφή.
ΣΠΥΡΙΔΩΝ ΣΠΥΡΟΥ: Από τα κόμματα ή από τη σειρά;
ΠΡΟΕΔΡΕΥΩΝ (Παναγιώτης Σγουρίδης): Από τα κόμματα. Διαγράφτηκε ο κ. Παπαθανασίου και διαγράφτηκε και ο κ. Κοντομάρης. 
Ορίστε, κύριε Μαντούβαλε.
ΠΕΤΡΟΣ ΜΑΝΤΟΥΒΑΛΟΣ: Κύριε Πρόεδρε, κύριε Υπουργέ, κύριοι συνάδελφοι, η δική μου άποψη είναι -και ο κύριος Υπουργός ανέφερε ότι όλοι οι Πειραιώτες είναι εδώ- ότι πράγματι είναι χρήσιμο που είμαστε πολλοί Πειραιώτες εδώ και πολύ πιο χρήσιμο που θα ακούσουμε και απόψεις, όπως ακούσαμε και άλλων συναδέλφων, που και γνώση του χώρου έχουν, αλλά και γνώση της αντιμετώπισης των προβλημάτων του χώρου έχουν.
Κύριε Υπουργέ, συστοιχούμενος με τις γενικότερες τοποθετήσεις των συναδέλφων της Νέας Δημοκρατίας, νομίζω ότι η πολύ προσεκτική μελέτη αυτών των ρυθμίσεων σίγουρα οδηγεί στο συμπέρασμα ότι αυτή η αποσπασματική, η εμβαλωματική ρύθμιση, γιατί πράγματι για ένα μεγάλο μπάλωμα πρόκειται, αυτή η παρέμβαση δεν χρειαζόταν. 
Χρειαζόταν ένα ώριμο πλέον, γιατί πέρασε πολύ μεγάλο χρονικό διάστημα, ένα χρήσιμο και ολοκληρωμένο νομοθέτημα, το οποίο δυστυχώς δεν έγινε. Αυτό δεν είναι μόνο δική μου διαπίστωση. Νομίζω ότι είναι και διαπίστωση δική σας λέγοντας πριν από λίγο ότι "τρεις μήνες είμαι Υπουργός". Εμείς σας ευχόμαστε να έχετε καλή και σύντομη θητεία, σαν Κυβέρνηση βεβαίως, αλλά ό,τι κάνετε στο χώρο του Υπουργείου, να είναι πράγματι χρήσιμο για όλους μας.
Κύριε Υπουργέ, η εμπορική ναυτιλία είναι ένας από τους σημαντικότερους τροφοδότες της οικονομικής ζωής της πατρίδας μας. Μαζί με τον τουρισμό, με τον οποίο έχει άμεση σχέση, πράγματι είναι φορείς που εισφέρουν οικονομικά σε τεράστιο βαθμό στην πατρίδα μας. 
Σε τέτοιους χώρους, λοιπόν, όπως ο δικός σας, δηλαδή, ο χώρος στον οποίο προΐστασθε, για την εμπορική ναυτιλία που φιλοξενείται στην πόλη μας, στον Πειραιά, η σύγκλιση και η συστοιχία απόψεων θα πρέπει να είναι δεδομένη, δηλαδή, δεν θα πρέπει να υπάρχουν θέσεις αντιπολιτεύσεως και θέσεις κυβερνήσεως. Υπάρχει ευρύ πεδίο, ώστε να έχουμε σύγκλιση. Είναι πολύ σημαντικός ο χώρος αυτός, για να διαφωνούμε ή να έχουμε ακραίες και διαφορετικές θέσεις. 
Είπατε προηγουμένως -και με βρίσκει απολύτως σύμφωνο- ότι ο Πειραιάς πραγματικά μπορεί να αποτελέσει και πρέπει να αποτελέσει ένα οργανωμένο, αξιόπιστο και ελκυστικό κέντρο και σημείο αναφοράς της διεθνούς ναυτιλίας.
Γίνεται αυτό όμως, κύριε Υπουργέ, όταν ο ένας Υπουργός ακυρώνει τον άλλο, όταν φαίνεται και είναι κοινή διαπίστωση όλων μας ότι ο ένας Υπουργός ξεχνά και λέει ότι "ήταν ο προηγούμενος ή οι προηγούμενοι" και δεν υπάρχει συνέχεια στη διοίκηση ή τουλάχιστον έτσι θέλει να φαίνεται;
Ο Πειραιάς, για να είναι σύστοιχη η προσπάθεια όλων μας, θα πρέπει οπωσδήποτε να είναι η έδρα του Οργανισμού Ασφαλείας Ναυσιπλοΐας. Και αυτό με κανέναν τρόπο δεν πρέπει να φύγει μέσα από τα χέρια μας. Και αν φύγει, θα υπάρξουν ευθύνες. 
Ένα θέμα το οποίο είναι χρήσιμο να το συζητήσουμε και επιτρέψτε μου να σας το θέσω, είναι το πώς, κύριε Υπουργέ, δημιουργήθηκαν ασφυκτικά μονοπωλιακά τέρατα εταιρειών ή εταιρείας στον Πειραιά, τα οποία είναι βέβαιο ότι έπρεπε ή να μην έχουν γίνει και να έχουν φροντίσει εκείνοι που έπρεπε και ήσαν υπεύθυνοι ή και εσείς διορθωτικά να παρέμβετε ή σίγουρα να τα ελέγξετε. Πώς δημιουργήθηκαν μονοπωλιακά τέρατα, με τραγικά αποτέλεσμα και εμπλοκές ακόμα και στο πρόσφατο ναυάγιο του ΕΧPRES ΣΑΜΙΝΑ;
Οι Ολυμπιακοί Αγώνες, η υποδοχή των πλοίων, ο μεγάλος όγκος ανθρώπων που πρόκειται να φιλοξενηθούν, νομίζω ότι είναι ένα θέμα που πρέπει άμεσα να απασχολήσει.
Εξαγγείλατε προηγουμένως κάποια έργα που θα γίνουν, που προγραμματίζονται και εγώ σας απαντώ και σαν Βουλευτής της πόλεως, αλλά και σαν αντιδήμαρχος της πόλεως του Πειραιά, που τη γνωρίζω πάρα πολύ καλά και την αγαπώ βεβαίως, όσο την αγαπάμε όλοι μας. Δεν έχει υπάρξει ούτε ένα χαλίκι ούτε ένα έργο υποδομής που να έχει γίνει. Και όσον αφορά ένα δρόμο, υπερυψωμένο τέρας, για το οποίο βεβαίως δεν έχετε καμία συμμετοχή εσείς, που πέρασε χωρίς μελέτη από τον Πειραιά και καταλήγει ας πούμε στο λιμάνι, ούτε τη συνέχειά του ξέρουμε, αλλά και σαν έργο είδαμε ότι είναι ένα έργο αμφισβητήσιμο από όλη την πόλη. 
Άρα, λοιπόν, δεν υπάρχει ίχνος έργου υποδομής και σίγουρα θα πρέπει να υπάρξει η προσοχή που φαντάζομαι ότι θα δείξετε.
Επιτρέψτε μου τώρα, κύριε Υπουργέ και κύριοι συνάδελφοι, κωδικοποιημένα να αναφερθώ σε εκείνα τα σημεία στα οποία νομίζω ότι δεν μπορώ να συμφωνήσω και συγχρόνως, σύμφωνα με αυτά που θα πούμε και θα τεκμηριώσουμε, δεν έχουμε τη δυνατότητα να αποστούμε. Θα σας τα αναφέρω ένα προς ένα.
Είπαμε ότι δεν χρειαζόταν αυτή η αποσπασματική, εμβαλωματική ρύθμιση, αλλά ένα ολοκληρωμένο έργο. 
Στο άρθρο 8, λοιπόν, κύριε Υπουργέ, υπάρχουν αποσπασματικές, διορθωτικές κινήσεις, οι οποίες δεν εξυγιαίνουν συνολικά το ΝΑΤ. Ένα ταμείο τέρας, ένα ταμείο που ήταν ντροπή να βλέπουμε ουρές ανθρώπων ναυτικών, ανθρώπων που έχουν χύσει ιδρώτα, αίμα και έχουν χαρίσει τη ζωή τους στην εθνική μας οικονομία να είναι σαν ζητιάνοι για να πάρουν αυτό που τους ανήκει. 
Αυτό είναι φαινόμενο τελευταίο; Είναι φαινόμενο πολύ μακράς διάρκειας. Είναι ένα ταμείο το οποίο χρειάζεται διορθωτικές παρεμβάσεις άμεσες, χρειάζεται λύσεις. Είναι απαράδεκτες οι συνθήκες για τους ναυτικούς που έχουν δώσει τη ζωή τους. 
Σταδιακές, λοιπόν, αυξήσεις που εντός τεσσάρων ετών το πολύ, κύριε Υπουργέ, θα μπορούν να φθάσουν το 80% του βασικού μισθού του ναυτικού μας, είναι βέβαιο ότι θα πρέπει να γίνουν. Συγχρόνως θα πρέπει να μην επιτρέψετε, να μην επιτρέψουμε να γίνει καμία αύξηση ή επιχειρούμενη αύξηση συνταξιοδότησης των ναυτικών μας, έτσι όπως προβλέπεται.
Θα ήθελα να πω και κάτι ακόμα, σε σχέση με αυτό το οποίο είπε ο κ. Βαρίνος. Η σύνταξη διακόπτεται, κόβεται, ένα μήνα μετά τη χορήγηση του πιστοποιητικού ικανότητας στο ναυτικό. Του δώσαμε το πιστοποιητικό. Αμέσως του έχουμε βρει και δουλειά; Αυτό βεβαίως έχει νομικές ατέλειες και θα τις δούμε στη συνέχεια. Αντί να ψάχνουμε, όμως, τις νομικές ατέλειες, μήπως θα πρέπει να το δούμε από τώρα, ώστε να τους αποδώσουμε αυτό που πρέπει να τους αποδώσουμε από τώρα; Αυτή είναι μία σκέψη, η οποία είναι σύστοιχη με όλους τους συναδέλφους. Πρέπει οπωσδήποτε να το δείτε. 
Μεταστέγαση των υπηρεσιών του Υπουργείου μας στην Ακτή Βασιλειάδη. Υπήρχαν διαφωνίες και μεταξύ των Υπουργών. Τέτοια εικόνα έχω. Άλλος έλεγε θα πάει, ο προηγούμενος έλεγε δεν θα πάει. Καταλήξατε να πάτε στην Ακτή Βασιλειάδη.
Εγώ που ζω την πόλη στην καθημερινότητά της θα ρωτήσω κάτι. Ο χώρος πέριξ του Σταδίου Ειρήνης και Φιλίας είναι ακατάλληλος, κύριε Υπουργέ; Είναι ακατάλληλος για να γίνει μία βάση και να στρατοπεδεύσει ένα στρατόπεδο, ένας χώρος κλειστός, εντελώς ταιριαστός και με την κίνηση; Αρτηρία μεγάλη, κυκλοφοριακή συμφόρηση μηδέν, πραγματική αποκέντρωση από τον Πειραιά. 
Τίθεται ένα θέμα περιβαλλοντολογικό για τις κεραίες που θα εγκατασταθούν. Είναι πολύ μεγάλης εμβέλειας. Πείτε ότι θα το μελετήσετε. Εκεί που θα πάει στην Ακτή Βασιλειάδη, μέσα στον κόσμο, υπάρχει πρόβλημα. Εκεί που σας λέω θα είναι έξω από τον κόσμο. Μαζί με την αποκέντρωση, μαζί με την ασφάλεια της στρατοπεδεύσεως, μαζί με τη φροντίδα για το περιβάλλον, μαζί με το διπλό συγκοινωνιακό κόμβο που θα υπάρχει, η θάλασσα είναι ακριβώς απέναντι και η κεντρική αρτηρία μπροστά μας. Και για τους υπαλλήλους και για τους συναλλασσομένους και για τους λιμενικούς θα υπάρχει πολύ μεγάλη άνεση. Και βέβαια, πάντα εντός των ορίων της αγαπημένης μας πόλης, του Πειραιά.
Στο 11ο άρθρο, κύριε Υπουργέ, -σας είπα ότι θα προσπαθήσω να σας το δώσω κωδικοποιημένο και πρέπει να το κάνω- το κυρίαρχο είναι ότι διδεται για ακόμη μία φορά μία παράταση ενός έτους. Γιατί; Στο προηγούμενο χρονικό διάστημα -και δεν μπορείτε να επικαλεστείτε ότι είστε μόνον τρεις μήνες Υπουργός - τι έγινε, πώς αξιοποιήθηκε, ώστε να μπορέσει να τακτοποιηθεί κάθε εκκρεμότητα, η οποία προβλεπόταν;
Όσον αφορά το άρθρο 12 είναι αβάσιμη η επίκληση γρήγορων διαδικασιών για την πρόσληψη και η παράκαμψη του ν. 2527. Αυτό έγινε με δική μας παρέμβαση, για να μπορέσουν πλέον όλοι να τακτοποιηθούν, αλλά και να αποδεχτούν τις τακτοποιήσεις τους αυτοί που θα προσληφθούν σύμφωνα με το ν. 2527.
Θα ήθελα να προσθέσω κάτι ακόμα. Είναι δυνατόν να μιλάμε για Ρυθμιστική Αρχή Θαλασσίων Ενδομεταφορών; Ποια έδρα είχε, πότε λειτούργησε, πού ήταν; Πού είχαν έδρα και πώς λειτούργησαν αυτοί οι άνθρωποι; Δεν έπρεπε να έχει ρυθμιστεί;
Στο άρθρο 13 είναι αδικαιολόγητη για μια ακόμα φορά μια παράταση που δίνεται μέχρι το 2004, μέχρι τις 2 Ιανουαρίου, αν δεν κάνω λάθος.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
Κύριε Πρόεδρε, θα μου δώσετε ένα λεπτό ακόμα.
Νομίζω, κύριε Υπουργέ, -θα έχετε διαπιστώσει ότι την παρακολουθούμε αυτήν τη διαδικασία- ότι θα πρέπει να λαμβάνεται υπόψη και ο Δήμος του Πειραιά και οι όμοροι δήμοι. Η λειτουργία και η παρουσία των υπολοίπων δήμων, εκτός του Δήμου του Πειραιώς, θα πρέπει να έχουν κυρίαρχο ρόλο. 
Παρακολουθείτε δυσλειτουργίες, κύριε Υπουργέ, μεταξύ διευθυντικών και ηγετικών μελών, προέδρων και διευθύνοντων συμβούλων, μέσα στον ΟΛΠ; Είναι φανταστική η παρατήρηση ότι κάτι δυσλειτουργεί στον ΟΛΠ και ότι το πείραμα δεν έχει πετύχει, όπως έχει πετύχει στον Οργανισμό Λιμένος της Θεσσαλονίκης; 
Άρα, είναι βέβαιο ότι και αυτή η παράταση τίποτα δεν θα δώσει, αλλά και ο χρόνος, ο οποίος μέχρι σήμερα έχει περάσει τίποτε δεν έχει δώσει στον ΟΛΘ.
Κλείνω, αφού σας ευχαριστήσω, κύριε Πρόεδρε, για το χρόνο που μου δώσατε, λέγοντας ότι είναι απαραίτητη η υλικοτεχνική ενίσχυση, αλλά και η υποστήριξη σε ανθρώπινο δυναμικό των υπεράνθρωπων προσπαθειών που κάνουν τα στελέχη του Λιμενικού Σώματος. 
Είναι βέβαιο ότι η ναυτική εκπαίδευση πρέπει να αποτελέσει κυρίαρχο σημείο αναφοράς σας. 
Η υποδομή, οι αποδοχές και οι αυξήσεις στους μισθούς και στις συντάξεις των ναυτικών μας, θα πρέπει να γίνουν έτσι, ώστε να είναι ελκυστικό το ναυτικό επάγγελμα.
Είναι σίγουρο ότι πρέπει ξανά η πόλη του Πειραιά να αποτελέσει και να γίνει κέντρο πραγματικά του διεθνούς ναυτιλιακού χώρου.
Σας ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης) : Ο κ. Σπυριούνης έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, κύριοι συνάδελφοι, κύριε Υπουργέ, ο Υπουργός έκανε μία περιγραφή -με όλα τα ειδικότερα σημεία που ανέφερε- της σημασίας του πολύ γνωστού σε όλους μας θέματος, που αποτελεί και εθνικό κεφάλαιο, της ναυτιλίας μας.
Επιτρέψτε μου συμπληρωματικά -και επειδή ερεθίζομαι κάθε φορά από την ιστορία- να αναφέρω ορισμένα ιστορικά πράγματα, κύριοι συνάδελφοι, στρατιωτικός ων και εξακολουθώ να είμαι με τον τύπο του απόστρατου. 
Πίστευα, κύριε Υπουργέ, ότι ο καλός στρατιωτικός οφείλει να γνωρίζει πολλή ιστορία, ιδίως στρατιωτική και πολιτική ιστορία, διότι αυτές είναι δίδυμες αδερφές. Η μία αποτελεί προϋπόθεση, έκφραση ή προϊόν της άλλης. Αν δεν υπήρχε η Σαλαμίνα, δεν θα υπήρχε ευρωπαϊκός πολιτισμός. Ήταν το τελευταίο αμυντικό σημείο του Ελληνισμού με ό,τι αυτό συνεπαγόταν. 
Η θάλασσα είναι η μητέρα του Έλληνα. Η ναυτιλία είναι, επομένως, εθνικό κεφάλαιο. Δεν τη δημιούργησε η πατρίδα μας εκεί και ως έτυχε. 
Θα μου επιτρέψετε να πω ότι η Συνθήκη Κιουτσιούκ-Καϊναρτζή του 1774, θαρρώ και δεν κάνω λάθος, τι ήταν; Έδωσε κραυγή στον Έλληνα διά της θαλάσσης. Έδωσε εθνική και επαναστατική κραυγή. 
Η θάλασσα καλλιέργησε το εμπόριο, η ναυτιλία ώθησε το εμπόριο, υπό ελληνικάς χείρας. Είχαμε την Οδησσό από τους τρεις απλούς εμποράκους και είχαμε από το 1821 τη σημασία της θάλασσας. 
Να πάω παρακάτω, όμως. Δεν θα μας έβαζαν στην τριμερή τότε Βουλγαρία, Μαυροβούνιο, Σερβία. Ένας από τους δύο λόγους ήταν ότι υπολόγισαν ότι ο ελληνικός στόλος θα εμπόδιζε τις τουρκικές ενισχύσεις και επομένως το ευρωπαϊκό μέρος, η Οθωμανική Αυτοκρατορία θα πληγωνόταν. Επειδή, δεν είχαν στόλο οι λοιποί δέχτηκαν να μπουν και οι Έλληνες στην υπόθεση της πρώτης βαλκανικής συμμαχίας.
Ο δεύτερος λόγος ήταν ότι δεν πίστευαν ότι ο Eλληνισμός θα σπάσει τα στενά του Σαραντάπορου που έγινε στις 10 Οκτωβρίου. Ξεχύθηκε ο ελληνικός στρατός στο υψίπεδο της Κοζάνης και διά του τηλεγραφήματος του Βενιζέλου, κύριοι συνάδελφοι -και έχω δηλώσει επανειλημμένως ότι είμαι καθαρόαιμος Βενιζελικός στην ιδεολογία μου για να τα λέμε και ανοιχτά εδώ μέσα- έστρεψε το στρατό ο Βενιζέλος και κατέλαβε τη Θεσσαλονίκη. Καταλήγω πάλι σε θάλασσα. Η θάλασσα για τον Έλληνα είναι η μητέρα, είναι η μήτρα που τον γεννά.
Εδώ πηγάζει η ευθύνη όλων μας, κύριοι συνάδελφοι. Όταν κρίνουμε τη ναυτιλία μας πρέπει να τη στηρίζουμε με εθνικό πνεύμα, κάτι που πιστεύω ότι κάνετε όλοι και δεν αμφισβητώ την καλή προαίρεση κανενός. Όταν όμως, μιλάμε για θάλασσα, θα πρέπει να στεκόμαστε σε ευλαβική υπερκομματική στάση και να στηρίξουμε το χώρο στον οποίο είμαστε πρωταγωνιστές.
Να πω και κάτι άλλο για τη σημασία της θάλασσας. Η πατρίδα αριθμεί εκατόν τριάντα δύο χιλιάδες τετραγωνικά χιλιόμετρα συνολικά. Ο νησιωτικός της χώρος είναι περίπου είκοσι πέντε χιλιάδες τετραγωνικά χιλιόμετρα. Το Αιγαίο στο σύνολο της επιφάνειάς του καλύπτει θάλασσα διακοσίων πενήντα δύο χιλιάδων τετραγωνικά χιλιόμετρα. Από αυτά, με βάση και μόνο την αιγιαλίτιδα ζώνη των έξι ναυτικών μιλίων, η Ελλάδα έχει χώρο Αιγαίου 37,8 ελληνική θάλασσα και αντιλαμβάνεσθε στο σύνολο των διακοσίων πενήντα δύο χιλιάδων τετραγωνικών χιλιομέτρων το 37,8. 
Αν ασκήσουμε το απορρέον από το Διεθνές Δίκαιο της Τζαμάικα του 1982 το δικαίωμά μας για επέκταση της αιγιαλίτιδας ζώνης σε δώδεκα ναυτιλιακά μίλια το τριάντα επτά γίνεται εξήντα τέσσερα. Επομένως είναι και μία απάντηση των ισχυρότατων νομικών μερισμάτων με βάση το Διεθνές Δίκαιο και τις Διεθνείς Συνθήκες όπως είναι η Συνθήκη της Λοζάνης, η Συνθήκη του Μοντρέ. Είναι κάτι άλλο με το οποίο απαντούμε στην Τουρκία για τη Σαμοθράκη, τη Λήμνο κλπ. Με βάση, λοιπόν, τις Διεθνείς Συνθήκες ακόμη και τις Διμερείς Συμφωνίες, η Τουρκία είναι εντελώς γυμνή σε νομικά επιχειρήματα. Γι' αυτό και η επεκτατική της πολιτική προωθεί τις διαφορές της σε χώρους πολιτικών διαφορών. Η θάλασσα τουτέστιν -και είμαι μέσα στο πνεύμα του νομοσχεδίου αγαπητοί μου συνάδελφοι- είναι η μήτρα μέσα στην οποία ανεπτύχθη ο ελληνικός πολιτισμός, εξασφαλίστηκε η ελευθερία του Έλληνα και επετεύχθηκαν οι στρατηγικοί του στόχοι. 
Τώρα, όσον αφορά στο νομοσχέδιο: Με αυτά τα απλά άρθρα, με τα οποία επιλύει καθημερινά προβλήματα, όπως είναι η προσαρμογή των ναυτικών εταιρειών στα καθοριζόμενα στο πλαίσιο της Ευρωπαϊκής Ένωσης, είναι μία επιταγή αναπόφευκτη και επιβεβλημένη. Το γενικεύω το θέμα. Αλίμονο, εμείς οι Έλληνες δεν μπορούμε να κάνουμε αλλιώς, αλλά και αν μπορούσαμε, θα έπρεπε να αφομοιώσουμε το Koινοτικό Δίκαιο, αν θέλουμε με όρους ισότητας να ανταγωνιστούμε το χώρο, μέσα στον οποίο θα επιδιώξει την επιβίωση και την πρόοδό της η πατρίδα.
Επομένως, δικαίως το πρώτο μέρος του νομοσχεδίου έρχεται να βελτιώσει τους όρους, εξοικειώνοντας και προσαρμόζοντας προς τα ισχύοντα στην Ευρωπαϊκή Ένωση τους όρους υπό τους οποίους διαμορφώνονται η ναυτιλιακή εταιρεία, η ονομαστική μετοχή, το κεφάλαιο της εταιρείας κλπ, όπως αναγράφονται: Αντί για 300.000 γίνονται 5.000 ευρώ και όλα τα λοιπά, που καθορίζονται στο άρθρο 1.
Να πω δύο κουβέντες για τον ευρωπαϊκό κοινωνικό χάρτη. Αναμφισβητήτως είναι και αυτό μία προσαρμογή, δεν μπορούμε να κάνουμε αλλιώς και καθορίζεται εκεί, στο πρώτο και στο δεύτερο άρθρο, ότι ο καθένας μπορεί να ρυθμίζει τη ζωή του επιλέγοντας ελεύθερα την εργασία του και να προστατεύεται στο δεύτερο μέρος αυτό το δικαίωμα. Έρχεται, λοιπόν, και υιοθετείται με τον πλέον διαυγή τρόπο στο αντίστοιχο άρθρο.
Να μιλήσουμε για τις ποινικές προβλέψεις, τις ποινικές κυρώσεις που κάνει πράγματι για τα αναφερόμενα πέντε, έξι, επτά αδικήματα, που είναι σοβαρά. Πρέπει όμως να έχει και μία επίφαση. Είναι αυτό που έλεγα στο στρατό. Δεν είναι η ποινή που μετράει, η ποινή είναι το έσχατο μέσο και πρέπει πάντα να διακρίνεται και να επιβάλλεται με ένα πνεύμα επιείκειας, όχι εκδίκησης.
Πρέπει, λοιπόν, να υπάρχουν και οι ποινικές κυρώσεις. Η αρχή της επιείκειας μεταλαμπαδεύτηκε για τους νομικούς. Παρακαλώ, κύριε Μαντούβαλε, διορθώστε με αν κάνω λάθος, φτωχός πτυχιούχος Νομικής από μερικές δεκαετίες πριν είμαι. Η αρχή της επιείκειας, που μεταλαμπαδεύτηκε στο Δωδεκάδελτο της Ρώμης, ήταν ελληνική. Οφείλουμε, λοιπόν, να αιτιολογούμε τις κυρώσεις και να τις θέτουμε κάτω από ένα ανθρώπινο και επιεικές πλαίσιο. Οι όροι που καθορίζονται και μπαίνουν πιστεύω ότι αίρουν τις επιφυλάξεις σε σχέση με τα ισχύοντα στην Ευρωπαϊκή Ένωση. 
Όσον αφορά τους συνταξιούχους, οι αποδοχές τους είναι γνωστές σε όλους τους κλάδους, όχι μόνο στο Ναυτικό. Υπάρχουν ειδικές κατηγορίες, όπως ειδική κατηγορία είναι αυτή που υπηρετεί τον εθνικό στρατηγικό χώρο που είναι η ναυτιλία μας. Είναι απόλυτα δικαιολογημένη η ρύθμιση και θά' λεγα -δεν ξέρω αν υπάρχουν οι δυνατότητες- εάν προσκρούει στο άρθρο 4 στην παράγραφο 1 περί ισότητος, να μην κόβεται ούτε το 70%. Κύριε Υπουργέ, να ξέρετε ότι όλα τα μέτρα, που παίρνετε υπέρ αυτού του χώρου, είναι μέτρα υπέρ της πατρίδος και δικαιολογείται αυτό. 
Πάω σε ένα άλλο κεφάλαιο που περιγράψατε, την ασφάλεια της ναυτιλίας μας. Τα μέτρα που συνολικά πάρθηκαν για τον έλεγχο του χώρου του Ιονίου και του Αιγαίου, με όλους αυτούς τους ερεθισμούς που πηγάζουν από κάθε πλευρά, πιστεύω ότι ολοκληρώνουν μία εικόνα ενός σύγχρονου κράτους, που μπορεί να λειτουργήσει ανταγωνιστικά μέσα στο πλαίσιο της Ευρωπαϊκής Ένωσης, με τις προϋποθέσεις που καθιερώνει και αθροίζει.
Κύριε Πρόεδρε, τελειώνοντας θα ήθελα να πω δύο κουβέντες για το ν. 2190. Έγιναν μάχες εδώ, κύριε Υπουργέ -ήμασταν μαζί Βουλευτές- δώσαμε μάχες για το ν. 2190.
ΠΡΟΕΔΡΕΥΩΝ (Παναγιώτης Σγουρίδης): Εκ του συστάδην, με ξιφολόγχες.
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, πάντα με βοηθάτε και σας οφείλω ένα ευχαριστώ από Βήματος και το λέω ειλικρινά, γιατί "σπάτε" λίγο τη μονοτονία της ομιλίας μου.
Ο ν. 2190 ήταν ένα επίτευγμα, μία προσφορά του ΠΑΣΟΚ στο κοινοβουλευτικό μας σύστημα, στην κοινωνία. Τον υπερασπιστήκαμε με όλες μας τις δυνάμεις εδώ μέσα, σχεδόν όλοι μας, και από την πλευρά της Νέας Δημοκρατίας και από την πλευρά του Κ.Κ.Ε., αν δεν κάνω λάθος, και τον υπερασπιζόμαστε. 
Όμως στην πορεία προέκυψαν και μερικές διαπιστώσεις που είναι αρνητικές όπως οι χρονοβόρες διαδικασίες, όπως το άμετρο των ενστάσεων και των προσφυγών και ένα σωρό άλλα πράγματα που το καθιστούν δυσκίνητο. Έγιναν τρεις τέσσερις νομοθετικές βελτιώσεις του 2190. Προβλέπει ο 2190 οι διαδικασίες να γίνονται από τοπικά συμβούλια και ο έλεγχος να υπάρχει στο ΑΣΕΠ. Να ξεφύγει η διαδικασία. Νομίζω ότι με τη ρύθμιση που κάνετε ακριβώς εντοπίσατε τις διαδικασίες μέσα σ' αυτό το πλαίσιο. Επομένως δεν υπάρχει επιφύλαξη και για την ψήφιση αυτού του άρθρου. 
Θα πω, κύριε Πρόεδρε, ότι η ναυτιλία μας αποτελεί ένα εθνικό κεφάλαιο για το οποίο είμαστε όλοι υπερήφανοι. Είναι ένας χώρος εθνικής διάστασης και θα πρέπει να στηρίζεται και να αντικρίζεται με ένα υπερκομματικό πνεύμα. 
Μ' αυτήν την έννοια και με τη βεβαιότητα ότι τα άρθρα αυτά όπως δικτυώνονται στις διατάξεις τους εξυπηρετούν τη ναυτιλία μας, ψηφίζω το νομοσχέδιο. Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Παναγιώτης Σγουρίδης): Ο κ. Σπύρου έχει το λόγο.
ΣΠΥΡΙΔΩΝ ΣΠΥΡΟΥ: Κύριε Πρόεδρε, κύριοι συνάδελφοι, δεν θα διαφωνήσει κανείς με τον προλαλήσαντα στρατηγό για τα θέματα της ναυτιλίας. Διαφωνούμε όμως έντονα με το Υπουργείο. Όταν πριν λίγες μέρες σε σχετική επερώτηση για τα λιμάνια είπα ότι είχα κάποιες επιφυλάξεις, αν ήμουν υπερβολικός είπα στον κύριο Υπουργό ότι προέρχεται από το Υπουργείο Γεωργίας και τα έκανε θάλασσα με τους αγρότες γιατί δεν υπάρχει καμιά αμφιβολία ότι σε θάλασσα τρικυμισμένη έχει μετατραπεί αυτό το διάστημα ο Θεσσαλικός Kάμπος. Ότι είναι οι αγρότες το φτωχότερο κομμάτι του τόπου, βρίσκονται σε τέτοια ταλαιπωρία με τη μείωση του εισοδήματος και όλα τα γνωστά που γνωρίζετε με τα προβλήματα στις επιδοτήσεις. Πιστεύω ότι εδώ στη ναυτιλία και θάλασσα να τα κάνει είναι εξοικειωμένος ο Έλληνας με τη θάλασσα, χρειάζεται όμως προσπάθεια απ' όλους γιατί υπάρχει μια έντονη αντίδραση. Η φιλοδοξία μας ήταν διαφορετική…
ΠΡΟΕΔΡΕΥΩΝ (Παναγιώτης Σγουρίδης): Φανταστείτε να στερέψει η θάλασσα, τότε δεν θα έχουμε ναυτιλία άρα χρειάζεται θάλασσα. 
ΣΠΥΡΙΔΩΝ ΣΠΥΡΟΥ: Χρειάζεται πολύ, κύριε Πρόεδρε, ο Έλληνας είναι στενά δεμένος με τη θάλασσα, με τις δεκαέξι χιλιάδες χιλιόμετρα ακτές και τετρακόσιες χιλιάδες τετραγωνικά χιλιόμετρα θαλάσσιας επιφάνειας, με τις τρεις χιλιάδες νησιά, επομένως χρειάζεται προσπάθεια ώστε τη ναυτιλία να την ενισχύουμε και να μη την δυσκολεύουμε. Και το λέω αυτό, γιατί είχα και εγώ την αίσθηση ότι με το ξεκίνημα του νέου κανονισμού ο νέος Υπουργός θα έφερνε ένα νομοσχέδιο που θα είχε αρχή, μέση και τέλος. Αλλά εδώ όπως έγινε αντιληπτό ούτε αρχή ούτε μέση ούτε τέλος έχει. Είναι ένα νομοσχέδιο που θυμίζει πλίνθους και κέραμους ατάκτως ερριμμένους, με μια συρραφή διατάξεων που δεν λύνει θέματα. Εκτός αν ο σκοπός ήταν δοκιμαστικός για ένα μικρό νομοσχέδιο αλλά πιστεύω ότι όταν γίνεται μια νομοθετική προσπάθεια να συμβάλουμε όλοι με τον καλύτερο τρόπο ώστε να βγαίνουν σωστά νομοθετήματα, πρέπει να είναι εκεί ολοκληρωμένα και να έχουν μια φιλοσοφία και μια σκοπιμότητα. Εδώ δεν γίνεται αντιληπτό αυτό το θέμα. 
Κύριοι συνάδελφοι, η ναυτιλία αποτέλεσε μοχλό ανάπτυξης για τη χώρα μας από αρχαιοτάτων χρόνων αλλά και δύναμη και επιρροή. Αποτελούσε και αποτελεί πηγή εισοδήματος για χιλιάδες οικογένειες και συμμετέχει σε υψηλό ποσοστό στη διαμόρφωση του Ακαθάριστου Εθνικού Προϊόντος. Η ελληνική ναυτιλία, ιδιαίτερα η ποντοπόρος, λέγαμε παλαιότερα ότι είναι συναλλαγματοφόρος πηγή και δεν ζητάει όπως άλλη πηγή της οικονομίας, ο τουρισμός, η γεωργία ακόμη και η βιομηχανία που χρειάζονται επενδύσεις. Χρειάζεται το ίδιο το κράτος να επενδύει μέσα από πόρους ευρωπαϊκούς ή και εθνικούς για να μπορεί να λειτουργεί αυτός ο τομέας της οικονομίας.

Η ναυτιλία μας και ιδιαίτερα η ποντοπόρος πραγματικά μόνο προσφέρει και δεν ζητάει. Γι' αυτό θα πρέπει να την ενισχύουμε, να την προσέχουμε, να τη δυναμώνουμε, ξεφεύγοντας από αγκυλώσεις, νοοτροπίες και κόμπλεξ του παρελθόντος τα οποία οδηγούν στην αντίληψη ότι θα πρέπει να παρεμβαίνουμε αρνητικά πολλές φορές, ενώ αντίθετα θα πρέπει να της δίνουμε τη δυνατότητα να λειτουργεί, γιατί γνωρίζετε πάρα πολύ καλά ότι η ναυτιλία λειτούργησε με τους κανόνες της ελεύθερης αγοράς πολύ πριν μπει η λέξη "απελευθέρωση" στο οικονομικό μας και πολιτικό μας λεξιλόγιο. 
Μάλιστα η ανάγκη ύπαρξης του Υπουργείου Εμπορικής Ναυτιλίας στον Πειραιά και μάλιστα ενισχυμένο, όχι απλώς, κύριε Υπουργέ, μας βρίσκει σύμφωνους αλλά και υποστηρικτές. Επί πλέον θέλουμε το Υπουργείο Εμπορικής Ναυτιλίας να εκσυγχρονιστεί, να δώσει βάρος στην καλύτερη οργάνωση, στην εκπαίδευση, στη στελέχωση, έτσι ώστε το αντικείμενο που ελέγχει και πολιτικά επηρεάζει να ενισχυθεί.
'Εγινε κάποια κουβέντα για το αν το Υπουργείο πρέπει να μεταφερθεί στην Ακτή Βασιλειάδη ή στην περιοχή του ΣΕΦ. Εμείς δεν θα διαφωνήσουμε ιδιαίτερα. Πιστεύουμε όμως ότι ο σκοπός ποιος είναι; Η άποψη που επικρατεί είναι ότι θα πρέπει τα Υπουργεία να φύγουν από το κέντρο διότι δημιουργούν προβλήματα, συμφόρηση στην κυκλοφορία γιατί αποτελούν κέντρα προσέλευσης πολιτών λόγω υποχρεώσεων και αναγκών. Το να γίνει κάπως έξω από το κέντρο δεν υπάρχει και τόσο πρόβλημα διότι πάλι στον Πειραιά θα είναι, πλην όμως θα υπάρξει δυνατότητα αποσυμφόρησης του κυκλοφοριακού προβλήματος που είναι ένα τεράστιο πρόβλημα το οποίο δεν πρόκειται να λυθεί με όλους τους τρόπους και τις μεθόδους που χρησιμοποιούν οι εκάστοτε κυβερνήσεις. Από τη στιγμή που υπάρχει ηλεκτρικός σταθμός και οδική αρτηρία, έχει τη λογική που αναφέρθηκε προηγουμένως. Βέβαια η επιλογή έγκειται στην Κυβέρνηση αν θα υιοθετηθεί ή όχι αυτή η λύση. Θεωρώ όμως ότι αυτή η άποψη να υπάρχουν τα Υπουργεία εκτός του κέντρου είναι μία σωστή λογική. 
Η παρέμβαση, λοιπόν, του Υπουργείου πρέπει να έχει ως στόχο να βοηθάει τη ναυτιλία να είναι ανταγωνιστική, να λύνει και να επιλύει τα προβλήματα της ανεργίας των ναυτικών μας η οποία διογκώνεται τα τελευταία χρόνια και επιπλέον να δίνει κίνητρα στους νέους να στραφούν στο ναυτικό επάγγελμα ιδιαίτερα μέσω και της ναυτικής εκπαίδευσης η οποία πρέπει να ολοκληρωθεί γρήγορα προκειμένου να έχουμε έτοιμα στελέχη τα οποία θα επανδρώσουν τα πλοία. Το γεγονός ότι θα υπάρξει στροφή προς την ελληνική ναυτιλία και την ελληνική σημαία αυτό είναι θετικό. Δεν γνωρίζω βέβαια τα κίνητρα τα οποία θα οδηγήσουν προς αυτήν τη στροφή. Εμείς βέβαια θεωρούμε ότι κάθε προσπάθεια η οποία μπορεί να ενισχύσει την εμπορική ναυτιλία, όχι όσον αφορά τους μετόχους, αλλά όσον αφορά την ελληνική σημαία είναι ένα πολύ θετικό γεγονός. 
Στο διάστημα μετά τις εκλογές συζητήσαμε νομοσχέδια του Υπουργείου Εμπορικής Ναυτιλίας στα οποία ασκήσαμε κριτική. Θεωρήσαμε ότι δεν έχουν διατάξεις απόλυτα εφαρμόσιμες, πράγμα που επιβεβαιώνεται στην πράξη, δεν ήταν ολοκληρωμένα, όπως για τα ναυάγια, για την ακτοπλοϊα, για το Λιμενικό Σώμα κλπ. Ως εκ τούτου τονίζω πάλι ότι, όσον αφορά το παρόν νομοσχέδιο, έχουμε τις αντιρρήσεις μας για την προχειρότητα, την αποσπασματικότητα αλλά και για το γεγονός ότι δεν λύνει προβλήματα του ναυτικού τομέα παρά μόνο δημιουργεί. Πρόκειται για μία συρραφή διατάξεων που δεν έχουν ούτε αρχή ούτε τέλος και δεν εντάσσονται σε μια ολοκληρωμένη πολιτική. 
Με τα άρθρα 1 έως 6 τροποποιούνται οι διατάξεις του νόμου 959/79 "περί ναυτικών εταιρειών". Μάλιστα εκεί διαφαίνεται ότι έχετε και τον εισπρακτικό χαρακτήρα και μια εμπλοκή ότι δηλαδή υπάρχει η τιμωρία αν δεν ολοκληρωθεί. 'Όμως, δεν διευκρινίζετε και εδώ ποιος είναι ο σκοπός της παρέμβασης, η οποία δεν είναι απλώς προσαρμογή στο ευρώ ή στις διατάξεις της Ευρωπαϊκής 'Ενωσης, αλλά φαίνεται ότι παρεμβαίνετε και με άλλη σκοπιμότητα στην όλη διαδικασία. 
Επίσης, διατηρείτε διατάξεις που έχουν τον αυταρχικό και ξεπερασμένο ακόμα χαρακτήρα. Και σαφώς παραμένετε, κύριε Υπουργέ, στη διάταξη του άρθρου 7 "περί διατάραξης της τάξης", γεγονός που μπορεί να βάλει σε δικαστική περιπέτεια τους ναυτικούς. Και επιβεβαιώνει αυτό που πιστεύουμε ότι το "σοσιαλιστικό" και άλλοτε "δημοκρατικό" ΠΑΣΟΚ έγινε και αυταρχικό και αλαζονικό και καθεστωτικής αντίληψης όταν διατηρείτε τέτοιες διατάξεις, που, ενώ κάνετε παρέμβαση στο Αστικό Ναυτικό Δίκαιο, δεν βοηθάτε να εκσυγχρονιστεί και να λειτουργήσει με τα σύγχρονα δεδομένα, χωρίς να υπάρχει βέβαια ούτε η ασυδοσία ούτε εκείνα τα δικαιώματα τα οποία θέτουν σε ανασφάλεια και τη ζωή των επιβατών και τη λειτουργία του πλοίου και επί πλέον δεν μπορούν να λειτουργούν με διατάξεις του πολέμου ή με διατάξεις οι οποίες πιστεύω ότι διατηρούν έντονα τον αυταρχικό και ξεπερασμένο τους χαρακτήρα.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Συγγώμη, τις αλλάξαμε. Μήπως έχετε άλλο κείμενο;
ΣΠΥΡIΔΩΝ ΣΠΥΡΟΥ: Στο κείμενο που έχουμε αναφέρονται. Θεωρώ ότι είναι θετικό εφόσον αναφέρθηκαν αλλά και προηγουμένως τονίστηκαν από συναδέλφους. Σε ό,τι αφορά την επάνοδο των συνταξιούχων στην εργασία, θεωρώ ότι πολλές φορές υπάρχει έλλειψη προσωπικού σε επιλεγμένες θέσεις και κανείς δεν θα έχει αντίρρηση για κάποιο πρόσωπο που μάλιστα ξεφεύγουμε από τους πλοιάρχους των εμπορικών πλοίων και πηγαίνουμε σε συνταξιούχους και του ναυτικού και του Λιμενικού Σώματος που και εκεί θα πρέπει να συμπεριληφθούν. Θα πρέπει να ληφθούν υπόψη δύο τρία θέματα όπως είναι η λειτουργία του ΝΑΤ που είναι ένα ταμείο που έχει υποβληθεί σε μεγάλη ταλαιπωρία. Επομένως θα πρέπει πολύ συγκεκριμένα να υπάρχει μελέτη. Επίσης ο νόμος πρέπει να προβλέπει τις ειδικότερες προϋποθέσεις, τις διαδικασίες και τα δικαιολογητικά για την επανάληψη του ναυτικού επαγγέλματος και την αναστολή ή επαναχορήγηση της κύριας και επικουρικής σύνταξης για την απόκτηση νέων αποδεικτικών. 
Με το νόμο θα μπορούσαν αυτά να είχαν ρυθμιστεί. Το αφήνετε με υπουργική απόφαση. Ενώ προχωράμε μπροστά, τα δεδομένα είναι γνωστά. Τι απαιτείται για να επανέλθει ο συνταξιούχος στην ενεργό λειτουργία; Και βέβαια είναι άδικο εκείνο το σημείο που λέτε, ότι εφόσον πάρει το πιστοποιητικό, αναστέλλεται η σύνταξη πριν ακόμα βρει εργασία. Αυτό έχει λίγο το φωτογραφικό χαρακτήρα. Ίσως να αναφέρεται σε ένα, δύο και τρία άτομα αλλά είναι άδικο όταν για την άλλη κατηγορία που δεν χρειάζεται το πιστοποιητικό δεν του αναστέλλετε τη σύνταξη. Και αυτό χρειάζεται μια προσοχή.
Θέλω ακόμα να τονίσω ότι παρ' ότι δεν το έχετε εφαρμόσει ακόμη, στα ΔΣ των λιμενικών ταμείων ο τουρισμός γνωρίζετε ότι αποτελεί τη βαριά βιομηχανία της χώρας μας. Και οι εκπρόσωποι του συνδέσμου των ναυτικών πρακτόρων που γνωρίζουν καλύτερα από πολλούς άλλους τη λειτουργία των λιμένων λείπουν. Είναι άνθρωποι που γνωρίζουν τη λειτουργία των λιμένων, θα έπρεπε αυτόνομα να συμμετέχουν στο Δ.Σ. γιατί πιστεύω ότι συμβάλλουν πάρα πολύ στη λειτουργία των λιμενικών ταμείων και δεν μπορούν να αποκλείονται. Παρ' όλο ότι έγινε καθυστέρηση, να συμπεριληφθεί και αυτός ο κλάδος ο οποίος είναι σημαντικός.
Σε ό,τι αφορά την ανεξάρτητη αρχή ΡΑΘΕ πρέπει οι συμμετέχοντες να είναι πιστεύω πλήρους και αποκλειστικής απασχόλησης, γιατί έτσι προστατεύετε και την αντικειμενικότητα και αποφεύγετε τους επαγγελματικούς ανταγωνισμούς. Δεν είναι δυνατόν, σε μια τέτοια θέση που έχει τον ελεγκτικό χαρακτήρα, να μην είναι πλήρους και αποκλειστικής απασχόλησης.
Τελειώνω, κύριε Πρόεδρε, δηλώνοντας ότι καταψηφίζω το νομοσχέδιο για την προχειρότητά του, την αποσπασματικότητά του, τη γονατογραφία του και γενικά τη σκοπιμότητα την οποία υπηρετεί, που δεν μπορέσαμε μέσα από όλη τη συζήτηση, να καταλήξουμε ότι έχει μια αρχή, μέση και τέλος. 
(Χειροκροτήματα από την πτέρυγα της Νέας Δημοκρατίας )
ΠΡΟΕΔΡΕΥΩΝ (Κωνσταντίνος Βρεττός): Ο κ. Φασούλας έχει το λόγο.
ΠΑΝΑΓΙΩΤΗΣ ΦΑΣΟΥΛΑΣ: Κύριε Πρόεδρε, κύριε Υπουργέ, κύριοι συνάδελφοι, το νομοσχέδιο που συζητάμε σήμερα αφορά κατά κύριο λόγο την τροποποίηση κάποιων διατάξεων του ν. 959/79 περί ναυτικής εταιρείας, τις οποίες βέβαια εγώ θα υπερψηφίσω, γιατί πιστεύω ότι είναι αναγκαίες, προκειμένου αφ'ενός να προσαρμόσουμε το θεσμό και το Υπουργείο Εμπορικής Ναυτιλίας με τα νέα οικονομικά και νομισματικά δεδομένα και αφ' ετέρου να προσαρμόσουμε τη συγκεκριμένη ελληνική νομοθεσία με την ευρωπαϊκή, αναφορικά με την αρχή της ισότητας των πολιτών, των κρατών μελών της Ευρωπαϊκής Ένωσης.
Θέλω όμως να σταθώ και θα είμαι πολύ σύντομος άλλωστε, σε μια διάταξη που προτείνεται με το παρόν νομοσχέδιο και ειδικά στο προτεινόμενο άρθρο 8 το οποίο προβλέπει τη δυνατότητα των συνταξιούχων λόγω γήρατος, ναυτικών, να μπορούν να καλύπτουν ανάγκες στελέχωσης της εμπορικής ναυτιλίας.
Νομίζω ότι με τη συγκεκριμένη ρύθμιση μπορεί να κριθεί θεμιτή μόνο με την προϋπόθεση ότι θα υπάρξουν οι κατάλληλοι μηχανισμοί εξασφάλισης της προτεραιότητας πρόσβασης των εν ενεργεία ναυτικών, αξιωματικών και κατωτέρων πληρωμάτων στις εκάστοτε υπάρχουσες θέσεις εργασίας και απορρόφησής τους, έτσι ώστε να μη σημειωθεί κάποια στιγμή στο μέλλον πρόβλημα ανεργίας και στους εν ενεργία ναυτικούς. Αυτό όμως που πρέπει να προβληματίσει όλους μας, νομίζω ότι είναι οι όροι, η διαδικασία και οι προϋποθέσεις χορήγησης και ανανέωσης των αποδεικτικών ναυτικής ικανότητας των συνταξιούχων ναυτικών, που πρόκειται να καθοριστούν με υπουργική απόφαση, σύμφωνα με την παράγραφο 2 του προτεινόμενου άρθρου 8. Υπό ποιες προϋποθέσεις ένας συνταξιούχος λόγω γήρατος ναυτικός, μπορεί να αποκτήσει αποδεικτικά ναυτικής ικανότητας και αν πράγματι κάποια στιγμή του χορηγηθούν, σε ποιο βαθμό αυτά θα ανταποκρίνονται στις πραγματικές γνώσεις και ικανότητες και δεν θα αποτελούν απλά χαρτιά που τους δόθηκαν λόγω πρακτικής αναγκαιότητας, τυπικής πιστοποίησής τους, που απαιτεί βέβαια η διεθνής ναυτιλιακή νομοθεσία από το διεθνή ναυτιλιακό οργανισμό και την Ευρωπαϊκή Ένωση.
Είναι γνωστό ότι οι ναυτικοί συνταξιοδοτούνται με όριο ηλικίας τα πενήντα χρόνια τους ή τα πενήντα πέντε. Πώς θα μπορέσει, λοιπόν, ένας εξηντάρης ή εξηνταπεντάρης ναυτικός τις ναυτικές ικανότητες του οποίου κανείς δεν αμφισβητεί -γιατί η ναυτοσύνη δεν χάνεται και ελπίζω να μη χαθεί από κανέναν μας εδώ μέσα- να ανταποκριθεί στις σύγχρονες απαιτήσεις που προέκυψαν από τις τεχνολογικές εξελίξεις, την πολύ γρήγορα αυξανόμενη εισαγωγή εφαρμογών πληροφορικής στο πλοίο που έλαβε χώρα τα τελευταία χρόνια, ενώ αυτός απουσίαζε από το μάχιμο ναυτικό επάγγελμα. 
Είναι γνωστό ότι τα τελευταία χρόνια έχει δημιουργηθεί παγκόσμια βιομηχανία παραγωγής διπλωμάτων και βεβαιώσεων ναυτικής ικανότητας τα οποία είναι κοινό μυστικό ότι δεν πιστοποιούν στην πραγματικότητα τις απαραίτητες για τη ναυτική ασφάλεια γνώσεις του κατέχοντος. Για να αποφύγουμε το σκόπελο αυτό και να κρατήσουμε ως κράτος σημαία την αξιοπιστία, που νομίζω ότι αυτή είναι η βούληση του Υπουργείου Εμπορικής Ναυτιλίας, κρίνεται σκόπιμο το Υπουργείο μέσω των Κέντρων Επιμόρφωσης Στελεχών Εμπορικού Ναυτικού και άλλων συναφών σχολών που διαθέτει, να δώσει βάρος στην ουσιαστική και πραγματική εκπαίδευση των συνταξιούχων ναυτικών και να μην περιοριστεί σε μια απλή παραγωγή πιστοποιητικών διπλωμάτων, προκειμένου να είμαστε ως κράτος τυπικά και μόνο εντάξει έναντι του Διεθνούς Ναυτιλιακού Οργανισμού. Μ' αυτόν τον τρόπο και μόνο δεν θα μετατρέψουμε ένα κομμάτι των ναυτικών μας -και επαναλαμβάνω, για ένα κομμάτι μιλάμε άλλωστε- σε ναυτικούς ευκαιρίας, όπως άλλωστε υπάρχουν και σημαίες ευκαιρίας.
Και για να ολοκληρώσω την παρέμβασή μου για το άρθρο 8, θέλω να προσθέσω και κάτι ακόμα. Η συγκεκριμένη ρύθμιση προφανώς έχει ως αιτιολογική βάση τη διαπίστωση από μέρους της πολιτείας μείωσης προσέλευσης νέων στο ναυτικό επάγγελμα, γιατί διαφορετικά δεν θα υπήρχε λόγος να θεσμοθετηθεί. 
Γιατί παρατηρείται αυτό το φαινόμενο στη χώρα μας που πέρα από τα άλλα έχει μια αξιοσημείωτη ναυτική παράδοση; Θεωρώ ότι η ελληνική πολιτεία σε κάθε περίπτωση πρέπει να προσανατολιστεί στην ανεύρεση των αιτίων της μη προσέλευσης των νέων στο ναυτικό επάγγελμα, έτσι ώστε να προχωρήσει στη θέσπιση κατάλληλων κίνητρων προσέλκυσής τους σ' αυτό. Μόνο μ' αυτόν τον τρόπο δεν θα αναγκαζόμαστε να προχωράμε σε θεσμοθέτηση διατάξεων ανάλογων με την προτεινόμενη στο άρθρο 8.
Και επειδή θα ήθελα να είμαι πολύ σύντομος, θέλω να μιλήσω λίγο για τον Πειραιά, μια και έχουμε βρεθεί μερικοί Πειραιώτες Βουλευτές εδώ μέσα, και πραγματικά διαπίστωσα ότι υπάρχει μια όμορφη ανησυχία για τον Πειραιά από όλους τους προλαλήσαντες. Θεωρώ ότι το λιμάνι του Πειραιά έχει αποσυμφορηθεί αρκετά. Θεωρώ επίσης ότι ο Πειραιάς υπάρχει, γιατί υπάρχει το λιμάνι και το λιμάνι, γιατί υπάρχει ο Πειραιάς. Και το να μιλάμε αφοριστικά και έτσι στον αέρα, όπως ακούστηκε από κάποιους συναδέλφους ότι πρέπει να μεταφερθούν τα δελφίνια του Υπουργείου Εμπορικής Ναυτιλίας στο Στάδιο Ειρήνης και Φιλίας, θεωρώ ότι δεν λαμβάνει υπόψη το μέσο Πειραιώτη, τον εμπορικό κόσμο του Πειραιά που πραγματικά περιμένει από την κίνηση του λιμανιού, για να λειτουργήσει αυτή η πόλη. Αυτό γινόταν επί χιλιάδες χρόνια και νομίζω ότι δεν πρόκειται να πάψει ποτέ να γίνεται.
Και βέβαια πιστεύουν στην αποσυμφόρηση του λιμανιού του Πειραιά. Κανείς δεν αντέδρασε στη δημιουργία νέων λιμανιών, όπως του Λαυρίου, και την τοποθέτηση γραμμών σ' αυτά τα λιμάνια, αλλά ας μην αποδυναμώσουμε εντελώς τον Πειραιά κάνοντας προτάσεις για τη μεταφορά των δελφινιών έξω από το κέντρο του Πειραιά.
Θέλω να πιστεύω -και νομίζω ότι όλοι οι Βουλευτές του Πειραιά τι πιστεύουν αυτό- ότι ο Πειραιάς δεν είναι μόνο η πρωτεύουσα των νήσων του Αργοσαρωνικού, αλλά είναι η μητροπολιτική πρωτεύουσα όλης της νησιωτικής Ελλάδας. Στον Πειραιά αναφέρονται όλοι οι νησιώτες ως κέντρο και ως τόπο προορισμού, ως τόπο εμπορικής συναλλαγής, αν θέλετε, και ως τόπο διευθέτησης ζητημάτων με τη Δημόσια Διοίκηση.
Θεωρώ ότι είναι σε σωστή κατεύθυνση η μεταφορά του Υπουργείου Εμπορικής Ναυτιλίας και βέβαια μέσα στα πλαίσια του Πειραιά. Πιστεύω πραγματικά ότι ενδιαφέρεται ο κύριος Υπουργός -και θέλω να σας δώσω και συγχαρητήρια για την αγάπη σας για τον Πειραιά, κύριε Υπουργέ- γιατί δεν προέρχεται βεβαίως από την περιφέρειά μας, αλλά δείχνει έμπρακτα καθημερινά πόσο τον ενδιαφέρει ο Πειραιάς. 
Θεωρώ ότι η οδός Ανδρέα Παπανδρέου θα αποσυμφορήσει τον Πειραιά. Το ένα κομμάτι της έχει ήδη αποσυμφορήσει κατά πολύ την είσοδο του Πειραιά. Θα πρέπει η νομαρχία και οι δημοτικές αρχές, αλλά και όχι μόνο αυτοί, να αναθεωρήσουν τις αρχικές τους απόψεις περί μη ολοκλήρωσης του έργου, γιατί για κάποιο λόγο ζημειώνεται ο Πειραιάς. 
Θεωρώ ότι οι υποδομές είναι αυτές που θα κάνουν τον Πειραιά ένα πραγματικά λειτουργικό λιμάνι, έναν τόπο προορισμού, έναν τόπο εμπορικής συναλλαγής, αν θέλετε, για όλη την περιφέρεια του Πειραιά που δεν αποτελείται μόνο από το Δήμο Πειραιά, αλλά από όλες τις περιφερειακές συνοικίες και δήμους. Και νομίζω ότι αυτό θα πρέπει να ζητούμε ως Βουλευτές Πειραιά, τις υποδομές, ώστε να λειτουργήσει καλύτερα αυτή η πρωτεύουσα της νησιωτικής Ελλάδας.
Μένω και εγώ με την απορία σχετικά με το κατά πόσο είναι εφικτές και γρήγορες οι απαλλοτριώσεις της περιοχής των λιπασμάτων από την Εθνική Τράπεζα. Για μας θα ήταν ευχής έργο εκεί πραγματικά να δημιουργηθεί κάτι το διαφορετικό, κάτι το όμορφο, αυτό το μέτωπο που περιγράψατε πριν. Θέλουμε και πιστεύουμε, λόγω αυτής της αγάπης που προείπα ότι έχετε, να έχουμε τα ωραία αποτελέσματα πριν από τους Ολυμπιακούς Αγώνες του 2004. Εμείς οι Πειραιώτες δεν θέλουμε ο Πειραιάς να είναι το χαλί που θα πατήσουν κάποιοι άνθρωποι για να μπουν στην Αθήνα, αλλά να παίξει ουσιαστικό ρόλο στη διοργάνωση των Ολυμπιακών Αγώνων.
Σας ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Παναγιώτης Σγουρίδης): Ο κ. Τζέκης έχει δύο λεπτά για να δευτερολογήσει από το χρόνο ο οποίος του διατέθηκε.
ΑΓΓΕΛΟΣ ΤΖΕΚΗΣ: Κύριε Πρόεδρε, αν και δεν παρακολούθησα την τοποθέτηση του κυρίου Υπουργού γιατί ήμουν σε επιτροπή -πληροφορήθηκα βέβαια την τοποθέτησή του- θέλω να σταθώ στο εξής: Αφορά το άρθρο 8 και θεωρούμε ότι είναι σημαντικό. Πιστεύουμε ότι η τοποθέτηση δεν έπεισε για την αναγκαιότητα να ξαναμπούν στη δουλειά οι συνταξιούχοι ναυτεργάτες. Δεν είναι το ζήτημα της ανεργίας. Πιστεύουμε ότι υπάρχει ένα πρόβλημα έλλειψης στους πλοιάρχους και στους πρώτους μηχανικούς. Γνωρίζουμε, όμως, παράλληλα ότι υπάρχει μεγάλη ανεργία στους ναυτεργάτες. Και αυταπόδεικτο στοιχείο είναι ότι το Δεκέμβριο μήνα πέρασαν τρεισήμισυ χιλιάδες για να πάρουν το ειδικό επίδομα. 
Εμείς πιστεύουμε ότι η επιστροφή των συνταξιούχων στη δουλειά γίνεται για συγκεκριμένους λόγους. Είναι η άγρια εκμετάλλευση που γίνεται στους συνταξιούχους ναυτεργάτες από τους εφοπλιστές. Το απαιτούν, δηλαδή, οι εφοπλιστές να επανέλθουν οι συνταξιούχοι στη δουλειά.
Θα πρέπει να δούμε γενικότερα το ζήτημα της ναυτικής εκπαίδευσης. Σας το είχαμε θέσει και στην επιτροπή, αλλά δεν ακούσαμε κάτι επάνω σε αυτό. Είναι η υποβάθμιση της ναυτικής εκπαίδευσης, είναι η μη σύνδεση γενικότερα με το ζήτημα της παιδείας και αν θέλετε είναι και το ότι το επάγγελμα του ναυτικού δεν είναι πλέον ελκυστικό. Και δεν μπορεί να είναι ελκυστικό λόγω συνθηκών δουλειάς στα καράβια, λόγω αμοιβής, λόγω προοπτικής. Αυτά όλα συνδέονται μεταξύ τους. Και εμείς πιστεύουμε ότι μέσα από μια άλλη πολιτική πραγματικά το ναυτικό επάγγελμα μπορεί να καταξιωθεί στη συνείδηση του ελληνικού λαού για να γίνει αρκετά ικανοποιητικό από αυτές τις απόψεις που ανέφερα.
Το δεύτερο ζήτημα, κύριε Πρόεδρε, αφορά το άρθρο 7. Δεν ακούσαμε καμία δέσμευση από τον κύριο Υπουργό για το τι θα γίνει με την εφαρμογή του 1264/1992 και την κατάργηση επιτέλους του 330. Είναι δύο βασικά ζητήματα. Ο εκδημοκρατισμός στο συνδικαλιστικό κίνημα των ναυτεργατών. Και από εκείνο βέβαια θα βγει και ο χαρακτηρισμός κατά πόσο κάνουμε εκσυγχρονιστικά βήματα προς τα εμπρός και όχι προς τα πίσω. Γιατί οι ναυτεργάτες πραγματικά ζουν και στον εργασιακό μεσαίωνα μέσα στα καράβια, αλλά και από άποψη δημοκρατικών ελευθεριών, δικαιωμάτων είναι πολύ πίσω από τους υπόλοιπους. 
Πιστεύουμε, δηλαδή, ότι σε αυτά τα δύο τα ζητήματα πρέπει η Κυβέρνηση να δεσμευτεί για μια άλλη πολιτική.
ΠΡΟΕΔΡΕΥΩΝ (Παναγιώτης Σγουρίδης): Ο κ. Νεράντζης έχει το λόγο για τρία λεπτά, από το χρόνο που έμεινε από την πρωτολογία του, για να δευτερολογήσει.
ΑΝΑΣΤΑΣΙΟΣ ΝΕΡΑΝΤΖΗΣ: Ευχαριστώ πολύ, κύριε Πρόεδρε.
Θα ήθελα να κάνω μια αναφορά για το θέμα των συνταξιούχων. Ας προσεγγίσουμε τις κοινές παραδοχές. Οι συνταξιούχοι του Εμπορικού Ναυτικού πένονται. Στην ουσία σέρνονται, διότι παίρνουν ψίχουλα. Αυτό είναι γνωστό σε όλους. Και υπάρχει και μια άλλη σχεδόν παγκόσμια πρωτοτυπία. Οι εισφορές τους αν δεν είναι μεγαλύτερες -που συνήθως είναι- από τις συντάξεις τους, είναι πάντως σε σημαντικό ύψος. Άρα, λοιπόν, υπάρχει ανάγκη να βοηθηθούν οι συνταξιούχοι του Εμπορικού Ναυτικού.
Ερώτημα πρώτο: Πώς θα βοηθηθούν; Η απάντηση είναι απλή. Πρώτα-πρώτα επιτέλους να γίνει η αναπροσαρμογή των συντάξεών τους στο ύψος του 80% των αποδοχών των εν ενεργεία συναδέλφων τους. Δεύτερον, να επέλθουν φοροαπαλλαγές, όσο πιο σημαντικές γίνεται. Και τα δύο θέματα αυτά, από το 1993, εγώ και ο συνάδελφός μου που λείπει τώρα, ο κ. Βαρίνος, με αλλεπάλληλα διαβήματά μας, κοινοβουλευτικά και μη, τα ζητούμε από το Υπουργείο Ναυτιλίας.
Ξέρετε ποια ήταν η απάντηση; Το 1996, ενώ Υφυπουργός Οικονομικών ήταν ο κ. Δρυς, διπλασιάστηκαν οι συντελεστές της φορολογίας των ναυτικών θαρρείς ότι αυτοί ήταν η πληγή του φορολογικού συστήματος, από εκεί έμπαζε το σκάφος νερά. 
Η ρύθμιση που φέρνει ο κύριος Υπουργός για τη δυνατότητα να εργαστούν δεν είναι η επιθυμητή λύση. Είναι σαν να υπάρχει καρκίνος σε έναν οργανισμό και να του δίνουμε ασπιρίνη. Δεν είναι τυχαίο ότι ούτε η ΠΝΟ ούτε και το Σωματείο των Συνταξιούχων Πλοιάρχων συμφωνούν με τη διάταξη αυτή. Διαφωνούν. Εμείς λέμε "ναι" στη δυνατότητα αυτή που έχουν οι συνταξιούχοι, υπό την προϋπόθεση ότι δεν υπάρχει ανεργία των εν ενεργεία ναυτικών, διότι έτσι την επιδεινώνουμε. Και εν πάση περιπτώσει εκείνο που δεν καταλαβαίνω, κύριε Υπουργέ, είναι γιατί να φέρετε μια τόσο γενική διάταξη…
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Μισό λεπτό, κύριε Πρόεδρε. Ούτε μισό λεπτό.
…όταν υπάρχει ο ν. 792/1978, ο οποίος έχει κωδικοποιηθεί με το προεδρικό διάταγμα 913/1978 στο άρθρο 34, το οποίο αναγράφεται: "Παρέχεται δυνατότητα στον Υπουργό Εμπορικής Ναυτιλίας με απόφασή του να επιτρέπει την επανάληψη του ναυτικού επαγγέλματος σε ορισμένες κατηγορίες ναυτικών υπό την προϋπόθεση ότι δεν προσφέρονται εν ενεργεία ναυτικοί δίχως να περικόπτεται η σύνταξή τους". Υπάρχει διάταξη. Γιατί, λοιπόν, τη γενικεύετε και μάλιστα κατά τρόπο αδόκιμο; 
Και κάτι τελευταίο: Θεωρείτε ότι από τότε που δίνετε στους ναυτικούς τα συγκεκριμένα πιστοποιητικά διαρκούς ικανότητας σταματάει η σύνταξή τους ένα μήνα μετά. Και αν αυτός αργήσει να βρει δουλειά, τι θα γίνει, κύριε Υπουργέ; Του δίνετε σήμερα το πιστοποιητικό -του κόβεται η σύνταξη ένα μήνα μετά το πιστοποιητικό- και αυτός βρίσκει δουλειά μετά από έξι μήνες. Τι θα γίνεται; Θα πρέπει, λοιπόν, να του περικόπτετε τη σύνταξη, να προσφεύγει αυτός στο δικαστήριο και να ζητάει από το ΝΑΤ να του επιστραφεί η σύνταξη διότι αυτός δεν απασχολήθηκε.
Αυτές οι λύσεις που εσείς σκεφθήκατε ότι μπορεί να βοηθούν τους ναυτικούς και τους συνταξιούχους, τελικά αποβαίνουν σε βάρος τους. Σας παρακαλώ πολύ, αυτή η διάταξη δεν πρέπει να περάσει έτσι. Έχετε το προηγούμενο νομοθετικό καθεστώς, το οποίο σας ανέφερα, και σας παρέχει τις ίδιες, θα έλεγα δε και πιο λελογισμένες δυνατότητες να εξυπηρετήσετε τους συνταξιούχους. Όλοι το θέλουμε αυτό. Αλλά έτσι αδικούνται αυτοί εν ονόματι της εξυπηρετήσεως.
Δεν έχω τίποτε άλλο. Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε πέντε λεπτά παρεμβάσεως για να κλείσετε τη συζήτηση του νομοσχεδίου.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Αγαπητοί συνάδελφοι, θα επικεντρώσω την απάντησή μου σε τέσσερα σημεία.
Πρώτα απ΄ όλα, αντιλαμβάνομαι ότι η Νέα Δημοκρατία, μη έχοντας αντιπολιτευτικό λόγο για να πει κάτι ουσιαστικό για τα άρθρα, περιορίστηκε στο να χαρακτηρίσει το νομοσχέδιο ως διαρθρωτικά μικρό και εν πάση περιπτώσει χωρίς ειδική διάρθρωση, ξεχνώντας ότι το 80% των νομοσχεδίων που έχουν περάσει τα τελευταία πενήντα χρόνια και από τις ίδιες τις κυβερνήσεις της Νέας Δημοκρατίας έχουν αυτήν τη διάρθρωση. Και θέλω να το πω αυτό γιατί μου φαίνεται ανάποδο: Όταν ερχόμουνα εδώ με μεγάλα νομοσχέδια ως Υπουργός Γεωργίας, μου κάνατε παρατήρηση γιατί έφερνα μεγάλα νομοσχέδια. Τώρα που έρχεται ένα ευέλικτο νομοσχέδιο, κάνετε παρατήρηση γιατί ερχόμαστε με ένα μικρό, λέει, νομοσχέδιο.
Παρ' όλα αυτά, το νομοσχέδιο έχει και δομή και λύνει πολύ σημαντικά θέματα, όπως κάνουν τα περισσότερα νομοσχέδια. Και αν αναφέρθηκα στο θέμα των τριών μηνών της θητείας μου σ΄ αυτό το Υπουργείο, αναφέρθηκα φυσικά σε σχέση όχι με το νομοθετικό έργο των Κυβερνήσεων του ΠΑΣΟΚ, αλλά σε σχέση με το συγκεκριμένο άρθρο, στο οποίο αναφερθήκατε, δηλαδή, στο θέμα του Κώδικα Δημοσίου Ναυτικού Δικαίου. Και αντιλαμβάνομαι ότι δεν γνωρίζετε ότι η αναθεώρηση του Κώδικα Δημοσίου Ναυτικού Δικαίου διήρκεσε την προηγούμενη φορά είκοσι τέσσερα χρόνια: από το 1949 ως το 1973. 
Το δεύτερο θέμα είναι η απασχόληση των συνταξιούχων ναυτικών. Το προηγούμενο άρθρο λέει ότι μπορούν να δουλέψουν αλλά με σύνταξη. Αυτό όμως δεν το θέλει η ΠΝΟ. Η ΠΝΟ και οι εφοπλιστές συμφωνούν στο να δουλέψει ξανά ο ναυτικός. Κάνετε ένα λάθος. Και οι δύο έχουν κοινή θέση. Η μια θέση όμως έλεγε με σύνταξη και η άλλη χωρίς σύνταξη. Εμείς πιστεύω ότι κάναμε πολύ σωστά και σοφά: επιλέξαμε τη διάταξη που ισχύει στο ΙΚΑ και ισχύει για όλους τους εργαζόμενους. Επομένως, μπορούν να δουλέψουν υπό αυτούς τους όρους. Είναι μια ευέλικτη διάταξη που στην ουσία δίνει τη σύνταξη. Και στο άλλο σημείο, το οποίο αναφέρατε, έχει ένα διαζευκτικό "ή". Ίσως να μην το έχετε προσέξει. Δεν λέει ότι από τότε θα πάρουν το αποδεικτικό. 
Πιστεύω, λοιπόν, ότι εδώ κάνουμε πραγματικά μία τομή που τη θέλει ο χώρος με μία πολύ καλή λύση, μία λύση ισορροπίας που ισχύει στο ΙΚΑ για όλους τους εργαζόμενους. Και φυσικά το ΝΑΤ είναι στο κέντρο του ενδιαφέροντός μας και φυσικά για το ΝΑΤ πολύ σύντομα θα έχουμε πλήρεις τομές σε όλο το σύστημα γιατί αποτελεί τον τελευταίο μεν, αλλά εξίσου ισχυρό κρίκο, όπως ανέφερα προηγουμένως στην πρωτολογία μου, μιας αλυσίδας, αν θέλουμε να έχουμε ισχυρή ναυτιλία.
Όσον αφορά στο τρίτο θέμα, συμφωνώ απόλυτα με αυτά που είπε ο κ. Σπυριούνης. Ο ν. 2190 είναι "ευαγγέλιο" και δικαίως περάσαμε το πνεύμα του στο Σύνταγμά μας. 'Όμως μέσα στο ν. 2527/97 θέλουμε να λειτουργήσουν οι προσλήψεις της ΡΑΘΕ. Από το 1995 μέχρι σήμερα δεν έχω φέρει ποτέ διάταξη σε κανένα νομοσχέδιο που να παραβιάζει το ν. 2190. Εδώ, όμως, το πλαίσιο του ν. 2527/97 το φέρνουμε, γιατί μιλάμε για είκοσι - εικοσιπέντε επιστήμονες με ειδικά προσόντα που δεν τα βρίσκεις καμία φορά στην αγορά. Θέλουμε να γίνει μ' αυτήν τη διαδικασία, γιατί θέλουμε να κλείσουμε το θέμα της ΡΑΘΕ γρήγορα.
'Οσον αφορά στο τέταρτο θέμα, όχι μόνο το Υπουργείο Εμπορικής Ναυτιλίας θα είναι στον Πειραιά, αλλά πρέπει να σας πω ότι η ΚΕΔΚΕ και οι αρμόδιοι φορείς έχουν τοποθετήσει έδρα και δεύτερου Υπουργείου στον Πειραιά. Ναι μεν απορρίφθηκε η πρόταση που υπήρχε και για άλλα δύο Υπουργεία στον Πειραιά -φυσικά το ΥΕΝ θα χάσει το μονοπώλιό του- αλλά εν πάση περιπτώσει θα υπάρχει και δεύτερο Υπουργείο στον Πειραιά σε χώρο τον οποίο προαναφέρατε.
Πέμπτο είναι το θέμα της ΕΜΣΑ, το οποίο απάντησα τη Δευτέρα και δεν χρειάζεται να επανέλθω. Νομίζω ότι κάναμε αυτόν το διάλογο. Είναι Ευρωπαϊκός Οργανισμός για την Ασφάλεια της Ναυσιπλοϊας και το προσπαθούμε. Δεν θα ξαναμιλήσω για τον Πειραιά, γιατί αυτό θα αποτελέσει ειδικό θέμα τις επόμενες εβδομάδες.
Τέλος -έφυγε και ο κ. Σπύρου- το Υπουργείο Γεωργίας και το Υπουργείο Εμπορικής Ναυτιλίας έχουν ένα κοινό: την αλιεία. 
ΑΝΑΣΤΑΣΙΟΣ ΝΕΡΑΝΤΖΗΣ: Τα χωρίζει μία θάλασσα.
ΠΡΟΕΔΡΕΥΩΝ (Παναγιώτης Σγουρίδης): Και εσείς έχετε αποδειχθεί αλιέας ψήφων.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Εγώ ξέρω ότι αλίευσα 11 τρισεκατομμύρια δραχμές για τη γεωργία και καυχώμαι γι' αυτό, όταν το ολυμπιακό πακέτο είναι ένα τρισεκατομμύριο. 'Εντεκα Ολυμπιακούς Αγώνες σε πόρους και λεφτά φέραμε για τη γεωργία και αυτό δεν πρέπει να το ξεχνάει κανείς.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Εμπορικής Ναυτιλίας: "Τροποποίηση των διατάξεων του ν. 959/1979 "Περί της Ναυτικής Εταιρείας" (ΦΕΚ 192 Α') και ρύθμιση άλλων θεμάτων αρμοδιότητας του Υπουργείου Εμπορικής Ναυτιλίας", σύμφωνα με τα άρθρα 72 παρ. 4 του Συντάγματος 108 παρ. 7 του ΚτΒ.
Ερωτάται το Σώμα: Γίνεται δεκτό το νομοσχέδιο; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΕΤΡΟΣ ΜΑΝΤΟΥΒΑΛΟΣ: Κατά πλειοψηφία. 
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς, το νομοσχέδιο του Υπουργείου Εμπορικής Ναυτιλίας: "Τροποποίηση των διατάξεων του ν. 959/1979 "Περί της Ναυτικής Εταιρείας" (ΦΕΚ 192 Α') και ρύθμιση άλλων θεμάτων αρμοδιότητας του Υπουργείου Εμπορικής Ναυτιλίας" έγινε δεκτό κατά πλειοψηφία, σε μόνη συζήτηση, κατ' αρχήν, κατ' άρθρον και στο σύνολο και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής)
ΠΡΟΕΔΡΕΥΩΝ (Παναγιώτης Σγουρίδης): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση του παραπάνω νομοσχεδίου.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Παρεσχέθη η ζητηθείσα εξουσιοδότηση.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 15.13', λύεται η συνεδρίαση για αύριο ημέρα Πέμπτη 31 Ιανουαρίου 2002 και ώρα 10.00', με αντικείμενο εργασιών του Σώματος: Συζήτηση και λήψη απόφασης, σύμφωνα με τις διατάξεις του άρθρου 144 του Κανονισμού της Βουλής, επί της προτάσεως του Προέδρου της Κοινοβουλευτικής Ομάδας της Νέας Δημοκρατίας κ. Κώστα Καραμανλή και των Βουλευτών του Κόμματός του, για σύσταση Εξεταστικής Επιτροπής, με αντικείμενο τη διερεύνηση "της νομιμότητας των διαδικασιών χορήγησης της ελληνικής ιθαγένειας από το 1990 ως τις 9.4.2000.", σύμφωνα με την ειδική ημερήσια διάταξη.


Ο ΠΡΟΕΔΡΟΣ ΟΙ ΓΡΑΜΜΑΤΕΙΣ