      Πέμπτη 20 Μαρτίου 2003
      ΣΥΝΕΔΡΙΑΣΗ ΠΘ΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας του Βουλευτή κ. Ν. Λέγκα, σελ.
      3. Ανακοινώνεται ότι τη συνεδρίαση παρακολουθούν μαθητές από: το 1ο Ενιαίο Λύκειο Αμαλιάδας, το ενιαίο Λύκειο Μολάων Ν. Λακωνίας, το 1ο Γυμνάσιο Μεσσήνης Ν. Μεσσηνίας, το 13ο Γυμνάσιο Πατρών Ν. Αχαΐας, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση επικαίρων ερωτήσεων:
      α) Προς τον Υπουργό Μεταφορών και Επικοινωνιών: i) σχετικά με την επέκταση των αστικών συγκοινωνιών στο Νομό Θεσσαλονίκης κλπ., σελ.
      ii) σχετικά με την αναβάθμιση του αεροδρομίου της Ανδραβίδας 
      β) Προς τον Υπουργό Εργασίας και Κοινωνικών Ασφαλίσεων: i) σχετικά με τη βελτίωση του νέου συστήματος ασφάλισης των επαγγελματιών, βιοτεχνών και εμπόρων που ασκούν δραστηριότητα σε οικισμούς κάτω των δύο χιλιάδων κατοίκων, σελ.
      ii) σχετικά με τις αυξήσεις των συντάξεων, την καταβολή εκτάκτου επιδόματος θέρμανσης κλπ, σελ.
      γ) Προς τον Υπουργό Υγείας και Πρόνοιας, σχετικά με τη δημιουργία νέων χρεών στα νοσοκομεία κλπ., σελ.
      δ) Προς τον Υπουργό Δημόσιας Τάξης, σχετικά με δημοσιεύματα του Τύπου αναφερόμενα στη συμμετοχή συμβούλου του Υπουργείου στην υπεράσπιση μέλους της 17 Νοέμβρη, σελ.
      ε) Προς τον Πρωθυπουργό δια του Υπουργού Εθνικής Άμυνας, σχετικά με τον επικείμενο πόλεμο κατά του ΙΡΑΚ, τις διευκολύνσεις που παρέχει η χώρα μας κλπ., σελ.
      στ) Προς τον Υπουργό Εθνική Οικονομίας και Οικονομικών, σχετικά με το σχηματισμό διαχείρισης του Γ΄ Κοινοτικού  Πλαισίου Στήριξης για τις μικρομεσαίες επιχειρήσεις, σελ.
      ζ) Προς τον Υπουργό Γεωργίας, σχετικά με την καταβολή της επιδότησης για τη βιομηχανική τομάτα στους παραγωγούς του Νομού Ηλείας, σελ.
      η) Προς τον Υπουργό Πολιτισμού, σχετικά με τα έργα οδοποιίας που εκτελούνται στην αρχαία οδό Παναθηναίων, σελ.
      θ) Προς τον Υπουργό Ανάπτυξης, σχετικά με τη στέγαση των υπηρεσιών του τουρισμού σε κτίριο που θα πληροί τους κανόνες υγιεινής και ασφάλειας, σελ.
      ι) Προς τον Υπουργό Εθνικής Παιδείας και Θρησκευμάτων, σχετικά με την υλοποίηση του προγράμματος σχολικής στέγης στη Θεσσαλονίκη, σελ.
      4) Συζήτηση επερώτησης Βουλευτών της Νέας Δημοκρατίας προς τον     Υπουργό Ανάπτυξης, σχετικά με τους διατροφικούς κινδύνους, την ποιότητα των τροφίμων, τους αποτελεσματικούς ελέγχους και τη δυσλειτουργία του Εθνικού Φορέα Τροφίμων (ΕΦΕΤ), σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      Κατάθεση εκθέσεων Διαρκών Επιτροπών:
      1. Η Διαρκής Επιτροπή Παραγωγής και Εμπορίου καταθέτει την έκθεση της στο σχέδιο νόμου του Υπουργείου Ανάπτυξης: «Ρυθμίσεις για τα καζίνα Πάρνηθας και Κέρκυρας και άλλες διατάξεις», σελ.
      2. Η Διαρκής Επιτροπή Οικονομικών Υποθέσεων καταθέτει την έκθεση της στο σχέδιο νόμου του Υπουργείου Οικονομίας και Οικονομικών: «Κύρωση του Πρωτοκόλλου για την τροποποίηση της Σύμβασης της 23ης Ιουλίου 1990, για την εξάλειψη της διπλής φορολογίας σε περίπτωση διορθώσεως των κερδών συνδεδεμένων επιχειρήσεων», σελ.
      
      ΟΜΙΛΗΤΕΣ
      Α. Επί των επικαίρων ερωτήσεων:
      ΑΔΡΑΚΤΑΣ Π., σελ.
      ΑΛΕΥΡΑΣ Α., σελ.
      ΑΝΔΡΕΟΥΛΑΚΟΣ Α., σελ.
      ΓΕΩΡΓΑΚΟΠΟΥΛΟΣ Δ., σελ.
      ΓΚΕΣΟΥΛΗΣ Ν., σελ.
      ΖΑΦΕΙΡΟΠΟΥΛΟΣ Γ., σελ.
      ΚΑΚΛΑΜΑΝΗΣ Ν., σελ.
      ΚΙΡΚΟΣ Γ., σελ.
      ΚΟΥΒΕΛΗΣ Φ., σελ.
      ΛΕΒΟΓΙΑΝΝΗΣ Ν., σελ.
      ΜΑΝΟΣ Σ., σελ.
      ΝΑΣΙΩΚΑΣ Ε., σελ.
      ΞΗΡΟΤΥΡΗ Α., σελ.
      ΠΑΠΑΝΤΩΝΙΟΥ Γ., σελ.
      ΠΑΧΤΑΣ Χ., σελ.
      ΣΚΥΛΛΑΚΟΣ Α., σελ.
      ΣΠΥΡΟΠΟΥΛΟΣ Ρ., σελ.
      ΣΤΡΑΤΑΚΗΣ Ε., σελ.
      ΣΤΡΙΦΤΑΡΗΣ Σ., σελ.
      ΧΑΤΖΗΜΙΧΑΛΗΣ Φ. ,σελ.
      ΧΡΥΣΟΧΟΪΔΗΣ Μ. σελ.
      Β. Επί της επερωτήσεως:
      ΑΓΓΕΛΗΣ Α., σελ.
      ΘΕΟΔΩΡΟΥ Χ., σελ.
      ΚΑΛΑΦΑΤΗΣ Σ., σελ.
      ΚΩΝΣΤΑΝΤΙΝΟΥ Φ., σελ.
      ΜΠΑΣΙΑΚΟΣ Ε., σελ.
      ΜΠΕΖΑΣ Α., σελ.
      ΝΑΚΟΣ Α., σελ.
      ΣΑΛΑΓΚΟΥΔΗΣ Γ., σελ.
      ΤΣΟΧΑΤΖΟΠΟΥΛΟΣ Α., σελ.
ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Γ΄
ΣΥΝΕΔΡΙΑΣΗ  ΠΘ΄
Πέμπτη 20 Μαρτίου 2003
	Αθήνα, σήμερα στις 20 Μαρτίου 2003, ημέρα Πέμπτη και ώρα 10.45΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ    ΚΑΚΛΑΜΑΝΗ.
	ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
	(ΕΠΙΚΥΡΩΣΗ ΠΡΑΚΤΙΚΩΝ:  Σύμφωνα με την από 19.3.2003                     εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΠΗ΄ συνεδριάσεώς του, της 19ης Μαρτίου 2003  σε ό,τι αφορά στην ψήφιση στο σύνολο των σχεδίων νόμων: 
     1. «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Μαυρικίου για συνεργασία στον τομέα του τουρισμού».
     2. «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρωσικής Ομοσπονδίας για τη συνεργασία στον τομέα καυσίμων και ενέργειας».
     3. «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Καζακστάν για την προώθηση και αμοιβαία προστασία των επενδύσεων».
     4. «Κύρωση της Συμφωνίας μεταξύ των Κυβερνήσεων των κρατών που μετέχουν στην Οικονομική Συνεργασία του Ευξείνου Πόντου (ΟΣΕΠ) για συνεργασία στον τομέα παροχής βοήθειας έκτακτης ανάγκης και άμεσης ανταπόκρισης σε φυσικές και ανθρωπογενείς καταστροφές».
      5. «Εθνικό Συμβούλιο Εξωτερικής Πολιτικής»).
         Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Νικόλαο Λεβογιάννη, Βουλευτή  Κυκλάδων, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμος Στυλίδας Φθιώτιδας ζητεί τη λήψη μέτρων για την αναβάθμιση και βελτίωση του λιμένα της Στυλίδας.
2) Ο Βουλευτής Ηρακλείου κ. ΔΗΜΗΤΡΙΟΣ ΑΠΟΣΤΟΛΑΚΗΣ κατέθεσε αναφορά με την οποία ο Δήμος Επισκοπής Νομού Ηρακλείου ζητεί την επαρκή στελέχωση του Αστυνομικού Σταθμού Επισκοπής.
3) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Σύλλογος Πολυτέκνων Χαλκίδας και Περιχώρων διαμαρτύρεται για τις ρυθμίσεις που αφορούν τους πολύτεκνους.
4) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Αιδηψού Εύβοιας ζητεί τη λήψη μέτρων για την αποκατάσταση του οδικού δικτύου της Βόρειας Εύβοιας.
5) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Ομοσπονδία Αγροτικών Συλλόγων Νομού Εύβοιας «Η ΔΗΜΗΤΡΑ» ζητεί την καταβολή αποζημίωσης στους πληγέντες από την κακοκαιρία κτηνοτρόφους του Νομού Εύβοιας.
6) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο κ. Βασίλειος Ρούμπος και η κ. Παναγιώτα Γροντή, υποψήφιοι για πρόσληψη στο Πρόγραμμα του Δήμου Κηρέως «Βοήθεια στο Σπίτι» ζητούν την επίλυση εργασιακού τους προβλήματος.
7) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Νηλέως Εύβοιας ζητεί επιχορήγηση για την αποκατάσταση ζημιών από την κακοκαιρία.
8) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Κύμης Εύβοιας ζητεί την αποκατάσταση των ζημιών από την κακοκαιρία στο Δήμο  Κύμης.
9) Ο Βουλευτής Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία το Σωματείο Εργαζομένων «Βοήθεια στο σπίτι» ζητεί την αποκατάσταση των εργαζομένων στο πρόγραμμα «Βοήθεια στο σπίτι».
10) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία συμβασιούχοι του ΟΓΑ Κεντρικής Μακεδονίας ζητούν την μετατροπή των συμβάσεών τους από ορισμένου σε αορίστου χρόνου.
11) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Παγχαλκιδικός Σύλλογος Θεσσαλονίκης «Ο ΑΡΙΣΤΟΤΕΛΗΣ» ζητεί την ανέγερση ανδριάντα του Αριστοτέλη στο Αριστοτέλειο Πανεπιστήμιο Θεσσαλονίκης.
12) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία οι κύριοι Αλέξανδρος και Ανδρέας Χριστόπουλος, κάτοικοι Θεσσαλονίκης, διαμαρτύρονται για την τροποποίηση της νομοθεσίας, σχετικά με την εκτός σχεδίου δόμηση.
13) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η ’Ενωση Ελλήνων Προσφύγων Πρώην Σοβιετικής Ένωσης «ΟΙ ΤΡΑΝΤΕΛΛΕΝΟΙ» ζητεί την οικιστική αξιοποίηση έκτασης στην περιοχή Κοχλικού Λαγκαδά.
14) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύλλογος Γονέων Μουσικού Σχολείου Πιερίας ζητεί την επίλυση στεγαστικού προβλήματος του Μουσικού Σχολείου Πιερίας.
15) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Επαρχείο Μήλου Κυκλάδων ζητεί τη στελέχωση με υγειονομικό και διοικητικό προσωπικό του Υποκαταστήματος ΙΚΑ Μήλου.
16) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Επαρχείο Μήλου Κυκλάδων ζητεί τη στελέχωση των υπηρεσιών του Επαρχείου Μήλου.
17) Ο Βουλευτής Μαγνησίας κ. ΛΕΩΝΙΔΑΣ ΤΖΑΝΗΣ κατέθεσε αναφορά με την οποία ο Δήμος Μουρεσίου Μαγνησίας ζητεί την αναβάθμιση του αστυνομικού σταθμού Τσαγκαράδας σε πολυδύναμο αστυνομικό σταθμό 24ωρης λειτουργίας.
18) Ο Βουλευτής Μαγνησίας κ. ΛΕΩΝΙΔΑΣ ΤΖΑΝΗΣ κατέθεσε αναφορά με την οποία ο Σύλλογος Συνταξιούχων Επαγγελματιών και Βιοτεχνών ΤΕΒΕ Βόλου και περιοχής Νομού Μαγνησίας «Ο ΑΓΙΟΣ ΓΕΩΡΓΙΟΣ» ζητεί την αύξηση των συντάξεων του ΤΕΒΕ.
19) Ο Βουλευτής Δωδεκανήσου κ. ΒΑΣΙΛΕΙΟΣ ΠΑΠΑΝΙΚΟΛΑΣ κατέθεσε αναφορά με την οποία ο Εμπορικός Σύλλογος Ρόδου ζητεί να μην επεκταθεί η λειτουργία καταστημάτων αφορολόγητων ειδών στο λιμάνι της Ρόδου.
20) Ο Βουλευτής Δωδεκανήσου κ. ΒΑΣΙΛΕΙΟΣ ΠΑΠΑΝΙΚΟΛΑΣ κατέθεσε αναφορά με την οποία Ενώσεις, Σύλλογοι και Σωματεία νήσου Κω ζητούν τη λήψη μέτρων για τη στήριξη των τουριστικών επιχειρήσεων.
21) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία ο Δήμος Θεστιέων Αιτωλ/νίας ζητεί την επιχορήγηση των λειτουργικών δαπανών των παιδικών σταθμών της περιοχής του.
22) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία η ’Ενωση Αθλητικών Σωματείων ΣΕΓΑΣ Δυτικής Στερεάς ζητεί έκτακτη οικονομική ενίσχυση για την κάλυψη εξόδων μετακίνησης των αθλητών της.
23) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία το Επιμελητήριο Χαλκιδικής ζητεί να υπάρξει σαφής προ σδιορισμός των αρμοδιοτήτων της ΑΕΠΙ.
24) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία η Πανελλήνια Ένωση Ανέργων και Συμβασιούχων Γεωπόνων ζητεί το εκτιμητικό έργο του ΕΛΓΑ να διενεργείται μόνον από γεωτεχνικούς.
25) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Δήμος Βοϊων Λακωνίας ζητεί τη δημιουργία τοπικού λιμενικού ταμείου με έδρα τη Νεάπολη Λακωνίας.
26) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Δήμος Βοϊων Λακωνίας ζητεί την αποκατάσταση των ζημιών που προκάλεσαν οι έντονες βροχοπτώσεις στην περιοχή του.
27) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία οι Πολιτιστικοί Σύλλογοι του Δήμου Ανατολικής Μάνης ζητούν την άμεση κατασκευή έργων υποδομής στην περιοχή τους.
28) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΙΩΑΝΝΑ ΣΤΕΡΓΙΟΥ κατέθεσαν αναφορά με την οποία το Σωματείο Συνταξιούχων ΤΕΒΕ Νιγρίτας και Περιφέρειας Βισαλτίας Σερρών ζητεί την αύξηση των συντάξεων του ΤΕΒΕ.
29) Οι Βουλευτές κύριοι ΦΩΤΗΣ ΚΟΥΒΕΛΗΣ και ΙΩΑΝΝΑ ΣΤΕΡΓΙΟΥ κατέθεσαν αναφορά με την οποία ο Σύλλογος Συνταξιούχων ΤΕΒΕ Νομού Χανίων ζητεί την αύξηση των συντάξεων του ΤΕΒΕ.
30) Οι Βουλευτές κύριοι ΦΩΤΗΣ ΚΟΥΒΕΛΗΣ και ΙΩΑΝΝΑ ΣΤΕΡΓΙΟΥ κατέθεσαν αναφορά με την οποία το Εργατικό Κέντρο και Φορείς της νήσου Κω ζητούν την άμεση στελέχωση των υπηρεσιών του ΟΑΕΔ της Κω με μόνιμο υπαλληλικό προσωπικό.
31) Οι Βουλευτές κύριοι ΦΩΤΗΣ ΚΟΥΒΕΛΗΣ και ΙΩΑΝΝΑ ΣΤΕΡΓΙΟΥ κατέθεσαν αναφορά με την οποία ο Σύνδεσμος Σιδηροδρομικών «Λαρισαϊκός» ζητεί την επίλυση ασφαλιστικών προβλημάτων των μελών του.
32) Οι Βουλευτές κύριοι ΦΩΤΗΣ ΚΟΥΒΕΛΗΣ και ΙΩΑΝΝΑ ΣΤΕΡΓΙΟΥ κατέθεσαν αναφορά με την οποία η Ομοσπονδία Μισθωτών Τύπου και Βιομηχανίας Χάρτου ζητεί να δοθούν λύσεις σε εργασιακά και ασφαλιστικά αιτήματα των εργαζομένων του κλάδου της.
33) Οι Βουλευτές κύριοι ΦΩΤΗΣ ΚΟΥΒΕΛΗΣ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία ο Σύλλογος Υπαλλήλων Νομαρχιακής Αυτοδιοίκησης Περιφέρειας Πελοποννήσου προερχομένων από ΥΠ.ΕΣ.Δ.Δ.Α. ζητούν τη χορήγηση ειδικής πρόσθετης αμοιβής στους πρώην υπαλλήλους ΥΠ.ΕΣ.Δ.Δ.Α. αναγκαστικά μεταταγμένους στις Νομαρχιακές Αυτοδιοικήσεις.
34) Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία ο Πανηπειρωτικός Αθλητικός Σύλλογος ΠΑΣ ΓΙΑΝΝΙΝΑ ζητεί να του παραχωρηθεί η χρήση του εθνικού σταδίου Ιωαννίνων «ΟΙ ΖΩΣΙΜΑΔΕΣ».
35) Ο Βουλευτής Λαρίσης κ. ΧΡΗΣΤΟΣ ΖΩΗΣ κατέθεσε αναφορά με την οποία η Κοινότητα Βερδικούσας Λάρισας ζητεί να ενταχθεί στο ειδικό πρόγραμμα φυσικών καταστροφών.
36) Ο Βουλευτής Αχαίας κ. ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ κατέθεσε αναφορά με την οποία ο κ. Κ. Βλάχος, υπάλληλος της Δ/νσης Κτηνιατρικής του Νομού Αχαΐας, ζητεί τη μονιμοποίησή του.
37) Ο Γ΄ Αντιπρόεδρος της Βουλής και Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία η Κοινότητα Μαλακάσας Αττικής ζητεί να μη γίνει μετεγκατάσταση των γυναικείων φυλακών Κορυδαλλού στο χώρο του στρατοπέδου «Γερακίνη».
38) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία το Εργατοϋπαλληλικό Κέντρο Νομού Καβάλας ζητεί να καταργηθεί η διάταξη που εξαιρεί τη χήρα ή το χήρο από το επίδομα ανεργίας.
39) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία η Τοπική ’Ενωση Δήμων και Κοινοτήτων Νομού Ρεθύμνου ζητεί να καταβάλλονται τα έξοδα παράστασης και στους Δημάρχους που είναι δημόσιοι υπάλληλοι.
40) Ομάδα Μαθητών του 6ου Δημοτικού Σχολείου Καματερού Αττικής με αναφορά της που επέδωσε στον κύριο Πρόεδρο της Βουλής διαμαρτύρεται για τον επικείμενο πόλεμο των ΗΠΑ κατά του Ιράκ και ζητεί να λυθεί το θέμα με ειρηνικά μέσα.
41) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία ο Αγροτικός Σύλλογος Κρύας Βρύσης και περιχώρων ζητεί την απλούστευση των διαδικασιών και μετακλήσεις αλλοδαπών εργατών.
42) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία η Κοινοπραξία Ομάδων Παραγωγών Αλμωπίας Πέλλας ζητεί την οριστική ρύθμιση των εκταμιεύσεων από τις επιχειρήσεις που δικαιούται.
43) Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ κατέθεσε αναφορά με την οποία ζητεί τη μετακίνηση υπαλλήλων του Εθνικού Ιδρύματος Νεότητας στις υπηρεσίες του Πανεπιστημίου Λακωνίας.
44) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Δήμος Μεγάλου Αλεξάνδρου και ο Αγροτικός Σύλλογος Γαλατάδων «Ο ΑΓΙΟΣ ΜΟΔΕΣΤΟΣ» Πέλλας ζητούν τη μείωση του ποσού της εγγυητικής επιστολής που απαιτείται για αλλοδαπούς εργαζόμενους.
45) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Κ.Α.Σ.Ο. «Μ. ΑΛΕΞΑΝΔΡΟΣ – ΠΕΛΛΑ» ζητεί την άμεση έκδοση των πορισμάτων από τον ΕΛΓΑ για τις ζημιές που υπέστησαν οι δενδροκαλλιέργειες της περιοχής του από παγετό.
46) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία Συνεργάτες Βουλευτών ζητούν την αύξηση των υπερωριακών ωρών τους.
47) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Σύνδεσμος Πολιτικών Συνταξιούχων Νομού Ημαθίας ζητεί την επίλυση συνταξιοδοτικών προβλημάτων των πολιτικών συνταξιούχων.
48) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία το Επιμελητήριο Πέλλας ζητεί να μην είναι υποχρεωτική η Η’ Ασφαλιστική κατηγορία για τους παλιούς ασφαλισμένους του ΤΕΒΕ.
49) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Δήμος Λουτρόπολης Θέρμης Λέσβου ζητεί την αποκατάσταση των ζημιών που προκάλεσαν ακραία καιρικά φαινόμενα στην ευρύτερη περιοχή του.
50) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία το Νομαρχιακό Συμβούλιο Χίου ζητεί την ίδρυση τοπικής εφορείας προϊστορικών και κλασσικών αρχαιοτήτων στη νήσο Χίο.
51) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία το Σωματείο ΕΛΤΑ Νομού Χίου ζητεί την άμεση ενίσχυση με πρόσθετο προσωπικό του ταχυδρομικού γραφείου του Νομού Χίου.
52) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο Δήμος Αχελώου ζητεί την άμεση καταβολή των πιστώσεων για τη μεταφορά των μαθητών των σχολείων της περιοχή του.
53) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία το Επιμελητήριο Καρδίτσας ζητεί να μην είναι υποχρεωτική η ασφάλιση στο ΤΕΒΕ όλων των μελών της οικογένειας αποθανόντα εν ενεργεία επιχειρηματία.
54) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία Παραγωγοί Νομού Καρδίτσας ζητούν να απορροφηθούν και επιδοτηθούν όλες οι ποσότητες βάμβακος που παράχθηκαν νόμιμα στην περιοχή τους.
55) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η Κοινότητα Τρικερίου Μαγνησίας ζητεί την επαναδρομολόγηση των Ε/Γ πλοίων στους λιμένες Αγίας Κυριακής Τρικέρων και νησίδας Παλαιά Τρικέρι.
56) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Δήμος Μηλεών Μαγνησίας ζητεί την οικονομική ενίσχυση των ελαιοπαραγωγών.
57) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Δήμος Φερών Μαγνησίας ζητεί τη συντήρηση και επισκευή των διδακτηρίων της περιοχής του.
58) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Σύνδεσμος Λιμενεργατών Βόλου Μαγνησίας ζητεί την έκτακτη οικονομική ενίσχυση των μελών του.
59) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία το Ελληνικό Τμήμα του Διεθνούς Συμβουλίου Μνημείων και Τοποθεσιών αναφέρεται στη συνάντηση που θα διεξαχθεί μεταξύ 17 και 19 Μαρτίου στο Ζάππειο και τους Δελφούς για την ανάδειξη της πολιτιστικής κληρονομιάς.
60) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η Ένωση Εργαζομένων στην ΑΕΜ Βωξίται Παρνασσού ζητεί οι ασφαλισμένοι του ΙΚΑ Άμφισσας να εξυπηρετούνται για τις εξετάσεις τους από το Γενικό Νομαρχιακό Νοσοκομείο Άμφισσας.
61) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Δήμος Βόρειας Κυνουρίας Αρκαδίας ζητεί έκτακτη οικονομική ενίσχυση.
62) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Νεάπολης Λασιθίου ζητεί την ίδρυση κέντρου αποκατάστασης και αποθεραπείας στη Νεάπολη Λασιθίου.
63) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας Κρήτης ζητεί να του αποσταλεί η μελέτη γνωμοδότησης του Υπ. Πολιτισμού για έκτασή του, στην οποία πρόκειται να ανεγερθούν εργατικές κατοικίες.
64) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας Κρήτης ζητεί να παραχωρηθούν τα λιμενικά ταμεία στους κατά τόπους Δήμους.
65) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας Κρήτης ζητεί να του παραχωρηθεί έκταση του ΟΕΚ για την ανέγερση γυμναστηρίου και νηπιαγωγείου.
66) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας Κρήτης ζητεί έκτακτη οικονομική ενίσχυση.
67) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας Κρήτης ζητεί να του παραχωρηθεί δημόσιο κτίριο για την κατεδάφισή του και τη δημιουργία χώρου πρασίνου.
68) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ποδοσφαιρική Ανώνυμη Εταιρεία Α.Ο. Αγίου Νικολάου Κρήτης ζητεί να της επαναχορηγηθεί η διακοπείσα επιχορήγηση.
69) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Επιμελητήριο Λασιθίου ζητεί να καταργηθεί το «Σπατόσημο» για τη θερινή περίοδο, προς ανακούφιση των επιχειρήσεων τουρισμού.
70) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Εξωραϊστικός Σύλλογος Καστέλλας Πειραιά ζητεί την επισκευή του περιπτέρου στο χώρο του ΣΕΦ Καστέλλας.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 2586/7-11-2002 ερώτηση δόθηκε με το υπ’ αριθμ. 4247/29-11-2002 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
     «Απαντώντας στην ερώτηση με αριθμό 2586/2002 που κατατέθηκε στη Βουλή από το Βουλευτή κ. Αθ. Βαρίνο, σχετικά με τα μέτρα για την αντιμετώπιση της ανεργίας στην Περιφέρεια Βορείου Αιγαίου, σας πληροφορούμε τα εξής:
     Ο Οργανισμός Απασχόλησης Εργατικού Δυναμικού (ΟΑΕΔ) κατ’ έτος εφαρμόζει σε όλη την επικράτεια προγράμματα επιχορήγησης επιχειρήσεων για την απασχόληση ανέργων και επιδιώκει τη μετατροπή των παθητικών πολιτικών σε ενεργητικές, με σκοπό τη μείωση της ανεργίας και την αύξηση της απασχόλησης.
     Το Υπουργείο Εργασίας και Κοινωνικών Ασφαλίσεων σε συνεργασία και με το νέο αναδιαρθρωμένο ΟΑΕΔ θα καταβάλει κάθε δυνατή προσπάθεια για την πραγματική μείωση της ανεργίας, σε όλες τις περιοχές της χώρας και στην ευαίσθητη περιοχή του Β. Αιγαίου, και την αντίστοιχη αύξηση της απασχόλησης.
     Επίσης, σύμφωνα με τις διατάξεις του ν. 1767/88 καταβάλλεται στις βιομηχανικές, βιοτεχνικές και μεταλλευτικές επιχειρήσεις που είναι εγκατεστημένες στις παραμεθόριες περιοχές, συμπεριλαμβανομένων και των Νομών Λέσβου, Χίου και Σάμου, επιδότηση κατά ποσοστό 1% επί του συνολικού κόστους μισθοδοσίας του προσωπικού τους.
     Σε όλους τους Νομούς της χώρας πλην εκείνων, στους οποίους εφαρμόζεται Πρόγραμμα Ολοκληρωμένης Παρέμβασης (οι Νομοί Λέσβου, Χίου και Σάμου δεν υπάγονται στις εξαιρέσεις αυτές), έχει ήδη ξεκινήσει η διαδικασία υλοποίησης των παρακάτω προγραμμάτων:
     1. Στα πλαίσια του Επιχειρησιακού Προγράμματος «Απασχόληση και Επαγγελματική Κατάρτιση» που έχει ενταχθεί στο Γ΄ Κοινοτικό Πλαίσιο Στήριξης (ΚΠΣ) για το τρέχον έτος ο ΟΑΕΔ έχει προκηρύξει τα παρακάτω προγράμματα:
     α) Πρόγραμμα Επιχορήγησης Ιδιωτικών Επιχειρήσεων (Ν.Θ.Ε.) για την απασχόληση 25.000 ανέργων ηλικίας 18-60 ετών, οι οποίες είναι πρόσθετες εκείνων, που τυχόν δημιουργούνται στο πλαίσιο επενδυτικού σχεδίου ενταγμένου σε καθεστώς ενισχύσεων.
     Η διάρκεια του προγράμματος είναι 18 μήνες από τους οποίους 12 μήνες με επιχορήγηση και 6 μήνες δέσμευση (απασχόληση χωρίς επιχορήγηση).
     Το ποσό της επιχορήγησης ανέρχεται στο ποσό των 14,70 ευρώ για κάθε ημέρα εργασίας πλήρους απασχόλησης.
     Σε περίπτωση μερικής απασχόλησης (4 ώρες και άνω ημερησίως) η επιχορήγηση ανέρχεται στο ήμισυ του ως άνω ποσού.
     Το Πρόγραμμα αποφασίστηκε με τις αριθμ. 607/26-2-02 και 963/26-3-02 αποφάσεις του Δ.Σ. του ΟΑΕΔ και εγκρίθηκε με την αριθμ. 30407/20-5-2002 Κ.Υ.Α  των Υπουργών Οικονομίας και Οικονομικών και Εργασίας και Κοινωνικών Ασφαλίσεων.
     β) Πρόγραμμα Επιχορήγησης 6.500 Νέων Ελευθέρων Επαγγελματιών (Ν.Ε.Ε.). Η διάρκεια του προγράμματος είναι 12 μήνες και η επιχορήγηση ανέρχεται στο ποσό των 7.400 ευρώ.
     γ) Πρόγραμμα απόκτησης Εργασιακής Εμπειρίας για 4.100 ανέργους ηλικίας μέχρι 35 ετών πτυχιούχων ΑΕΙ-ΤΕΙ στον τομέα Πληροφορικής και Επικοινωνιών (STAGE 2002). Το πρόγραμμα υλοποιείται σε όλους τους Νομούς της Χώρας, η διάρκειά του είναι εννέα μήνες, η δε αποζημίωση που καταβάλλεται στους ασκούμενους ανέρχεται στα 19,01 ευρώ την ημέρα.
     Σας επισυνάπτουμε τα στοιχεία που αφορούν την υλοποίηση των άνω προγραμμάτων του ΟΑΕΔ για την Περιφέρεια Βορείου Αιγαίου (1 πίνακας).
     2. Το Υπουργείο Εργασίας και Κοινωνικών Ασφαλίσεων, μέσω της Ειδικής Υπηρεσίας Εφαρμογής Συγχρηματοδοτούμενων Ενεργειών από το ΕΚΤ, υλοποιεί Προγράμματα Απασχόλησης, Απασχόλησης και Ολοκληρωμένων Παρεμβάσεων για ευπαθείς κοινωνικές ομάδες, μεταξύ των οποίων συγκαταλέγονται και τα Άτομα με Αναπηρίες (ΑμεΑ).
     Στα ως άνω προγράμματα συνολικού ύψους 821 εκ. ευρώ μέχρι τέλους του 2003, βασικός όρος των προκηρύξεων είναι η συμμετοχή των κοινωνικά ευπαθών ομάδων και επομένως και των ΑμεΑ σε ποσοστό 10% επί του συνόλου των ωφελουμένων. Αυτό αποτελεί υποχρεωτικό όρο για κάθε πρόγραμμα, στο πλαίσιο του Κοινοτικού Πλαισίου Στήριξης 2000-2006 για το Επιχειρησιακό Πρόγραμμα «Προώθηση της Απασχόλησης και Επαγγελματικής Κατάρτισης».
     Ειδικά για τα ΑμεΑ εφαρμόζεται τη στιγμή αυτή πρόγραμμα παροχής Υποστηρικτικών και Συνοδευτικών Υπηρεσιών για την ένταξή τους στην αγορά εργασίας και την κοινωνική τους ενσωμάτωση. Το πρόγραμμα αφορά συνολικά 15.000 ωφελούμενους, προϋπολογισμού 17.608 εκ. ευρώ. Από το σύνολο αυτό οι 5.000 ωφελούμενοι είναι ΑμεΑ και καλύπτεται γεωγραφικά ολόκληρη η χώρα.
     3. α) Από το ν. 2643/1998, (ΦΕΚ 220 τ.Α/28-9-1998), όπως ισχύει σήμερα (μετά την τροποποίηση του άρθρου 31 και 32 του ν. 2956/2001 ΦΕΚ 258 Α΄/6-11-2001) καθώς και νεότερες τροποποιήσεις παρέχεται προστασία με τη μορφή της υποχρεωτικής τοποθέτησης σε θέσεις εργασίας υπόχρεων επιχειρήσεων του Ιδιωτικού και Δημόσιου τομέα, που απασχολούν περισσότερους από πενήντα εργαζόμενους, μεταξύ άλλων προστατευομένων κατηγοριών προσώπων και Ατόμων με Αναπηρίες (ΑμεΑ).
     Άτομα με Αναπηρίες σύμφωνα με το Νόμο αυτό είναι:
     «Τα άτομα, με ποσοστό αναπηρίας 50% τουλάχιστον, που έχουν περιορισμένες δυνατότητες για επαγγελματική απασχόληση, εξαιτίας οποιασδήποτε χρόνιας σωματικής ή πνευματικής ή ψυχικής πάθησης ή βλάβης (Άτομα με Αναπηρίες), εφόσον είναι γραμμένα στα μητρώα ανέργων αναπήρων του Οργανισμού Απασχόλησης Εργατικού Δυναμικού (Ο.Α.Ε.Δ.)».
     β) Το ποσοστό υποχρεωτικής πρόσληψης όλων μαζί των προστατευόμενων από το ν. 2643/1998 κατηγοριών προσώπων (Πολυτέκνων, Ατόμων με Αναπηρίες) Τέκνων Αγωνιστών Εθνικής Αντίστασης, συγγενών ατόμων με Αναπηρίες, Τέκνων Ανάπηρων Πολέμου), ορίζεται σε 8% υπολογιζόμενο επί του τακτικού προσωπικού του υπόχρεου δημόσιου φορέα (Δημόσιας Επιχείρησης ή Οργανισμού) ή της υπόχρεης ιδιωτικής επιχείρησης ή εκμετάλλευσης.
      γ) Το επιμέρους ποσοστό υποχρεωτικής πρόσληψης για την κατηγορία των Ατόμων με Αναπηρίες, προκειμένου να πραγματοποιηθεί τοποθέτηση σε Δημόσια Επιχείρηση ή Δημόσιο Οργανισμό, ορίζεται σε 3% και η κατηγορία των Ατόμων με Αναπηρίες είναι πρώτη κατά σειρά προτεραιότητας σε σχέση με τις λοιπές προστατευόμενες από το ν. 2643/1998 κατηγορίες προσώπων. Προκειμένου να πραγματοποιηθεί τοποθέτηση σε ιδιωτική επιχείρηση ή εκμετάλλευσης, το επί μέρους ποσοστό υποχρεωτικής πρόσληψης των Ατόμων με Αναπηρίες ορίζεται σε 2% και η κατηγορία των Ατόμων με Αναπηρίες είναι δεύτερη κατά σειρά προτεραιότητας με πρώτη την κατηγορία των Πολυτέκνων.
      δ) Στις Δημόσιες Υπηρεσίες, στα Νομικά Πρόσωπα Δημοσίου Δικαίου και στους Οργανισμούς Τοπικής Αυτοδιοίκησης, το ποσοστό υποχρεωτικής πρόσληψης για όλες μαζί τις προστατευόμενες από το ν. 2643/1998 κατηγορίες προσώπων ορίζεται σε 5% επί του συνόλου των προκηρυσσόμενων θέσεων κάθε φορά για κάθε έναν από τους ανωτέρω φορείς.
      Ο αριθμός των θέσεων που αντιστοιχεί στο ποσοστό 5% κατανέμεται στις προστατευόμενες από το ν. 2643/1998 κατηγορίες προσώπων με πρώτη την κατηγορία των Ατόμων με Αναπηρίες, ως εξής:
      Ι) Άτομα με Αναπηρίες, αναλογία 3/8 του συνολικού αριθμού των θέσεων.
      ΙΙ) Πολύτεκνοι, αναλογία 2/8 του συνολικού αριθμού των θέσεων.
      ΙΙΙ) Τέκνα Αγωνιστών Εθνικής Αντίστασης αναλογία 1/8 του συνολικού αριθμού των θέσεων.
      ΙV) Συγγενείς Ατόμων με Αναπηρίες αναλογία 1/8 του συνολικού αριθμού των θέσεων.
      V) Τέκνα Αναπήρων Πολέμου κλπ. αναλογία 1/8 του συνολικού αριθμού των θέσεων.
      ε) Οι τοποθετήσεις σε θέσεις εργασίας των ανωτέρω προσώπων πραγματοποιούνται από Πρωτοβάθμιες Επιτροπές με τριμερή εκπροσώπηση:
      Ι) Δημόσιοι Υπάλληλοι από την πλευρά της Πολιτείας.
      ΙΙ) Εκπρόσωπος των Εργοδοτικών Οργανώσεων.
      ΙΙΙ) Εκπρόσωποι των προστατευόμενων κατηγοριών προσώπων (πολύτεκνοι, ΑμεΑ κλπ.).
      Οι Επιτροπές αυτές είναι 14 σε όλη τη χώρα.
      Για το έτος 2002 ήδη έχουν ολοκληρωθεί οι προκηρύξεις του ν. 2643/98 στις Επιτροπές Ηπείρου, Ανατ. Μακεδονίας και Θράκης, Δυτικής Μακεδονίας, Κρήτης, Κομοτηνής και Αττικής και θα ακολουθήσουν οι προκηρύξεις και στις υπόλοιπες Επιτροπές.
      στ) Η ίδια προστασία (υποχρεωτική τοποθέτηση σε θέσεις εργασία, δηλαδή ανεξάρτητη από τη βούληση του εργοδότη) παρέχεται από το ν. 2643/1998 και στον επιζώντα ή τον άγαμο γονέα τριών ανήλικων τέκνων.
      4. Από τη χώρα μας λαμβάνονται μέτρα για την ενθάρρυνση των εργοδοτών να προσλαμβάνουν Άτομα με Αναπηρίες. Συγκεκριμένα κατ’ έτος, εκδίδεται από το Υπουργείο Εργασίας και Κοινωνικών Ασφαλίσεων απόφαση του Υπουργού Εργασίας και Κοινωνικών Ασφαλίσεων, ύστερα από σχετική εισήγηση του Διοικητικού Συμβουλίου του Οργανισμού Απασχόλησης Εργατικού Δυναμικού (Ο.Α.Ε.Δ.), και η οποία προβλέπει την επιχορήγηση επιχειρήσεων για την απασχόληση Ατόμων με Αναπηρίες, ως και την εργονομική διευθέτηση του χώρου εργασίας για την απασχόληση Ατόμων με Αναπηρίες.
      Με την ίδια απόφαση επιχορηγούνται Άτομα με Αναπηρίες προκειμένου να δημιουργήσουν δική τους επιχείρηση. Για την υλοποίηση της απόφασης αυτής αρμόδιος φορέας είναι ο Ο.Α.Ε.Δ.
      Ειδικότερα για το 2002 ο Ο.Α.Ε.Δ. προκήρυξε και υλοποιεί τα παρακάτω προγράμματα εθνικής πολιτικής για την επιδότηση της απασχόλησης Νέων Θέσεων Εργασίας, Νέων Ελεύθερων Επαγγελματιών και Εργονομικής Διευθέτησης του χώρου εργασίας των ΑΜΕΑ που εντάσσονται στα προγράμματα ΝΘΕ και ΝΕΕ. Ο σχεδιασμός περιλαμβάνεται μεγαλύτερη επιδότηση και διάρκεια των προγραμμάτων εν σχέσει προς τα γενικά εθνικά προγράμματα καθώς και ειδικά μέτρα για την προσαρμογή των ατόμων στον εργασιακό χώρο.
      1) ΠΡΟΓΡΑΜΜΑ ΕΠΙΔΟΤΗΣΗ 2.500 ΝΕΩΝ ΘΕΣΕΩΝ ΕΡΓΑΣΙΑΣ ΑΤΟΜΩΝ ΕΥΠΑΘΩΝ ΚΟΙΝΩΝΙΚΩΝ ΟΜΑΔΩΝ
      Περιγραφή του προγράμματος:
      Α) Τετραετές πρόγραμμα επιχορήγησης εργοδοτών για πρόσληψη ατόμων με σύμβαση αορίστου χρόνου  πλήρους απασχόλησης.
      - Απευθύνεται σε : ΑμεΑ (1.700 θέσεις), Απεξαρτημένους (250 θέσεις), Αποφυλακισμένους και Νεαρά Παραβατικά Άτομα ή Άτομα που βρίσκονται σε κοινωνικό κίνδυνο (150 θέσεις).
      - Ποσό επιχορήγησης: 22 Ευρώ για κάθε ημέρα απασχόλησης του ατόμου για 36 μήνες με την υποχρέωση ο εργοδότης να απασχολήσει το άτομο άλλους 12 μήνες χωρίς επιχορήγηση.
      β) Τετραετές πρόγραμμα επιχορήγησης εργοδοτών, με σύμβαση αορίστου χρόνου μερικής απασχόλησης, για άτομα που δεν μπορούν να ανταποκριθούν στις απαιτήσεις πλήρους ωραρίου.
      - Απευθύνεται σε: ΑμεΑ, Απεξαρτημένους και Νεαρά Παραβατικά Άτομα ή Άτομα που βρίσκονται σε κοινωνικό κίνδυνο (50 θέσεις συνολικά).
      - Ποσό επιχορήγησης: 12 Ευρώ για κάθε ημέρα απασχόλησης του ατόμου και για 36 μήνες, με την υποχρέωση ο εργοδότης να απασχολήσει το άτομο άλλους 12 μήνες χωρίς επιχορήγηση.
      γ) Πρόγραμμα Ορισμένου Χρόνου σύμβασης Πλήρους Απασχόλησης, για την επιχορήγηση Επιχειρήσεων που λειτουργούν σε εποχιακή βάση (τουριστικές επιχ/σεις, κλπ) και Αναπτυξιακών Επιχειρήσεων Τοπικής Αυτοδιοίκησης, με ελάχιστο χρονικό διάστημα απασχόλησης 4 μήνες και ανώτερο 9 μήνες.
      - Απευθύνεται σε: ΑμεΑ (270 θέσεις), Απεξαρτημένους (50 θέσεις), Αποφυλακισμένους και Νεαρά Παραβατικά Άτομα ή Άτομα που βρίσκονται σε κοινωνικό κίνδυνο (30 θέσεις).
      - Ποσό επιχορήγησης: 22 Ευρώ για κάθε ημέρα απασχόλησης του ατόμου και για τους 4-9 μήνες.
      ΠΕΡΙΟΔΟΣ ΠΡΟΣΑΡΜΟΓΗΣ
      Το πρώτο τρίμηνο από την πρόσληψη του ατόμου θεωρείται περίοδος προσαρμογής.
      Ο Εργοδότης στο διάστημα αυτό υποχρεούται να εκπαιδεύσει το άτομο στο αντικείμενο απασχόλησής του και να το βοηθήσει να ενταχθεί ομαλά στην παραγωγική διαδικασία και γι’ αυτές τις ενέργειες επιχορηγείται με το ποσό των τριακοσίων (300) Ευρώ.
      2. ΠΡΟΓΡΑΜΜΑ ΕΠΙΧΟΡΗΓΗΣΗΣ 700 ΝΕΩΝ ΕΛΕΥΘΕΡΩΝ ΕΠΑΓΓΕΛΜΑΤΙΩΝ ΑΤΟΜΩΝ ΕΥΘΑΘΩΝ ΚΟΙΝΩΝΙΚΩΝ ΟΜΑΔΩΝ
      Περιγραφή του Προγράμματος
      Απευθύνεται σε: Άτομα με Αναπηρίες (450 θέσεις), Απεξαρτημένους (100 θέσεις) και Αποφυλακισμένους (150 θέσεις).
      ΔΙΑΡΚΕΙΑ ΚΑΙ ΠΟΣΟ ΕΠΙΧΟΡΗΓΗΣΗΣ
      Τετραετές πρόγραμμα επιχορήγησης ΝΕΕ, με ποσό επιχορήγησης από δεκαέξι χιλιάδες (16.000) ευρώ έως δέκα επτά χιλιάδες πεντακόσια (17.500) ευρώ, το οποίο αναλύεται ως εξής:
      ΒΑΣΙΚΟ ΠΟΣΟ ΕΠΙΧΟΡΗΓΗΣΗΣ: 16.000 ευρώ
      1ος χρόνος: επτά χιλιάδες εξακόσια (7.600) ευρώ
      2ος χρόνος: τρεις χιλιάδες (3.000) ευρώ
      3ος χρόνος: τρεις χιλιάδες (3.000) ευρώ
      4ος χρόνος: δύο χιλιάδες τετρακόσια (2.400) ευρώ
      ΠΡΟΣΑΥΞΗΣΗ: Το βασικό ποσό της επιχορήγησης για κάθε ΝΕΕ που εντάσσεται στο πρόγραμμα προσαυξάνεται κατά χίλια πεντακόσια (1.500) ευρώ, εάν ο ΝΕΕ είναι:
      - Άτομο με αναπηρία, με ποσοστό αναπηρίας άνω του 67%
      - Γυναίκα
      - Επιδοτούμενος άνεργος
      - Άνω των 45 ετών
      Ο ΝΕΕ μπορεί να κάνει χρήση μόνο μίας των παραπάνω περιπτώσεων προσαύξησης. 
      Για το πρώτο έτος από το ποσό των 7.600 ευρώ που δικαιούνται να λάβει ο ΝΕΕ προκαταβάλλεται το ποσό των 4.600 ευρώ, μετά την έκδοση τα εγκριτικής απόφασης της αρμόδιας υπηρεσίας, προκειμένου να μπορέσει ο ΝΕΕ ν ανταποκριθεί στα πρώτα οργανωτικά και λειτουργικά έξοδα της επιχείρησης του και το υπόλοιπο ποσό καταβάλλεται σε δύο ισόποσες εξαμηνιαίες δόσεις.
      Για το δεύτερο, τρίτο και τέταρτο έτος το ποσό της επιχορήγησης καταβάλλεται σε ισόποσες εξαμηνιαίες δόσεις.
      3) ΠΡΟΓΡΑΜΜΑ ΕΠΙΧΟΡΗΓΗΣΗΣ ΓΙΑ ΤΗΝ ΕΡΓΟΝΟΜΙΚΗ ΔΙΕΥΘΕΤΗΣΗ ΤΟΥ ΧΩΡΟΥ ΕΡΓΑΣΙΑΣ 50 ΑΤΟΜΩΝ ΜΕ ΑΝΑΠΗΡΙΕΣ ΠΟΥ ΕΝΤΑΣΣΟΝΤΑΙ ΣΤΟ ΠΡΟΓΡΑΜΜΑ ΝΕΩΝ ΘΕΣΕΩΝ ΕΡΓΑΣΙΑΣ ή ΝΕΩΝ ΕΛΕΥΘΕΡΩΝ ΕΠΑΓΓΕΛΜΑΤΙΩΝ
      Περιγραφή το Προγράμματος:
      Για την καλύτερη προσαρμογή και διευκόλυνση των ΑμεΑ που προσλαμβάνονται μέσω του προγράμματος ΝΘΕ ή εντάσσονται στο πρόγραμμα ΝΕΕ, επιδοτείται η εργονομική διευθέτηση του χώρου εργασίας σύμφωνα με τις προσωπικές ανάγκες κάθε εργαζόμενου, π.χ. δημιουργία ράμπας, ειδικής τουαλέτας, πάγκου εργασίας κλπ., με συμμετοχή στην δαπάνη έως 90% του συνολικού κόστους της και μέχρι του ύψους των δύο χιλιάδων τετρακοσίων (2.400) ευρώ για κάθε μία από τις εργονομικές διευθετήσεις χώρου εργασίας που κρίνονται αναγκαίες.
      Επίσης στο πλαίσιο του Ε.Π. «Απασχόληση και Επαγγελματική Κατάρτιση» του Γ΄ ΚΠΣ προβλέπονται ειδικά μέτρα στήριξης και ενσωμάτωσης ευπαθών κοινωνικών ομάδων, στις οποίες εντάσσονται και τα άτομα με αναπηρίες.
      Συγκεκριμένα, έχουν ήδη προκηρυχθεί:
      α) Προγράμματα Κατάρτισης γενικού πληθυσμού, στα οποία εντάσσονται και άτομα των ευπαθών κοινωνικών ομάδων σε ποσοστό 10% σε εφαρμογή του mainstreaming (ενσωμάτωση)
      β) Προγράμματα Προκατάρτισης (εκμάθηση ελληνικής γλώσσας)
      γ) Προγράμματα Παροχής Συνοδευτικών Υποστηρικτικών Υπηρεσιών.
      Τα άτομα, τα οποία θα συμμετάσχουν σε μία τουλάχιστον εκ των ανωτέρω ενεργειών θα είναι δικαιούχοι του ειδικού προγράμματος επιδότησης της απασχόλησης ΝΘΕ και ΝΕΕ, το οποίο έχει ήδη καταρτίσει η Υπηρεσία μας και πρόκειται να εισαχθεί στο Δ.Σ. το Ο.Α.Ε.Δ. και στη συνέχεια θα εκδοθεί σχετική Υπουργική Απόφαση.
      Στο συγκεκριμένο Πρόγραμμα προβλέπεται:
      Α) Επιδότηση εργοδοτών για πρόσληψη ατόμων ευπαθών κοινωνικών ομάδων:
      Η διάρκεια της επιχορήγησης για κάθε προσλαμβανόμενο άτομο ορίζεται στους εικοσιτέσσερις (24) μήνες, με την υποχρέωση του εργοδότη να απασχολήσει το άτομο άλλους έξι (6) μήνες χωρίς επιχορήγηση.
      Το βασικό ποσό της επιχορήγησης για κάθε προσλαμβανόμενο άτομο ορίζεται στα 20 (είκοσι) ευρώ την ημέρα και για τους 24 (εικοσιτέσσερις) μήνες.
      Το βασικό ποσό επιχορήγησης προσαυξάνεται κατά 1,50 ευρώ εάν το άτομο είναι γυναίκα ή είναι άνω των 45 ετών.
      Β) Επιχορήγηση Νέων Ελευθέρων Επαγγελματιών ατόμων ευπαθών κοινωνικών ομάδων:
      Η διάρκεια της επιχορήγησης για κάθε Ελεύθερο Επαγγελματία που υπάγεται στο πρόγραμμα αυτό, καθορίζεται σε δεκαέξι (16) μήνες.
      Το βασικό ποσό επιχορήγησης για τα άτομα που εντάσσονται στο πρόγραμμα αυτό ορίζεται στα 10.600 (δέκα χιλιάδες έξακόσια) ευρώ, το ποσό αυτό προσαυξάνεται κατά 1.400 (χίλια τετρακόσια) ευρώ εάν το άτομο είναι γυναίκα ή είναι άνω των 45 ετών.
      Ενδεικτικά αναφέρουμε Στατιστικά Στοιχεία Υπαγωγών ΑμεΑ μέσω των Προγραμμάτων Επιδότησης της Απασχόλησης Νέων Θέσεων Εργασίας και Νέων Ελευθέρων Επαγγελματιών.
                     ΕΤΗ                                           ΑΡΙΘΜΟΣ ΑΤΟΜΩΝ
1993 180
1994 200
1995 413
1996 509
1997 570
1998 700
1999 1.369
2000 2.866
2001 2.525
ΣΥΝΟΛΟ                                                    9.332
Όσον αφορά τα Προγράμματα Επαγγελματικής Κατάρτισης ΑμεΑ τονίζουμε τα εξής:
Στις τρεις Σχολές ΑμεΑ του ΟΑΕΔ τα προγράμματα εκπαίδευσης είναι προσαρμοσμένα στις εξελίξεις και τις ανάγκες της αγοράς εργασίας, καθώς και στα ειδικά χαρακτηριστικά των καταρτιζομένων.
    Το πακέτο κατάρτισης είναι διετούς (2) διάρκειας (1.800) ώρες για τα ΚΕΚ Αθήνας και Λάρισας και για το ΚΕΚ Λακκιάς Θεσσαλονίκης όπου τα άτομα που φοιτούν πάσχουν από Νοητική Στέρηση τα προγράμματα είναι τριετούς διάρκειας για τους εκπαιδεύσιμους και τετραετούς διάρκειας για τους ασκήσιμους.
    Η κατάρτιση πραγματοποιείται στις παρακάτω Σχολές διάρκειας (1.800 ώρες)
    1. ΣΧΟΛΗ ΑμεΑ ΓΑΛΑΤΣΙΟΥ: Πρόγραμμα διετούς διάρκειας (1.800 ώρες).
    Ειδικότητες: Υπάλληλοι Γραφείου με χρήση Η/Υ, Υπάλληλοι Γραφείου με χρήση Η/Υ εξ αποστάσεως, Ξυλογλυπτική-Ξυλουργική, Αγγειοπλαστική, Δερματοτεχνία, Αγιογραφία.
    2. ΣΧΟΛΗ ΑμεΑ ΛΑΚΚΙΑΣ ΘΕΣΣΑΛΟΝΙΚΗΣ: Πρόγραμμα τριετούς και τετραετούς διάρκειας.
    Ειδικότητες: Ξυλουργική, Γεωτεχνική, Κοπτική-Ραπτική, Υφαντική-Ταπητουργία, Χειρωνακτικές Εργασίες.
    3. ΣΧΟΛΗ ΑμεΑ ΛΑΡΙΣΑΣ: Πρόγραμμα διετούς διάρκειας (1.800 ώρες).
    Ειδικότητες: Υπάλληλοι Γραφείου με χρήση Η/Υ, Κοπτική-Ραπτική.
    Στους εκπαιδευόμενους παρέχεται το εκπαιδευτικό επίδομα το οποίο ορίζεται 4.000 δρχ. ημερησίως και κατά περίπτωση 6.000 δρχ. στα άτομα τα οποία διαβιούν κάτω από ειδικές κοινωνικές συνθήκες ή έχουν σοβαρά κινητικά προβλήματα.
    ΠΙΝΑΚΑΣ ΚΑΤΑΝΟΜΗΣ ΚΑΤΑΡΤΙΖΟΜΕΝΩΝ ΣΤΙΣ ΣΧΟΛΕΣ ΑμεΑ
    ΤΟΥ ΟΑΕΔ ΠΕΡΙΟΔΟΥ 1995-2002
    ΕΤΟΣ					ΑΡΙΘΜΟΣ ΚΑΤΑΡΤΙΖΟΜΕΝΩΝ
    1995 130
    1996 150
    1997 180
    1998 200
    1999 260
    2000 287
    2001 299
    2002 299
    ΣΥΝΟΛΟ			        1.805
    Σας επισυνάπτουμε τα στοιχεία που αφορούν την υλοποίηση των άνω προγραμμάτων του ΟΑΕΔ για την Περιφέρεια Βορείου Αιγαίου (1 πίνακας).
    5. ΠΡΟΓΡΑΜΜΑΤΑ ΚΑΤΑΡΤΙΣΗΣ ΑΝΕΡΓΩΝ ΚΑΙ ΕΡΓΑΖΟΜΕΝΩΝ
    Όσον αφορά τα Προγράμματα Συνεχιζόμενης Επαγγελματικής Κατάρτισης Ανέργων και Εργαζομένων, σας ενημερώνουμε ότι στα πλαίσια του Γ΄ΚΠΣ, και του Επιχειρησιακού Προγράμματος Απασχόλησης, ο ΟΑΕΔ είναι φορέας διαχείρισης και υλοποίησης του Προγράμματος Κατάρτισης Ανέργων στα Μεγάλα Τεχνικά Έργα. Το Πρόγραμμα αυτό απευθύνεται σε εργοληπτικές εταιρίες, που  έχουν αναλάβει την κατασκευή Μεγάλων Τεχνικών Έργων και έχουν στόχο, αφενός την κατάρτιση 8.000 ανέργων σε ειδικότητες που αποκτούνται σε αυτά και αφετέρου τη δημιουργία θέσεων απασχόλησης από εξειδικευμένο δυναμικό.
    Σύμφωνα με τα παραπάνω εκτιμάται ότι η υλοποίηση του παραπάνω προγράμματος θα συμβάλλει καθοριστικά στην επίλυση των προβλημάτων του κλάδου και της απασχόλησης ανέργων αντίστοιχων ειδικοτήτων, σε όλη τη χώρα.
    Επίσης, σχετικά με την κατάρτιση εργαζομένων ο ΟΑΕΔ, διαχειρίζεται δύο ακόμη προγράμματα:
    Την Επαγγελματική Κατάρτιση Αυτοαπασχολούμενων που χρηματοδοτείται από το Ε.Π. Απασχόληση και επαγγελματική Κατάρτιση και για το 2002 έχει προγραμματιστεί σε συνεργασία με τους Κοινωνικούς Εταίρους η κατάρτιση 11.000 Ελευθέρων Επαγγελματιών. Στόχος του προγράμματος είναι η προσαρμογή των δυνατοτήτων των επαγγελματιών που δραστηριοποιούνται στο δευτερογενή και τον τριτογενή τομέα, στα νέα δεδομένα της τεχνολογικής εξέλιξης και τον εκσυγχρονισμό των μεθόδων εργασίας τους.
    Το Πρόγραμμα Επαγγελματικής Κατάρτισης και Εκπαίδευσης ΛΑΕΚ περιλαμβάνει την υλοποίηση 2 δράσεων:
    1. Το Πρόγραμμα Επαγγελματικής Κατάρτισης εργαζομένων που υλοποιείται μέσω του πόρου της εργοδοτικής εισφοράς, 45%. Για το 2002 έχει προγραμματιστεί κατάρτιση 113.000 εργαζομένων σε όλη τη χώρα. Γενικότερα, σχετικά με την υλοποίηση προγραμμάτων Επαγγελματικής Κατάρτισης Ανέργων, έχουμε να τονίσουμε ότι η υπό εξέλιξη αναδιάρθρωση του ΟΑΕΔ συμβάλλει ιδιαίτερα στην αποτελεσματικότητα αυτών. Η δημιουργία των νέων δομών Παρατηρητηρίου και επαγγελματικής Κατάρτισης αποτελεί αποτελεσματική οργάνωση πρόβλεψης αναγκών Κατάρτισης και υλοποίησης ώστε να επιτευχθεί η αντιστοίχηση προγραμμάτων κατάρτισης με τις προοπτικές ανάπτυξης των τοπικών αγορών εργασίας και των κλάδων. Το πρόγραμμα υλοποιείται  το 2002 και θα συνεχίζει να υλοποιείται το 2003.
    Επίσης, στα πλαίσια του Ε.Π. Κοινωνίας της  Πληροφορίας έχει προκηρυχθεί Πρόγραμμα Κατάρτισης Ανέργων Πτυχιούχων ΑΕΙ-ΤΕΙ. Αντικείμενο του προκηρυσσόμενου έργου είναι η υλοποίηση περίπου εκατόν πενήντα (150) προγραμμάτων εναλλασσόμενης επαγγελματικής κατάρτισης 3.000 πτυχιούχων ανέργων ΑΕΙ - ΤΕΙ, για την ανάπτυξη  εξειδικευμένων δεξιοτήτων τεχνολογιών πληροφορίας και επικοινωνίας (Τ.Π.Ε.). Για την διασφάλιση της ποιότητας της παρεχόμενης κατάρτισης, η υλοποίηση των προγραμμάτων συνδέεται με την πιστοποίηση των εξειδικευμένων δεξιοτήτων σε τεχνολογίες της κοινωνίας της πληροφορίας και επικοινωνίας και ως εκ τούτου, οι προτάσεις που υποβλήθηκαν περιλαμβάνουν ως αναπόσπαστο τμήμα τους τη διαδικασία πιστοποίησης που θα εφαρμόσουν, χρησιμοποιώντας προς τούτο διεθνώς αναγνωρισμένα πρότυπα που αναπτύσσονται στην Ε.Ε. και σε άλλες χώρες. Το πρόγραμμα έχει προκηρυχθεί και θα ολοκληρωθεί στις αρχές του 2003.
    Το Πρόγραμμα Επαγγελματικής Κατάρτισης και Εκπαίδευσης υλοποιούμενο από φορείς συνδικαλιστικής εκπροσώπησης των εργοδοτών μικρών επιχειρήσεων που απασχολούν 1-20 εργαζόμενους,  με στόχο να διευρυνθούν οι ευκαιρίες κατάρτισης των εργαζομένων – Σωματεία, Εργατικά Κέντρα – μπορούν να υποβάλλουν πρόταση για την χρηματοδότηση της κατάρτισης των εργαζομένων των επιχειρήσεων του κλάδου που καλύπτουν. Στα προγράμματα μπορούν να λάβουν μέρος εργαζόμενοι για τους οποίους οι συμμετέχουσες επιχειρήσεις  έχουν καταβάλει στο ΙΚΑ την εργοδοτική εισφορά 0,45%, υπό την προϋπόθεση ότι ο εργαζόμενος δεν συμμετέχει την ίδια χρονική περίοδο υλοποίησης του προγράμματος σε άλλο πρόγραμμα που χρηματοδοτείται από το ΛΑΕΚ. Το 2001 ωφελήθηκαν 20.198 εργαζόμενοι σε όλη τη χώρα. Το πρόγραμμα θα προκηρυχθεί τον Δεκέμβριο του 2002 και θα υλοποιηθεί εντός του προσεχούς έτους.
    Τις υπόλοιπες δράσεις της κατάρτισης Ανέργων όλης της χώρας, τις έχει αναλάβει η εταιρία του ΟΑΕΔ, «Επαγγελματική Κατάρτιση Α.Ε.», η οποία έχει ξεκινήσει τον προγραμματισμό των δράσεων της με γνώμονα τις ανάγκες της τοπικής αγοράς σε συνεργασία με την εταιρία «Παρατηρητήριο Απασχόλησης Ερευνητική – Πληροφορική Α.Ε.».
    Για τα λοιπά ερωτήματα αρμόδια να σας απαντήσουν είναι τα συνερωτώμενα Υπουργεία Οικονομίας και Οικονομικών και Αιγαίου.
    Ο Υπουργός
    ΔΗΜΗΤΡΙΟΣ ΡΕΠΠΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 2064/8.10.02 ερώτηση δόθηκε με το υπ’ αριθμ. 5397/16.10.02 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της με αριθμό 2064/8.10.02 ερώτησης, που κατέθεσε ο Βουλευτής κ. Νικόλαος Κορτσάρης, με θέμα την πορεία των εργασιών ανέγερσης του νέου 424 Γενικού Στρατιωτικού Νοσοκομείου Θεσσαλονίκης (ΓΝΣΘ), σας γνωρίζουμε τα εξής:
      Οι χωματουργικές εργασίες στο χώρο του εργοταξίου εκτελούνται σύμφωνα με το εγκεκριμένο από την Υπηρεσία (ΕΣ/Διεύθυνση Υποδομής) χρονοδιάγραμμα, ενώ παράλληλα συντάσσεται από την ανάδοχο Κοινοπραξία του έργου η μελέτη εφαρμογής (που αποτελεί συμβατική της υποχρέωση) για αποφυγή καθυστερήσεων.
      Η σύμβαση εκτέλεσης του έργου υπογράφηκε την 23η Οκτωβρίου 2001, ο συμβατικός χρόνος ολοκλήρωσης του έργου είναι 1.500 ημέρες (πέρας Δεκέμβριος 2005).
      Η αποπεράτωση του Νοσοκομείου εντάσσεται στις άμεσες προτεραιότητες του ΥΠΕΘΑ και η Υπηρεσία καταβάλει κάθε δυνατή προσπάθεια για την απρόσκοπτη συνέχιση του έργου και εκτιμά ότι θα ολοκληρωθεί εντός των συμβατικών προθεσμιών.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
      3. Στην με αριθμό 2098/9.10.02 ερώτηση δόθηκε με το υπ’ αριθμ. 652/22.10.02 έγγραφο από τον Υφυπουργό Οικονομικών η ακόλουθη απάντηση:
      «Απαντώντας στο από 9/10/2002 έγγραφό σας, με το οποίο μας διαβιβάσατε την με αριθμό 20/98 ερώτηση που κατατέθηκε από το Βουλευτή κ. Γεώργιο Καρασμάνη σχετικά με το πιο πάνω θέμα, σας γνωρίζουμε τα εξής:
      Με την 1081068/6105/623/Β0014/ΠΟΛ.1235/8.10.2002 απόφαση που υπέγραψε ο Υφυπουργός Οικονομίας και Οικονομικών κ. Απ. Φωτιάδης έει παραταθεί μέχρι 31/10/2002 η προθεσμία υποβολής των δικαιολογητικών επιστροφής του Φ.Π.Α των αγροτών του ειδικού καθεστώτος για το έτος 2001, προκειμένου να διευκολυνθούν οι δικαιούχοι επιστροφής Φ.Π.Α. αγρότες που αντιμετώπισαν δυσκολίες στην συγκέντρωση και εμπρόθεσμη υποβολή των απαιτούμενων δικαιολογητικών.
      Την απόφαση αυτή επισυνάπτουμε στον παρόν έγγραφο για ενημέρωσή σας.
      Ο Υφυπουργός
      Α. ΦΩΤΙΑΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Πρώτη θα συζητηθεί η με αριθμό 472/17.3.2003 επίκαιρη ερώτηση του δεύτερου κύκλου της Πέμπτης 20 Μαρτίου 2003 του Βουλευτή του Πανελλήνιου Σοσιαλιστικού Κινήματος κ. Γεωργίου Κίρκου προς τον Υπουργό Μεταφορών και Επικοινωνιών, σχετικώς με την επέκταση των αστικών συγκοινωνιών στο Νομό Θεσσαλονίκης κλπ.
      Η επίκαιρη ερώτηση του κυρίου συναδέλφου έχει ως εξής:
      «Σύμφωνα με το ν. 2898/2001 και κυρίως με το άρθρο 5 που αφορά την επέκταση και συγκοινωνιακή κάλυψη των οικισμών της υπαίθρου του Νομού Θεσσαλονίκης από τον ΟΑΣΘ με την προβλεπόμενη διαδικασία από το νόμο και παρ’ ότι υπάρχει ήδη καθυστέρηση σημαντική και ενώ τελευταία βρίσκονται σε εξέλιξη διαβουλεύσεις μεταξύ του Υπουργείου και των δύο συγκοινωνιακών φορέων του Νομού (ΟΑΣΘ και ΚΤΕΛ) προς την κατεύθυνση υλοποίησης του έργου πριν την κοινή υπουργική απόφαση και τη νέα οικονομική συμφωνία με τον ΟΑΣΘ, έχουν προκληθεί αντιδράσεις α) από δήμους για δημοτικά διαμερίσματά τους που δεν καλύπτονται συγκοινωνιακά με τις νέες ρυθμίσεις β) από δήμους και δημοτικά διαμερίσματα του νομού που μένουν εκτός επέκτασης για την ώρα και γ) ανησυχία των εργαζομένων στο συρρικνούμενο ΚΤΕΛ.
      Ερωτάται ο κύριος Υπουργός, αν προτίθεται να λάβει υπόψη του τις παραπάνω αντιδράσεις και ανησυχίες πριν την υπογραφή της κοινής υπουργικής απόφασης και της νέας οικονομικής συμφωνίας με τον ΟΛΣΘ».
      Ο Υφυπουργός Μεταφορών και Επικοινωνιών  κ. Στρατάκης έχει το λόγο.
     ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Ευχαριστώ, κύριε Πρόεδρε.
     Θα ήθελα προκαταβολικά να πω ότι τα ζητήματα και τα ερωτήματα που μπαίνουν από την ερώτηση του αγαπητού συναδέλφου έχουν απαντηθεί ξανά εδώ σε αυτή την Αίθουσα και έχουν ενημερωθεί και οι ίδιοι οι εμπλεκόμενοι φορείς. Όμως κρίνω σκόπιμο να τα επαναλάβω γιατί πράγματι με τις διατάξεις του ν. 2898/01 που αφορά τη σύσταση και τη λειτουργία Συμβουλίου Αστικών Συγκοινωνιών Θεσσαλονίκης, όροι οικονομικής συμφωνίας μεταξύ του ελληνικού δημοσίου και Οργανισμού Αστικών Συγκοινωνιών Θεσσαλονίκης και άλλες διατάξεις, προβλέπεται η αστικοποίηση δεκαπέντε περίπου δήμων του Νομού Θεσσαλονίκης.
     Πρέπει να πω ότι αν και η μελέτη του ΣΑΣΘ όπως προβλέπεται από το νόμο, είχε γίνει από τις 20.6.2002, οι εμπλεκόμενοι φορείς και συγκεκριμένα ο ΟΑΣΘ και το ΚΤΕΛ έδωσαν τη γνώμη τους όπως προβλέπεται από το νόμο μόνο το Δεκέμβριο, με πολύ μεγάλη καθυστέρηση μετά από έξι μήνες, δηλαδή και μόνο μετά από δικές μας δύο επανειλημμένες έγγραφες οχλήσεις. Αυτήν τη στιγμή μπορώ να πω ότι είμαστε σε μία καλή φάση που θα μπορούσε κανείς να τη χαρακτηρίσει φάση ολοκλήρωσης όλων των διαδικασιών. Και εν πάση περιπτώσει και οι ανησυχίες των δήμων που δεν θα έπρεπε να είναι ανησυχίες, διότι η μελέτη εκπονήθηκε μετά από την απόφαση των δημοτικών συμβουλίων των δεκαπέντε δήμων, ότι συναινούν σε αυτά που λέει η μελέτη, ότι θα κάνουν διαδημοτικές γραμμές στα συγκεκριμένα διαμερίσματα και εν πάση περιπτώσει δεν θα μείνει κανείς χώρος, καμιά περιοχή ακάλυπτη από τις συγκεκριμένες γραμμές. 
     Θέλω να πω επίσης, ότι η αγωνία των εργαζομένων στο ΚΤΕΛ με τους οποίους επανειλημμένα έχουμε συναντηθεί και έχουμε συζητήσει δεν δικαιολογείται, διότι υλοποιείται ακριβώς το πνεύμα και το γράμμα του νόμου. Σε αυτή, λοιπόν, την κατεύθυνση εμείς έχουμε λειτουργήσει, έχουμε επεξεργαστεί όλα τα στοιχεία και είμαστε σίγουροι ότι σύντομα θα μπορέσουμε να δώσουμε το τελικό αποτέλεσμα μετά από τις απαιτούμενες διαβουλεύσεις και τις αποφάσεις των οργάνων των εμπλεκομένων φορέων. 
     Είμαι σίγουρος ότι σε πολύ σύντομο χρονικό διάστημα θα έχει ολοκληρωθεί αυτή η διαδικασία και έτσι η ευρύτερη περιοχή της Θεσσαλονίκης θα εξυπηρετείται από τον ΟΑΣΘ, όπως ακριβώς εξυπηρετείται και η αστική περιοχή. 
     Ευχαριστώ πολύ.
     ΠΡΟΕΔΡΟΣ (Απόστολος Κακλαμάνης): Ο κ. Κίρκος έχει το λόγο.
     ΓΕΩΡΓΙΟΣ ΚΙΡΚΟΣ: Ευχαριστώ, κύριε Πρόεδρε.
     Παρά τα σημαντικά που συμβαίνουν σήμερα είμαστε υποχρεωμένοι να ασχοληθούμε και με τα σοβαρά που έχουμε εμείς, εννοώ τον κυνισμό και την περιφρόνηση για κάθε αξία μετά την επίθεση που έγινε στο Ιράκ.
     Κύριε Πρόεδρε, ο ν.2898/2001, που ανάμεσα στις άλλες διατάξεις, πρωταρχικά προβλέπει τη σύσταση του Συμβουλίου Αστικών Συγκοινωνιών Θεσσαλονίκης πραγματικά δρομολόγησε την παραγωγή ενός σημαντικότατου έργου. Και εγώ από τη θέση αυτή επειδή συμμετείχα σε όλες τις φάσεις και σε όλες τις διαδικασίες ως Βουλευτής του ελληνικού Κοινοβουλίου αλλά και ειδικότερα της περιοχής, πρέπει να ευχαριστήσω τον Υπουργό Μεταφορών αλλά και τον πρόεδρο του ΣΑΣΘ, γιατί γρήγορα προχώρησαν. Παρ’ ότι αναφέρω στην ερώτησή μου ότι υπήρξε καθυστέρηση ενός εξαμήνου, γνωρίζω ότι δεν ήταν η καθυστέρηση από το Υπουργείο. 
     Κύριε Υφυπουργέ, εγώ θέλω να πω το εξής: Όσον αφορά την περιοχή επέκτασης από δεκαπέντε δήμους που γίνεται η επέκταση, τρεις δήμοι είχαν αστική συγκοινωνία, στους δώδεκα δήμους γίνεται καθ’ ολοκληρίαν αστική συγκοινωνία. Κάποια διαμερίσματα μόνο των τριών δήμων μπαίνουν μέσα στην αστική συγκοινωνία αφού έγιναν Καποδιστριακοί. 
     Εκείνο που θέλω να πω, για να μην υπάρχουν οι ανησυχίες -που αναφέρω και δεν τις συμμερίζομαι όλες είναι το εξής: Για να μην ακυρωθεί αυτό το πραγματικά πολύ μεγάλο έργο για την τοπική κοινωνία, θεωρώ ότι πρέπει να δούμε πριν την υπογραφή της κοινής υπουργικής απόφασης για σύσταση κάποιων τοπικών ενδοδημοτικών ή διαδημοτικών διαδρομών που δεν νομίζω να επιβαρύνουν τα κόστη και το οποίο θα μας απαλύνει σημαντικά προβλήματα που πρόκειται αν δεν γίνουν να δημιουργηθούν. Πρέπει να το προσέξουμε αυτό ιδιαίτερα, όπως και  με το μέγεθος των λεωφορείων, ή την αλλαγή κάποιων γραμμών μέσα στο δίκτυο όπου η σημερινή συγκοινωνία εξυπηρετεί ανάγκες  κυρίως εργαζομένων και μαθητών, δευτεροβάθμιας εκπαίδευσης.
     (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
      Η ερώτησή μου έχει τρία σκέλη. 
      Το δεύτερο σκέλος σε ό,τι αφορά το εναπομένον μέρος του νομού όπου δεν γίνεται επέκταση θεωρώ ότι ήδη πρέπει το Υπουργείο να σχεδιάζει το τι θα γίνει. Και θεωρώ προς την κατεύθυνση αυτή η λύση είναι η ολοκλήρωση της επέκτασης για να έχει  ενιαία αντιμετώπιση όλος ο νομός. 
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Κίρκο. Φτάσαμε στα τρία και είκοσι λεπτά. Προς Θεού! 
      ΓΕΩΡΓΙΟΣ ΚΙΡΚΟΣ: Ένα δευτερόλεπτο, κύριε Πρόεδρε. 
      Επειδή από το ν. 2898/2001 δεν μπορείτε να μεταφέρετε διακόσιους εργαζόμενους, για τους πενήντα τέσσερις εργαζόμενους, πλην οδηγών ως προς την αντιστοιχία ειδικοτήτων να υπάρξει μια ευρεία ερμηνεία...
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Στρατάκη, σας παρακαλώ έχετε το λόγο.
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Θέλω να διαβεβαιώσω, κύριε Πρόεδρε, ότι οι προβληματισμοί και οι ανησυχίες που μπαίνουν, δεν ευσταθούν. Ο νόμος υλοποιείται ακριβοδίκαια θα μπορούσα να πω. Λάβαμε υπόψη μας όλες τις παραμέτρους και την εξυπηρέτηση με βάση τα μέχρι σήμερα δρομολόγια του ΚΤΕΛ και τις αποφάσεις των δημοτικών συμβουλίων και θέλω να πιστεύω ότι η μελέτη που έχει εκπονήσει ο ΣΑΣΘ είναι μία μελέτη που ανταποκρίνεται στην πραγματικότητα. Αυτό όμως δεν σημαίνει ότι αν στην πορεία διαπιστώσουμε πως μπορεί να υπάρξουν κάποια προβλήματα, εμείς δε είμαστε διαθέσιμοι να αλλάξουμε κάποιες αποφάσεις που εν πάση περιπτώσει μέσα από αυτές θα μπορούν να λυθούν αυτά τα προβλήματα.
      Είμαστε ενήμεροι για όλους αυτούς τους προβληματισμούς. Θέλω να πιστεύω και εγώ ότι εκφράζουν ακραίες απόψεις που δεν ανταποκρίνονται στην πραγματικότητα και σε κάθε περίπτωση εμείς λαμβάνουμε εκείνη την μέριμνα και την πρόνοια που χρειάζεται, ώστε ο λαός της Θεσσαλονίκης, οι κάτοικοι των περιοχών αυτών να εξυπηρετηθούν με τον καλύτερο τρόπο. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στις επίκαιρες ερωτήσεις πρώτου κύκλου.
      Πρώτη είναι η με αριθμό 474/17.3.2003 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Νικολάου Λεβογιάννη προς τον Υπουργό Εργασίας και Κοινωνικών Ασφαλίσεων, σχετικώς με τη βελτίωση του νέου συστήματος ασφάλισης των επαγγελματιών, βιοτεχνών και εμπόρων που ασκούν δραστηριότητα σε οικισμούς κάτω των δύο χιλιάδων κατοίκων.
      Η επίκαιρη ερώτηση του κ. Λεβογιάννη έχει ως εξής:
      «Είναι γνωστό ότι από 1.1.2003 ισχύει το νέο καθεστώς ασφάλισης στον ΟΑΕΕ των μικροεπιχειρηματιών που ασκούν επαγγελματική, βιοτεχνική ή εμπορική δραστηριότητα σε οικισμούς κάτω των δύο χιλιάδων κατοίκων. 
     Στην πρώτη του εφαρμογή αυτό το σύστημα παρουσιάζει ορισμένες δυσκολίες. Προκύπτουν επίσης προβλήματα για τους ιδιοκτήτες μικρού αριθμού ενοικιαζομένων δωματίων σε οικισμούς άνω των δύο χιλιάδων κατοίκων. Έως και επτά δωμάτια σε οικισμό κάτω των δύο χιλιάδων κατοίκων είναι προαιρετική η ασφάλιση στον ΟΑΕΕ. Και με ένα δωμάτιο σε οικισμό άνω των δύο χιλιάδων κατοίκων η ασφάλιση στον ΟΑΕΕ είναι υποχρεωτική.
     Τα μέλη των ΟΕ, ΕΕ, ΕΠΕ, σε οικισμούς κάτω των δύο χιλιάδων κατοίκων δεν υπάγονται στις ρυθμίσεις του νέου νόμου.
     Το ανώτατο όριο εισοδήματος για την μη υπαγωγή στην υποχρεωτική ασφάλιση στον ΟΑΕΕ, στους οικισμούς κάτω των δύο χιλιάδων κατοίκων, δεν διασφαλίζει σε ικανοποιητικό βαθμό την πρόθεση του νομοθέτη να στηρίξει τους μικροεπιχειρηματίες των μικρών οικισμών στην ύπαιθρο.
     Είναι αναγκαία η αύξηση του μέσου όρου των εισοδημάτων για την υπαγωγή τους στην υποχρεωτική ασφάλιση στον ΟΑΕΕ.
     Ερωτάται ο κύριος Υπουργός:
     Αν προτίθεται να εξετάσει τη δυνατότητα νομοθετικής βελτίωσης του νέου συστήματος, προκειμένου αυτό να λειτουργήσει αποδοτικά και αντικειμενικά για όλους τους μικροεπιχειρηματίες, καθώς και για τους ιδιοκτήτες ενοικιαζόμενων δωματίων.»
     Ο Υφυπουργός κ. Σπυρόπουλος έχει το λόγο για τρία λεπτά.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, κύριες και κύριοι συνάδελφοι, θα προσπαθήσω να είμαι αρκετά σαφής στην ερώτηση που κάνατε. Θέλω να σας κάνω γνωστό ότι η Κυβέρνηση και το Υπουργείο Εργασίας την ερχόμενη εβδομάδα προχωρά στα πλαίσια μιας νομοθετικής πρωτοβουλίας στην επαναδιατύπωση μιας νομοθετικής διάταξης, που ανακαθορίζει τα όρια και τις προϋποθέσεις συνταξιοδότησης του Οργανισμού Ασφάλισης Ελευθέρων Επαγγελματιών και σε οικισμούς κάτω από δύο χιλιάδες και σε οικισμούς πάνω από δύο χιλιάδες και σε σχέση με τα ενοικιαζόμενα δωμάτια.
      Επίσης, θέλω να κάνω γνωστό στο Σώμα ότι παρόμοια ερώτηση έχουν υποβάλει προς το Υπουργείο Εργασίας οι συνάδελφοι Πιπεργιάς, Κοντομάρης, Σκουλάκης και Σφυρίου. Και άλλοι συνάδελφοι από όλο σχεδόν το πολιτικό φάσμα υπέβαλαν κατά καιρούς ερωτήσεις. Έτσι, λοιπόν, διαπιστώθηκε από την πλευρά μας ότι θα πρέπει να στέρξουμε στις επισημάνσεις που έκαναν οι συνάδελφοι Βουλευτές από όλες τις πτέρυγες, προκειμένου να μορφοποιήσουμε ή να προσαρμόσουμε τη νομοθετική διάταξη πολύ πιο κοντά στην πραγματικότητα.
      Θέλω να κάνω μια επισήμανση. Πρέπει να έχουμε κατά νου ότι το θέμα αυτό γεννήθηκε από την ώρα που ουσιαστικά αναβαθμίστηκε ο ΟΓΑ σε φορέα κύριας ασφάλισης. Σήμερα πια ο ΟΓΑ είναι ένας ελκτικός οργανισμός κύριας ασφάλισης. Δεν θα υπήρχε το θέμα, αν ο ΟΓΑ παρέμενε με την προηγούμενή του μορφή, διότι οι συντάξεις που έδινε ο προηγούμενος ΟΓΑ ήταν 50 έως 60 χιλιάδες δραχμές. Τώρα δεν είναι αυτό.
      Ένα δεύτερο θέμα είναι ότι θα πρέπει να κατανοήσουμε ότι η πολιτεία και εμείς ως Εθνική Αντιπροσωπεία πρέπει να διαφυλάξουμε αρχές κοινωνικής ασφάλισης και όταν μας επισκέπτονται ακόμα στα γραφεία μας πολίτες, που βέβαια είναι λογικό να ενδιαφέρονται για πιο ευνοϊκές ρυθμίσεις. Υπάρχουν αρχές που πρέπει να προασπίζουμε. Είναι αρχές που καλύπτουν όλο το φάσμα. Ο αγρότης πρέπει να είναι ασφαλισμένος στον ΟΓΑ, ο ελεύθερος επαγγελματίας στον Οργανισμό Ασφάλισης Ελεύθερων Επαγγελματιών και ο δημόσιος υπάλληλος εκεί που πρέπει. Εν προκειμένω όμως υπάρχει πρόβλημα στη φάση της προσαρμογής. 
      Τι προτείνουμε, κύριοι συνάδελφοι; Για τους ιδιοκτήτες έως και επτά ενοικιαζομένων δωματίων σε όλη την επικράτεια θα εξαιρούνται από την υποχρεωτική ασφάλιση στον ΟΑΕΕ, εφόσον εργάζονται ή απασχολούνται ή λαμβάνουν σύνταξη από οποιοδήποτε ασφαλιστικό οργανισμό ή το δημόσιο είτε είναι κάτω από δύο χιλιάδες είτε είναι πάνω από δύο χιλιάδες.
      Δεύτερον, το τετρακοσιοπλάσιο που είχε καθορίσει η προηγούμενη διάταξη στα πλαίσια του ν. 3050 γίνεται πεντακοσιοπλάσιο, δηλαδή, το πλαφόν που προσδιόριζε την υπαγωγή ή μη υπαγωγή στον ΟΑΕΕ από τα 3.100.000 πάει στα 4.000.000. Και βέβαια οριοθετείται και επαναδιατυπώνεται ένα κρίσιμο θέμα. Για τους ιδιοκτήτες ενοικιαζομένων δωματίων πάνω από οκτώ δωμάτια, όταν είναι σε οικισμούς κάτω από δύο χιλιάδες κατοίκους δεν πάνε μονοσήμαντα στον ΟΑΕΕ, αλλά η ένταξή τους εκεί συναρτάται και από το εισοδηματικό κριτήριο του εισοδήματος των πεντακοσίων ημερομισθίων ανειδίκευτου εργάτη. Επίσης, ορθά εντοπίζουμε στην ερώτησή σας και το διορθώνουμε ότι για τα μέλη των διοικητικών συμβουλίων, μέλη των ετερόρρυθμων επιχειρήσεων και ΕΠΕ που είναι στα διοικητικά συμβούλια και έχουν 5%, μπαίνει το εισοδηματικό κριτήριο, από αυτήν την επιχείρηση να έχουν τουλάχιστον εισόδημα που να ξεπερνά τα πεντακόσια ημερομίσθια του ανειδίκευτου εργάτη. 
      Θεωρώ  ότι μέσα από αυτήν τη νέα ισορροπία η οποία προέκυψε από παρεμβάσεις πολύ σημαντικές δικές σας και των άλλων Βουλευτών, αλλά και όλων των Βουλευτών από όλες τις πτέρυγες. Έχουμε κατοχυρώσει ένα νέο «modus vivendi» το οποίο πρέπει να προασπίσουμε. Νομίζω ότι είναι ισορροπημένο, ορθό και πρέπει να αποτελέσει τους πάγιους κανόνες με τους οποίους θα πρέπει να λειτουργήσουν οι ασφαλιστικές προϋποθέσεις μεταξύ ΟΓΑ και ΟΑΕΕ για την επόμενη δεκαετία. 
      Ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Λεβογιάννης για δύο λεπτά.
      ΝΙΚΟΛΑΟΣ ΛΕΒΟΓΙΑΝΝΗΣ: Κύριε Πρόεδρε, θα επαινέσω την πρωτοβουλία  που ανακοινώθηκε σήμερα και τις προηγούμενες μέρες, το νέο νομοσχέδιο του Υπουργείου Εργασίας και προσωπικά του Υφυπουργού κ. Σπυρόπουλου για την αντιμετώπιση αυτού του προβλήματος. 
      Πρέπει να ξέρουμε ότι ένα καθεστώς σαράντα και άνω ετών, η νομοθεσία του είναι της εποχής του 1960, σε ό,τι αφορά τις διαδικασίες υπαγωγής στο ΤΕΒΕ των κατοίκων των οικισμών κάτω των δύο χιλιάδων κατοίκων, των μικροεπαγγελματιών των οικισμών κάτω των δύο χιλιάδων κατοίκων, βρήκε την επίλυσή του με το ν. 3050/2002 που εισηγήθηκε τη σημερινή πολιτική ηγεσία του Υπουργείου Εργασίας. Ομολογώ ότι αυτή η πρόσφατη ρύθμιση άνοιξε το δρόμο, για να λυθεί ένα πολύ σοβαρό πρόβλημα που έχει να κάνει με έναν αριθμό μικρών οικισμών, ορεινών ή ημιορεινών, μειονεκτικών, θα έλεγα, νησιωτικών, όπου πραγματικά οι κάτοικοι, για να μένουν εκεί, πρέπει να ενισχύονται και να στηρίζονται. Είναι γνωστό ότι το καφενείο, ο μοναδικός δημόσιος χώρος, είναι η μισή ψυχή των κατοίκων αυτών των χωριών. Εκεί είναι και το μαγειρείο που θα βρει ενδεχομένως ο γεωπόνος κάτι να φάει, όταν θα πάει να κάνει καταγραφή των επιδοτήσεων των αιγοπροβάτων ή όποιων άλλων δραστηριοτήτων, εκεί και οι Βουλευτές και οι πολιτικοί θα βρούμε τους κατοίκους να μιλήσουμε. Είναι το μικρομάγαζο του χωριού, είναι ο τόπος συνάντησης. Αυτές λοιπόν τις μικρές δραστηριότητες έπρεπε να τις στηρίζουμε και πιστεύω ότι στηρίζονται με αυτές τις ρυθμίσεις. 
      Ήταν μια πολύ καλή αρχή η ρύθμιση του ν.3050/2002 και  είναι αλήθεια ότι σπάνια θα συναντήσει κανείς τέτοια αντιμετώπιση από πολιτική ηγεσία Υπουργείου, να δέχεται σε πολύ σύντομο χρονικό διάστημα να βελτιώσει μια νομοθετική ρύθμιση που είναι καλή με στόχο να την κάνει καλύτερη. Είναι αλήθεια ότι με τη βελτίωση που ανακοίνωσε σήμερα ο κ. Σπυρόπουλος και φέρνει στο νομοσχέδιο που κατετέθη στη Βουλή, δημιουργείται μια καλή και σταθερή κατάσταση και για τους μικροϊδιοκτήτες κάποιου μικρού αριθμού ενοικιαζομένων δωματίων και σε οικισμούς πάνω από δύο χιλιάδες κατοίκους, αλλά και με την αύξηση του ανωτάτου ορίου φορολογητέου εισοδήματος που είναι σημαντική και με τα άλλα ζητήματα που μας ενημέρωσε ότι ρυθμίζονται και θα τα δούμε αναλυτικά στο νομοσχέδιο. Πιστεύω ότι ο τομέας αυτός πλέον αντιμετωπίζεται σωστά και οι μικροεπιχειρηματίες στους οικισμούς αυτούς ενισχύονται σημαντικά. Είναι βέβαιο ότι, επειδή ο ΟΓΑ εξελίσσεται σε έναν από τους καλύτερους ασφαλιστικούς οργανισμούς από πλευράς επιπέδου συντάξεων, πραγματικά πρέπει να τον αναβαθμίσουμε, για να μπορέσει να στηρίξει τέτοιες δραστηριότητες στην ελληνική ύπαιθρο.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Σπυρόπουλος.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων):  Κύριε συνάδελφε, ευχαριστώ για τα καλά σας λόγια, θέλω να σας πω όμως ότι πράγματι η προηγούμενη ρύθμιση μπορεί να ήταν καλή, αλλά είχε προβλήματα τα οποία διαπιστώθηκαν και με τη συζήτηση και με τους άλλους Βουλευτές όλων των πτερύγων, αλλά και με τους κοινωνικούς φορείς. Εκεί είχαμε ενδεχόμενα εκτιμήσει και ως Υπουργείο και ως Εθνική Αντιπροσωπεία κάποια πράγματα, όμως η ζωή απέδειξε ότι πρέπει να τα επανεκτιμήσουμε. Την ώρα που πρέπει να τα επανεκτιμήσουμε και όταν είναι θέματα τα οποία αφορούν μεγάλες επιλογές για έναν πολίτη, που αφορούν την ασφάλισή του, πρέπει να έχουμε την τόλμη να το πράττουμε. Νομίζω ότι τότε κάναμε ένα λάθος και δεν εκτιμήσαμε σωστά τη στρέβλωση του ανταγωνισμού για τα επτά ενοικιαζόμενα δωμάτια κάτω ή πάνω από δύο χιλιάδες κατοίκους. Δεν μπορεί ένα άτομο να προσδιορίζει μια νέα πραγματικότητα. 
      Θέλω να κλείσω, τονίζοντας για άλλη μια φορά ότι η διαμόρφωση κεντρικών πολιτικών για την ύπαρξη τριών μεγάλων ασφαλιστικών οργανισμών, ΟΓΑ, ΟΑΕΕ και ΙΚΑ, επιβάλλει στην πολιτεία και στα κόμματα να διαμορφώσουμε αρχές, τις οποίες να τις προασπίζουμε διαρκώς και με ενιαίο τρόπο, γιατί μόνο τότε διαμορφώνουμε στέρεους όρους για την οικοδόμηση ενός ασφαλιστικού συστήματος με όρους που θα το καθιστούν αξιόπιστο, διαρκές στο χρόνο και βέβαια πιστεύω ότι η αμοιβαία, η πιο συλλογική προάσπιση αρχών και κανόνων είναι η βάση για την οικοδόμηση ενός ασφαλιστικού συστήματος. Θέλω να κλείσω και να καλέσω όλους τους συναδέλφους -και θα το κάνουμε και στην Ολομέλεια- να προασπίσουμε αυτήν την αρχή που αφορά τον ΟΓΑ και τον ΟΑΕΕ, γιατί θεωρώ ότι είναι προϊόν ενός διαρκούς διαλόγου που είναι και διακομματικός και κοινωνικός. Πρέπει αυτή η αρχή να μην αλλάξει για την επόμενη δεκαετία.
      ΠΡΟΕΔΡΕΥΩΝ (Παναγιώτης Σγουρίδης): Δεύτερη επίκαιρη ερώτηση πρώτου κύκλου είναι η με αριθμό 482/17.3.2003 του Βουλευτή της Νέας Δημοκρατίας κ. Νικήτα Κακλαμάνη προς τον Υπουργό Υγείας και Πρόνοιας, σχετικώς με τη δημιουργία νέων χρεών στα νοσοκομεία κλπ.
     Η επίκαιρη ερώτηση του κ. Κακλαμάνη έχει ως εξής:
      «Κύριε Υπουργέ, πριν από ενάμισι περίπου χρόνο «ρυθμίστηκαν», με τον προσφιλή στην Κυβέρνηση τρόπο του δανεισμού από τράπεζες, τα χρέη των νοσοκομείων.
      Σήμερα βρισκόμαστε μπροστά στην ίδια εκρηκτική κατάσταση, με δημιουργία νέων χρεών (αγνώστου ύψους) που έχει οδηγήσει τους προμηθευτές σε απόγνωση και τα νοσοκομεία σε νέες περιπέτειες.
      Κατόπιν των ανωτέρω, ερωτάστε:
      Πρώτον, πόσα ακριβώς είναι τα νέα χρέη των νοσοκομείων;
      Δεύτερον, πόσο το συνολικό χρέος (παλαιά και νέα χρέη και τοκοχρεολύσια) μέχρι σήμερα;
      Τρίτον, εάν σκοπεύει η Κυβέρνηση να προχωρήσει σε νέα ρύθμιση μέσω δανεισμού ή θα προβεί σε αποπληρωμή μέσω του τακτικού προϋπολογισμού».
      Ο Υφυπουργός Υγείας και Πρόνοιας κ. Νασιώκας έχει το λόγο τρία λεπτά για να πρωτολογήσει.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ευχαριστώ, κύριε Πρόεδρε.
      Κύριε Πρόεδρε, κύριοι συνάδελφοι, με την ερώτησή του ο κ. Κακλαμάνης, ο αρμόδιος τομεάρχης της Αξιωματικής Αντιπολίτευσης, επαναφέρει το θέμα των χρεών των νοσοκομείων, ένα θέμα το οποίο είναι πάρα πολύ σημαντικό και το οποίο απασχολεί το Υπουργείο Υγείας και Πρόνοιας σε καθημερινή βάση, αλλά και τα συναρμόδια Υπουργεία. 
      Μιλάμε βέβαια πάντοτε για χρέη και υπαινισσόμαστε πολλές φορές και πιθανόν σπατάλες ή μη ορθολογική διαχείριση των οικονομικών των νοσοκομείων, ενώ πρέπει να λάβουμε υπόψη και τα εξής: Ότι η ανάπτυξη του συστήματος δημιουργεί νέες οικονομικές απαιτήσεις. Κτίζονται –το γνωρίζετε- νέα νοσοκομεία την τελευταία δεκαετία αυξήθηκαν κατά 70% τα κρεβάτια των νοσοκομείων, οι κλίνες που έχουμε στην Ελλάδα, σχεδόν διπλασιάστηκαν δηλαδή. Δημιουργούνται νέα τμήματα, νέες μονάδες, έρχονται νέα τεχνολογικά επιτεύγματα, νέα φάρμακα. 
      Ακόμα, η κοινωνική πολιτική της Κυβέρνησης επηρεάζει επί το δυσμενέστερο τα χρέη –μιλάω για τα χαμηλά νοσήλια, κύριε συνάδελφε- τη δωρεάν περίθαλψη των απόρων και των ανασφαλίστων, τη δωρεάν χορήγηση του αίματος. Οι άποροι και ανασφάλιστοι και το αίμα προσεγγίζουν τα 100 δισεκατομμύρια δραχμές κατ’ έτος σε κόστος, το AIDS κλπ.
      Σε κάθε περίπτωση πάντως με την πλήρη μηχανοργάνωση όλων των υπηρεσιών των νοσοκομείων και με το διπλογραφικό σύστημα, θα γίνει πιο αποτελεσματική και ορθολογικότερη η διαχείριση των οικονομικών των νοσοκομείων.
      Να απαντήσω, όμως, τώρα στα τρία ερωτήματα που έθεσε ο κύριος συνάδελφος.
      Η ρύθμιση των χρεών των νοσοκομείων έγινε με το ν.2937/2001 και το γνωρίζετε, κύριε συνάδελφε. Έκτοτε το Υπουργείο Εθνικής Οικονομίας και Οικονομικών εξυπηρετεί τις υποχρεώσεις της ρύθμισης, σύμφωνα με τις διατάξεις του νόμου. Από τότε, από την 1.5.2001 δηλαδή μέχρι σήμερα -τα στοιχεία που θα σας δώσω είναι μέχρι 31.12.2002- οι οφειλές προς τρίτους από τα νοσοκομεία είναι 1.078 εκατομμύρια ευρώ. Οι ανεξόφλητες υποχρεώσεις των ταμείων προς τα νοσοκομεία είναι 830,7 εκατομμύρια ευρώ. Επειδή οι οφειλές προς τρίτους διαπιστώνονται αμέσως, αυτομάτως, ενώ υπάρχει μία χρονική υστέρηση στη διαπίστωση των ανεξόφλητων υποχρεώσεων, τα δύο ποσά δεν αποκλίνουν σημαντικά, αν δεν είναι ταυτόσημα. Και σε κάθε περίπτωση δεν υπάρχει σημαντικό πρωτογενές έλλειμμα, αν και αρκετά νοσοκομεία μας έχουν θετικό ισολογισμό, από τα στοιχεία που έχουμε μέχρι τώρα.
      Υπάρχει ένα μεγάλο πρόβλημα -το αναφέρετε και εσείς- ταμειακής εξυπηρέτησης των οφειλών των νοσοκομείων μας σήμερα. Τι πρόκειται να κάνουμε; Η Κυβέρνηση δεν αποφάσισε και δεν προσανατολίζεται σε καινούργια ρύθμιση. Αυτό που θα κάνει είναι να δει τις δυνατότητες, τις διαδικασίες να πληρώσουν τα ταμεία και κυρίως ο ΟΓΑ, διότι το μεγάλο έλλειμμα είναι του ΟΓΑ.
      Το Υπουργείο Κοινωνικών Ασφαλίσεων προωθεί νομοθετική ρύθμιση, σύμφωνα με την οποία καθιερώνεται διακριτός λογαριασμός των ταμείων υγείας και ασφάλισης του ΟΓΑ και δίνεται και η οικονομική δυνατότητα στον ΟΓΑ να ανταποκριθεί άμεσα στις υποχρεώσεις του.
      Απ’ όσο γνωρίζω η συγκεκριμένη νομοθετική πρωτοβουλία του Υπουργείου Εργασίας Κοινωνικών Ασφαλίσεων θα συζητηθεί στην αρμόδια επιτροπή της Βουλής την επόμενη εβδομάδα.
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Κακλαμάνης έχει το λόγο για δύο λεπτά.
      ΝΙΚΗΤΑΣ ΚΑΚΛΑΜΑΝΗΣ: Ευχαριστώ, κύριε Πρόεδρε.
     Κύριε Υφυπουργέ, θα ήθελα έτσι να σας «συστήσω» το πρώτο σκέλος της απάντησής σας να ζητήσετε να απαλειφθεί από τα Πρακτικά, διότι όποιος διαβάσει ότι τα νέα νοσοκομεία είναι η αιτία που δημιουργούνται χρέη θα τρελαθεί. Δείχνει δηλαδή ότι σχεδιάζετε νοσοκομεία χωρίς κανένα απολύτως σκεπτικό και προϋπολογισμό. Εν πάση περιπτώσει.
      Μπαίνουμε στην ουσία. Έρχεστε τώρα και μου λέτε ότι έφτασε –εγώ νόμιζα ότι ήταν χαμηλότερο- το 1 δισεκατομμύριο ευρώ το χρέος. Βεβαίως είπατε ότι τα 800 εκατομμύρια ευρώ τα οφείλουν τα ταμεία. Αυτό είναι γνωστό. Βέβαια πρέπει να σας πω ότι μέσα σε πέντε μήνες μου δώσατε τρεις διαφορετικές απαντήσεις. Την πρώτη φορά μου είπατε ότι είμαι εκτός τόπου και χρόνου, το Μάιο, ότι δεν υπάρχουν χρέη. Μετά ήρθε ο κ. Στεφανής ο οποίος είπε ότι υπάρχουν χρέη. Και επανήλθατε εσείς και είπατε 700 εκατομμύρια. Βέβαια ήταν Σεπτέμβριος και τώρα ήρθαμε στο τέλος του χρόνου, όπως μου είπατε.
      Δεύτερη παρατήρηση. Είπατε για τη μεταρρύθμιση. Δεν γνωρίζετε ότι προ της μεταρρύθμισης το χρέος αυξανόταν κατά 8 δισεκατομμύρια κάθε μήνα και μετά τη μεταρρύθμιση αυξάνεται με 17,5 δισεκατομμύρια κάθε μήνα;
      Αντί, λοιπόν, να επικαλείστε τη μεταρρύθμιση, καλύτερο είναι να την αποσύρετε. Και όπως μαθαίνω πρόκειται να φέρετε την ερχόμενη εβδομάδα νομοσχέδιο «σκούπα», όπου θα αναδομείται ο νόμος του κ. Παπαδόπουλου. 
      Τρίτον, δεν μου δώσατε απάντηση για το τι θα γίνει με τους προμηθευτές, τους μικρομεσαίους κυρίως, αλλά και στα φάρμακα. Οι άνθρωποι έχουν φτάσει στην απελπισία. Μου λέτε τώρα μέσω ΟΓΑ με ρύθμιση που θα δούμε.
      Ακούστε, κύριε Υφυπουργέ. Αν δεν βάλετε εκεί που πρέπει το μαχαίρι στο κόκαλο, δεν θα κάνετε τίποτα όσο καλή διάθεση να σας δείξει ο κ. Σπυρόπουλος. Και ξέρετε ποια είναι η λύση. Κατ’ αρχήν η άμεση εξόφληση και όχι με τερτίπια που κρύβετε στην ουσία το χρέος για να μην φαίνεται στον προϋπολογισμό. Βγάλτε ομόλογα και δώστε τα στους προμηθευτές και όχι βέβαια σε δέκα χρόνια να τα εισπράξουν. Αμέσως μετά πηγαίνετε στους κλειστούς σφαιρικούς προϋπολογισμούς των νοσοκομείων -το λέει ο νόμος του κ. Παπαδόπουλου, κύριε Νασιώκα, γιατί δεν τον εφαρμόζετε;-, ώστε ο κάθε διοικητής και ο κάθε Πε.Σ.Υάρχης να μπορεί να ελέγχεται στο τέλος του χρόνου κύριε Υφυπουργέ και όχι να λέει «αγοράστε», «καταστρέψτε», «αγοράστε», «καταστρέψτε» και να συντηρείται το κύκλωμα της διαπλοκής γιατρών, διοικητικών υπηρεσιών των νοσοκομείων και του Υφυπουργείου Εμπορίου. Δεν τα ξέρετε αυτά; Και έρχεστε και μου λέτε τώρα εμένα σήμερα εδώ άρες μάρες κουκουνάρες; Και μετά κάνετε πολιτική απόφαση, διαπραγμάτευση, Υπουργείο Οικονομικών, Υπουργείο Υγείας και τα μεγάλα κατ’ αρχήν ταμεία, το ΙΚΑ και ο ΟΠΑΒ να σας προκαταβάλουν αυτό που ξέρουν ότι θα ξοδεύσουν «grosso modo» μέσα σε ένα χρόνο για τους ασφαλισμένους τους, γιατί είναι στάνταρ τα ποσά. Και κάθε μήνα να το προκαταβάλουν. Και όχι να μου λέτε ότι από το 1 δισεκατομμύριο που είναι το συνολικό χρέος τα 800 εκατομμύρια τα χρωστάνε τα ταμεία. Έτσι θα εξυγιάνετε το κύκλωμα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ψηφίσατε νόμο περί προμηθειών. Τον εφαρμόζετε, κύριε Υφυπουργέ; Εσείς τον ψηφίσατε πριν από ενάμισι χρόνο. Σας ερωτώ: Τον εφαρμόζετε; Μπορείτε να φέρετε και να καταθέσετε στα Πρακτικά της Βουλής τα πρώτα πορίσματα του Σώματος Ελεγκτών για τη δημόσια υγεία;
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Κακλαμάνη.
      ΝΙΚΗΤΑΣ ΚΑΚΛΑΜΑΝΗΣ: Να μας πουν τι έχουν κάνει οι διοικητές των νοσοκομείων…
      ΠΡΟΕΔΡΕΥΩΝ (Παναγιώτης Σγουρίδης): Είναι θέμα επερώτησης αυτό. Δεν είναι θέμα επίκαιρης ερώτησης.
      ΝΙΚΗΤΑΣ ΚΑΚΛΑΜΑΝΗΣ: Εξωσυμβατικές προμήθειες. Δισεκατομμύρια εξωσυμβατικών προμηθειών υπογράφουν οι διοικητές σας στα νοσοκομεία.
      ΠΡΟΕΔΡΕΥΩΝ (Παναγιώτης Σγουρίδης): Καλώς. 
     Ορίστε, κύριε Νασιώκα, έχετε το λόγο.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ο κύριος συνάδελφος βέβαια στην τοποθέτησή του έθεσε πολλά θέματα, πέρα από την επίκαιρη ερώτηση. Εγώ θέλω να πω το εξής: Πολλές από τις προτάσεις του είναι και δική μας πολιτική. Υπάρχουν, όμως, κάποιες προϋποθέσεις που πρέπει να ολοκληρωθούν, κύριε συνάδελφε. Και η μηχανοργάνωση και το διπλογραφικό είναι προϋπόθεση για να πάμε στους κλειστούς σφαιρικούς προϋπολογισμούς.
      ΝΙΚΗΤΑΣ ΚΑΚΛΑΜΑΝΗΣ: Να περιμένουμε δέκα χρόνια τότε.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Τίποτα δεν γίνεται από τη μία μέρα στην άλλη. Εγώ δεν είπα ότι τα χρέη τα έκαναν τα νοσοκομεία. Είπα αυτολεξεί το εξής: Η ανάπτυξη του ίδιου του συστήματος  δημιουργεί νέες οικονομικές ανάγκες. Η συντήρηση ενός νοσοκομείου είναι μία πολύ μεγάλη υπόθεση και δεν χρειάζεται να σας το πω εσάς. Το γνωρίζετε πολύ καλά, όπως το γνωρίζω και εγώ και το ξέρουν και οι κύριοι συνάδελφοι στη Βουλή.
     Τώρα, πραγματικά μιλάμε για χρέη, μιλάμε για τη μεταρρύθμιση που έφερε περισσότερα χρέη. Αυτό δεν είναι αλήθεια. Η μεταρρύθμιση έφερε μεγαλύτερη ανάπτυξη. Η ανάπτυξη έφερε και περισσότερες ανάγκες. Αν δείτε όμως –και θα σας τα δώσω μόλις τα ολοκληρώσουμε και εμείς- τους ισολογισμούς των νοσοκομείων, θα διαπιστώσετε ότι η κατάσταση εξυγιαίνεται από τη μία ημέρα στην άλλη. 
     Μιλήσατε για το νόμο για τις προμήθειες. Και γνωρίζετε και εσείς ότι ο αλληλόχρεος λογαριασμός που ήταν καθοριστικός, κομμάτι του νόμου, δεν υλοποιήθηκε ακόμη. Το Υπουργείο μας το έχει στείλει στο Υπουργείο Οικονομικών, αλλά το επεξεργάζεται ακόμη, γιατί πραγματικά έχει μία δυσκολία στη λειτουργία του. Δεν είναι εύκολο. Και πολλά άλλα κομμάτια του ίδιου του νόμου, όπως είναι η κατά πράξη προκήρυξη κι αυτή βρίσκει δυσκολίες. Τώρα τίθεται σε εφαρμογή.
      Εμείς είμαστε σίγουροι ότι με τη μηχανοργάνωση, με το διπλογραφικό, με το νέο τρόπο διοίκησης των νοσοκομείων θα φτάσουμε σε ένα τέτοιο μοντέλο των νοσοκομείων που όχι μόνο δεν θα κάνουν χρέη, αλλά θα είναι και παραγωγικά και ανταγωνιστικά του ιδιωτικού τομέα και θα δίνουν και υψηλού επιπέδου περίθαλψη. Βεβαίως το εγχείρημα δεν είναι εύκολο και συμφωνώ μαζί σας.
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, η επίκαιρη ερώτηση με αριθμό 479/17-3-2003 του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τους Υπουργούς Εθνικής Παιδείας και Θρησκευμάτων, Δικαιοσύνης, σχετικώς με τη διακοπή των δραστηριοτήτων του Εργαστηρίου Ιατροδικαστικών και Τοξικολογικών Εξετάσεων στο Αριστοτέλειο Πανεπιστήμιο Θεσσαλονίκης, όπως και η επίκαιρη ερώτηση με αριθμό 478/17-3-2003 της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς την Υπουργό Περιβάλλοντος, Χωροταξίας και Δημοσίων Έργων, σχετικώς με την καθυστέρηση υπογραφής της αναστολής έκδοσης οικοδομικών αδειών στη Νέα Σμύρνη διαγράφονται, λόγω κωλύματος των Υπουργών. 
      Επίκαιρες ερωτήσεις δεύτερου κύκλου:
      Κύριοι συνάδελφοι, θα συζητηθεί η δεύτερη επίκαιρη ερώτηση με αριθμό 481/17-3-2003 του Βουλευτή της Νέας Δημοκρατίας κ. Απόστολου Ανδρεουλάκου προς τον Υπουργό Δημόσιας Τάξης, σχετικώς με δημοσιεύματα του Τύπου αναφερόμενα στη συμμετοχή συμβούλου του Υπουργείου στην υπεράσπιση μέλους της 17 Νοέμβρη, κλπ. 
      Η επίκαιρη ερώτηση του κ. Ανδρεουλάκου έχει ως εξής: 
      «Σύμφωνα με δημοσιεύματα του Τύπου ο Επίκουρος Καθηγητής Εγκληματολογίας και Ποινικού Δικαίου του Πανεπιστημίου Θράκης Βασίλειος Καρύδης, μέλος της Μόνιμης Νομοπαρασκευαστικής Επιτροπής και της Ομάδας Διοίκησης Έργου για το Σχεδιασμό Αντεγκληματικής Πολιτικής (ΟΔΕΣΑΠ) του Υπουργείου Δημοσίας Τάξεως, υπερασπίζεται προς γενική κατάπληξη τον κατηγορούμενο Δημήτριο Κουφοντίνα στην πολύκροτη υπόθεση της 17 Νοέμβρη, ο οποίος μάλιστα έχει αναλάβει την πολιτική και ποινική ευθύνη για όλα τα εγκλήματα της οργάνωσης. 
      Επειδή τα καθήκοντα του συμβούλου του Υπουργού Δημοσίας Τάξεως σε θέματα αντεγκληματικής πολιτικής δεν συνάδουν με τη νοοτροπία και την ψυχοσύνθεση του υπερασπιστού της 17 Νοέμβρη, ερωτάται ο Υπουργός Δημοσίας Τάξεως:
      1. Αληθεύει η πληροφορία των παραπάνω δημοσιευμάτων;
      2. Σε περίπτωση καταφατικής απαντήσεως, γιατί μέχρι σήμερα δεν απήλλαξε τον υπερασπιστή της 17 Νοέμβρη από τα παραπάνω καθήκοντά του;»
      Το λόγο έχει ο Υπουργός Δημοσίας Τάξεως για τρία λεπτά να πρωτολογήσει.
      ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Ευχαριστώ, κύριε Πρόεδρε. 
     Το Υπουργείο Δημόσιας Τάξης στην προσπάθειά του να επεξεργαστεί μια σύγχρονη αντεγκληματική πολιτική που να ανταποκρίνεται στις ανάγκες της ελληνικής κοινωνίας και της χώρας χρησιμοποιεί πάρα πολλούς επιστήμονες, οι οποίοι εργάζονται στα πλαίσια κάποιων ομάδων διοίκησης έργου και επιτροπών για τη χάραξη και επεξεργασία αυτής της αντεγκληματικής πολιτικής. Μεταξύ αυτών λοιπόν των καθηγητών, των επιστημόνων, είναι και ο κ. Βασίλειος Καρύδης, στον οποίον αναφέρεται ο κ. Ανδρεουλάκος στην επίκαιρη ερώτησή του. 
     Εγώ ειλικρινά αναρωτιέμαι γιατί ήρθε αυτή η ερώτηση και αυτό τα θέμα στη Βουλή, διότι είναι γνωστό ότι ο κ. Καρύδης δεν είναι σύμβουλος του Υπουργού Δημόσιας Τάξης ούτε συνεργάτης του. Και αν υπήρχε τέτοιο ζήτημα, πράγματι θα υπήρχε ένα θέμα ηθικής τάξης για τον Υπουργό. Είναι μέλος της Ομάδας Διοίκησης Έργου για την Αντεγκληματική Πολιτική. Και βεβαίως ο Υπουργός Δημόσιας Τάξης και η σημερινή ελληνική πολιτεία δεν ζητάει πιστοποιητικά κοινωνικών φρονημάτων από τους επιστήμονες ή τους ιδιώτες με τους οποίους συνεργάζεται. 
     Δεν υπάρχει συνεπώς κανένα απολύτως ζήτημα. Θα μπορούσαμε κατ’ αυτήν την έννοια να ενοχοποιήσουμε πάρα πολλούς ανθρώπους που υπερασπίζονται πράξεις κοινωνικά και νομικά καταδικαστέες. Και επαναλαμβάνω ότι, απορώ γιατί έρχεται αυτό το θέμα στη Βουλή, ενώ είναι πεντακάθαρο και γίνεται μια προσπάθεια για μια ακόμη φορά να νοθευτεί μια μεγάλη εθνική προσπάθεια που έγινε για την εξιχνίαση της 17 Νοέμβρη, ένα θέμα κατ’ εξοχήν εθνικό και κοινωνικό που απασχόλησε και ταλαιπώρησε τη χώρα τόσα χρόνια. Νομίζω ότι πρέπει να επιδείξουμε υψηλό αίσθημα ευθύνης ιδιαίτερα αυτήν την ώρα που διεξάγεται η δίκη και που αναμένουμε τα αποτελέσματα της ανεξάρτητης δικαιοσύνης. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Κύριε Ανδρεουλάκο, έχετε το λόγο για δύο λεπτά.
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, λυπάμαι για τον τρόπο  που αντιμετώπισε ο κύριος Υπουργός τα θέματα που θίγω με την ερώτησή μου. 
     Για να αναλάβει ένας δικηγόρος, και μάλιστα πανεπιστημιακός, την υπεράσπιση ενός εκ των πρωταγωνιστών της 17 Νοέμβρη, ο οποίος μάλιστα ανέλαβε όλη την πολιτική και ποινική ευθύνη για τη σωρεία αυτών των κακουργημάτων, τρία τινά μπορεί να συμβαίνουν θεωρητικά: 
     Πρώτον, να ενήργησε με καθαρώς δικηγορικά κριτήρια. «Είμαι δικηγόρος, έχω το αναφαίρετο δικαίωμα να αναλάβω οποιαδήποτε υπόθεση». Όμως σε τέτοιες υποθέσεις, κύριε Πρόεδρε, δεν φθάνουν μόνο τα δικηγορικά κριτήρια. Γίνονται αναπόδραστα και αναπόφευκτα και αυτόματα ταυτίσεις από την κοινή γνώμη του δικηγόρου-υπερασπιστού της 17 Νοέμβρη με τη δράση της 17 Νοέμβρη. Και αυτό ζημιώνει τον υπερασπιστή στο δικηγορικό του λειτούργημα, συρρικνώνει τις δικηγορικές υποθέσεις του.
      Άλλη εκδοχή: Να ενεφορείτο ο υπερασπιστής-καθηγητής από τις ίδιες ιδεολογικοπολιτικές αντιλήψεις, από τις  οποίες ενεφορείτο και αυτή η εγκληματική ομάδα. Όμως σ’ αυτήν την περίπτωση, κύριε Πρόεδρε, πώς μπορούμε να πούμε ότι ένας ο οποίος εμφορείται απ’ αυτές τις αντιλήψεις επιδιώκει καθεστηκυίες θέσεις, όπως είναι του πανεπιστημιακού, όπως είναι του μέλους της Μόνιμης Νομοπαρασκευαστικής Επιτροπής του Υπουργείου Δημοσίας Τάξης ή όπως είναι του μέλους της Ομάδας Οργάνωσης Έργου και Σχεδιασμού της Αντεγκληματικής Πολιτικής του Υπουργείου Δημοσίας Τάξεως, που βρίσκεται στο σκληρό πυρήνα του κράτους; 
      Πρώτα-πρώτα ο ίδιος δεν θα το ήθελε. Και δεύτερον και να το ήθελε ο ίδιος δεν θα το επέτρεπε ο Υπουργός. Διότι εγώ, κύριε Πρόεδρε, δεν δέχομαι ότι ένας Υπουργός μπορεί να βάλει κάποιον σ’ αυτές τις καίριες θέσεις χωρίς να ψάχνει και να ελέγχει και να γνωρίζει. Άλλωστε είναι γνωστή η σχέση του κυρίου Υπουργού, ο στενός του σύνδεσμος, με τον κ. Πανούση, του οποίου πνευματικό παιδί είναι ο κ. Καρύδης. 
      Άρα λοιπόν, κάτι άλλο συμβαίνει και αυτό είναι το πιο ανησυχητικό και υπέρ αυτού συνηγορούν τα εξής ερωτήματα: Πώς η κ. Κούρτοβικ, κύριε Πρόεδρε, δικηγόρος από την πρώτη στιγμή του ζεύγους Κουφοντίνα-Σωτηροπούλου, ευφυής, εξειδικευμένη και απόλυτα ταυτισμένη ψυχικά, ιδεολογικά με τους πελάτες της, αποδέχθηκε τη δικηγορική συνεργασία ενός καθηγητού, ο οποίος έχει αυτές τις καθεστηκυίες ιδιότητες; Πώς τον εμπιστεύθηκε; 
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, ολοκληρώστε.
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, τελειώνω. 
     Δεύτερον, η συνεργασία Κούρτοβικ-Καρύδη έχει να κάνει με τις πρωτοτυπίες και τις ιδιαιτερότητες που παρουσίασε η «αυθόρμητη» παράδοση στην Αντιτρομοκρατική του Δημήτρη Κουφοντίνα; Και τρίτον, αυτή η συνεργασία έχει να κάνει με το γεγονός ότι τόσο η προανάκριση όσο και η κύρια ανάκριση δεν δέχθηκε να διερευνήσει ποιά ήταν η γυναίκα στη δολοφονία του αστυφύλακα Χρήστου Μάτη; Παρά το ότι η πολιτική αγωγή υπέβαλε εγγράφως αίτημα και στην πρώτη ανάκριση…
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Ανδρεουλάκο.
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Θα έπρεπε να…
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Ανδρεουλάκο. Εδώ δεν είναι δικαστήριο. Να μην γράφεται τίποτα στα Πρακτικά.
     Ορίστε, κύριε Χρυσοχοϊδη, έχετε το λόγο. 
      ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Κύριε Πρόεδρε, ο κ. Ανδρεουλάκος είναι ιδιαίτερα προσεκτικός στις διατυπώσεις του και δεν θέλω να του χρεώσω απολύτως τίποτα. 
      Θέλω όμως να σας θυμίσω ότι στο θέμα της 17 Νοέμβρη και της τρομοκρατίας στη χώρα μας έχουν γίνει κρίσιμα λάθη. Χρεώσατε σε μια ολόκληρη παράταξη τη 17 Νοέμβρη. Να μην το ξεχνάτε αυτό. Όταν εξιχνιάστηκε η 17 Νοέμβρη, αρχίσατε να θέτετε διάφορα ερωτήματα και πλαστοδιλήμματα. Και τώρα έρχεστε στον Υπουργό της Δημόσιας Τάξης, ο οποίος ήταν ο επικεφαλής όλης αυτής της προσπάθειας, να θέτετε πάλι τέτοιου είδους -κατά τη γνώμη μου- πλαστά ερωτήματα και διλήμματα.
     Κοιτάξτε να δείτε, ο Μακαρθισμός κυριάρχησε στη δεκαετία του 1950 και ο Μακάρθυ στην Αμερική. Στην Ελλάδα του 2000, του 21ου αιώνα δεν ταιριάζουν αυτές οι πρακτικές. Εγώ δεν ζητάω πιστοποιητικά κοινωνικών φρονημάτων από κανέναν και μην χρεώνουμε σε ανθρώπους, σε επιστήμονες και δικηγόρους. Πολλοί από εμάς εδώ, κύριε συνάδελφε, που είναι συνάδελφοι δικηγόροι υπερασπίζονται υποθέσεις ναρκωτικών, οι οποίες είναι επαίσχυντες. Θα ταυτίσουμε τους ανθρώπους αυτούς, τους συναδέλφους μας, με τους εμπόρους ναρκωτικών και με τις υποθέσεις ναρκωτικών; Προς Θεού!
      Σας παρακαλώ λοιπόν και πάλι. Νομίζω ότι όλοι συμφωνούμε ότι πρέπει να δείξουμε ένα υψηλό αίσθημα ευθύνης απέναντι σε ένα ζήτημα που βρίσκεται αυτήν τη στιγμή στην ανεξάρτητη δικαιοσύνη, να αφήσουμε τη δικαιοσύνη να κάνει τη δουλειά της - οι προανακριτικές αρχές έκαναν πάρα πολύ καλά τη δουλειά τους- για να έχουμε το τελικό αποτέλεσμα από μια δίκαιη δίκη. 
      Ευχαριστώ, κύριε Πρόεδρε.
      ΑΠΟΣΤΟΛΟΣ ΑΝΔΡΕΟΥΛΑΚΟΣ:….
      ΠΡΟΕΔΡΕΥΩΝ (Παναγιώτης Σγουρίδης): Να μην γράφεται τίποτα στα Πρακτικά απ’ αυτά που ακούγονται στην Αίθουσα. 
     Κύριοι συνάδελφοι και κύριοι Υπουργοί, λόγω ανάγκης ζήτησε ο κ. Παπαντωνίου, ο Υπουργός Εθνικής Άμυνας, να προηγηθεί η απάντηση που θα δώσει στην ερώτηση της κ. Παπαρήγα, εκ μέρους της οποίας θα αναπτύξει ο κ. Σκυλλάκος. 
      Κύριοι συνάδελφοι, δέχεστε να προηγηθεί η συζήτηση της επίκαιρης ερώτησης της κ. Παπαρήγα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Το Σώμα συνεφώνησε.
      Επομένως, ακολουθεί η τρίτη επίκαιρη ερώτηση του πρώτου κύκλου της Παρασκευής 21 Μαρτίου 2003 με αριθμό 491/18-3-2003 της Προέδρου του Κομμουνιστικού Κόμματος Ελλάδας κ. Αλέκας Παπαρήγα προς τον Πρωθυπουργό, σχετικώς με τον επικείμενο πόλεμο κατά του Ιράκ, τις διευκολύνσεις που παρέχει η χώρα μας κ.λπ.
      Η επίκαιρη ερώτηση της κ. Παπαρήγα έχει ως εξής:
      «Οι Ηνωμένες Πολιτείες της Αμερικής και οι σύμμαχοί τους προχωρούν σε ένα νέο έγκλημα κατά της ανθρωπότητας. Προχωρούν  σε έναν άδικο πόλεμο με στόχο τα πετρέλαια, τις πλουτοπαραγωγικές πηγές της περιοχής, την επέκταση της στρατιωτικής και γεωπολιτικής κυριαρχίας τους.
      Το αντιπολεμικό κίνημα, ο λαός μας, η ελληνική και διεθνής κοινή γνώμη λένε «ΟΧΙ» στον πόλεμο. Αντίθετα, η Κυβέρνηση συνεχίζει να παρέχει κάθε είδους διευκολύνσεις στην στρατιωτική μηχανή των ΗΠΑ για να πραγματοποιήσουν τους σκοπούς τους.
      Οι ευθύνες είναι τεράστιες. Τώρα που ο πόλεμος ξεκινάει, η επίκληση της δήθεν «υποχρέωσής» της να τηρήσει τις συμφωνίες με τις ΗΠΑ δεν μπορεί να συγκαλύψει τη συνενοχή της στο έγκλημα.
      Εξάλλου και αυτή ακόμα η «Συμφωνία αμοιβαίας αμυντικής συνεργασίας μεταξύ Ελλάδος και ΗΠΑ» προϋποθέτει για την παροχή στρατιωτικών και βοηθητικών «ευκολιών» (διευκολύνσεων), μόνο σκοπούς άμυνας όπως αναφέρει και όχι για έναν επιθετικό πόλεμο, που μάλιστα είναι σε αντίθεση με κάθε έννοια ακόμα και τυπικής διεθνούς νομιμότητας.
      Ερωτάται ο κύριος Πρωθυπουργός:
      Προτίθεται να κλείσει τη βάση της Σούδας, να αποσύρει το ελληνικό πλοίο από τον Περσικό, να σταματήσει κάθε διευκόλυνση από ξηρά, αέρα και θάλασσα στις ΗΠΑ και τους συμμάχους της για να πραγματοποιήσουν το βρώμικο πόλεμο κατά του Ιράκ;»
      Ο κ. Παπαντωνίου, Υπουργός Εθνικής Άμυνας, έχει το λόγο για τρία λεπτά για να πρωτολογήσει.
      ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Άμυνας): Ευχαριστώ, κύριε Πρόεδρε.
     Χαίρομαι, γιατί δίνεται η ευκαιρία στην Κυβέρνηση να δηλώσει στη Βουλή ευθέως και σαφώς τη θέση της στο κρίσιμο θέμα του Ιράκ. Η θέση μας στηρίζεται σε ορισμένες βασικές αρχές, τις οποίες κρίνω σκόπιμο να επαναλάβω.
      Η πρώτη βασική αρχή είναι ο σεβασμός του διεθνούς δικαίου και της διεθνούς νομιμότητας. Η δεύτερη βασική αρχή είναι η δέσμευσή μας να αγωνιστούμε για τον αφοπλισμό όλων των κρατών ή οργανώσεων από όπλα μαζικής καταστροφής, που αποτελούν κίνδυνο για τη διεθνή ειρήνη. Η τρίτη αρχή είναι η εδραίωση της ειρήνης, σταθερότητας και ασφάλειας στην ευρύτερη περιοχή μας, που αφορά στην Ανατολική Μεσόγειο και τη Μέση Ανατολή. Η τέταρτη βασική αρχή είναι η συνεργασία στο πλαίσιο των Ηνωμένων Εθνών για την αντιμετώπιση οποιασδήποτε απειλής κατά της παγκόσμιας ειρήνης.
      Η Ελλάδα στηρίζει τον Οργανισμό Ηνωμένων Εθνών και ιδιαίτερα το ψήφισμα 1441, που αφορά στο Ιράκ, και στηρίζει το έργο των Επιθεωρητών του ΟΗΕ. 
      Η Ελλάδα με βάση αυτές τις αρχές, ως προεδρεύουσα χώρα της Ευρωπαϊκής Ένωσης, αγωνίστηκε και αγωνίζεται για τη διατύπωση κοινών θέσεων στο μέτρο του εφικτού μεταξύ των χωρών-μελών της Ευρωπαϊκής Ένωσης. Το έκανε στην έκτακτη Σύνοδο στις 17 Φεβρουαρίου, το κάνει και σήμερα στο Ευρωπαϊκό Συμβούλιο ο Πρωθυπουργός κ. Σημίτης. Υπάρχουν δυσκολίες, αλλά πάντα ελπίζουμε σε ένα ελάχιστο κοινό παρανομαστή κοινών ευρωπαϊκών θέσεων. 
      Σε κάθε περίπτωση, το δίδαγμα από την κρίση αυτή είναι ότι η Ευρώπη θα πρέπει να επιταχύνει το βηματισμό της σε ό,τι αφορά στην προώθηση της αμυντικής και πολιτικής ενοποίησης, στη θεσμική της θωράκιση στο μέλλον σε θέματα άμυνας και κοινής εξωτερικής πολιτικής, ώστε να ελαχιστοποιηθούν τα περιθώρια επανάληψης των ρήξεων ή των ρηγμάτων που ζούμε σήμερα.
      Τώρα, σε ό,τι αφορά στα συγκεκριμένα θέματα της διεθνούς τρομοκρατίας και του Ιράκ, η χώρα μας συμμετέχει σε ειρηνευτικές αποστολές που συνδέονται με τον αγώνα κατά της διεθνούς τρομοκρατίας. Αυτό αφορά στην αποστολή ACTINE ENDEAVOUR στην περιοχή της Ανατολικής Μεσογείου και το Enduring Freedom που αναφέρεται στον Περσικό Κόλπο. 
      Υπάρχει μια φρεγάτα ελληνική στον Περσικό Κόλπο, που δεν έχει καμία σχέση με πολεμικές επιχειρήσεις εναντίον του Ιράκ, αλλά συνδέεται με τον αγώνα κατά της Αλ Καϊντα στο πλαίσιο μιας ναυτικής μοίρας, όπου μετέχει και γαλλική φρεγάτα και πραγματοποιεί ακριβώς τις ίδιες αποστολές με την ελληνική φρεγάτα. Έχω προβεί στις αναγκαίες διαβουλεύσεις και συμφωνίες με τον Καναδό Υπουργό Άμυνας, δεδομένου ότι ο Καναδάς ασκεί τη διοίκηση της ναυτικής μοίρας, στην οποία μετέχει η φρεγάτα «Κουντουριώτης».
      Σε ό,τι αφορά στο Ιράκ, επαναλαμβάνω τη δήλωσή μας ότι δεν μετέχουμε με κανένα απολύτως τρόπο, άμεσο ή έμμεσο, σε πολεμικές επιχειρήσεις που συνδέονται με το Ιράκ. Οι διευκολύνσεις ως προς τη ναυτική και αεροπορική βάση της Σούδας προβλέπονται και διέπονται από τις διατάξεις της Ελληνοαμερικανής Συμφωνίας Αμυντικής Συνεργασίας του 1990 και της Ελληνοαμερικανής Συμφωνίας Τεχνικής Διευθέτησης του 1977, καθώς και από ειδικότερες συμφωνίες, που συνδέουν το Πολεμικό Ναυτικό με το Πολεμικό Ναυτικό των Ηνωμένων Πολιτειών.
      Σε ό,τι αφορά στη βάση της Σούδας, οι δραστηριότητες των Ηνωμένων Πολιτειών συνίστανται σε επισκέψεις πλοίων για λόγους που αφορούν το προσωπικό και τον ανεφοδιασμό, και δεν έχουν σχέση με πολεμικές επιχειρήσεις.
      Εξάλλου, τα μέτρα προστασίας του Ναυστάθμου Κρήτης είναι απολύτως σύμφωνα με τις συμβατικές μας σχέσεις με τις Ηνωμένες Πολιτείες, δεν έχουν τίποτα το εξαιρετικό και τίποτα πέρα από τις συνήθεις διαδικασίες, που σχετίζονται με εξειδικευμένο προσωπικό, καθώς και την ανάπτυξη έργων φυσικής ασφάλειας. 
      Άρα, δεν κάνουμε τίποτα πέραν αυτών που προβλέπονται από υφιστάμενες συνθήκες στρατιωτικής συνεργασίας και σε καμία περίπτωση, με κανένα τρόπο άμεσο ή έμμεσο η Ελλάδα δεν μετέχει σε πολεμικές επιχειρήσεις για τις οποίες έχει εκδηλώσει σαφώς και απερίφραστα τη διαφωνία της και στο πλαίσιο των Ηνωμένων Εθνών, αλλά και ιδιαίτερα στο πλαίσιο της Ευρωπαϊκής Ένωσης.
      Καταλήγω, λέγοντας ότι η Ελλάδα χειρίζεται το θέμα του Ιράκ, σύμφωνα με τις αρχές και αξίες τις οποίες πιστεύουμε, με σοβαρότητα, ευθύνη, εμμονή στη διεθνή νομιμότητα και, κυρίως, σύμφωνα με το εθνικό συμφέρον, το συμφέρον της χώρας.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Σκυλλάκος έχει το λόγο για δύο λεπτά για να αναπτύξει την ερώτηση της κ. Παπαρήγα.
      ΑΝΤΩΝΗΣ ΣΚΥΛΛΑΚΟΣ: Πρόκειται για ένα πόλεμο παράνομο επί της ουσίας, γιατί γίνεται για τα πετρέλαια και για παραπέρα κυριαρχία, αλλά και τυπικά παράνομο, διότι τσαλαπατήθηκε και ο Καταστατικός Χάρτης του ΟΗΕ. Αυτό το ομολογείτε και εσείς, δηλαδή, ότι παραβιάστηκε ο Καταστατικός Χάρτης του ΟΗΕ. Οι συμφωνίες που επικαλείστε για να δικαιολογήσετε τις διευκολύνσεις που δίνονται στην στρατιωτική μηχανή των Ηνωμένων Πολιτειών και των συμμάχων τους, δεν μπορούν να ισχύουν σήμερα.
     Κατ΄ αρχάς η βάση της Σούδας χρησιμοποιείται ως βάση ανεφοδιασμού, που χωρίς αυτό τον ανεφοδιασμό θα δυσκολευτεί σημαντικά ο πόλεμος των Αμερικανών στο Ιράκ. Ήδη τα ρεπορτάζ στα πρωινά κανάλια λένε ότι τέσσερα αεροπλάνα σηκώθηκαν από τη Σούδα και έκαναν ανεφοδιασμό στον αέρα σε αμερικάνικα που βομβάρδιζαν το Ιράκ.
      Επίσης, τα ρεπορτάζ λένε σήμερα ότι τουλάχιστον σε δύο «ΑΒΑΞ» υπάρχουν ελληνικά πληρώματα, που βρίσκονται στο Ικόνιο και κατασκοπεύουν το Ιράκ για να κατευθύνουν ακριβώς στο στόχο τις βόμβες των Αμερικανών. Δεν είναι αυτό συμμετοχή; Για το πλοίο έχετε μια δικαιολογία. 
      Θα σας διαβάσω τι γράφει η «ΕΛΕΥΘΕΡΟΤΥΠΙΑ». «Και με το χωροφύλαξ και με τον αστυφύλαξ η ελληνική Κυβέρνηση» και απαριθμεί τι διευκολύνσεις δίνει η Ελλάδα και άλλες χώρες. Είστε συνεργός στο έγκλημα!
      Λέτε ότι δεν μπορείτε να κάνετε διαφορετικά. Η σχετική συμφωνία για τις βάσεις και όλες οι άλλες επιμέρους συμφωνίες προϋποθέτουν στο προοίμιό τους να τηρείται ο Καταστατικός Χάρτης του ΟΗΕ. Διαβάζω το προοίμιο. «Η Ελλάδα και οι Ηνωμένες Πολιτείες επαναβεβαιώνουν την προσήλωσή τους στους σκοπούς και τις αρχές του Χάρτη των Ηνωμένων Εθνών να απέχουν από ενέργειες που απειλούν την ειρήνη».
      Όπως αναφέρεται στο άρθρο 1, η ελληνική Κυβέρνηση παρέχει διευκολύνσεις στις Ηνωμένες Πολιτείες για σκοπούς άμυνας. Ο πόλεμος είναι επιθετικός, δεν είναι αμυντικός ούτε για τις Ηνωμένες Πολιτείες ούτε για την Ελλάδα.
      Μάλιστα στο άρθρο 8 αναφέρεται ότι εάν υπάρχει κίνδυνος για την ελληνική ασφάλεια, μπορείτε να πάρετε περιοριστικά μέτρα. Δεν υπάρχουν τέτοιοι κίνδυνοι, γιατί αυξήσατε τη φρουρά στη Σούδα και σε ευαίσθητες στρατιωτικές και άλλες περιοχές που μπορούν να θεωρηθούν στόχος από την πλευρά του Ιράκ.
      Ο νόμος, λοιπόν, και το ελληνικό Σύνταγμα στο άρθρο 2 και στο άρθρο 28 λένε ότι πρέπει να παλεύουμε για την ειρήνη και ότι υπερισχύει το Διεθνές Δίκαιο, ο Καταστατικός Χάρτης του ΟΗΕ. Παραβιάζετε και εσείς τον Καταστατικό Χάρτη του ΟΗΕ. Επιβάλλεται να σταματήσει έστω και προσωρινά η λειτουργία αυτών των συμφωνιών, αλλιώς θα είστε συνεργός στο έγκλημα. Ήδη είστε συνεργός στο έγκλημα!
      ΠΡΟΕΔΡΕΥΩΝ (Παναγιώτης Σγουρίδης): Μη λέτε βαριές κουβέντες, κύριε Σκυλλάκο. Αν είναι δυνατόν!
      ΑΝΤΩΝΗΣ ΣΚΥΛΛΑΚΟΣ: Βαριά είναι τα εγκλήματα που γίνονται.
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
      ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Άμυνας): Κύριε Πρόεδρε, κύριοι συνάδελφοι, κατ΄ αρχάς να ξεκαθαρίσω πως ό,τι γίνεται στη Σούδα ή σε οποιοδήποτε άλλο σημείο των Ελληνικών Ενόπλων Δυνάμεων και ό,τι κάνει η φρεγάτα μας στο Κόλπο, δεν ξεφεύγει από το πλαίσιο των νομικών υποχρεώσεων της χώρας και δεν έχει τίποτα το ασύνηθες. Απολύτως τίποτα!
      Και η Σούδα αλλά και η φρεγάτα Κουντουριώτης διεκπεραιώνουν αποστολές που δεν έχουν καμία απολύτως σχέση με το Ιράκ. Το βεβαιώνω αυτό και επιπλέον προσθέτω ότι καμία ευρωπαϊκή χώρα, κανένα μέλος του ΝΑΤΟ, ούτε καν η Γαλλία, δεν έχει καταγγείλει υφιστάμενες συμφωνίες στρατηγικής συνεργασίας. Διότι αυτό το οποίο ζητάτε, κύριε Σκυλλάκο, είναι να καταγγείλει η Ελλάδα διμερείς συνεργασίες και να καταγγείλει συμφωνίες που τη συνδέουν με το ΝΑΤΟ. 
      ΑΝΤΩΝΗΣ ΣΚΥΛΛΑΚΟΣ: Είναι αμυντικές;
      ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Άμυνας): Εάν αυτό το ζητάτε να το πείτε ευθέως. Ο κ. Καραμανλής παλαιότερα, το 1974, είχε ζητήσει να φύγει η Ελλάδα από το ΝΑΤΟ. Εάν το ζητάτε αυτό, να το πείτε ευθέως και να μην υποκρύπτεστε κάτω από τα προοίμια. 
      ΑΝΤΩΝΗΣ ΣΚΥΛΛΑΚΟΣ: Να ανασταλεί, γιατί παραβιάζεται ο καταστατικός χάρτης. 
      ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Άμυνας): Αυτό είναι μία άλλη πολιτική. Χαίρομαι που το ζητάτε. Αυτό να το συζητήσουμε σε μία άλλη βάση. Αλλά μην ζητάτε την Ελλάδα να καταγγείλει -μόνη χώρα στον κόσμο, στην Ευρωπαϊκή Ένωση και στο ΝΑΤΟ- υφιστάμενες συμφωνίες στρατηγικής συνεργασίας που έχουν κυρωθεί από το ελληνικό Κοινοβούλιο και δεσμεύουν τη χώρα διεθνώς.
      ΑΝΤΩΝΗΣ ΣΚΥΛΛΑΚΟΣ: Βεβαίως το ζητάμε. Το τόλμησε ο Καραμανλής και δεν το τολμάτε εσείς; 
      ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Άμυνας): Σε ό,τι αφορά τα μέτρα ασφαλείας εκπλήσσομαι με αυτό που είπατε, να μην παράσχει η Ελλάδα, αυξημένα μέτρα ασφαλείας σε στρατιωτικές εγκαταστάσεις, σε άλλες εγκαταστάσεις κοινής ωφέλειας, οι οποίες μπορεί να θιγούν από τη διεθνή τρομοκρατία σε μια στιγμή κρίσης. Αυτό το μήνυμα στέλνετε στον ελληνικό λαό, στους ενόπλους, στους ενστόλους, στο προσωπικό των Ενόπλων Δυνάμεων, στους εκατόν τριάντα χιλιάδες άνδρες και γυναίκες, οι οποίοι τις επόμενες εβδομάδες θα ζήσουν σε μία εύφλεκτη περιοχή; Θα πρέπει να προστατεύσουν τα ελληνικά συμφέροντα. Θα τους πείτε ότι εσείς δεν τους παρέχετε αυξημένη ασφάλεια; Είναι αυτό αίσθημα ευθύνης, κύριε Σκυλλάκο, απέναντι στον ελληνικό λαό;
      ΑΝΤΩΝΗΣ ΣΚΥΛΛΑΚΟΣ: Δεν είπαμε αυτό. Δικαιούσθε, εφόσον υπάρχει πρόβλημα ασφάλειας, να αναστείλετε τις συμφωνίες. Δεν  καταλάβατε τι λέμε γι’ αυτό το ζήτημα. 
      ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Άμυνας): Και τέλος, το θέμα δεν προσφέρεται για δημοκοπία. Η επέμβαση των Αμερικανών στο Ιράκ αλλάζει τους όρους και τις συνθήκες ασφαλείας της χώρας. Πρέπει όλοι μας, όλες οι πολιτικές δυνάμεις, να πολιτευτούμε με υπευθυνότητα και ψυχραιμία, να μην προχωρήσουμε σε ανεύθυνες ενέργειες και δηλώσεις, διότι πολλά διακυβεύονται από αυτή την επέμβαση. 
     Αυτή η επέμβαση θα λειτουργήσει αρνητικά σε ό,τι αφορά την εθνική ασφάλεια της χώρας μακροχρόνια. Υπάρχουν κάποιοι κίνδυνοι και θα πρέπει να τους σταθμίσουμε με μεγάλη υπευθυνότητα. Παρακαλώ, λοιπόν, να υπάρχει μία αναστολή σε ακρότητες, όπως η αποχώρηση από το ΝΑΤΟ ή άλλες κινήσεις, οι οποίες δεν συμφέρουν την Ελλάδα.
      ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στη συζήτηση της τρίτης επίκαιρης ερώτησης του δευτέρου κύκλου της Πέμπτης 20 Μαρτίου 2003 με αριθμό πρωτοκόλλου 480/17-3-2003 του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τους Υπουργούς Οικονομίας και Οικονομικών, Εργασίας και Κοινωνικών Ασφαλίσεων, σχετικώς με τις αυξήσεις των συντάξεων, την καταβολή εκτάκτου επιδόματος θέρμανσης κλπ. 
     Η επίκαιρη ερώτηση του κ. Στριφτάρη έχει ως εξής:
      «Αληθινή πρόκληση για όλους τους συνταξιούχους αποτελεί η κυβερνητική απόφαση για εξευτελιστικές αυξήσεις στις συντάξεις, οι οποίες για το 2003 καθορίστηκαν σε 4% για τις συντάξεις μέχρι 500 ευρώ, σε 2% για τις συντάξεις μέχρι 1.000 ευρώ, ενώ στις συντάξεις πάνω από 1.000 ευρώ δεν θα δοθεί καμία αύξηση. Την ίδια ώρα ο πληθωρισμός «τρέχει» ήδη με 4,3% και αναμένεται νέα αύξησή του, ενώ η ακρίβεια και οι συνεχείς ανατιμήσεις φαρμάκων, υπηρεσιών και προϊόντων πλατειάς λαϊκής κατανάλωσης και η παρατεταμένη βαρυχειμωνιά, σε συνδυασμό με την αύξηση της τιμής του πετρελαίου θέρμανσης κατά 40%, προκαλούν σοβαρή οικονομική επιβάρυνση στα νοικοκυριά των συνταξιούχων. 
      Η κυβερνητική πολιτική για τις συντάξεις έχει προκαλέσει την έντονη δυσαρέσκεια των συνταξιούχων, οι οποίοι επιπλέον οργίζονται και από τη στάση της διοίκησης του Ιδρύματος Κοινωνικών Ασφαλίσεων που εξαντλεί όλες τις νομικές δυνατότητες, προκειμένου να μην εφαρμοσθεί η απόφαση του Διοικητικού Πρωτοδικείου Αθηνών σχετικά με το οικογενειακό επίδομα.
      Ερωτώνται οι κύριοι Υπουργοί, ποια μέτρα πρόκειται να πάρει η Κυβέρνηση και πότε, ώστε η αύξηση των συντάξεων για το 2003 -και προκειμένου να εξασφαλιστεί ένα αξιοπρεπές επίπεδο διαβίωσης των συνταξιούχων- να είναι τουλάχιστον 10%, να επανασυνδεθεί ο καθορισμός των κατωτέρων ορίων συντάξεων με τα είκοσι ημερομίσθια του ανειδίκευτου εργάτη, να χορηγηθεί έκτακτο επίδομα θέρμανσης 400 ευρώ και να κάνει αποδεκτή τη σχετική απόφαση του Πρωτοδικείου Αθήνας σχετικά με το οικογενειακό επίδομα, το οποίο πρέπει να χορηγείται στους συνταξιούχους όλων των ταμείων».
      Θα απαντήσει ο Υφυπουργός Εργασίας και Κοινωνικών Ασφαλίσεων κ. Ροβέρτος Σπυρόπουλος.
      Ορίστε, κύριε Υπουργέ, έχετε το λόγο.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Κύριε Πρόεδρε, κύριοι συνάδελφοι, θέτετε θέματα που βέβαια είναι εύκολο να τα προσδιορίζετε και να τίθενται ως θέματα διεκδίκησης, αλλά είναι δύσκολο να διαμορφώνονται οι δυνατότητες ικανοποίησης. Και βέβαια, όσο εύκολο είναι να διατυπώνονται διεκδικήσεις, τόσο δύσκολο, συνάδελφέ μου, είναι να μπορεί μία κυβέρνηση -η όποια κυβέρνηση- χρησιμοποιώντας τα εργαλεία που έχει στο επίπεδο της οικονομίας, να ανταποκρίνεται σε τέτοιες διεκδικήσεις.
     Θέλω να σας πω λοιπόν ότι -κουβεντιάζοντας η Κυβέρνηση με την ίδια την κοινωνία- πιστεύω ότι υπερβάλλετε για τις διεκδικήσεις που έχουν οι συνταξιούχοι. Δεν λέμε ότι η εισοδηματική πολιτική για τις συντάξεις λειτουργεί θεαματικά, λειτουργεί όμως εξαντλώντας, με ένα πνεύμα φιλεργατικό και φιλοκοινωνικό τις δυνατότητες που έχει η ελληνική οικονομία. Αρκεί να σας πω, αγαπητέ συνάδελφε, ότι από το 1997 μέχρι σήμερα οι δαπάνες του κοινωνικού προϋπολογισμού, όπου το 50% από αυτές τις δαπάνες που διατίθεται για τις συντάξεις, αφορούν τις δαπάνες για τη σύνταξη. 
     Ακόμα θέλω να παρατηρήσω ότι στην ερώτησή σας ή δεν έχετε καταλάβει καλά ή επιχειρείτε να μας παγιδεύσετε σε μία λογική σε σχέση με τα ποσοστά αύξησης των συντάξεων. Για συντάξεις μέχρι 500 ευρώ υπερκαλύπτεται από τον προβλεπόμενο πληθωρισμό, δηλαδή, μέχρι του ποσού των 180.000 δραχμών και για συντάξεις που φθάνουν μέχρι τις 345.000 δραχμές η αύξηση δεν είναι 2%, όπως αφήνετε να υπονοηθεί μέσα από τη διατύπωση της ερώτησής σας, αλλά είναι μέχρι τα 500 ευρώ -δηλαδή μέχρι τις 175.000 δραχμές- 4% και για το υπόλοιπο 2% δηλαδή στο σύνολό του είναι 3%, δηλαδή στα πλαίσια του προβλεπόμενου πληθωρισμού για το 2003. 
      Κύριε συνάδελφε, φαίνεται ότι εσείς εύχεστε να πάει ο πληθωρισμός στο 5%. Η ελληνική οικονομία, ο ελληνικός λαός, η ελληνική Κυβέρνηση δίνει μάχη να τιθασεύσει τον πληθωρισμό. Αν πιστεύετε ότι ονειρευόμενοι ένα μεγάλο πληθωρισμό μπορείτε να πιστοποιήσετε ή να επιβεβαιώσετε μία αντιπολιτευτική πολιτική, νομίζω ότι δεν κάνετε καλό ούτε στην ελληνική οικονομία ούτε στους Έλληνες εργαζόμενους. Ανεξάρτητα από τις αντιθέσεις που έχουμε, δεν πρέπει να οικοδομούμε ένα κλίμα διεύρυνσης των πληθωριστικών πιέσεων. 
      Πιστεύουμε, λοιπόν, ότι με την ασκούμενη πολιτική για τις συντάξεις, ακολουθούμε μία πολιτική κοινωνικής ευαισθησίας που προσδιορίζει την ταυτότητά μας την πολιτική και την ιδεολογική μας ταυτότητα. Αρκεί να σας πω, κύριε συνάδελφε, ότι από το 1997 μέχρι σήμερα, με βάση επίσημα υπολογιστικά στοιχεία, οι συντάξεις των πολιτικών δημοσίων υπαλλήλων, που ειρήσθω εν παρόδω είναι 4% έτσι και αλλιώς χωρίς προσδιορισμούς και πλαφόν, αυξήθηκαν σε αυτή την περίοδο 42%,των στρατιωτικών 54%, για να μην πω και για άλλες κατηγορίες. Είναι δηλαδή δύο φορές περίπου πάνω από τον πληθωρισμό. 
      Δεν έχουμε το μαγικό ραβδί να ικανοποιούμε όλα τα αιτήματα, όμως ένα είναι σίγουρο και βέβαια είναι σίγουρο πάλι ότι εσείς δεν το κατανοείτε: Εξαντλούμε κάθε δυνατότητα μεγιστοποιώντας τις πολιτικές μας για την ενίσχυση ιδιαίτερα των χαμηλοσυνταξιούχων και των χαμηλομίσθων. 
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Στριφτάρη, έχετε δύο λεπτά να αναπτύξετε την ερώτησή σας.
      ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, δεν περίμενα να απαντήσει ο κύριος Υφυπουργός θετικά στις ερωτήσεις μας. Όμως θα περίμενα πραγματικά το επίδομα που ζητάνε οι συνταξιούχοι του Ιδρύματος Κοινωνικών Ασφαλίσεων  -και όχι όλοι, αλλά αυτοί που έχουν μέχρι ένα συγκεκριμένο ποσό σύνταξης, με το οποίο δεν μπορούν πραγματικά να ζήσουν- το επίδομα θέρμανσης  δηλαδή να δοθεί.
     Φαίνεται όμως ότι έχουμε λεφτά για να εξυπηρετούμε άλλους στόχους και να στέλνουμε τα πλοία μας. Ας λέει ο Υπουργός Άμυνας ότι δεν κάνουν αυτή τη δουλειά, αυτή τη δουλειά κάνουν και αυτό που είναι στην ανατολική Μεσόγειο και αυτό που είναι στον Περσικό. Αν αναλογισθούμε πόσα πληρώνουμε γι’ αυτό τον πόλεμο, όχι μόνο θα περίσσευαν για τα 400 ευρώ που ζητάνε οι συνταξιούχοι, αλλά για πολύ περισσότερα πράγματα. 
     Δεν έχετε όμως αυτό σαν πολιτική σας. Έχετε σαν πολιτική σας να υπηρετείτε άλλα συμφέροντα. Αν ήταν αιτήματα άλλων, μεγαλοσχημόνων θα τα ικανοποιούσατε. Τα αιτήματα των συνταξιούχων ούτε σας περνάει από το μυαλό να τα ικανοποιήσετε, γιατί θέλετε να συνηθίσετε τον κόσμο να ζει με 130.000 και 140.000 δραχμές το μήνα. Αυτή είναι η ουσία. 
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σπυρόπουλε, έχετε και εσείς δύο λεπτά να δευτερολογήσετε.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Δεν νομίζω ότι θα χρειασθώ δύο λεπτά.
      Αγαπητέ συνάδελφε δεν θα απαντήσω σε όλα όσα είπατε γιατί πιστεύω ότι δεν αποτελούν τον πυρήνα της ερώτησής σας.
      Θέσατε ένα θέμα για το επίδομα θέρμανσης. Δεν αναφέρθηκα σ’ αυτό στην πρωτολογία μου. Πιστεύω ότι η Κυβέρνηση κάθε φορά παρακολουθεί όλα τα προβλήματα όπως αυτά εξελίσσονται. Θέλω να τονίσω ότι σε σχέση με την προάσπιση του εισοδήματος των χαμηλοσυνταξιούχων και των χαμηλών εισοδημάτων κατά καιρούς έχουμε πάρει συγκεκριμένα μέτρα, μιλώ για το ΕΚΑΣ και άλλα και νομίζω ότι έχουμε επιβεβαιώσει απολύτως αυτό που ισχυρίστηκα προηγούμενα, ότι προσπαθούμε να συμβιβάσουμε τις δυνατότητες άσκησης κοινωνικών πολιτικών μέσα σε συνθήκες που αναμφίβολα οριοθετούν και περιθώρια και όρους και προϋποθέσεις. 
      Πιστεύω ότι η φετινή εισοδηματική πολιτική για τις συντάξεις έχει εξαντλήσει κάθε δυνατότητα που είχε η ελληνική Κυβέρνηση για να ασκήσει κοινωνική πολιτική. Πέραν τούτου βέβαια το ΠΑΣΟΚ και η Κυβέρνησή του έχει αποδείξει ότι, καθώς εξελίσσονται τα πράγματα μπορεί να αποτολμά και να παίρνει πρωτοβουλίες που αν υπάρχουν έκτακτες καταστάσεις, να αναπληρώνει το εισόδημα των ασφαλισμένων και των εργαζομένων. Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Θα συζητηθεί τώρα η πρώτη επίκαιρη ερώτηση δεύτερου κύκλου της Παρασκευής 21 Μαρτίου 2003, με αριθμό 483/18-3-3003 του Βουλευτή του Πανελλήνιου Σοσιαλιστικού Κινήματος κ. Ιωάννη Ζαφειρόπουλου προς τους Υπουργούς Μεταφορών και Επικοινωνιών, Οικονομίας και Οικονομικών, σχετικώς με την αναβάθμιση του αεροδρομίου Ανδραβίδας.
      Η επίκαιρη ερώτηση του κ. Ζαφειρόπουλου έχει ως εξής:
      “Η απόφαση της Κυβέρνησης για τη λειτουργία του αεροδρομίου Ανδραβίδας και ως πολιτικού, με την εκτέλεση έργων αναβάθμισής του (ανέγερση κτιριακών εγκαταστάσεων εξυπηρέτησης επιβατών, βελτίωση δαπέδου στάθμευσης αεροσκαφών, ανάπλαση –διαμόρφωση περιβάλλοντος χώρου κλπ.), συνδεόταν με την ανάγκη ολοκλήρωσης των σχετικών διαδικασιών το συντομότερο δυνατό για να λειτουργήσει πριν από τους Ολυμπιακούς Αγώνες του 2004.
      Το αεροδρόμιο Ανδραβίδας, ως γνωστό, θα λειτουργεί ως δίδυμο αεροδρόμιο της περιφέρειας Δυτικής Ελλάδας μαζί με το αεροδρόμιο Αράξου, για το οποίο προβλέπεται να εκτελεστούν ανάλογα έργα.
      Ερωτώνται οι κύριο Υπουργοί Μεταφορών και Επικοινωνιών και Οικονομίας και Οικονομικών:
      Α.Ποια έργα προβλέπεται να εκτελεστούν στο αεροδρόμιο Ανδραβίδας για τη συνολική αναβάθμισή του, για να λειτουργήσει πριν τους Ολυμπιακούς Αγώνες του 2004 και ως πολιτικό αεροδρόμιο και 
      Β.Πότε θα γίνει η δημοπράτηση των έργων αναβάθμισης και ποιο είναι το συνολικό ύψος του κόστους των προβλεπόμενων έργων που είναι να εκτελεστούν».
      Ο κ. Στρατάκης έχει το λόγο για τρία λεπτά να πρωτολογήσει.
     ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Θέλω να απαντήσω στον αγαπητό κύριο συνάδελφο και μέσω αυτού στους πολίτες του Νομού Ηλείας και όλων των εμπλεκομένων ότι, πράγματι η απόφαση της Κυβέρνησης για τη λειτουργία του αεροδρομίου Ανδραβίδας και ως πολιτικού με την εκτέλεση έργων αναβάθμισης που μπορεί να είναι η κατασκευή νέου αεροσταθμού, η ανάπλαση και διαμόρφωση του περιβάλλοντος και ό,τι άλλο θα προβλεφθεί από την εκπονούμενη μελέτη η οποία προβλέπεται να είναι τελειωμένη μέχρι το τέλος του 2003, είναι στην κατεύθυνση αναβάθμισης, ανάπτυξης, της ευρύτερης περιοχής του Νομού Ηλείας και όχι για την κάλυψη των Ολυμπιακών Αγώνων του 2004. Αυτό είναι ξεκαθαρισμένο. 
     Εξάλλου προς αυτήν την κατεύθυνση έχω να πω επιπλέον το εξής: Ουδέποτε η Επιτροπή Ολυμπιακών Αγώνων ζήτησε να υπάρξει μια τέτοια εξέλιξη ούτε προβλέπεται από τους νόμους που έχουν ψηφιστεί για τα ολυμπιακά έργα. Εκείνο που έχω να παρατηρήσω είναι ότι εμείς προχωρούμε στην εκπόνηση της μελέτης. Τα έργα που προβλέπονται να γίνουν, υπολογίζεται ότι θα είναι του ύψους περίπου των 20 εκατομμυρίων ευρώ και η εκτέλεσή τους αναμένεται, εφόσον η μελέτη ολοκληρωθεί μέχρι το 2003, να έχει ολοκληρωθεί μέχρι το τέλος του 2005. 
     Όλα αυτά τα έργα είναι προς την κατεύθυνση το αεροδρόμιο να λειτουργήσει και ως πολιτικό και ασφαλώς για την ανάπτυξη της ευρύτερης περιοχής του Νομού Ηλείας. 
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Παναγιώτης Σγουρίδης):  Ορίστε, κύριε Ζαφειρόπουλε, έχετε το λόγο για δύο λεπτά να αναπτύξετε την ερώτησή σας.
     ΓΙΑΝΝΗΣ ΖΑΦΕΙΡΟΠΟΥΛΟΣ: Κύριε Πρόεδρε, λυπούμαι γιατί επιβεβαιώνονται οι ενδιάθετες προθέσεις που είχα, όταν κατέθετα αυτήν την ερώτηση. Γιατί πραγματικά παρατηρήθηκε μια ολιγωρία σε σχέση με την τήρηση των υπεσχημένων από την Κυβέρνηση, κύριε Υπουργέ.
     Η Κυβέρνηση με επαναλαμβανόμενες διαβεβαιώσεις στελεχών της κατ’ εξοχήν αρμοδίων, είχε προσδιορίσει ότι η μελέτη εφαρμογής, άρα τα τεύχη δημοπράτησης , θα είναι έτοιμα έξι μήνες μετά τον Ιούνιο του 2002. Δηλαδή, τον Απρίλιο του 2003, κατά τις αξιόπιστες διαβεβαιώσεις της Κυβέρνησης -τις οποίες εγώ μέσα στο συλλογικό πλαίσιο της λειτουργίας τις δέχομαι απολύτως, δεν τις αμφισβητώ ούτε τότε τις αμφισβήτησα- θα έπρεπε να ήταν σε θέση να δηλώσει ότι η μελέτη εφαρμογής, τα τεύχη δημοπράτησης είναι έτοιμα για να γίνει η δημοπράτηση. Γιατί; Γατί είχε συνδεθεί η πορεία όλων των διαδικασιών με την αντίστοιχη πορεία των διαδικασιών για το αεροδρόμιο του Αράξου. Εθεωρήθησαν από τη σχετική πανεπιστημιακή μελέτη δίδυμα αεροδρόμια για να εξυπηρετήσουν τις ανάγκες της δυτικής Ελλάδας. Δεν συνδέθηκαν αποκλειστικά με τους Ολυμπιακούς Αγώνες, αλλά θα εξυπηρετούσαν με το μεγαλύτερο φόρτο επιβατικών μεταφορών που θα εδέχονταν η δυτική Ελλάδα με αφορμή τους Ολυμπιακούς Αγώνες. Αποτελούσε δέσμευση της Κυβέρνησης ότι το αεροδρόμιο της Ανδραβίδας θα λειτουργούσε ως πολιτικό και ότι αυτό θα γινόταν πριν από τους Ολυμπιακούς Αγώνες.
     Κύριε Υπουργέ, υπάρχουν παρεμπίπτοντα ζητήματα τα οποία συνδέονται με την ανάπτυξη υστέρηση του νομού. Ένα θέμα στα πολλά είναι και το αεροδρόμιο. Χαίρομαι γιατί είναι σήμερα εδώ πάρα πολλοί συνάδελφοί σας, οι οποίοι αυτά τα παρεμπίπτοντα ζητήματα που τίθενται -στο πλαίσιο της συλλογικής δράσης της Κυβέρνησης- θα τα μεταφέρουν στις πολιτικές ηγεσίες των Υπουργείων οι οποίες παραμένουν έκθετες απέναντι στα αιτήματα που έχουν ωριμάσει και θα έπρεπε να έχουν επιλυθεί και αφορούν την ανάπτυξη του Νομού Ηλείας. 
     Τελειώνοντας, κύριε Πρόεδρε, θα ήθελα να σημειώσω ότι είναι ανάγκη να επιταχυνθούν αυτές οι διαδικασίες. Δεν θεωρώ ότι κλείνει το θέμα με τη διαβεβαίωσή σας ότι η μελέτη θα είναι έτοιμη το 2003. Όχι, κύριε Υπουργέ! Η Κυβέρνηση οφείλει να ετοιμάσει τη μελέτη μαζί με τη μελέτη του αεροδρομίου του Αράξου. Εάν δεν το κάνει θα είναι υπόλογη απέναντι σε ένα νομό ο οποίος έχει στηρίξει τις πολιτικές της. 
     Μήπως θα έπρεπε στην Ηλεία στις νομαρχιακές εκλογές να χάσουμε τη Νομαρχιακή Αυτοδιοίκηση όπως σε άλλους γειτονικούς νομούς, για να σπεύσει η Κυβέρνηση να επιλύσει τα προβλήματά τους; Σε γειτονικούς νομούς επισκέφθηκαν κλιμάκια μετά τις πρόσφατες καταστροφές, δύο και τρεις φορές με επικεφαλής μεγαλόσχημους υπουργούς. Στην Ηλεία ακόμα δεν καταδέχθηκε η Κυβέρνηση να στείλει ένα κυβερνητικό κλιμάκιο.
     ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ κύριε συνάδελφε, τελειώσατε! 
     Ορίστε, κύριε Στρατάκη, έχετε το λόγο.
     ΓΙΑΝΝΗΣ ΖΑΦΕΙΡΟΠΟΥΛΟΣ: Σήμερα στη Μεσσηνία βρίσκεται κυβερνητικό κλιμάκιο για να δει ελάσσονες καταστροφές απ’ ό,τι έχει υποστεί η Ηλεία.
     ΠΡΟΕΔΡΕΥΩΝ (Παναγιώτης Σγουρίδης): Παρακαλώ, να μη γράφεται τίποτα στα Πρακτικά.
     ΓΙΑΝΝΗΣ ΖΑΦΕΙΡΟΠΟΥΛΟΣ: …
     ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Στρατάκη, έχετε το λόγο.
     ΓΙΑΝΝΗΣ ΖΑΦΕΙΡΟΠΟΥΛΟΣ: …
     ΠΡΟΕΔΡΕΥΩΝ (Παναγιώτης Σγουρίδης): Από το σημείο που είπα, δε θα γράφεται τίποτα στα Πρακτικά από αυτά που λέει ο κ. Ζαφειρόπουλος.
     Ορίστε, κύριε Στρατάκη.
      ΕMΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Θέλω να πω ότι χαίρομαι που ο αγαπητός συνάδελφος κ. Ζαφειρόπουλος είπε εδώ στη Βουλή ότι δεν συνδέονται τα έργα του αεροδρομίου Ανδραβίδας με τους Ολυμπιακούς Αγώνες. Τουλάχιστον δεν είχαν συνδεθεί αμέσως. Εμμέσως μπορεί ο καθένας ενδεχόμενα να το συνέδεε με την οποιαδήποτε εξέλιξη που δε μπορούμε εμείς να την αμφισβητήσουμε ούτε να την ακυρώσουμε. 
      Όμως εκείνο που έχει σημασία είναι ότι πράγματι η Κυβέρνηση ενδιαφέρεται για την επιτάχυνση των διαδικασιών που αφορούν την εκτέλεση των έργων.
     ΓΙΑΝΝΗΣ ΖΑΦΕΙΡΟΠΟΥΛΟΣ: ….
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Υπάρχει συγκεκριμένος προγραμματισμός που αφορά την αναβάθμιση όλων των αεροδρομίων της χώρας και μέσα σ’ αυτόν τον προγραμματισμό, κύριε Ζαφειρόπουλε, γίνεται και η συγκεκριμένη μελέτη, η οποία ασφαλώς θα έχει ολοκληρωθεί μέχρι το τέλος του 2003. Ασφαλώς θα υπάρχουν τα τεύχη δημοπράτησης, ασφαλώς θα προχωρήσουμε στις διεργασίες και στις λειτουργίες που απαιτούνται, ώστε, όπως τόνισα και στην πρωτολογία μου τα έργα να έχουν ολοκληρωθεί μέσα στο 2005 και να μπορεί να αποδοθεί το αεροδρόμιο σε λειτουργία, ώστε μαζί με όλα τα άλλα έργα που γίνονται στην ευρύτερη περιοχή, να μπορέσει η περιοχή να αναπτυχθεί με τους ρυθμούς που πρέπει να αναπτυχθεί.
      Ευελπιστώ ότι και εσείς κατανοείτε πολλές φορές τις δυσκολίες που υπάρχουν, αλλά σε καμία περίπτωση δεν μπορείτε να παραγνωρίσετε, όπως και κανείς άλλος τις προσπάθειες της Κυβέρνησης, για την επιτάχυνση όλων αυτών των διαδικασιών που κυρίως αναφέρονται σε έργα.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Θα συζητηθεί η με αριθμό 477/17.3.2003 επίκαιρη ερώτηση του δεύτερου κύκλου της Πέμπτης 20 Μαρτίου 2003 της Βουλευτού του Συνασπισμού της Αριστεράς και της Προόδου κ. Ασημίνας Ξηροτύρη-Αικατερινάρη προς τον Υπουργό Εθνικής Οικονομίας και Οικονομικών, σχετικώς με το μηχανισμό διαχείρισης του Γ΄ Κοινοτικού Πλαισίου Στήριξης για τις μικρομεσαίες επιχειρήσεις.
      Η επίκαιρη ερώτηση της κυρίας συναδέλφου έχει ως εξής:
      «Επανειλημμένα έχουμε θέσει στη Βουλή τα προβλήματα του συγκεντρωτικού συστήματος διαχείρισης του Γ΄ Κοινοτικού Πλαισίου Στήριξης και των μηχανισμών του, που αδυνατούν να επιτελέσουν το έργο τους και ιδιαίτερα να στηρίξουν τις περιφέρειες και τους φορείς υλοποίησης. Ενώ έπρεπε να στελεχωθούν και ενισχυθούν οι υπηρεσίες  και οι φορείς της περιφέρειας για όλες τις φάσεις υλοποίησης,  εσείς επιλέξατε την επανασυγκέντρωση των λειτουργιών, τα άτυπα σχήματα των τεχνικών συμβούλων και τελευταία την υλοποίηση προγραμμάτων μέσω τραπεζών. Ωστόσο είναι κοινή διαπίστωση ότι η απορροφητικότητα είναι απογοητευτική με τη χώρα μας να κατέχει την τελευταία θέση στην Ευρωπαϊκή Ένωση.
      Ειδικότερα, το εγχείρημα υλοποίησης προγραμμάτων των ΠΕΠ μέσω των τραπεζών, που αφορούν τις μικρομεσαίες επιχειρήσεις, απέτυχε στην πρώτη φάση και καθυστερεί σημαντικά η δεύτερη διορθωτική. Αντ΄ αυτού ανακοινώνεται μετά το τελευταίο Υπουργικό Συμβούλιο ότι και τα προβληματικά προγράμματα της γεωργίας και της υπαίθρου θα υλοποιηθούν μέσω των τραπεζών, ενώ νέα σειρά τεχνικών συμβούλων θα συνδράμει στα εξίσου προβληματικά προγράμματα της ανταγωνιστικότητας, της υγείας και της κοινωνίας της πληροφορίας.
      Μετά από αυτά ερωτάται ο κύριος Υπουργός:
      Ποια είναι τα θετικά στοιχεία από την υλοποίηση μέσω τραπεζών των περιφερειακών προγραμμάτων για τις μικρομεσαίες επιχειρήσεις, που οδηγούν στην παρέμβαση των τραπεζών και στα προγράμματα της γεωργίας.
      Θα ενισχυθούν οι υπηρεσίες και οι φορείς υλοποίησης της περιφέρειας και θα εκδοθούν οι απαραίτητες για την ενεργοποίηση των ΠΕΠ πράξεις της κεντρικής διοίκησης;»
     Ο κ.Πάχτας έχει το λόγο για τρία λεπτά να πρωτολογήσει.
     ΧΡΗΣΤΟΣ ΠΑΧΤΑΣ (Υφυπουργός Οικονομίας):  Ευχαριστώ, κύριε Πρόεδρε.
     Να επισημάνω ότι από την επιχειρηματολογία της ερώτησης της αγαπητής συναδέλφου φαίνεται ότι δεν έχει κατανοήσει πώς πραγματικά υλοποιείται το Γ΄ Κοινοτικό Πλαίσιο Στήριξης, ποιες είναι οι διαδικασίες διαχείρισης και εφαρμογής του. 
     Θέλω λοιπόν να τονίσω για μια ακόμη φορά ότι το Γ΄ Κοινοτικό Πλαίσιο Στήριξης στηρίζεται σε πλήρως αποκεντρωμένες λειτουργίες. Δεν υπάρχει κανένα συγκεντρωτικό σύστημα και μηχανισμοί διαχείρισης όπως χαρακτηριστικά αναφέρετε στην ερώτησή σας. Οι επιμέρους φορείς, δηλαδή τα Υπουργεία και οι περιφέρειες, έχουν τους δικούς τους αυτοτελείς μηχανισμούς και την αποκλειστική ευθύνη της διαχείρισης και της ορθής υλοποίησης των έργων και δράσεων των επιχειρησιακών προγραμμάτων  του Γ΄ Κοινοτικού Πλαισίου Στήριξης, στα πλαίσια του αποκεντρωμένου συστήματος διαχείρισης που έχουμε θεσμοθετήσει. 
     Έρχομαι τώρα στο θέμα που αφορά τις μικρομεσαίες επιχειρήσεις και τις ενισχύσεις μέσω του τραπεζικού συστήματος. Σχετικά μ’ αυτό το ζήτημα της συμμετοχής των τραπεζών στις διαδικασίες χορήγησης ενισχύσεων σε μικρομεσαίες επιχειρήσεις που χρηματοδοτούνται μέσω των ΠΕΠ, φοβούμαι ότι και εδώ δεν έχει γίνει κατανοητό τι ακριβώς επιχειρήθηκε να γίνει. Και αυτό παρά το γεγονός ότι πολλές φορές, στο πρόσφατο παρελθόν, εξηγήσαμε αναλυτικά τους λόγους, αλλά και τους στόχους μιας τέτοιας πρωτοβουλίας. 
     Επαναλαμβάνω λοιπόν ότι ο κύριος στόχος μας ήταν η διαμόρφωση ενός νέου, απλού, αποτελεσματικού, προσιτού και οικείου προς τον υποψήφιο επενδυτή συστήματος παροχής ενισχύσεων που με ταχύτητα και διαφάνεια θα διεκπεραιώνει το σύνολο των διαδικασιών. Ένα τέτοιο σύστημα περιορίζει, τόσο τη γραφειοκρατία, όσο και το κόστος του επενδυτή. Επίσης, το σύστημα αυτό διευκολύνει την καλύτερη οργάνωση της μικρομεσαίας επιχείρησης και την πρόσβασή της στον τραπεζικό δανεισμό. Επισημαίνω ότι η χρησιμοποίηση του τραπεζικού συστήματος για τη χορήγηση των ενισχύσεων σε επιχειρήσεις είναι μια ιδιαίτερα διαδεδομένη διαδικασία σε ευρωπαϊκό επίπεδο. Αυτό βεβαίως δεν σημαίνει ότι το τραπεζικό σύστημα εξωραΐζεται ή δεν έχει και αυτό τα δικά του μειονεκτήματα. Διαθέτει όμως εκείνες τις υποδομές που μπορούν να οδηγήσουν σε έναν εξορθολογισμό του συστήματος χορήγησης των ενισχύσεων προς τις μικρομεσαίες επιχειρήσεις.
     ( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
     Τι γίνεται λοιπόν, αγαπητοί συνάδελφοι, με το νέο σύστημα; Οι τράπεζες αναλαμβάνουν χωρίς καμία απολύτως οικονομική επιβάρυνση για τον πολίτη επενδυτή, συγκεκριμένες εργασίες ενημέρωσης των υποψηφίων επενδυτών, παραλαβής και αξιολόγησης των αιτήσεων, της καταβολής της δημόσιας επιχορήγησης, της παρακολούθησης και της πιστοποίησης των επενδύσεων αυτών. 
     Οι όροι και οι προϋποθέσεις των εργασιών αυτών από πλευράς τραπεζών, έχουν καθοριστεί από το δημόσιο και είναι ενιαίες για όλες τις τράπεζες. Οι τράπεζες δεν αυτοσχεδιάζουν ούτε προωθούν ενισχύσεις σύμφωνα με τους δικούς τους κανόνες και πολύ περισσότερο δεν αποφασίζουν οι ίδιες για τις ενισχύσεις. Εφαρμόζεται το σύστημα αξιολόγησης που έχει αποφασίσει το δημόσιο. Οι τράπεζες στο πλαίσιο αυτό ελέγχονται αυστηρά από το δημόσιο το οποίο, ούτως ή άλλως, ευθύνεται για το σύνολο της διαδικασίας χορήγησης των ενισχύσεων απέναντι στους πολίτες. Οι τράπεζες έχουν ένα συμβουλευτικό ρόλο για την έγκριση και τη χορήγηση των ενισχύσεων. Οι αποφάσεις για τις ενισχύσεις αυτές λαμβάνονται από την περιφέρεια μέσα από συγκεκριμένες πράξεις του δημοσίου, δηλαδή από τις αποφάσεις υπαγωγής των επενδυτικών προτάσεων από τον Γενικό Γραμματέα της περιφέρειας, μετά από τη γνωμοδότηση των περιφερειακών γνωμοδοτικών επιτροπών του αναπτυξιακού νόμου που λειτουργούν σε κάθε περιφέρεια της χώρας μας.
     Όπως γνωρίζετε, ολοκληρώθηκε ο πρώτος κύκλος προκήρυξης για τις μικρομεσαίες επιχειρήσεις που χρηματοδοτούνται μέσω των ΠΕΠ. Θέλω να επισημάνω ότι υποβλήθηκαν συνολικά τρεις χιλιάδες οκτακόσιες προτάσεις στα χίλια πεντακόσια περίπου υποκαταστήματα των είκοσι εννέα τραπεζών που υποστηρίζουν αυτή τη διαδικασία. Ο ρυθμός αυτός είναι απόλυτα ικανοποιητικός. Ποτέ πρόγραμμα του Β΄ ή του Γ΄ Κοινοτικού Πλαισίου Στήριξης δεν υποδέχτηκε έναν τέτοιο μεγάλο αριθμό προτάσεων. Πετύχαμε τη μεγαλύτερη συλλογή αιτήσεων που υποδέχτηκε ποτέ πρόγραμμα σε μια προκήρυξη. 
     Αυτά ως μία πρώτη απάντηση δεδομένου ότι ο χρόνος δεν επαρκεί. Στη δευτερολογία μου θα επανέλθω.
     ΠΡΟΕΔΡΕΥΩΝ (Κωνσταντίνος Γείτονας): Η κ. Ξηροτύρη έχει το λόγο.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Υπουργέ, φαίνεται ότι όχι μόνον εγώ δεν έχω καταλάβει τον μη συγκεντρωτικό και αποτελεσματικό μοντέλο διαχείρισης που έχετε επιλέξει, αλλά δεν μπορούν να το καταλάβουν και οι συνάδελφοί σας στο Υπουργικό Συμβούλιο. Διότι διαφορετικά δεν θα σας έλεγαν ότι τα τριάντα πέντε δικαιολογητικά που χρειάζονται οι μικρομεσαίες επιχειρήσεις και ένα σωρό άλλες παρατηρήσεις που έχουν γίνει, πρέπει να τα λιγοστέψετε για να προχωρήσουν τα προγράμματα. Δεν θα λεγόταν απ’ όλους τους φορείς ότι τα ΠΕΠ δεν έχουν απορροφητικότητα. Πότε θα το καταλάβετε κύριε Υπουργέ; Αυτό έρχεται ουρανοκατέβατο; Ή φταίνε πολλά πράγματα και μάλιστα: 
     Φταίει το συγκεντρωτικό γραφειοκρατικό σύστημα και το ότι οι υπηρεσίες της περιφέρειας και της αυτοδιοίκησης, οι φορείς υλοποίησης δεν έχουν ενισχυθεί για να μπορέσουν να ανταποκριθούν σ’ αυτόν το ρόλο. 
     Μου αναφέρετε εδώ το πόσο καλά πήγε το πρόγραμμα για τις μικρομεσαίες επιχειρήσεις στο βασικό ερώτημα που σας κάνω. Και το Υπουργείο Ανάπτυξης και εσείς πανηγυρίσατε ότι ανακαλύψατε αυτό το σύστημα και ότι περιμένετε δεκαπέντε χιλιάδες αιτήσεις. Τώρα λέτε ότι έχετε τρεις χιλιάδες οκτακόσιες αιτήσεις και είστε πολύ ευχαριστημένος; 
     Από την άλλη πλευρά υπάρχουν σοβαρά δημοσιεύματα και έχουμε σοβαρά στοιχεία, ότι και απ’ αυτές τις τρεις χιλιάδες οκτακόσιες αιτήσεις το 60% είναι πρόχειρο και οι τράπεζες αδυνατούν να το εντάξουν, άρα και στη συνέχεια να το υλοποιήσουν.
     Κύριε Υπουργέ, μου λέτε για την παρέμβαση της περιφέρειας στην αξιολόγηση των προγραμμάτων. Πέστε μου: Έχετε εκδώσει καμία απόφαση για μία από τις δεκατρείς περιφέρειες για τη σύσταση επιτροπής και τον τρόπο που θα αξιολογήσει αυτά τα προγράμματα; Δεν έχετε εκδώσει καμία απόφαση, δεν έχετε συστήσει καμία επιτροπή. Έχετε κάνει κανένα follow up, κανέναν έλεγχο για τα κριτήρια, για τις ημερομηνίες που πρέπει να γίνονται αυτά τα προγράμματα για τα προβλήματα που παρουσίασαν τα προγράμματα των μικρομεσαίων επιχειρήσεων για να κάνετε την επέκταση στα προγράμματα του Υπουργείου Γεωργίας; Αν μου τα λέτε έτσι δεν πρόκειται να γίνει τίποτα.
     Όλοι οι δείκτες δείχνουν ότι δεν πήγατε καλά σ’ αυτά τα προγράμματα και ότι πάτε ανέτοιμος χωρίς ούτε τις κατάλληλες αποφάσεις στην περιφέρεια και ούτε τον κατάλληλο έλεγχο για να επεκτείνετε το πρόγραμμα αυτό στους αγρότες, οι οποίοι είναι ακόμα πιο αδύναμοι να ενταχθούν σ’ αυτό το σύστημα.
     ΠΡΟΕΔΡΕΥΩΝ (Κωνσταντίνος Γείτονας): Παρακαλώ κυρία Ξηροτύρη ολοκληρώστε.
      ΑΣΗΜΙΝΑ ΞΗΡΟΤΥΡΗ ΑΙΚΑΤΕΡΙΝΑΡΗ: Μισό λεπτό, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Γείτονας): Δεν έχετε άλλο χρόνο. Σας παρακαλώ!
      ΑΣΗΜΙΝΑ ΞΗΡΟΤΥΡΗ ΑΙΚΑΤΕΡΙΝΑΡΗ: Όσον αφορά το θέμα της τεχνικής βοήθειας που το πληρώνει ο ελληνικός λαός στις περιφέρειες και στο Υπουργείο, με τους τεχνικούς συμβούλους, έχετε κάνει καμιά αποτίμηση εδώ για το πόσο απέδωσε αυτό το σύστημα και τι θα κάνετε με τις προσλήψεις που χρειάζεται η αυτοδιοίκηση και χωρίς υλοποιήσεις;
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο για να δευτερολογήσει.
      ΧΡΗΣΤΟΣ ΠΑΧΤΑΣ (Υφυπουργός Οικονομίας):  Είναι χρήσιμο πάντως να βάλουμε μια τάξη σ’ αυτήν τη συζήτηση, αγαπητή συνάδελφε, γιατί δεν μπορεί θα θέτετε δέκα ερωτήματα και να απαντηθούν σε δύο λεπτά. Δεν γίνονται αυτά. Θα προσπαθήσω όμως να απαντήσω στα θέματα που θίξατε.
      ΑΣΗΜΙΝΑ ΞΗΡΟΤΥΡΗ ΑΙΚΑΤΕΡΙΝΑΡΗ: Εσείς προσπαθείτε να μου κάνετε σεμινάριο.
      ΧΡΗΣΤΟΣ ΠΑΧΤΑΣ (Υφυπουργός Οικονομίας):  Κατ’ αρχάς λυπάμαι για ακόμα μια φορά για την επιμονή σας σε θέματα που ίσως –δεν ξέρω γιατί- δεν έχετε τη σωστή πληροφόρηση-ενημέρωση, δεν θέλω να το σχολιάσω περισσότερο. Μα, κυρία Ξηροτύρη μιλήσατε για τριάντα πέντε δικαιολογητικά …
      ΑΣΗΜΙΝΑ ΞΗΡΟΤΥΡΗ ΑΙΚΑΤΕΡΙΝΑΡΗ: Μα, κύριε Υπουργέ το follow up…
      ΠΡΟΕΔΡΕΥΩΝ (Κωνσταντίνος Γείτονας):   Κύριε συνάδελφε θα αφήσετε τον Υπουργό να απαντήσει; 
      ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας):  Θέλετε να με ακούσετε;
     Μιλήσατε για τριάντα πέντε δικαιολογητικά που απλοποιούνται. Δεν έχουν καμιά απολύτως σχέση αυτά με τις δράσεις των μικρομεσαίων επιχειρήσεων σε δεκατρείς περιφέρειες της χώρας. Αναφερόταν στους νέους αγρότες, στα ενεργειακά προγράμματα και δεν έχει καμιά  σχέση αυτό που είπατε προηγουμένως με αυτό που συζητάμε και που αφορά την ερώτησή σας. Παρακαλώ λοιπόν πάρα πολύ, πριν λέτε οτιδήποτε να έχετε μια καλύτερη πληροφόρηση και να ακούτε και μας όταν σας λέμε πέντε πράγματα. 
        Το δεύτερο στοιχείο που θέλω να τονίσω είναι ότι το μόνο που έχει να κάνει ο ενδιαφερόμενος μικρομεσαίος επιχειρηματίας είναι να συμπληρώσει την αίτηση με τα στοιχεία της επιχείρησής του, να γράψει πολύ συνοπτικά ποιος είναι τι σκοπεύει να κάνει με την επιχορήγηση που ζητά, ποιο θα είναι το χρηματοδοτικό σχήμα της επένδυσής του και πώς θα καταβάλει την ιδία συμμετοχή του 30% που απαιτείται για την πραγματοποίηση της επένδυσης. Ο ενδιαφερόμενος επιχειρηματίας δεν έχει να κάνει τίποτε άλλο παρά να πραγματοποιήσει την επένδυσή του με τους όρους και τις προϋποθέσεις που προβλέπονται. 
        Απεναντίας το σύστημα είναι απαιτητικό στο σύνολό του. Δηλαδή, απαιτεί σοβαρή και υπεύθυνη δουλειά εκ μέρους της διοίκησης και των τραπεζών. Αυτό όμως δεν αφορά τον επιχειρηματία. 
        Έχετε, λοιπόν, μια λαθεμένη εκτίμηση της πραγματικότητας και στη διάθεσή σας είμαστε να σας εξηγήσουμε, όχι στα δύο τρία λεπτά που έχουμε τώρα εδώ, αλλά είτε σε επερώτηση ή στο γραφείο μας για να αποκτήσετε μια σαφή εικόνα. Πρέπει επιτέλους όμως να σταματήσετε να επανέρχεστε με θέματα, τα οποία έχουμε εξηγήσει  πολλές φορές ότι δεν είναι έτσι. 
        Το επόμενο θέμα που θέλω να θίξω είναι το εξής: ‘Εχουμε πει και έχουμε βάλει σαν στόχο ότι σε τρεις μήνες από την καταληκτική ημερομηνία της υποβολής των αιτήσεων από τους  επιχειρηματίες θα έχουμε αποφάσεις εγκρίσεων από τους γενικούς γραμματείς. Σε τρεις μήνες θα έχει ολοκληρωθεί η διαδικασία. Οι τρεις  μήνες, αγαπητοί συνάδελφοι, ολοκληρώνονται εντός του μηνός Απριλίου. ‘Άρα τέλος Απριλίου με αρχές Μαΐου θα έχουν βγει οι αποφάσεις για το σύνολο των επενδύσεων που θα εγκριθούν.
        Θέλω να επισημάνω και πάλι ότι όταν είπαμε ότι θέλουμε περίπου δέκα χιλιάδες αιτήσεις συνολικά, δεν αναφερόμαστε μόνο στον πρώτο κύκλο, αλλά αναφερόμασταν στο συνολικό προϋπολογισμό των δεκατριών περιφερειακών προγραμμάτων. Όταν, λοιπόν, αγαπητή συνάδελφε σας λέω  -και σας το είπα και προηγουμένως-  ότι ποτέ πρόγραμμα στην ιστορία του Κοινοτικού Πλαισίου Στήριξης του πρώτου, του δεύτερου ή του τρίτου δεν δέχθηκε σε μια πρόσκληση ένα τόσο μεγάλο αριθμό προτάσεων επενδύσεων, πώς έρχεστε και λέτε ότι δεν έχει αποδώσει το σύστημα; Για πρώτη φορά έχουμε το μεγαλύτερο αριθμό επενδύσεων που δεχθήκαμε ποτέ. Είναι τέσσερις χιλιάδες επενδύσεις, όταν σε ολόκληρο το Β΄ Κοινοτικό Πλαίσιο Στήριξης εγκρίθηκαν χίλιες. Αποκτήστε επιτέλους γνώση και σαφή εικόνα της πραγματικότητας. 
        ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των επικαίρων ερωτήσεων της Παρασκευής 21 Μαρτίου 2003.
         Επίκαιρες ερωτήσεις πρώτου κύκλου:
        Η πρώτη με αριθμό 484/18.3.2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος και Β΄ Αντιπροέδρου της Βουλής κ. Παναγιώτη Σγουρίδη προς τους Υπουργούς Οικονομίας και Οικονομικών, Εργασίας και Κοινωνικών Ασφαλίσεων, σχετικώς με τη διακοπή της επιδότησης εργασίας, που κατέβαλε ο Οργανισμός Απασχόλησης Εργατικού Δυναμικού στις επιχειρήσεις της Θράκης, διαγράφεται λόγω κωλύματος του ερωτώμενου Υπουργού.
        Δεύτερη είναι η με αριθμό 487/18.3.2003 επίκαιρη ερώτηση του Βουλευτή της Νέας Δημοκρατίας κ. Παναγιώτη Αδρακτά προς τους Υπουργούς Γεωργίας, Οικονομίας και Οικονομικών, σχετικώς με την καταβολή της επιδότησης για τη βιομηχανική τομάτα στους παραγωγούς του Νομού Ηλείας.
        Η επίκαιρη ερώτηση του κυρίου συναδέλφου έχει ως εξής:
        «Το ζήματα της επιδότησης της βιομηχανικής τομάτας για τους παραγωγούς του νομού Ηλείας εξακολουθεί να παραμένει σε εκκρεμότητα. Η μη καταβολή της επιδότησης προκαλεί τεράστια προβλήματα στα νοικοκυριά και την τοπική οικονομία και οι παραγωγοί βιώνουν τον εμπαιγμό και την απόγνωση. Εγώ φοβούμαι, κύριε Υπουργέ, ότι η επιδότηση για το 2001 έχει πλέον χαθεί και τίθενται εύλογα ερωτηματικά για τις επόμενες περιόδους. Η μη καταβολή της επιδότησης προκαλεί αδιέξοδα και έλλειψη ενδιαφέροντος για την καλλιέργεια της τομάτας, σε μια κρίσιμη στιγμή και οδηγεί στον αφανισμό ένα προϊόν μεγάλης σημασίας για την οικονομία του νομού και όχι μόνο.
        Κατόπιν αυτών ερωτάστε, κύριε Υπουργέ.
        Θα καταβληθεί και πότε η οφειλόμενη επιδότηση;
        Έχει διασφαλιστεί η επιδότηση των επόμενων περιόδων».
        Ο Υφυπουργός Γεωργίας κ. Χατζημιχάλης έχει το λόγο.
        ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ευχαριστώ, κύριε Πρόεδρε.
        Κύριε συνάδελφε, γνωρίζουμε όλοι ότι υπάρχει ένα πρόβλημα στο Νομό Ηλείας στην ομάδα παραγωγών της Γαστούνης, που γίνεται μεγάλη προσπάθεια από την πλευρά της Κυβέρνησης σε συνεργασία με τους ίδιους τους παραγωγούς, να αντιμετωπιστεί. Είναι ένα πρόβλημα το οποίο είναι γνωστό σε όλους τους φορείς, έχει συζητηθεί πάρα πολλές φορές και με επιτόπιες επισκέψεις στελεχών και της Κυβέρνησης και του Υπουργείου Γεωργίας, με στόχο την αντιμετώπιση του προβλήματος που δεν οφείλεται στη λειτουργία της Κυβέρνησης, αλλά δεν οφείλεται και στη λειτουργία των παραγωγών.
        Σπεύδω να διευκρινίσω από την αρχή ότι οι δύο χιλιάδες παραγωγοί της ομάδας παραγωγών Γαστούνης, δεν έχουν καμιά ευθύνη γι’ αυτήν την κατάσταση. Τι συμβαίνει; Γνωρίζετε πολύ καλά ότι ως το 2000 οι ενισχύσεις για τη βιομηχανική τομάτα περνούσαν στους παραγωγούς μέσω των μεταποιητών. Από το 2000 και στη συνέχεια οι ενισχύσεις δίνονται στις ομάδες παραγωγών, μόνο που οι ομάδες παραγωγών πρέπει να πληρούν κάποιες προϋποθέσεις. 
        Επίσης, φαντάζομαι ότι γνωρίζετε πως το 2000 διενεργήθηκαν εκλογές στην ομάδα παραγωγών. Μετά απ’ αυτές τις εκλογές υπήρξαν κάποιες καταγγελίες, εμφανίστηκε δηλαδή ένα εσωτερικό πρόβλημα στην ομάδα παραγωγών. Αυτές οι καταγγελίες –καταγγελίες στελεχών της ομάδας- οδήγησαν σε ελέγχους. Αυτοί οι έλεγχοι ανακάλυψαν παρατυπίες και με βάση αυτές τις παρατυπίες που υπήρξαν εμφανίζεται το πρόβλημα πια της ενίσχυσης των παραγωγών της Γαστούνης για την περίοδο 2001 για τη βιομηχανική τομάτα.
        Γνωρίζετε ότι έγιναν πάρα πολλές προσπάθειες και από το Υπουργείο Γεωργίας να αντιμετωπιστεί το πρόβλημα, ένα πρόβλημα που δεν οφείλεται στους παραγωγού, αλλά σε άλλα θέματα που έχουν σχέση με τη διαχείριση της ομάδας και τις εσωτερικές καταγγελίες που έγιναν. 
        Δεν καταλαβαίνω γιατί μέσα στην ερώτησή σας δημιουργείτε κάποιες υπόνοιες ή προβληματισμούς, προσπαθείτε να δημιουργήσετε ένα κλίμα ανασφάλειας, το οποίο δεν υπάρχει λόγος να δημιουργηθεί. Λέτε για παράδειγμα ότι βιώνουν οι παραγωγοί τον εμπαιγμό και την απόγνωση. Την απόγνωση την καταλαβαίνω, αλλά τον εμπαιγμό από ποιον; Λέτε επίσης ότι η επιδότηση για το 2001 έχει χαθεί και τίθενται εύλογα ερωτηματικά για τις επόμενες περιόδους. Πώς τολμάτε να το λέτε αυτό, κύριε συνάδελφε, όταν γνωρίζετε πολύ καλά ότι για το 2001 δεν πληρώθηκαν οι παραγωγοί, αλλά για το 2002 πληρώθηκαν κανονικά; Γιατί οι παρατυπίες που βρέθηκαν με συνεργασία της ομάδας των παραγωγών και του Υπουργείου Γεωργίας, αντιμετωπίστηκαν, δεν υπήρξαν παρατυπίες, λειτούργησαν σύμφωνα με το καθεστώς και με τις προϋποθέσεις που θέτει το καθεστώς για την ενίσχυση των παραγωγών και έτσι οι παραγωγοί για το 2002 πληρώθηκαν. Τι τίθεται εν αμφιβόλω; Γιατί δημιουργείτε αυτό το κλίμα της καχυποψίας και της ανασφάλειας στους παραγωγούς; Γιατί αναφέρετε δηλαδή εύλογα ερωτηματικά για τις επόμενες περιόδους; Η μια περίοδος πέρασε ήδη και πληρώθηκαν. 
        ΠΡΟΕΔΡΕΥΩΝ (Κωνσταντίνος Γείτονας): Ο κ. Αδρακτάς έχει το λόγο.
        ΠΑΝΑΓΙΩΤΗΣ ΑΔΡΑΚΤΑΣ: Κύριε Πρόεδρε, κύριε Υπουργέ, βεβαίως το γνωρίζω πολύ καλά το θέμα, το έχω παρακολουθήσει πάρα πολύ, έχω παρευρεθεί και σε συναντήσεις στο Υπουργείο, έχω μιλήσει και με την ομάδα των παραγωγών, έχω μιλήσει και με την προϊστάμενη αρχή της νομαρχίας.
        Εσείς λέτε ότι δεν φταίνε οι παραγωγοί. Είμαστε απόλυτα σύμφωνοι. Πείτε μας ποιος φταίει. Είναι δυνατό να χάνονται 1.200.000.000, δύο χιλιάδες  οικογένειες να μην παίρνουν τα χρήματά τους και να μην ελέγχουμε την Κυβέρνηση για το ποιος φταίει;
      Ποια είναι η προϊστάμενη αρχή; Είναι η νομαρχία; Είπατε ότι βρέθηκαν παραλείψεις. Τι έγινε γι’ αυτές; Ποιος πλήρωσε γι’ αυτές; Κανένας. Μπήκαν ορκωτοί λογιστές. Κανένας δεν τιμωρήθηκε. Πώς, λοιπόν, να αισθάνονται ασφαλείς οι αγρότες για τις επόμενες επιδοτήσεις; Όντως η επόμενη δόθηκε. Ξέρετε ότι το προϊόν αυτό κινδυνεύει να χαθεί από αυτήν την ψυχολογία που έχει δημιουργηθεί πλέον στους αγρότες; Τρία είναι τα εργοστάσια και πεντακόσιοι εργαζόμενοι δουλεύουν σ’ αυτά. 
      Πείτε μου ρητά: Η προηγούμενη του 2001 χάθηκε οριστικά, ναι ή όχι; Δεν μπορεί να κρατούν ομήρους τους αγρότες για να ψηφίσουν. Ψήφισαν, τελείωσαν οι νομαρχιακές εκλογές και οι δημοτικές, πήραν τα τρακτέρ από τη νομαρχία δύο μέρες πριν από την εκλογή. Θα τα πάρουν, ναι ή όχι; Δεν θα τα πάρουν και το γνωρίζετε. Έχει τελειώσει αυτό το θέμα της επιδότησης. Αν τολμούσατε να τα δώσετε, όπως έπρεπε να το κάνετε, από εθνικούς πόρους, έχετε το πρόστιμο. Αυτό θέλω να μου διευκρινίσετε. Δεν τα παίρνουν οι παραγωγοί μας. 
      Από κει και πέρα έχει προσαρμοστεί η ομάδα, πληροί τους όρους της Ευρωπαϊκής Ένωσης να παίρνουν σίγουρα πλέον τις επιδοτήσεις τους οι τοματοπαραγωγοί μας. Απαντήστε μου ρητά. Δεν μπορεί να έρχονται κυβερνητικά στελέχη και να λένε και να γράφεται στον Τύπο καθημερινά ότι ρυθμίζεται το θέμα. Έχει αρχίσει σκαλί-σκαλί να ανεβαίνει μέχρι τον Πρωθυπουργό και λέγεται ότι αυτός θα δώσει λύση. Επιτέλους απαντήστε μας υπεύθυνα.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Χατζημιχάλης έχει το λόγο.
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε συνάδελφε, τις ερωτήσεις σας, τις αιχμές σας, αν θέλετε και τις καταγγελίες σας να τις απευθύνετε σ’ αυτούς που λειτουργούν ως εθνικοί προβοκάτορες, σε αυτούς που καταγγέλλουν και οδηγούν σ’ αυτά τα αδιέξοδα και αυτοί δεν είναι τα στελέχη του ΠΑΣΟΚ. Είναι στελέχη σας και ευρωβουλευτές σας, οι οποίοι έχουν ως μόνιμη επωδό την καταγγελία για τη χώρα μας.
      ΠΑΝΑΓΙΩΤΗΣ ΑΔΡΑΚΤΑΣ: Βουλευτές σας είναι. Θα τα πάρουν οι αγρότες τα λεφτά τους, ναι ή όχι;
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Εκεί να απευθυνθείτε, εκεί να αναζητήσετε τις ευθύνες και αυτοί πρέπει να απολογηθούν στους Έλληνες παραγωγούς και ειδικά στους παραγωγούς της Γαστούνης. Όλη αυτή η διαδικασία ξεκίνησε με εσωτερικές διαδικασίες της ομάδας και ξεκίνησε με συγκεκριμένες καταγγελίες. Μην απευθύνεστε, λοιπόν, στην Κυβέρνηση, απευθυνθείτε στην ομάδα, στη διαχείρισή της, σ’ αυτούς που έκαναν τις καταγγελίες εδώ και σ’ αυτούς που έκαναν τις καταγγελίες έξω.
      ΠΑΝΑΓΙΩΤΗΣ ΑΔΡΑΚΤΑΣ: …(Δεν ακούστηκε)
      ΠΡΟΕΔΡΕΥΩΝ (Κωνσταντίνος Γείτονας): Κύριε Αδρακτά, σας παρακαλώ.
      Συνεχίστε, κύριε Υπουργέ.
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Αν θέλετε λύση στο πρόβλημα, να μη δημιουργείτε αυτές τις υπόνοιες και αυτό το κλίμα ανασφάλειας και να μην παίζετε με την αγωνία ή με την απόγνωση, όπως λέτε ή με την ελπίδα των παραγωγών. Να μη βγάζετε συμπεράσματα μόνοι σας για να εκμεταλλευθείτε πολιτικάντικα, πρόσκαιρα και συγκυριακά ένα φαινόμενο που προσπαθούμε να αντιμετωπίσουμε όλοι μαζί. Είναι θέμα εθνικό για μας και για τη συγκεκριμένη παραγωγή, είναι ουσιαστικό θέμα επιβίωσης των συγκεκριμένων παραγωγών, που τόνισα από την αρχή ότι δεν έχουν καμία ευθύνη. Δεν μπορείτε να προσπαθείτε να προκαταλάβετε την απόφαση της Κυβέρνησης ή ακόμη και την απόφαση των οργάνων της Ευρωπαϊκής Ένωσης…
      ΠΑΝΑΓΙΩΤΗΣ ΑΔΡΑΚΤΑΣ: Μα, έχει απαντήσει η Ευρωπαϊκή Ένωση.
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Να είστε καλύτερα ενημερωμένος. Γνωρίζετε πολύ καλά ότι η ελληνική Κυβέρνηση διευθέτησε το πρόβλημα και πληρώθηκε η επόμενη περίοδος και έπρεπε να γνωρίζετε πολύ καλά επίσης ότι η ελληνική Κυβέρνηση έχει υποβάλει αίτημα στην Ευρωπαϊκή Ένωση για να ενισχύσει την ομάδα από εθνικούς πόρους, χωρίς να πάρει πρόστιμα. Απαιτεί, λοιπόν, την έγκριση της Ευρωπαϊκής Ένωσης. 
      Το συγκεκριμένο αίτημα έχει ήδη σταλεί στα όργανα της Ευρωπαϊκής Ένωσης και περιμένουμε την έγκρισή τους. Η τεκμηρίωση του αιτήματος αυτού στηρίζεται στο ότι όλες οι παρατυπίες της ομάδας παραγωγών έχουν διορθωθεί, ότι η ομάδα συμμορφώθηκε, ότι μπήκε μία τάξη στο σύστημα. Υπάρχει σαφέστατη αναφορά από μας και επιμένουμε σ’ αυτό ότι δεν έχουν καμία ευθύνη οι παραγωγοί και δεν πρέπει να πληρώνουν, γιατί θεωρούμε εμείς ως αθέμιτο ανταγωνισμό σε άλλους το να μην πληρωθούν οι παραγωγοί στη Γαστούνη.
      ΠΑΝΑΓΙΩΤΗΣ ΑΔΡΑΚΤΑΣ: …(Δεν ακούστηκε)
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριοι συνάδελφοι, μην υπερβαίνετε τα όρια.
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Αυτή, λοιπόν, η προσπάθεια, κύριε συνάδελφε, που γίνεται αυτήν τη στιγμή και που εξελίσσεται στα όργανα της Ευρωπαϊκής Ένωσης δεν μπορεί να υπονομεύεται από κανέναν και δεν θα την υπονομεύσετε.
      ΠΑΝΑΓΙΩΤΗΣ ΑΔΡΑΚΤΑΣ: Είναι απάντηση Υπουργού αυτή; Ο Υπουργός κοροϊδεύει τους αγρότες, κοροϊδεύει και το Βουλευτή; Τρία χρόνια περιμένουν οι αγρότες.
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, γιατί δεν μας διευκολύνετε;
    ΠΑΝΑΓΙΩΤΗΣ ΑΔΡΑΚΤΑΣ: Τι να πω; Είναι δυνατόν να απαντά έτσι ο Υπουργός;
    ΠΡΟΕΔΡΕΥΩΝ (Κωνσταντίνος Γείτονας): Τι θέλετε δηλαδή, να λάβει μέτρα το Προεδρείο; Δεν είναι σωστό.
    Θα συζητηθεί τώρα η με αριθμό 490/18-3-2003 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Φώτη Κουβέλη προς τους Υπουργούς Περιβάλλοντος, Χωροταξίας και Δημοσίων Έργων, Πολιτισμού, σχετικώς με τα έργα οδοποιίας που εκτελούνται στην αρχαία οδό Παναθηναίων.
    Η επίκαιρη ερώτηση του κ. Κουβέλη έχει ως εξής: 
    «Μέσα στο χώρο της Αρχαίας Αγοράς εκτελούνται έργα από την εταιρία «Ενοποίηση αρχαιολογικών χώρων Αθήνας ΑΕ» που αφορούν την ανάδειξη του αρχαιολογικού χώρου.
    Πριν από λίγες μέρες παρατηρήθηκε να εκτελούνται έργα οδοποιίας μέσα στον αρχαιολογικό χώρο. Συγκεκριμένα κατασκευάζεται δρόμος ο οποίος καλύπτει την Αρχαίο Οδό των Παναθηναίων μήκους 200 μέτρων και πλάτους 7,5 μέτρων. Η Οδός Παναθηναίων που οδηγούσε από την Ακρόπολη στο Δίπυλο και η οποία σήμερα επιχώνεται με σύγχρονα υλικά, αποτελούσε το σημαντικότερο και ιερότερο δρόμο της αρχαίας Αθήνας με θρησκευτική, πολιτική, ιστορική και κοινωνική σημασία.
    Ερωτώνται οι κ.κ. Υπουργοί:
    Είναι δυνατόν να εκτελούνται έργα οδοποιίας, καλύπτοντας με σύγχρονα υλικά την αρχαία οδό των Παναθηναίων μέσα στο χώρο της Αρχαίας Αγοράς;
    Υπάρχει θετική γνωμοδότηση από το Κεντρικό Αρχαιολογικό Συμβούλιο και έγκριση από τον Υπουργό Πολιτισμού για την κατασκευή του δρόμου;
    Είναι δυνατόν να καταστρέφεται η Αρχαία Οδός των Παναθηναίων και να προσβάλλεται η ιερή πολιτιστική μας κληρονομιά ενόψει της υπογραφής της Συνθήκης Διεύρυνσης στις 16/4/2003 στη Στοά του Αττάλου;»
    Θα απαντήσει ο Υφυπουργός Πολιτισμού κ. Αλευράς.
    Ορίστε, κύριε Υπουργέ, έχετε το λόγο.
    ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κύριε Πρόεδρε, σε σχέση με την επίκαιρη ερώτηση του κυρίου συναδέλφου και κατανοώντας την αγωνία που εκφράζει, θέλουμε να τον πληροφορήσουμε τα ακόλουθα για τα έργα που εκτελούνται στην Αρχαία Αγορά: 
    Κατ΄ αρχάς να πούμε ότι ίσως η ανησυχία αυτή να προκλήθηκε από οπτική έκπληξη κάποιου που παρακολούθησε τα έργα, χωρίς να γνωρίζει ακριβώς τι συμβαίνει. 
    Το δεύτερο στοιχείο είναι ότι οι εργασίες που εκτελούνται στην περιοχή της Αρχαίας Αγοράς και στην περιοχή της οδού Αδριανού εκτελούνται από την Εταιρία Ενοποίησης Αρχαιολογικών Χώρων σε συνεργασία με την πρώτη εφορία προϊστορικών και κλασικών αρχαιοτήτων του Υπουργείου Πολιτισμού. Για τα έργα αυτά έχουν υπάρξει τρεις εγκρίσεις από το κεντρικό αρχαιολογικό συμβούλιο. Αρχικά εγκρίθηκε το 1998 η προμελέτη, το 2001 και το 2002 ακολούθησαν οι υπόλοιπες εγκρίσεις.
    Η οδός Παναθηναίων, σύμφωνα με τα βιβλιογραφικά δεδομένα, ήταν η οδός που συνέδεε την Ακρόπολη  με το Δίπυλο στην περιοχή του Κεραμικού. Ήταν ένας δρόμος μεγάλου πλάτους και για τα δεδομένα της σημερινής ακόμα εποχής. Ήταν δώδεκα μέτρα, στη ρωμαϊκή περίοδο έγινε δέκα μέτρα και ήταν πλακοστρωμένη κατά την περίοδο της αρχαιότητας. Η πλακόστρωση αυτή βεβαίως δεν υφίσταται. Αυτό που υπάρχει σήμερα είναι το ιδεατό ίχνος της οδού, είναι χωμάτινος δρόμος. Σ΄ ένα μόνο σημείο διασώζονται πλάκες που φυσικά δε θίγονται καθόλου από τις εκτελούμενες εργασίες.
    Ένα τέταρτο σημείο που θα πρέπει να γνωρίζει ο κύριος συνάδελφος είναι ότι τα έργα που γίνονται και που δε σχετίζονται με την υπογραφή της συνθήκης διεύρυνσης της Ευρωπαϊκής Ένωσης, περιλαμβάνουν ήπιες επεμβάσεις που εξασφαλίζουν την επισκεψιμότητα και την προσβασιμότητα στο συγκεκριμένο αρχαιολογικό χώρο και είναι αντίστοιχα με όλες τις αντίστοιχες επεμβάσεις που γίνονται και σε άλλους αρχαιολογικούς χώρους. Συγκεκριμένα δε χρησιμοποιούνται σύγχρονα υλικά κατασκευής για να γίνει κάποια οδοποιία, η οποία εξάλλου δε χρειάζεται για την υπογραφή της συνθήκης της διεύρυνσης. Αυτό που χρησιμοποιείται είναι ένα ελαφρύ αμμοχάλικο, δηλαδή χρησιμοποιούνται ελαφρά αδρανή υλικά με πολύ λίγο τσιμέντο, το οποίο μπαίνει σε όλες αυτές τις επεμβάσεις ακριβώς για να συγκρατεί τα υλικά και για να μη φεύγουν με την πρώτη βροχή. 
    Επομένως δεν υπάρχει κάποια παρέμβαση η οποία να είναι αντίθετη με ό,τι γίνεται στους υπόλοιπους αρχαιολογικούς χώρους. Η μόνη, αν θέλετε, παρέκκλιση από την αρχική μελέτη σχετίζεται με την κατασκευή μίας πρόσβασης με τα ίδια υλικά για να εξασφαλιστεί η πρόσβαση των συνεργείων συντήρησης της Στοάς Αττάλου και η οποία γίνεται με υλικά που είναι απολύτως αποσύρσιμα. Ήδη το Υπουργείο Πολιτισμού με την ολοκλήρωση των εργασιών συντήρησης στη Στοά Αττάλου έχει δώσει εντολή για την απομάκρυνση αυτών των υλικών, τα οποία δε θίγουν καθόλου το συγκεκριμένο χώρο.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κύριε Πρόεδρε, οφείλω να πω στον κύριο Υφυπουργό ότι η ερώτηση δεν είναι το αποτέλεσμα μιας αντίδρασης ενός ανθρώπου, ο οποίος είδε την εκτέλεση των έργων και ξαφνιάστηκε. Η επίκαιρη ερώτηση είναι η αντίδραση όλων εκείνων οι οποίοι διεπίστωσαν να γίνονται εργασίες στην οδό Παναθηναίων οι οποίες προσβάλλουν την αρχαιότητα του συγκεκριμένου δρόμου.
     Κύριε Υφυπουργέ, νομίζω πως ξέρετε ότι το 2000 είχε αποφασιστεί ότι εκεί θα υπήρχε χώμα και μόνο χώμα προκειμένου να υπάρχει η δυνατότητα ευχερέστερης κίνησης. Άλλαξαν όμως τα σχέδια ενόψει αυτής της Συνόδου Κορυφής, η οποία θα γίνει στο χώρο εκείνο και προκειμένου να εξυπηρετηθούν τα αυτοκίνητα, ρίχνουν στο δρόμο σύγχρονα υλικά, η απομάκρυνση των οποίων…
      ΣΤΕΦΑΝΟΣ ΜΑΝΟΣ: Με συγχωρείτε για τη διακοπή, κύριε Πρόεδρε, αλλά έχει απόλυτο δίκιο ο κ.Κουβέλης.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Πώς το ξέρετε;
      ΣΤΕΦΑΝΟΣ ΜΑΝΟΣ: Το έχω δει.
      ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Μάνο. Η μαρτυρία σας θα συνεκτιμηθεί. 
      ΦΩΤΗΣ ΚΟΥΒΕΛΗΣ: Όπως επίσης, κύριε Υφυπουργέ, πρέπει να σας πω ότι υπάρχουν πάρα πολλοί, οι οποίοι γνωρίζουν ότι με αυτήν τη ρίψη των σύγχρονων υλικών στην οδό Παναθηναίων, θα χαθούν τα γνωστά, κατά την έκφραση των αρχαιολόγων, ίχνη από τους τροχούς των αρχαίων αμαξιών. Υπάρχουν ίχνη στο πλακόστρωτο επάνω από τις «αρχαίες ροδιές», όπως λένε στη γλώσσα τους οι αρχαιολόγοι. Και όλα αυτά στο όνομα της δήθεν προσπάθειας εξωραϊσμού και για τη διευκόλυνση της  μετακίνησης με τροχοφόρα στο χώρο αυτό των επισήμων, που θα έλθουν τον Απρίλιο για να υπογραφεί η συνθήκη της διεύρυνσης, γίνονται.
      ΣΤΕΦΑΝΟΣ ΜΑΝΟΣ: Αν κάποιος δεν μπορεί, να τον πάνε σηκωτό.
      ΦΩΤΗΣ ΚΟΥΒΕΛΗΣ: Επιτέλους, κύριε Υφυπουργέ, υπάρχουν και πράγματα τα οποία πρέπει να τα σεβόμαστε και να μην τα παραδίδουμε βορά στην οποιαδήποτε σκοπιμότητα και στην οποιαδήποτε ευκαιριακή αντιμετώπιση των πραγμάτων. 
      Δεν διεκδικώ μεγαλύτερη ευαισθησία από σας αναφορικά με το σεβασμό που πρέπει να επιδεικνύουμε στην πολιτιστική μας κληρονομιά. Ίση ευαισθησία διεκδικώ και από σας και από τον αρμόδιο Υπουργό.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κύριε Πρόεδρε, είναι λίγο δύσκολο παρ’ ότι κατανοώ απόλυτα και γνωρίζω την ευαισθησία του συναδέλφου στην οποία προστέθηκε και η ευαισθησία του κ. Μάνου, να απαντήσω σε μια ερώτηση η οποία λέει ότι ρίχνονται στο δρόμο σύγχρονα υλικά. Ποια είναι τα σύγχρονα υλικά; 
      ΦΩΤΗΣ ΚΟΥΒΕΛΗΣ: Αν είχα δευτερολογία, θα σας έλεγα.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Παρακαλώ, δέχομαι την διακοπή και απαντήστε μου.
      ΦΩΤΗΣ ΚΟΥΒΕΛΗΣ: Θα σας απαντήσω: Χώμα, γαρμπίλι και μπετόν. 
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Δεν υπάρχει μπετόν. Είναι αμμοχάλικο λεπτής κοκκομετρίας, χρώματος και υφής που προσιδιάζει στο έδαφος με ελάχιστη προσθήκη τσιμέντου για να μην παρασύρεται από τα όμβρια ύδατα. Αυτό προέβλεπε η μελέτη και αυτό γίνεται σε όλους τους αρχαιολογικούς χώρους, και αυτό υλοποιείται. 
     Θέλω να σας διαβεβαιώσω ότι την ίδια ανησυχία και ευαισθησία συμμερίζεται ΄όχι μόνο το Υπουργείο Πολιτισμού και η πολιτική του ηγεσία, για την οποία μπορεί να υπάρχουν αμφισβητήσεις ή αμφιβολίες στο πλαίσιο της κομματικής αντιπαράθεσης, αλλά αν δεν εμπιστεύεστε εμάς, υπάρχει και το Κεντρικό Αρχαιολογικό Συμβούλιο. 
      Τα έργα αυτά, έχουν ξεκινήσει μελετητικά από το 1998, έχουν εγκριθεί σε τρεις φάσεις από τη φάση της προμελέτης μέχρι τη φάση της οριστικής μελέτης από το Κεντρικό Αρχαιολογικό Συμβούλιο. Η μελέτη υλοποιείται με την παρουσία της Πρώτης Εφορίας Αρχαιοτήτων η οποία βρίσκεται επιτόπου στο χώρο. Τα έργα θα κατασκευάζονταν ανεξάρτητα από τη Σύνοδο Κορυφής και το μόνο που άλλαξε, είναι ο χρονικός προγραμματισμός τους. Είναι  τα έργα που σχετίζονται με την ενοποίηση των αρχαιολογικών χώρων. Εξασφαλίζουν την προσβασιμότητα αυτού του σπουδαίου αρχαιολογικού χώρου και δεν θίγεται σε τίποτα το ανάγλυφο και το ιδεατό ίχνος, γιατί βεβαίως μόνο ιδεατό είναι το ίχνος της οδού Παναθηναίων. Νομίζω ότι παρ’ όλα αυτά η ερώτησή σας μας έδωσε την ευκαιρία να αποσαφηνίσουμε ένα θέμα για το οποίο δεν υπάρχει καμία αμφιβολία.
      ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δεύτερου κύκλου:
      Δεύτερη είναι η με αριθμό 492/18-3-2003 επίκαιρη ερώτηση του Βουλευτή της Νέας Δημοκρατίας κ. Αθανασίου Κατσιγιάννη προς τον Υπουργό Περιβάλλοντος, Χωροταξίας και Δημοσίων Έργων, σχετικώς με την εύρυθμη λειτουργία του Χώρου Υγειονομικής Ταφής Απορριμμάτων Άνω Λιοσίων, η οποία λόγω κωλύματος του κυρίου Υπουργού, διαγράφεται.
     Τρίτη είναι η με αριθμό 489/18-3-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη, προς τον Υπουργό Ανάπτυξης, σχετικώς με τη στέγαση των υπηρεσιών του τουρισμού σε κτίριο που θα πληροί τους κανόνες υγιεινής και ασφάλειας.
      Η επίκαιρη ερώτηση του κ. Στριφτάρη έχει ως εξής:
      «H πυρκαγιά που εκδηλώθηκε στις 19/2/2003 στον 3ο όροφο του κτιρίου του Μετοχικού Ταμείου Πολιτικών Υπαλλήλων (ΜΤΠΥ), όπου στεγάζεται ο τομέας τουρισμού του Υπουργείου Ανάπτυξης, επιβεβαιώνει με τον πιο δραματικό τρόπο τις ανησυχίες, αλλά και τις καταγγελίες των 500 περίπου εργαζομένων του τομέα. Να σημειωθεί ότι στο συγκεκριμένο κτίριο -που καταλαμβάνει ένα ολόκληρο οικοδομικό τετράγωνο, στεγάζονται μόνο οι υπηρεσίες του τομέα τουρισμού, ενώ το υπόλοιπο που είναι άδειο, έχει μετατραπεί σε εργοτάξιο, λόγω των εργασιών ανακατασκευής που γίνονται. Έλλειψη στοιχειωδών κανόνων υγιεινής, αφόρητη δυσοσμία, κομπρεσέρ που δουλεύουν ασταμάτητα βλάβες στο δίκτυο ύδρευσης και αποχέτευσης, επικίνδυνο για την υγεία νερό, τουαλέτες σε απαράδεκτη κατάσταση, μπάζα που πέφτουν στα γραφεία, μη λειτουργία της κεντρικής θέρμανσης, φόβοι για τη στατικότητα του κτιρίου- όλα αυτά συγκροτούν την απαράδεκτη πραγματικότητα  που βιώνουν καθημερινά οι υπάλληλοι.
      Ερωτάται ο κύριος Υπουργός: Ποια είναι τα μέτρα που πρόκειται να πάρει η Κυβέρνηση και πότε, ώστε:
1. Να μεταστεγαστούν άμεσα οι υπηρεσίες του τουρισμού σε κτίριο, που θα πληροί όλους τους κανόνες υγιεινής και ασφάλειας και 
2. Να προστατευθεί η υγεία και η σωματική ακεραιότητα των εργαζομένων αλλά και να διασφαλιστούν στοιχειωδώς συνθήκες εργασίας τους, (θέρμανση, θόρυβος, δυσοσμία κλπ.) μέχρι την πραγματοποίηση της μεταστέγασης;»
      Ο Υφυπουργός κ Γεωργακόπουλος έχει το λόγο.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Κύριε Πρόεδρε, πράγματι υπήρξε μια καθυστέρηση στην εξεύρεση κτιρίου για τη μεταφορά των υπηρεσιών του ΕΟΤ. Ήδη όμως έχει ολοκληρωθεί και υπεγράφη η σύμβαση μίσθωσης του κτιρίου για τη μετεγκατάσταση των υπηρεσιών του ΕΟΤ. Το κτίριο βρίσκεται στην οδό Τσόχα στους Αμπελοκήπους.
      Είναι ένα νέο κτίριο το οποίο πληροί όλους τους κανόνες υγιεινής και ασφάλειας των υπαλλήλων. Βεβαίως ολοκληρώνονται οι διαδικασίες για τη μεταφορά –γιατί υπάρχει μια διαδικασία ανάδειξης του αναδόχου για τη μεταφορά- έτσι ώστε να ολοκληρωθεί η μετεγκατάσταση το αργότερο μέχρι τέλος Απριλίου.
     Η υπηρεσία έχει προβεί στη λήψη μέτρων προστασίας των εργαζομένων από τις δυσμενείς συνθήκες και συγχρόνως προωθεί τη διαδικασία μεταστέγασης των υπηρεσιών του ΕΟΤ στο νέο κτίριο, ώστε να ολοκληρωθεί αυτή το συντομότερο, γιατί και εμάς ενοχλεί. 
      Οι προσπάθειες που έγιναν ήταν πολύχρονες, δεν είχαν βρεθεί τα κατάλληλα κτίρια, είχε δημιουργηθεί μια κατάσταση η οποία πράγματι τώρα έχει φθάσει στο τελευταίο της στάδιο και πιστεύω ότι μέχρι τέλος Απριλίου, όπως είπα, οι υπηρεσίες θα έχουν μεταφερθεί και έτσι θα λυθεί το θέμα.
     ΠΡΟΕΔΡΕΥΩΝ (Κωνσταντίνος Γείτονας): Ο κ.Στριφτάρης έχει το λόγο.
     ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, θέλω να θυμίσω στον κύριο Υφυπουργό ότι αυτή η δουλειά είναι πολλών ετών, δηλαδή από τις 24/12/99. Και φθάσαμε στο σημείο μέχρι και πριν είκοσι μέρες να συζητούνται διάφορα κτίρια για μίσθωση, τα οποία όλα κατά τις τεχνικές υπηρεσίες της Γενικής Γραμματείας Τουρισμού, να μην είναι κατάλληλα για τη μεταστέγαση με αποτέλεσμα να κινδυνέψουν όλοι οι εργαζόμενοι από μια πυρκαγιά.
     Δεν γνωρίζω το νέο κτίριο στην Τσόχα, δεν το ήξερα αυτό και δεν μπορώ να πω αν είναι κατάλληλο ή όχι, αλλά αυτή η κατάσταση δεν τιμά το Υπουργείο σας, κύριε Υφυπουργέ, δηλαδή, ενώ έχουν ζητήσει οι τεχνικές υπηρεσίες, οι υπάλληλοι, οι μηχανικοί κλπ. εδώ και χρόνια τη μετεγκατάσταση, παραμένουν ακόμη οι υπάλληλοι εκεί και υπάρχει αυτός ο κίνδυνος. Δεν μας απαντήσατε όμως. Θα πάρετε  μέτρα τουλάχιστον αυτόν τον καιρό που θα μείνουν εκεί οι υπηρεσίες, ώστε να είναι ασφαλείς;
      ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Υφυπουργέ, έχετε το λόγο.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Κύριε συνάδελφε, έχουν ήδη παρθεί όλα τα μέτρα, έτσι ώστε να μη διακυβεύεται η ασφάλεια των εργαζομένων. Πιστεύω ότι στο μικρό διάστημα που θα παραμείνουν οι υπηρεσίες του ΕΟΤ στο υπάρχον κτίριο δεν θα συμβεί κάτι το οποίο θα μας εκθέσει διότι πράγματι, μπορεί να εκτεθούμε αν συμβεί κάτι. Όπως είπα, έχουν ληφθεί όλα τα απαραίτητα μέτρα και πιστεύω ότι μέσα σ’ αυτό το μικρό χρονικό διάστημα μέχρις ότου μεταφερθούν οι υπηρεσίες στην οδό Τσόχα θα πάνε όλα καλά κύριε συνάδελφε. Το κτίριο αυτό είναι 3.500 τ.μ., είναι νεόδμητο κτίριο, δεν έχει ξαναμπεί κανείς άλλος μέσα, διαμορφώνονται οι χώροι, έτσι ώστε να είναι οι πλέον κατάλληλοι, είναι φωτεινό, είναι όλο με τζαμαρία και πραγματικά φεύγουν από ένα κτίριο που δεν περιποιούσε τιμή για τον τουρισμό αν θέλετε και πηγαίνουν σ’ ένα κτίριο πάρα πολύ ευπρεπές. 
      ΠΡΟΕΔΡΕΥΩΝ (Κωνσταντίνος Γείτονας): Θα συζητηθεί τώρα η με αριθμό 486/18.3.2002 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ασημίνας Ξηροτύρη -Αικατερινάρη προς τον Υπουργό Εθνικής Παιδείας και Θρησκευμάτων, σχετικώς με την υλοποίηση του προγράμματος σχολικής στέγης στη Θεσσαλονίκη. 
      Η ερώτηση της κυρίας συναδέλφου έχει ως εξής: 
      «Η υλοποίηση του ειδικού προγράμματος για το οξύ πρόβλημα σχολικής στέγης στο Νομό Θεσσαλονίκης, εξακολουθεί να παρουσιάζει σημαντικές καθυστερήσεις και από τα 70 δισ. δραχμές που αγωνιστήκαμε όλοι να εξασφαλιστούν, αξιοποιήθηκε μόνο ένα μικρό ποσοστό. Δυόμισι χρόνια από τη λήξη του προγράμματος το 30% των σχολείων λειτουργεί σε διπλή βάρδια, σημαντικός αριθμός στεγάζεται σε κτίριο με αμίαντο (14) ή στατικά ανεπαρκή. Υψηλά είναι τα μισθώματα και σε κτίρια που δεν πληρούν τις προδιαγραφές για τη στέγαση των τεχνικών λυκείων, ενώ εξαιρετικά επείγουσα είναι η εξασφάλιση των οικοπέδων σε πολλούς δήμους που κινδυνεύουν να χαθούν αν δεν απαλλοτριωθούν άμεσα. 
      Τα παραπάνω έχουμε θέσει επανειλημμένα, ενώ επισημάνθηκαν και σε σχετική σύσκεψη στη  Νομαρχία Θεσσαλονίκης, όπως και σε πρόσφατη συνάντηση του Υφυπουργού Παιδείας και του νομάρχη.
      Επειδή υφίσταται μεγάλος κίνδυνος απώλειας και των οικοπέδων και των κονδυλίων του ειδικού προγράμματος, είναι ανάγκη άμεσα να δημιουργηθεί ένα αποτελεσματικό σχήμα για τη διαχείρισή του, με την ενίσχυση σε προσωπικό και μέσα του τμήματος της νομαρχιακής αυτοδιοίκησης και συγχρόνως την τεχνική και διοικητική του υποστήριξη από τις κεντρικές υπηρεσίες του Υπουργείου Παιδείας, (μεταξύ των οποίων και ο ΟΣΚ) παρόμοιο με τις ειδικές υπηρεσίες δημοσίων έργων. 
      Μετά απ’ αυτά ερωτάται ο κύριος Υπουργός
      Γιατί συνεχίζεται η καθυστέρηση υλοποίησης του προγράμματος σχολικής στέγης και ποια άμεσα μέτρα θα ληφθούν για τη δημιουργία ενός αποτελεσματικού σχήματος διαχείρισης στην Νομαρχιακή Αυτοδιοίκηση Θεσσαλονίκης; 
      Σε ποιες ενέργειες θα προβούν για να απαλλοτριωθούν άμεσα πριν χαθούν τα χαρακτηρισμένα οικόπεδα».
      Θα απαντήσει ο Υφυπουργός Εθνικής Παιδείας και Θρησκευμάτων κ. Γκεσούλης.
      Κύριε Υπουργέ, έχετε το λόγο.
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας & Θρησκευμάτων): Κύριε Πρόεδρε, με την ευκαιρία αυτού του ερωτήματος εκ μέρους της κυρίας συναδέλφου, θα ήθελα να δώσω ορισμένα στοιχεία σχετικά με τη σχολική στέγη για όλη τη χώρα και θα το εξειδικεύσω και για τη Θεσσαλονίκη που είναι και το σχετικό ερώτημα. 
     Κατ’ αρχάς θα ήθελα να πω ότι στη μεγάλη προσπάθεια της ποιοτικής ανασυγκρότησης της εκπαίδευσης στη χώρα μας που κάνει η Κυβέρνηση εδώ και αρκετά χρόνια όπου προκύπτουν θεαματικά αποτελέσματα, τα οποία εισπράττει η ελληνική οικογένεια και ο Έλληνας πολίτης μέσα από τα παιδιά, γίνεται μια προσπάθεια όσον αφορά τις υποδομές. Τρέχει ένα πρόγραμμα, το μεγαλύτερο θα έλεγα των τελευταίων ετών, 800 δισεκατομμυρίων δραχμών για τη σχολική στέγη, για όλη τη χώρα, ένα εξαετές πρόγραμμα το οποίο βρίσκεται σε εξέλιξη. 
      Το δεύτερο στοιχείο που θέλω να θέσω στην ελληνική Αντιπροσωπεία είναι ότι ειδικά για τη Θεσσαλονίκη το πρόγραμμα αυτό περιλαμβάνει για το 2000-2006  70 δισεκατομμύρια δραχμές προκειμένου να καλύψουμε πράγματι τα μεγάλα προβλήματα σχολικής στέγης που έχει η περιοχή της Θεσσαλονίκης. 
      Με την ευκαιρία όμως αυτή θέλω να δώσω ένα περίγραμμα των αρμοδιοτήτων, των ευθυνών και των υποχρεώσεων που υπάρχουν γύρω από τη σχολική στέγη, όσον αφορά την πολιτεία, αλλά και την αυτοδιοίκηση. 
      Κατ’ αρχάς τα προβλήματα και οι ανάγκες, όσον αφορά τη σχολική στέγη εντοπίζονται από τις περιφερειακές υπηρεσίες του Υπουργείου Παιδείας σε συνεργασία με την τοπική αυτοδιοίκηση. Όταν εντοπιστούν αδυναμίες, τότε ο δήμος εντοπίζει χώρους και μέσα από απόφαση δημοτικού συμβουλίου δεσμεύει χώρους για την ανέγερση σχολικού κτιρίου. Μετά από εκεί και πέρα αναλαμβάνει η νομαρχιακή αυτοδιοίκηση να πάρει το οικόπεδο να το απαλλοτριώσει και στη συνέχεια να κάνει μελέτη κατασκευής για να αναγερθεί το κτίριο. 
      Οι αρμοδιότητες, λοιπόν, για τη σχολική στέγη σε όλη την Ελλάδα, πλην της Αττικής, έχουν μεταφερθεί στη Νομαρχιακή Αυτοδιοίκηση. Έχουν, λοιπόν, σε όλη την Ελλάδα την ευθύνη για την σχολική στέγη οι νομαρχιακές αυτοδιοικήσεις μαζί με την Τοπική Αυτοδιοίκηση Α΄ βαθμού. Ο ΟΣΚ είναι αποκλειστικά για την Αττική. Όλοι επιδιώξαμε, φυσικά και το κόμμα το δικό σας, το οποίο εκπροσωπείτε κυρία συνάδελφε, να υπάρξει αυτή η αποκέντρωση αρμοδιοτήτων προς τη Νομαρχιακή Αυτοδιοίκηση. Άρα, λοιπόν, η Νομαρχιακή Αυτοδιοίκηση θα πρέπει να υλοποιήσει αυτήν την ευχέρεια και αυτούς τους πόρους με περισσότερη αποτελεσματικότητα απ’ ό,τι συνέβαινε στο παρελθόν από την κεντρική κυβέρνηση. 
      Αναφορικά με τη Θεσσαλονίκη, θέλω να πω ότι είναι η πρώτη φορά που δεν κυνηγάμε τα χρήματα. Είναι εξασφαλισμένα τα χρήματα από την Κυβέρνηση, από το Υπουργείο Παιδείας και υπάρχει μόνο θέμα απορρόφησής τους, πράγμα το οποίο εντοπίζετε και σεις με την ερώτησή σας. 
      Από εκεί και πέρα επικουρικά θα πρέπει να πούμε ότι το Υπουργείο Παιδείας και η Κυβέρνηση έχουν έλθει σε συνεννόηση με τη Νομαρχιακή Αυτοδιοίκηση για το που αλλού θα χρειαζόταν να παρέμβει και να στηρίξει η Κυβέρνηση προκειμένου να υλοποιηθεί γρήγορα το πρόγραμμα και με αποτελεσματικότητα. 
      Η Νομαρχιακή, λοιπόν, Αυτοδιοίκηση, τόσο με την προηγούμενη σύνθεση όσο και με τη σημερινή, αλλά και άλλοι φορείς, όπως το επιμελητήριο, που έχουν σχέση με την κατασκευή σχολικής στέγης, θεώρησαν ότι η Νομαρχιακή Αυτοδιοίκηση της Θεσσαλονίκης θα πρέπει να έχει αποκλειστικά την αρμοδιότητα αυτή και να την αξιοποιήσει. 
      Το ερώτημα, λοιπόν, που θέτετε είναι περισσότερο να δούμε τι δυναμική υπάρχει στη Θεσσαλονίκη και αν υπάρχει μια θετική ανταπόκριση για συμμετοχή και στήριξη από τον ΟΣΚ, εγώ θα είμαι θετικός. 
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, ο συνάδελφος Βουλευτής Τρικάλων κ. Νικόλαος Λέγκας ζητεί ολιγοήμερη άδεια απουσίας στο εξωτερικό.
      Εγκρίνει η Βουλή;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε. 
     Το λόγο έχει η κυρία Αικατερινάρη.
      ΑΣΗΜΙΝΑ ΞΗΡΟΤΥΡΗ -ΑΙΚΑΤΕΡΙΝΑΡΗ: Κύριε Πρόεδρε, κύριε Υπουργέ, μακριά από εμένα η αποδυνάμωση σε αρμοδιότητες της Νομαρχιακής Αυτοδιοίκησης. Είμαστε το κόμμα εκείνο που πραγματικά θεωρεί απαραίτητη μια ουσιαστική αποκέντρωση αρμοδιοτήτων στις νομαρχιακές αυτοδιοικήσεις και γενικότερα να επιλύονται τα προβλήματα εκεί όπου δημιουργούνται. 
     Όμως τα προβλήματα της σχολικής στέγης που έχουν συσσωρευτεί, και το γνωρίζετε πάρα πολύ καλά, στη Θεσσαλονίκη από πάρα πολλά χρόνια.  Επομένως θα πρέπει να επιλυθεί αυτό το θέμα που συνίσταται σε δυο πολύ μεγάλα προβλήματα. Στην εξασφάλιση των οικοπέδων, που περιγράψατε αυτή τη διαδικασία που ίσχυε και στο παρελθόν. Δηλαδή η τοπική αυτοδιοίκηση επέλεγε τους χώρους και κατά το σχεδιασμό τους τους κρατούσε, έτσι ώστε στη συνέχεια είτε η νομαρχία τότε, είτε η περιφέρεια στη συνέχεια να εξασφαλίσουν τους πόρους και να προβούν στην έγκριση της απαλλοτρίωσης. Όμως αυτό το θέμα καθυστερεί. Δεν είναι μόνο θέμα της νομαρχιακής αυτοδιοίκησης. Είναι θέμα, όπως το περιγράψατε και σεις, του όλου συστήματος. Επομένως εδώ η παρέμβαση του Υπουργείου για να επιλυθεί πολύ γρήγορα πριν χαθούν τα οικόπεδα είναι επιβεβλημένη. Και πάνω σ’ αυτό περιμένω να μου απαντήσετε πως θα το βάλετε μπροστά. 
      Υπάρχει και το δεύτερο τώρα θέμα της απορρόφησης. Παρ’ όλο που η Νομαρχιακή Αυτοδιοίκηση της Θεσσαλονίκης είναι η μεγαλύτερη αυτοδιοίκηση στη χώρα και θα μπορούσε κανείς να περιμένει να μπορεί να απορροφήσει και 70 δισεκατομμύρια δραχμές στα έξι χρόνια, φαίνεται ότι από διάφορες αδυναμίες, από μια οπισθοχώρηση που υπήρχε στα πρώτα χρόνια της λειτουργίας της αυτοδιοίκησης, από τη μεγάλη καθυστέρηση σημειωτέον -υπήρχε μια αναστολή του προγράμματος της σχολικής στέγης για πολλά χρόνια και μόλις το 2000 φάνηκε ορατή η εξασφάλιση αυτή της χρηματοδότησης- πραγματικά απώλεσε ένα μεγάλος μέρος των δυνατοτήτων της σε προσωπικό και σε τεχνικά μέσα για να μπορέσει να ανταποκριθεί σ’ αυτό το μεγάλο πρόγραμμα. Αυτό παρουσίασαν και άλλες υπηρεσίες και άλλοι φορείς της αυτοδιοίκησης. 
      Εδώ, λοιπόν, είναι υποχρέωση του κράτους, υποχρέωση του Υπουργείου Παιδείας με τα όργανά του και με τον ΟΣΚ να στηρίξει αυτό το πρόγραμμα. Και εγώ σας ζητώ να βρείτε μέσα στη νομαρχιακή αυτοδιοίκηση, με την συμφωνία των φορέων ένα αποτελεσματικό σύστημα διαχείρισης, γιατί πραγματικά αν δεν εξευρεθεί κάτι τέτοιο και μάλιστα τρία χρόνια μετά την έναρξη του προγράμματος, εγώ θα είμαι από εκείνους τους καχύποπτους πολίτες που θα λέγω ότι αυτός ο φαύλος κύκλος των καθυστερήσεων έχει ένα άλλο στόχο, να στερήσει για ακόμη μια φορά από τη Θεσσαλονίκη βασικά κονδύλια και από τα παιδιά της Θεσσαλονίκης να μπορέσουν να μετέχουν και αυτά σ’ ένα άλλο νέο πρόγραμμα εκπαίδευσης με ολοήμερα σύγχρονα σχολεία και να απαλλαγούν επιτέλους από τα σχολεία με αμίαντο, σχολεία με στατική ανεπάρκεια, μη λειτουργικά κλπ.
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κύριοι συνάδελφοι, η Κυβέρνηση του ΠΑ.ΣΟ.Κ. είναι η κυβέρνηση που το μήνυμα των καιρών το έχει πιάσει και μιλάει για επένδυση στη γνώση, μιλάει για την πιο παραγωγική επένδυση που μπορεί να κάνει ένας λαός είναι στη γνώση, δηλαδή στην παιδεία. Γι’ αυτό, λοιπόν, οι επιλογές μας είναι, πρώτη προτεραιότητα η παιδεία, που σημαίνει ότι επενδύουμε σε κάθε μορφή που θα στηρίζει, θα αναβαθμίζει και θα φέρνει ποιότητα στην εκπαίδευση. Και μία παράμετρος σημαντική θα έλεγα ότι είναι και το θέμα των υποδομών. Από εκεί και πέρα όμως, θα πρέπει να τονίσω ότι η Κυβέρνηση έχει διασφαλίσει τα απαραίτητα κονδύλια για τους απαραίτητους σχολικούς χώρους στη Θεσσαλονίκη, όπως και για όλη την Ελλάδα με το πρόγραμμα των 800 δισεκατομμυρίων δραχμών που ανέφερα νωρίτερα, που είναι το μεγαλύτερο πρόγραμμα που έγινε ποτέ στην Ελλάδα. Είναι εφάμιλλο με εκείνο περίπου του Γεωργίου Παπανδρέου που είχε γίνει το 1928-1932 που έκανε τα πολλά σχολεία τότε. Όμως, θέλω να τονίσω ακόμη ότι θα πρέπει η Νομαρχιακή Αυτοδιοίκηση της Θεσσαλονίκης, με την οποία, την προηγούμενη και την τωρινή, βρισκόμαστε σε συνεχή επαφή, να συνδράμουμε από την πλευρά του Υπουργείου Παιδείας με ό,τι χρειάζεται ακόμη για να υλοποιήσει αποτελεσματικά το πρόγραμμα αυτό. 
      Έχουμε ανάγκη από σχολική στέγη στη Θεσσαλονίκη και ιδιαίτερα για την ανάπτυξη των ολοήμερων σχολείων που αναπτύσσουμε σε όλη την Ελλάδα με πολύ γρήγορους ρυθμούς και η ελληνική κοινωνία πραγματικά αγκαλιάζει τα σχολεία αυτά, γιατί απαντούν και στα κοινωνικά αιτήματα και στις εκπαιδευτικές ανάγκες του σήμερα και του αύριο. Γι’ αυτό, λοιπόν, θέλω να ζητήσω και τη συνδρομή όλων των συναδέλφων και των κομμάτων στην προσπάθεια αυτή. Δεν επιτρέπεται στο θέμα της ανέγερσης της σχολικής στέγης στο Νομό της Θεσσαλονίκης να υπάρχουν προσεγγίσεις με κομματικά χαρακτηριστικά ή οτιδήποτε άλλο. 
      Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Θεσσαλονικείς είστε άλλωστε η ερωτώσα και ο απαντών Υπουργός. Θα τα βρείτε! 
      Ολοκληρώθηκε η συζήτηση της ερώτησης.
      Η με αριθμό 485/18.3.2003 επίκαιρη ερώτηση του Ανεξάρτητου Βουλευτή κ. Βασιλείου Κεδίκογλου προς την Υπουργό Περιβάλλοντος, Χωροταξίας και Δημοσίων Έργων, σχετικώς με την αλλαγή του νόμου περί αναθέσεων μελετών και συμβουλών και τη δημιουργία διευθύνσεων τακτικής επιθεώρησης, λόγω κωλύματος του Υπουργού, δεν θα συζητηθεί και διαγράφεται.
      Κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών «Κύρωση του Πρωτοκόλλου για την τροποποίηση της Σύμβασης της 23ης Ιουλίου 1990, για την εξάλειψη της διπλής φορολογίας σε περίπτωση διορθώσεως των κερδών συνδεδεμένων επιχειρήσεων».
     Επίσης, έχω την τιμή να σας ανακοινώσω ότι από τα άνω δυτικά θεωρεία τη συνεδρίασή μας παρακολουθούν, αφού προηγουμένως ξεναγήθηκαν στην έκθεση Έργων Τέχνης από τη Συλλογή της Βουλής των Ελλήνων και στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων 1912-1913», εβδομήντα τέσσερις μαθητές και μαθήτριες και τέσσερις συνοδοί -καθηγητές από το 1ο Ενιαίο Λύκειο Αμαλιάδας. 
     Η Βουλή τους καλωσορίζει.
     (Χειροκροτήματα απ’ όλες τις πτέρυγες της Βουλής)
     Ολοκληρώθηκε η συζήτηση των επικαίρων ερωτήσεων. 
     
     ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
     Θα συζητηθεί η υπ’ αριθμόν 44/18.2.2003 επερώτηση των Βουλευτών της Νέας Δημοκρατίας κυρίων Ανέστη Αγγελή, Αντωνίου Μπέζα, Σταύρου Καλαφάτη, Αθανασίου Νάκου, Ευάγγελου Μπασιάκου, Νικολάου Τσιαρτσιώνη, Αλέξανδρου Κοντού, Μιλτιάδη Βαρβιτσιώτη, Γεωργίου Καρασμάνη, Κωνσταντίνου Καραμπίνα, Θεόφιλου Λεονταρίδη, Αναστάσιου Λιάσκου, Πάνου Παναγιωτόπουλου, Σταύρου Παπαδόπουλου, Ιορδάνη Τζαμτζή, Κωνσταντίνου Τσιπλάκη, Παρθένας Φουντουκίδου, Ηλία Φωτιάδη, Ευστάθιου Αγγελούση, Νικολάου Κορτσάρη, Ιωάννη Παπαθανασίου και Γεωργίου Σαλαγκούδη αρμοδιότητας των Υπουργείων Ανάπτυξης, Γεωργίας, Υγείας και Πρόνοιας και Δημόσιας Τάξης, σχετικώς με τους διατροφικούς κινδύνους, την ποιότητα των τροφίμων, τους αναποτελεσματικούς ελέγχους και τη δυσλειτουργία του Εθνικού Φορέα Τροφίμων (ΕΦΕΤ).
     Για τη συζήτηση της επερώτησης από τη Νέα Δημοκρατία ορίζεται ως Κοινοβουλευτικός Εκπρόσωπος ο Βουλευτής Β΄ Θεσσαλονίκης κ. Γεώργιος Σαλαγκούδης και από το Συνασπισμό της Αριστεράς και της Προόδου ορίζεται ως Κοινοβουλευτική Εκπρόσωπος η Βουλευτής κ. Ασημίνα Ξηροτύρη-Αικατερινάρη.
     Το λόγο έχει ο πρώτος των επερωτώντων κ. Αγγελής.
     ΑΝΕΣΤΗΣ ΑΓΓΕΛΗΣ: Κύριοι συνάδελφοι, ο σημερινός κοινοβουλευτικός έλεγχος με θέμα διατροφικοί κίνδυνοι, ασφάλεια τροφίμων, αναποτελεσματικοί έλεγχοι, δυσλειτουργία του ΕΦΕΤ, γίνεται κάτω από τη σκιά του πολέμου στο Ιράκ και το  υπογραμμίζουμε αυτό, διότι άμεση επίπτωση έχει με την υπέρτατη έννοια της ανθρώπινης ύπαρξης και διάστασης, αλλά και έμμεση βέβαια, με την αναπόφευκτη μόλυνση του περιβάλλοντος, των εμβρίων όντων, των τροφίμων και κατά συνέπεια, του ανθρώπου. 
     Είναι εξάλλου πρόσφατα τα γεγονότα των επιπτώσεων με τα ραδιενεργά κατάλοιπα από τον πόλεμο στη Γιουγκοσλαβία, όπου για άλλη μία φορά, δυστυχώς, απεδείχθη ότι η αλληλοεξάρτηση καθιστά όλους μας υπευθύνους απέναντι στα γεγονότα και επιβάλλεται να υπερασπιζόμαστε την ειρηνική διευθέτηση των διαφορών. 
     Επί των ως άνω, διαφαίνεται ότι δεν αρκεί μόνο η μακροσκοπική εικόνα των τροφίμων, αλλά και η επιστημονική εγγύηση της ασφάλειας αυτών, με στόχο βέβαια την προστασία του καταναλωτή, ο οποίος αν λάβουμε υπόψη μας την έντονη αστικοποίηση και τις σύγχρονες διατροφικές συνήθειες, αποτελεί, ιδιαίτερα για τις αποκαλούμενες αστικές κοινωνίες, την απόλυτη πλειοψηφία. 
     Η ασφάλεια των τροφίμων και η προστασία των συμφερόντων των καταναλωτών, δημιουργούν όλο και περισσότερες ανησυχίες στο ευρύ κοινό, τις μη κυβερνητικές οργανώσεις, τις επαγγελματικές ενώσεις, τους διεθνείς εμπορικούς εταίρους, με στόχο εκτός βέβαια του οικονομικού ενδιαφέροντος, την προάσπιση κυρίαρχα της δημόσιας υγείας. Στα πλαίσια αυτής της αγωνίας, το Ευρωπαϊκό Κοινοβούλιο και το Συμβούλιο της Ευρωπαϊκής Ένωσης θέσπισε τον Κανονισμό 178/2002 και καθόρισε τις γενικές αρχές και απαιτήσεις της νομοθεσίας για τα τρόφιμα και τις διαδικασίες σε θέματα ασφάλειας αυτών. 
     Επί της ουσίας με το άρθρο 22 ιδρύεται η ευρωπαϊκή αρχή για την ασφάλεια των τροφίμων και τα άρθρα 24 έως 28 προσδιορίζουν τα όργανα της αρχής. Δηλαδή, το Δ.Σ., τον διευθύνοντα σύμβουλο, το συμβουλευτικό σώμα, την επιστημονική επιτροπή και τις επιστημονικές ομάδες.
     Και ενώ σε επίπεδο Ευρωπαϊκής Ένωσης ουσιαστικά υπάρχουν ξεκάθαροι στόχοι για εφαρμογή ενιαίας αντίληψης για την ασφάλεια των τροφίμων, στη χώρα μας, με ευθύνη βέβαια της Κυβέρνησης εμφανίζεται μία πραγματικά χαώδης κατάσταση, μια και είναι εμφανής η αδυναμία λήψης και εφαρμογής απλών διοικητικών μέτρων και ελέγχων. 
     Από τις εκθέσεις των επιθεωρητών της Ευρωπαϊκής Ένωσης αλλά και από την πραγματικότητα που βιώνουν σήμερα οι καταναλωτές, προκύπτουν σοβαρές ευθύνες της Κυβέρνησης για την κατάσταση που επικρατεί με δεδομένο ότι ο ΕΦΕΤ, παρά τις του αντιθέτου διαβεβαιώσεις, δεν είναι προσαρμοσμένος στις απαιτήσεις των κανονισμών. Μόλις στις 19 Φεβρουαρίου του 2003 ο αρμόδιος Επίτροπος επισημαίνει ότι τα ελληνικά συστήματα ελέγχου για την ασφάλεια των τροφίμων, παρουσιάζουν σημαντικές αδυναμίες και αμέσως μετά προσθέτει ότι η Κομισιόν έχει επισημάνει την ανάγκη να υπάρξει σαφέστερη οριοθέτηση των αρμοδιοτήτων και αποτελεσματικότερος συντονισμός μεταξύ των διαφόρων ελληνικών αρχών. Και καταλήγει προαναγγέλοντας νέες επιθεωρήσεις στην Ελλάδα για να εξακριβωθεί επί τόπου η πρόοδος, κάτι που σημαίνει ότι οι διαβεβαιώσεις της Κυβέρνησης περί του αντιθέτου δεν πείθουν ούτε την ίδια.
Η Κυβέρνηση φαίνεται ότι δεν έχει αντιληφθεί την τεράστια ευθύνη της στα νέα δεδομένα που διαμορφώνονται στην αγορά, στις απαιτήσεις των καταναλωτών για τρόφιμα υγιεινά και ασφαλή και στην ανάγκη για τη δημιουργία αξιόπιστων μηχανισμών ελέγχου. 
      Σήμερα εντοπίζονται βασικά προβλήματα στους χώρους παραγωγής προϊόντων μεταφοράς συγκέντρωσης, συντήρησης μεταποίησης, διακίνησης, διάθεσης και κατανάλωσης. Δεν είναι ωφέλιμο να αναφερθούμε στα πλείστα παραδείγματα, για να σας πείσουμε ότι τα πάντα οδηγούν στη διαμόρφωση ενός πλαισίου δομικών παρεμβάσεων και μηχανισμών από τον πρωτογενή τομέα ως το σημείο παραγωγής προϊόντων και το τραπέζι του καταναλωτή με τέσσερις βασικούς στόχους που είναι οι εξής: Ο προσδιορισμός και η εφαρμογή κανόνων για την παραγωγή ποιοτικών προϊόντων στον πρωτογενή τομέα, η δημιουργία των κατάλληλων μηχανισμών ανίχνευσης του προϊόντος, αλλά και αξιοπιστίας της υπηρεσίας, η τακτοποίηση κατ’ αρχάς και ο προσδιορισμός στη συνέχεια στα τρόφιμα των ανεκτών ορίων διαφόρων εξωγενών ή ενδογενών φυσικών ή βιολογικών παραγόντων που εγκυμονούν κινδύνους, τέλος ο εντοπισμός των σημείων εκείνων όπου ελλοχεύουν ή εγκαθίστανται διατροφικοί κίνδυνοι.
      Η πραγματικότητα βέβαια δείχνει ότι η Κυβέρνηση λειτουργεί με προχειρότητα, ημίμετρα και ευχολόγια για το μέλλον και αυτό αποδεικνύεται από τις δηλώσεις των αρμοδίων Υπουργών στον Τύπο. Οι Υπουργοί λένε ότι είναι αλήθεια πως έχουν αργήσει να προστατεύσουν τους καταναλωτές στη χώρα μας, ότι θα έπρεπε να έχουν στηρίξει νωρίτερα την υπόθεση και με νέα σύγχρονα στοιχεία πολιτικής να επιλύσουν άμεσα όλες τις εκκρεμότητες. Στην όλη υπόθεση, η ένσταση και η παρατήρησή μας είναι ότι οι κυβερνήσεις δεν εξομολογούνται ούτε διαπιστώνουν. Αντίθετα μάλιστα δρουν αποτελεσματικά στον κατάλληλο χρόνο και με την ανάλογη βέβαια ευθύνη.  
      Αγαπητοί συνάδελφοι, ο ΕΦΕΤ δεν λειτουργεί ως ενιαίος φορέας, κάτι που γίνεται εμφανές από την ανάγκη να απευθύνουμε την επερώτησή μας σε τέσσερα Υπουργεία, Ανάπτυξης, Γεωργίας, Υγείας και Δημόσιας Τάξης. Ουσιαστικά θα έπρεπε να την απευθύνουμε και σε άλλα δύο Υπουργεία αυτό των Οικονομικών και των Εσωτερικών. Δεν υπάρχει ανάλογη υποδομή ούτε το αναγκαίο επιστημονικό προσωπικό και η προσφυγή σε μετατάξεις εξυπηρέτησης δεν αποτελεί την ενδεδειγμένη πρακτική, όταν ζούμε στην εποχή της γνώσης και της εξειδίκευσης. 
      Γενικότερα, η κατάσταση είναι ανεξέλεγκτη και αυτό επιβεβαιώνεται και από τον απολογισμό του ΕΦΕΤ ο οποίος καταγράφει παραβάσεις της σχετικής νομοθεσίας σε ποσοστό 16% περίπου των ελέγχων. Επί των ελέγχων όμως, όταν ζητούνται τα πορίσματα σχετικά με την παραγωγή προϊόντων κρέατος και γάλακτος, το Υπουργείο δεν δημοσιεύει λίστες επιχειρήσεων τροφίμων, καθώς δεν θέλει, όπως ισχυρίζεται, δημόσια συζήτηση για το θέμα, γιατί αποτελεί δυσφήμιση των ελληνικών προϊόντων με σκοπό την προώθηση ξένων συμφερόντων. 
      Εύλογα όμως προκύπτει το ερώτημα που ουσιαστικά ενδιαφέρει τους πολίτες. Γιατί τα συναρμόδια Υπουργεία και οι ξεχαρβαλωμένοι ελεγκτικοί μηχανισμοί προστατεύουν τις ανεύθυνες επιχειρήσεις και αφήνουν εκτεθειμένο τον Έλληνα καταναλωτή; Την ίδια στιγμή που η Κυβέρνηση ισχυρίζεται πως και στην Ευρωπαϊκή Ένωση δεν δημοσιοποιούνται κατά πάγια τακτική κατάλογοι των επιχειρήσεων τροφίμων με παραβατική συμπεριφορά, την ίδια στιγμή το σκάνδαλο των ελέγχων αποκαλύφθηκε με τη βοήθεια του Ευρωπαϊκού Γραφείου Τροφίμων και Κτηνοτροφικών Θεμάτων. Με αυτή, λοιπόν, την ανακριβή και ειρωνική δικαιολογία, προσβάλλεται η νοημοσύνη του Έλληνα καταναλωτή και οι υπεύθυνοι επιστρατεύονται ουσιαστικά να συγκαλύψουν την κατάσταση που επικρατεί. Αντιβιοτικά, ορμόνες, πρόσθετα, συντηρητικά, χρωστικές, νιτρικά κυκλοφορούν ανεξέλεγκτα και υπάρχει τεκμηρίωση γι’ αυτό μέσω των ερωτήσεων που έχουν κατατεθεί στο Κοινοβούλιο από πολλούς Βουλευτές, αλλά οι απαντήσεις που δίδονται είναι υπεκφυγές και δικαιολογίες. 
      Πριν από πέντε χρόνια, το Συμβούλιο Υπουργών είχε απαγορεύσει τη χρησιμοποίηση σε ζώα αντιβιοτικών που καταναλώνει και ο άνθρωπος και είχε επιτραπεί η κυκλοφορία ελαχίστων. Στη χώρα μας η κατάσταση είναι ανεξέλεγκτη σε θέματα που έχουν σχέση με κτηνιατρικά φάρμακα και φυτοφάρμακα. Η άναρχη λειτουργία στην αγορά των φυτοφαρμάκων και των κτηνιατρικών φαρμάκων αποβαίνει σε βάρος της ασφάλειας των τροφίμων και τελικά της υγείας των καταναλωτών. 
      Επιγραμματικά σημειώνουμε τα εξής: Διάθεση φαρμακευτικών προϊόντων μη εγκεκριμένων από τον ΕΟΦ, χορήγηση αυτών δίχως την ανάλογη συνταγή ή καταγραφή της χορήγησης, άσκοπη χορήγηση και αλόγιστη χρήση από παραγωγούς χωρίς την τήρηση των απαραίτητων αρχείων και χρόνων αναμονής. Σχετικά με τα μεταλλαγμένα προϊόντα δεν υπάρχει ξεκάθαρη θέση με αποτέλεσμα να υπάρχει μεγάλη αντιπαράθεση μεταξύ των βιομηχανιών τροφίμων και της Greenpeace για τη χρήση ή μη γενετικώς τροποποιημένων προϊόντων. Επί του θέματος θεωρούμε θετικό ότι αρκετές βιομηχανίες τροφίμων είναι πλέον σε θέση να εγγυηθούν προς τους καταναλωτές ότι τα προϊόντα τους προέρχονται από ζώα που έχουν τραφεί με μη μεταλλαγμένες ζωοτροφές. 
      Αγαπητοί συνάδελφοι, πρέπει η Κυβέρνηση να αντιληφθεί ότι ο Κανονισμός της Ευρωπαϊκής Ένωσης πρέπει να εφαρμόζεται σε όλα τα στάδια παραγωγής, μεταποίησης, διανομής τροφίμων και διάθεσης ζωοτροφών. Την κύρια ευθύνη για την πιστή εφαρμογή της νομοθεσίας και ιδιαίτερα της ασφάλειας των τροφίμων, την έχουν οι επιχειρήσεις. Αν ένας υπεύθυνος της επιχείρησης τροφίμων κρίνει ή υποψιάζεται ότι ένα τρόφιμο που έχει εισαγάγει, παραγάγει, μεταποιήσει, παρασκευάσει, διανείμει, δεν πληροί τις προϋποθέσεις της ασφάλειας τροφίμων, ξεκινά αμέσως τη διαδικασία απόσυρσης και ενημερώνει τις αρμόδιες αρχές. Οι υπεύθυνοι όλων των μονάδων στην τροφική αλυσίδα ικανοποιούν τις απαιτήσεις της νομοθεσίας και γι’ αυτό διατηρούν σύστημα ελέγχων που καλύπτουν όλα τα στάδια παραγωγής, μεταποίησης και διανομής. Οι αρμόδιες αρχές ασκούν οργανωμένους ελέγχους για την τήρηση της αρχής αυτής, υπάρχει διοικητική διάταξη, πολιτική ευθύνη, επιστημονική τεκμηρίωση, προϊσταμένη αρχή και ενιαία έκφραση.
      Κάτι τέτοιο σε καμία περίπτωση δεν συμβαίνει στη χώρα μας. Ο έλεγχος για την ασφάλεια των τροφίμων είναι ενιαίος και ξεκινά από το κτήμα ή το στάβλο και ολοκληρώνεται στο σημείο λιανικής πώλησης ή κατανάλωσης. Η Κυβέρνηση με τον τρόπο που λειτουργεί ο ΕΦΕΤ, ουσιαστικά αντί να αρχίζει από την πηγή, η οποία είναι ο τόπος πρωτογενούς παραγωγής, αρχίζει από τη δεξαμενή του υδραγωγείου με αποτέλεσμα, όταν θολώνει η πηγή, να προσπαθεί να καθαρίσει τη δεξαμενή. Είναι απλό να αντιληφθείτε, κύριοι της Κυβέρνησης, ότι δεν υπάρχει η ανάλογη αντιμετώπιση του θέματος, διότι ουσιαστικά καταργείτε και την προϋπάρχουσα υποδομή του Υπουργείου Γεωργίας, το ενυπάρχον επιστημονικό προσωπικό των κτηνιάτρων και των γεωπόνων πλήττοντας και τον πρωτογενή τομέα. Ουσιαστικά ασκείται αντιδεοντολογική πίεση για τη συμφωνία των υπηρεσιών στην έκδοση κοινών υπουργικών αποφάσεων οι οποίες στο τέλος-τέλος είναι αντίθετες με το πνεύμα και την ουσία του Κανονισμού 178/2002. 
      Η αποκατάσταση της εμπιστοσύνης του καταναλωτή απέναντι στα τρόφιμα, απαιτεί συντονισμένη προσπάθεια από όλους τους εμπλεκομένους φορείς και κυρίως από τις αρμόδιες αρχές, οι οποίες είναι απαραίτητο να συνεργαστούν αποτελεσματικά μεταξύ τους, να ορίσουν προδιαγραφές καθώς και κοινές μεθόδους ελέγχου στον κλάδο των τροφίμων.
      Αγαπητοί συνάδελφοι, είναι διαπιστωμένο ότι στη χώρα μας υπάρχει πολυδιάσπαση του συστήματος, μη κωδικοποιημένη νομοθεσία εφαρμογής των κανονισμών, αλλά και σύγχυση στην ανάληψη πολιτικής ευθύνης. Ο ΕΦΕΤ δεν προσαρμόζεται στις απαιτήσεις των καιρών. 
      Απαιτείται ενιαίο ελεγκτικό σύστημα. Απαιτείται ενιαίο σύστημα ασφάλειας τροφίμων. Το ενιαίο ελεγκτικό σύστημα, σύμφωνα με τον κανονισμό, περιλαμβάνει: Σύστημα ελέγχου ζωοτροφών, σύστημα ελέγχου πρωτογενούς παραγωγής, σύστημα ελέγχου βιομηχανιών και τροφίμων, που δεν υπάρχουν. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μισό λεπτό, κύριε Πρόεδρε, τελειώνω.
      Το ενιαίο σύστημα ασφάλειας τροφίμων επιβάλλει την οργάνωση του ΕΦΕΤ στα πρότυπα της Ευρωπαϊκής Αρχής με αναφορά στη νομοθεσία, στους κανόνες ελέγχου, στην κεντρική βάση δεδομένων, στις σχέσεις με την Ευρωπαϊκή Ένωση, στον έλεγχο των ελεγκτικών οργάνων.
      Κυρίες και κύριοι συνάδελφοι, η σημερινή κατάσταση είναι απαράδεκτη στον τομέα της ασφάλειας των τροφίμων καθώς η Κυβέρνηση δεν είναι ικανή να διαχειριστεί ούτε αυτονόητες υποχρεώσεις μπλοκαρισμένη στα δίχτυα της γραφειοκρατίας, της μετριότητας και της ανευθυνότητας. Οι καταναλωτές, οι οποίοι πλήττονται από την ακρίβεια και την αισχροκέρδεια, απαιτούν τουλάχιστον να υπάρχει σεβασμός στην ποιότητα και την ασφάλεια των τροφίμων, να υπάρχει σεβασμός στο υπέρτατο αγαθό της δημόσιας υγείας.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Καλαφάτης.
      ΣΤΑΥΡΟΣ ΚΑΛΑΦΑΤΗΣ: Κύριε Πρόεδρε, κυρίες και κύριοι συνάδελφοι, η ασφάλεια των τροφίμων τα τελευταία χρόνια αποτελεί πρώτης προτεραιότητας ζήτημα όχι μόνο για τη δοκιμαζόμενη Ευρωπαϊκή Ένωση, από τις αλλεπάλληλες κρίσεις που έλαβαν χώρα με αποκορύφωμα το πρόβλημα των μεταδοτικών σπογγωδών εγκεφαλοπαθιών και των διοξινών, αλλά και για όλο τον κόσμο. 
      Τα συστήματα για την ασφάλεια των τροφίμων της Ευρωπαϊκής Ένωσης και των κρατών-μελών δέχθηκαν πρωτοφανείς πιέσεις κατά τις πρόσφατες καταστάσεις έκτακτης ανάγκης σε σχέση με τις ζωοτροφές, την υγεία των ζώων και τα τρόφιμα. 
      Αποκαλύφθηκαν με αυτόν τον τρόπο τεράστιες αδυναμίες που απαιτούν τη λήψη άμεσων μέτρων εκ μέρους των υπευθύνων φορέων για την ενίσχυση, τη βελτίωση και την καλύτερη ανάπτυξη των συστημάτων. 
      Κυρίαρχο ζήτημα αναδείχθηκε η ασφάλεια των τροφίμων, ώστε να επιτυγχάνεται το κατά δυνατόν υψηλότερο επίπεδο προστασίας της υγείας των καταναλωτών.
     Την ίδια ώρα η αλυσίδα παραγωγής των τροφίμων γίνεται πολυπλοκότερη, γεγονός που καθιστά επιτακτική την ανάγκη στενής παρακολούθησης όλων των αλληλένδετων σταδίων της παραγωγής, ώστε να εγγυάται κανείς την ασφάλεια και την προστασία της υγείας των καταναλωτών.
     Μία αποτελεσματική πολιτική για την ασφάλεια των τροφίμων πρέπει, λοιπόν, να αναγνωρίζει την αλληλένδετη φύση της παραγωγής τροφίμων. 
     Απαιτεί αυτή η πολιτική την παρακολούθηση από την αξιολόγηση των κινδύνων για την υγεία των καταναλωτών που συνδέονται με τις πρώτες ύλες, τους τρόπους καλλιέργειας και την επεξεργασία των τροφίμων. Απαιτεί, επίσης, αποτελεσματική ρυθμιστική δράση για τη διαχείριση αυτού του κινδύνου. Και απαιτεί, επιπλέον, την εγκατάσταση και λειτουργία ορθολογικών συστημάτων ελέγχου. 
     Μέσα στα πλαίσια αυτά η Ευρωπαϊκή Ένωση ανέλαβε μία πρωτοβουλία –την ανέλαβε πριν από λίγο καιρό- αναφορικά με την ασφάλεια των τροφίμων, την οποία τη χαρακτηρίζει και την κωδικοποιεί με την έκφραση «Από το αγρόκτημα στο τραπέζι». Είναι η «Λευκή Βίβλος» η οποία είναι μία νέα αντίληψη. Απαιτεί μία πλήρη και ολοκληρωμένη προσέγγιση της διατροφικής αλυσίδας. Και αποτελεί βέβαια τον πυρήνα της νέας πολιτικής ασφάλειας τροφίμων από μέρους της Ευρωπαϊκής Ένωσης.
     Η απρόσκοπτη εφαρμογή αυτής της πολιτικής, που εμπεριέχεται στη «Λευκή Βίβλο» για την ασφάλεια των τροφίμων, αξιώνει έντονο και εξονυχιστικό έλεγχο σε κάθε κρίκο της διατροφικής αλυσίδας, συμπεριλαμβανομένων των βασικών παραγωγών και προμηθευτών, των βιομηχανιών επεξεργασίας τροφίμων, των διανομών τροφίμων και ποτών, των εμπόρων λιανικής και εταιρειών τροφοδοσίας. 
     Το θέμα είναι μέσα στα πλαίσια της Ευρωπαϊκής Ένωσης, έτσι όπως έχουν διαμορφωθεί τα τελευταία χρόνια, τι κάνει η Ελλάδα, με ποιον τρόπο ανταποκρίνεται στις σύγχρονες επιταγές της κοινοτικής νομοθεσίας.
     Μέσα στα πλαίσια της ευρωπαϊκής νομοθεσίας, η οποία έχει θέσει ένα πλέγμα από υποχρεώσεις των κρατών-μελών στον τομέα της ασφάλειας των τροφίμων με σκοπό βέβαια πάντα να προστατεύσει τους καταναλωτές σε επίπεδο ελέγχου των τροφίμων, έχει επιβάλει κάποιο τρόπο λειτουργίας από πλευράς των ελεγκτικών οργανισμών για τα κράτη-μέλη που συμπεριλαμβάνονται στην Ευρωπαϊκή Ένωση. Αυτό σημαίνει ότι ο αρμόδιος φορέας, οι αρμόδιες υπηρεσίες ή όποιος είναι, τέλος πάντων, υπεύθυνος για το σκοπό αυτό, για τον έλεγχο των τροφίμων, οφείλει να προστατεύει προληπτικά και κατασταλτικά του πολίτες-καταναλωτές από επικίνδυνα και ανθυγιεινά προϊόντα. 
     Οι παραβιάσεις αυτές, όμως, της νομοθεσίας εκ μέρους της Ελλάδας, οι οποίες διαπιστώνονται και από τους επιθεωρητές της Ευρωπαϊκής Ένωσης, με σχετικές εκθέσεις τους, αναδεικνύουν τις ελλείψεις και της πλημμέλειες, αλλά και την εμπλοκή διαφόρων φορέων των οποίων οι αρμοδιότητες είτε αλληλοκαλύπτονται είτε ελλείπουν. 
     Βασικός φορέας για τον έλεγχο τροφίμων στη χώρα μας είναι ο ΕΦΕΤ, ο Ενιαίος Φορέας Ελέγχου Τροφίμων. Δεν είμαι σίγουρος αν είναι πραγματικά ενιαίος και δεν είμαι καθόλου σίγουρος αν τελικά είναι και ουσιαστικός φορέας. 
     Πέραν αυτού παράλληλα γνωρίζουμε ότι υπάρχουν συναρμοδιότητες, οι οποίες πηγάζουν από το Υπουργείο Οικονομικών, Γεωργίας, Πρόνοιας και από υπηρεσίες ακόμα των Νομαρχιακών Αυτοδιοικήσεων. 
     Το φαινόμενο, λοιπόν, αυτών των συναρμοδίων υπηρεσιών έχει ως αποτέλεσμα την έλλειψη αποτελεσματικότητας στο επίπεδο του ελέγχου τροφίμων. Υπάρχει μεγάλο πρόβλημα εκπαίδευσης και ουσιαστικής λειτουργίας του ΕΦΕΤ σε επίπεδο επιστημονικό. Δεν υπάρχει μόνιμο επιστημονικό προσωπικό παρά μόνο κάποιοι συνεργάτες σε επίπεδο επιτροπών όπου συνεργάζονται. Αυτό έχει ως αποτέλεσμα, βέβαια, τη μη εύρυθμη λειτουργία του ΕΦΕΤ. 
     Η στελέχωση του ΕΦΕΤ έχει γίνει με πτυχιούχους ΑΕΙ και η απασχόληση ειδικών επιστημόνων προβλέπεται μονάχα ως δυνατότητα συνεργασίας με τη συμμετοχή τους ως εξωτερικών παραγόντων σε ειδικές επιτροπές που ασχολούνται με την εφαρμογή προγραμμάτων εκπαίδευσης, επιδημιολογία και έρευνα.
     Ωστόσο τα κελεύσματα των καιρών και η επιτακτική ανάγκη, υποχρέωση της πολιτείας για προστασία της υγείας και ασφάλειας των καταναλωτών…
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, θα παρακαλούσα, αν είναι εύκολο, να πάρω δύο λεπτά από τη δευτερολογία μου. Δεν θα κάνω δευτερολογία.
     ΠΡΟΕΔΡΕΥΩΝ (Κωνσταντίνος Γείτονας): Ναι, αλλά θα σας χρειαστεί χρόνος για δευτερολογία.
     ΣΤΑΥΡΟΣ ΚΑΛΑΦΑΤΗΣ: Δεν θα κάνω δευτερολογία. Αν σας είναι εύκολο. Είναι στην κρίση σας.
     ΠΡΟΕΔΡΕΥΩΝ (Κωνσταντίνος Γείτονας): Δεν είναι σωστό. Δεν είναι θέμα κρίσης του Προεδρείου. Ο Κανονισμός προβλέπει δευτερολογίες. Ο κοινοβουλευτικός λόγος έχει λόγο και αντίλογο. Εντάξει, κατά παραχώρηση, λόγω ημέρας, πάρτε δύο λεπτά από τον χρόνο της δευτερολογίας σας.
     ΣΤΑΥΡΟΣ ΚΑΛΑΦΑΤΗΣ: Το εκτιμώ ιδιαίτερα, κύριε Πρόεδρε. Ευχαριστώ πολύ.
     Ο ΕΦΕΤ έπρεπε να λειτουργεί, πέρα από όργανο ελέγχου των τροφίμων και ως βοηθός, επιμορφωτής των Ελλήνων κτηνοτρόφων και ως παροχέας πληροφοριών και ως σύμβουλος για τις διατροφικές συνήθειες των καταναλωτών, αλλά και ως ερευνητής των συνεπειών χρήσης προσθετικών και κατανάλωσης μεταλλαγμένων προϊόντων και όχι να περιορίζεται σε γενικότητες κα θεωρίες. Έπρεπε, λοιπόν, να διαδραματίζει ευρύτατο, σπουδαίο ρόλο που θα εκτεινόταν χρονικά από το στάδιο της προετοιμασίας για την παραγωγή ζωικών και φυτικών προϊόντων και θα τελείωνε με τη συντήρηση, αποθήκευση των προϊόντων αυτών μέχρι να βρεθούν στα χέρια του τελικού αγοραστή – καταναλωτή.
     Κύριε Πρόεδρε, κύριοι συνάδελφοι, στην παραγωγή τροφίμων χρησιμοποιούνται όλο και περισσότερο κτηνιατρικά φάρμακα, αυξητικοί παράγοντες και φυτοφάρμακα. Οι πολιτικές για την ασφάλεια των τροφίμων χρειάστηκε να τροποποιηθούν σημαντικά, ώστε να λαμβάνουν υπόψη τους κινδύνους που ενέχει για την ανθρώπινη υγεία η λανθασμένη χρήση αυτών των ουσιών, ιδίως στην εκτροφή ζώων και στη φυτική παραγωγή.
     Η εκτεταμένη χρήση αντιβιοτικών αποτελεί σημαντική αιτία ανησυχίας. Αυτά αντιπροσωπεύουν πάνω από το 40% του συνόλου των κτηνιατρικών φαρμάκων που χρησιμοποιούνται σήμερα στην Ευρωπαϊκή Ένωση. 
     Εξαιρετικά σοβαρός μπορεί επίσης να είναι και ο κίνδυνος για την ανθρώπινη υγεία που οφείλεται στην εμφάνιση βακτηρίων, τα οποία είναι ανθεκτικά στα αντιβιοτικά και τα οποία όταν μεταδοθούν σε ανθρώπους μέσω της διατροφικής αλυσίδας είναι πολύ δύσκολο να αντιμετωπιστούν.
     Έχει επίσης αποδειχθεί ότι η χρησιμοποίηση αυξητικών παραγόντων για την πάχυνση και την αύξηση του βάρους των ζώων ενδέχεται να αποτελεί σοβαρή απειλή για την ανθρώπινη υγεία. 
     Όλα αυτά είναι προβλήματα που η Ευρωπαϊκή Ένωση τα έχει αντιληφθεί και τα καλύπτει σ΄ ένα μεγάλο βαθμό. 
     Το ζήτημα, κύριε Πρόεδρε, κύριοι συνάδελφοι, είναι αν στην Ελλάδα μπορούμε να προσαρμοστούμε στις σύγχρονες επιταγές της Ευρωπαϊκής Ένωσης, αν μπορούμε θεσμικά και νομοθετικά να κατοχυρώσουμε τα δικαιώματα των καταναλωτών. Και το ύψιστο βέβαια δικαίωμα είναι αυτό της προστασίας της υγείας του καταναλωτή. Η μόνη λύση είναι ουσιαστικοί, διαφανείς και συνεχείς έλεγχοι, άρτια οργάνωση και επαρκής χρηματοδότηση των ελεγκτικών οργάνων για να μπορέσουμε να έχουμε έναν επαρκή ελεγκτικό μηχανισμό, την εφαρμογή μιας πολιτικής που θα μπορέσει να προστατεύσει τον καταναλωτή. Πολύ φοβάμαι ότι με την υπάρχουσα κατάσταση δεν μπορούμε να προσδοκούμε σε θετικά αποτελέσματα. Και αυτό βέβαια είναι στα πλην της Κυβέρνησης.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Κωνσταντίνος Γείτονας): Ο κ. Μπέζας έχει το λόγο.
      ΑΝΤΩΝΙΟΣ ΜΠΕΖΑΣ: Κύριε Πρόεδρε, όπως τόνισε πριν από λίγο και ο εισηγητής μας και ο συνάδελφος βέβαια που μίλησε προηγουμένως, το θέμα της ασφάλειας των τροφίμων και της διασφάλισης της ποιότητάς τους, έτσι ώστε να προστατεύεται τελικά ο καταναλωτής, έχει αναχθεί πλέον στους καιρούς μας σ΄ ένα κυρίαρχο ζήτημα. 
      Ταυτόχρονα όμως στην εποχή μας το ζήτημα αυτό είναι και εξαιρετικά πολύπλοκο. Σε μία εποχή που έχει αυξηθεί το μέγεθος των μονάδων που επεξεργάζονται και εμπορεύονται προϊόντα διατροφής, σε μία εποχή που οι πρώτες ύλες έρχονται από κάθε γωνιά του πλανήτη, σε μία εποχή που τα προϊόντα της διατροφής διακινούνται εντός της ημέρας από τη μια άκρη της γης στην άλλη.
      Εδώ τελικά που φτάσαμε, και μιλώ όχι σαν ειδικός -εξάλλου δεν είμαι ειδικός- αλλά σαν ένας απλός καταναλωτής, θα μπορούσαμε να πούμε ότι δεν είμαστε σίγουροι ποτέ 100% για την ασφάλεια ενός τροφίμου. Δεν υπάρχει 100% ασφαλές τρόφιμο. Και κάθε φορά που δοκιμάζουμε ένα τρόφιμο παίρνουμε ένα ρίσκο. Ποιος όμως γνωρίζει αυτό το ρίσκο και ποιος μπορεί να το αξιολογήσει; Εδώ ακριβώς, λοιπόν, έρχεται το πολιτικό ζήτημα: Οι υπεύθυνες αρχές, οι αρμόδιες αρχές. 
      Εκείνο όμως που λείπει από τη χώρα μας και λείπει με ευθύνη της δικής σας Κυβέρνησης είναι ότι, πρώτον δεν υπάρχει ένας πραγματικός μηχανισμός ουσιαστικής αξιολόγησης του κινδύνου και δεύτερον δεν υπάρχει διαχείριση -μετά απ’ αυτήν την αξιολόγηση- του κινδύνου σε σχέση με τα τρόφιμα. Και αυτή η διαχείριση του κινδύνου κατά τη γνώμη μου θα πρέπει να περιλαμβάνει την έγκαιρη και επαρκή ενημέρωση του καταναλωτή, ώστε όντας ενημερωμένος και να μην πανικοβάλλεται, αλλά και να είναι υπεύθυνος ο ίδιος για τις επιλογές που κάνει.
     Τα μεγάλα διατροφικά σκάνδαλα που προέκυψαν τα τελευταία χρόνια στην Ευρώπη έφεραν και κάτι καλό. Εδώ ισχύει το αρχαίο ρητό «ουδέν κακόν αμιγές καλού»: Δημιούργησαν στην Ευρωπαϊκή Ένωση μια καινούρια φιλοσοφία για τη διαχείριση των τροφίμων. Μια φιλοσοφία η οποία περιλαμβάνει όχι μόνο τον τρόπο της ζωής μας, αλλά και τον τρόπο ανάπτυξης των οικονομικών συστημάτων.
     ΠΡΟΕΔΡΕΥΩΝ (Κωνσταντίνος Γείτονας): Πού είδατε αυτή τη φιλοσοφία στην Ευρώπη; Γιατί υπήρχε–και το ξέρω ως πρώην Υπουργός Υγείας- ένα πάγιο αίτημα των Υπουργών Υγείας να αναλάβουν την ευθύνη για τα θέματα υγιεινής των τροφίμων. Δυστυχώς παρέμειναν οι έλεγχοι εκτός αρμοδιότητας Υπουργών Υγείας. Ομιλώ για την Ευρωπαϊκή Ένωση και τις οδηγίες.
     ΑΝΤΩΝΙΟΣ ΜΠΕΖΑΣ: Τώρα φαίνεται, κύριε Πρόεδρε, με τον καινούριο κανονισμό αυτή η φιλοσοφία. Γιατί στην Ευρώπη σήμερα έχουν αρχίσει να μιλάνε για την έννοια του ποιοτικού συμπεριλαμβάνοντας μέσα και όρους που δεν ήταν μέχρι σήμερα αποδεκτοί, όπως ο όρος της αειφορίας στην παραγωγή, ή της καλής συμπεριφοράς στα ζώα τα οποία χρησιμοποιούμε για την παραγωγή των τροφίμων. Αυτό φαίνεται στον καινούριο κανονισμό, στον 178 του 2002, που ισχύει από το Φεβρουάριο του 2002 και μετά και στα πλαίσια αυτής της φιλοσοφίας.
     Ο κανονισμός αυτός περιλαμβάνει όλα τα στάδια. Το στάδιο της παραγωγής -γνωρίζω, για παράδειγμα, ότι απαιτεί για τις ζωοτροφές προδιαγραφές ασφαλείας ανάλογες με εκείνες των τροφίμων- το στάδιο της μεταποίησης και το τελικό στάδιο της διακίνησης. Διότι -και εδώ συμφωνούμε όλοι σ’ αυτό- το ζήτημα είναι να ελέγχουμε αυτά τα φαινόμενα πριν φτάσουν στα ράφια των super markets, διότι όταν τα προϊόντα φτάσουν στα ράφια των super markets το μόνο που μπορούμε να κάνουμε είναι να τα αποσύρουμε για να τα καταστρέψουμε. Το θέμα είναι να προλάβουμε αυτά τα φαινόμενα πριν φθάσουν τα προϊόντα στο τελικό στάδιο της διακίνησης.
     Επιπλέον αυτός ο καινούριος κανονισμός εισάγει μια νέα φιλοσοφία διακλαδικών ελέγχων, ελέγχων δηλαδή που περιλαμβάνουν πολλές ειδικότητες και πολλές επιστήμες. 
     Τι γίνεται όμως στην Ελλάδα; Ενώ, λοιπόν, αυτή η φιλοσοφία υπάρχει στην Ευρώπη, στην Ελλάδα που προεδρεύει στην Ευρωπαϊκή Ένωση, θα μου επιτρέψετε να πω ότι επικρατεί στο θέμα των τροφίμων κυριολεκτικά μια αφασία. Δεν διαμορφώνουμε πολιτικές σε ευρωπαϊκό επίπεδο, σε διεθνές επίπεδο, στα διεθνή fora και όταν δεν διαμορφώνουμε πολιτικές που να είναι προσαρμοσμένες στα δικά μας συμφέροντα και στις δικές μας ιδιαιτερότητες και παράλληλα έχουμε και μια διοίκηση αναποτελεσματική, σαν αυτήν που έχετε οικοδομήσει τα τελευταία χρόνια, τότε δεν μπορούμε ούτε να εφαρμόζουμε τις πολιτικές αποφάσεις που παίρνουν οι άλλοι ερήμην μας. 
     Αυτή είναι η πραγματικότητα σε σχέση με το μεγάλο θέμα των τροφίμων.  Ο ΕΦΕΤ, για παράδειγμα, δεν είναι προσαρμοσμένος σ’ αυτήν τη φιλοσοφία που σας είπα πριν. Και το κυριότερο –το τόνισαν και οι συνάδελφοι πριν- ο ΕΦΕΤ δεν είναι ενιαίος φορέας, δεν λειτουργεί σαν ενιαίος φορέας.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Ένα λεπτό, κύριε Πρόεδρε.
     Ακόμη δεν έχουν αποσαφηνιστεί τα όρια ευθύνης του. Κι ακόμη δεν έχει αποσαφηνιστεί ποια είναι η σχέση του με τις άλλες υπηρεσίες που ασκούν ελέγχους. Τα νερά για παράδειγμα και τα αλκοολούχα ποτά ελέγχονται από το Γενικό Χημείο του Κράτους. Τα κρέατα από τις κτηνιατρικές υπηρεσίες του Υπουργείου Γεωργίας. Ποια είναι τα όρια ευθύνης του κάθε φορέα; Και επιπλέον, δεν έχει ακόμα την επαρκή στελέχωση με τις κρίσιμες ειδικότητες που απαιτούνται.
     Το αποτέλεσμα είναι ο ΕΦΕΤ να μη λειτουργεί σαν ένας μηχανισμός που κάνει ολοκληρωμένους ελέγχους και δίνει τα αποτελέσματα αυτών των ελέγχων. Και είναι πρόσφατο το παράδειγμα, η καταγγελία –και τελειώνω- της Πανελλήνιας Ένωσης των Δημοσίων Υπαλλήλων Κτηνιάτρων που αναφέρεται στην επικείμενη Κοινή Υπουργική Απόφαση, που προβλέπεται από τον ιδρυτικό νόμο του ΕΦΕΤ. Λέει χαρακτηριστικά, ότι αυτή η Κοινή Υπουργική Απόφαση θα επιτείνει τη σύγχυση των αρμοδιοτήτων, με αποτέλεσμα οι ελεγκτικοί μηχανισμοί να μην έχουν τη δυνατότητα να ασκήσουν τα καθήκοντά τους. Και η κατάκτηση της παγκόσμιας αρχής –είναι πολύ επιγραμματικό αυτό που λέγεται στη διαμαρτυρία τους- των ενιαίων ελέγχων από το στάβλο στο πιάτο του καταναλωτή καταστρατηγείται με την υπογραφή της ΚΥΑ.
     Αυτά λοιπόν είναι τα αποτελέσματα των λαθεμένων επιλογών που ακολουθείτε.
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Κωνσταντίνος Γείτονας): Ο κ. Νάκος έχει το λόγο.
     ΑΘΑΝΑΣΙΟΣ ΝΑΚΟΣ: Κύριε Πρόεδρε, πέρα απ’ αυτά που είπαν οι κύριοι συνάδελφοι, εγώ θέλω να δώσω μία άλλη διάσταση και να αναφερθώ πρώτα στη σημαντικότητα της ασφάλειας των τροφίμων, βάζοντας και την οικονομική διάσταση.
     Χθες ως εκπρόσωπος της Νέας Δημοκρατίας πήγα στο Πανελλήνιο Συνέδριο των Εστιατοριούχων, ας το πω έτσι, και των συναφών επαγγελμάτων. Εκεί διάφοροι της Κυβέρνησης μηδέ εξαιρουμένου του Γραμματέα του ΕΟΤ, του κ. Πατέλη, μίλησαν για γαστρονομικό τουρισμό. Και είναι πράγματι πάρα πολύ σημαντικό η θαυμάσια ελληνική κουζίνα να αποκτήσει  ταυτότητα και να υπάρξει με αυτόν τον τρόπο. Διότι έχει καταμετρηθεί ότι υπάρχει ένα τμήμα τουρισμού που έχει αυτήν την κατεύθυνση. Πόσο μπορεί όμως να μιλάει κανείς για τέτοια στόχευση, όταν δεν έχουν εξασφαλιστεί τα πλέον απαραίτητα;
     Προ ημερών με τον Πρόεδρο της Νέας Δημοκρατίας κάναμε μια επίσκεψη στην αγορά του Ρέντη. Όχι ότι εκεί διακινείται το σύνολο των προϊόντων. Εκεί διακινείται δυστυχώς το 20% των καταναλισκομένων στην Αττική κρεάτων και οπωρολαχανικών, ενώ στα στενά γύρω από την αγορά του Ρέντη και στις εθνικές οδούς διακινείται το 60% μέσα από το λεγόμενο παρεμπόριο.
     Ποιος έλεγχος γίνεται στο παραεμπόριο; Κανένας. Άρα, λοιπόν, τριπλάσια ποσότητα από τα ελεγχόμενα διακινείται, χωρίς τον παραμικρό έλεγχο, διότι διακινείται παράνομα.
     Την ίδια μέρα ο κύριος Υφυπουργός, ο κ. Θεοδώρου, στο Ινστιτούτο Καταναλωτών, μια που ήταν η παγκόσμια ημέρα του καταναλωτή, δήλωσε ότι κατετέθη –και δεν νομίζω ότι κατετέθη ακόμα, εν πάση περιπτώσει πρόκειται να κατατεθεί- η πάταξη του παρεμπορίου που θα επιτευχθεί, υποτίθεται, μέσα από ένα σχέδιο νόμου που ετοιμάζεται να καταθέσει η Κυβέρνηση.
     Άρα, λοιπόν, στην Ελλάδα έχουμε τα νομίμως και τα παρανόμως διακινούμενα. Για τα παρανόμως καμία κουβέντα για έλεγχο. Ποια είναι, λοιπόν, η ευθύνη της Κυβέρνησης για τη μη ως τώρα πάταξη του παραεμπορίου;
     Ας πάμε όμως και στα νομίμως διακινούμενα που υποτίθεται ότι είναι πιο ασφαλή, διότι είναι στη συγκεκριμένη τοποθεσία κι εκεί είναι ευχερέστεροι οι έλεγχοι.
      Υπάρχει έκθεση της αρμόδιας επιτροπής, μετά από ελέγχους που έγιναν από τις 26 Νοεμβρίου μέχρι τις 6 Δεκεμβρίου και αναφέρομαι στους εμπειρογνώμονες του Γραφείου Τροφίμων και Κτηνιατρικών Θεμάτων της Γενικής Διεύθυνσης Υγείας και Προστασίας των Καταναλωτών της Ευρωπαϊκής Ένωσης. Στο σχέδιο αυτό με τα στοιχεία SANCO 8660 του 2002 ουσιαστικά θέτουν τη χώρα μας υπό επιτήρηση. 
     Γιατί; Διότι πρώτον οι υποσχέσεις που είχαν δοθεί από την Κυβέρνηση να έχουν ολοκληρωθεί οι επείγουσες εργασίες, ούτως ώστε να πληρούν τους στοιχειώδεις όρους υγιεινής, όχι πλήρη προσαρμογή προς την κοινοτική οδηγία, και η προθεσμία του Οκτωβρίου 2002 από την Κυβέρνηση δεν τηρήθηκαν.
      Αναφέρει δε η έκθεση ότι δεν υπάρχει και σχέδιο για να επιτευχθεί η συμμόρφωση της κεντρικής αυτής αγοράς προς τις οδηγίες τη ίδιας επιτροπής και προς αυτά τα οποία επιβάλλει η αντίστοιχη κοινοτική οδηγία. 
      Τα μαγαζιά εκεί δεν έχουν άδεια λειτουργίας, διότι οι κτηνιατρικές υπηρεσίες της Νομαρχίας Πειραιά, που είναι αρμόδιες για την έκδοση των αδειών αυτών, δήλωσαν ότι δεν είχαν αναμειχθεί ούτε στο σχεδιασμό αναβάθμισης. Εφόσον δεν πληρούν την κοινοτική οδηγία, αρνούνται να δώσουν άδεια λειτουργίας.
      Τι θέλω να πω, κύριε Πρόεδρε; Από τη μια μεριά έχουμε το παρεμπόριο. Ουδείς έλεγχος! Εκεί που μπορεί να γίνει έλεγχος, γίνονται αυτά τα οποία δεν τα λέει η Νέα Δημοκρατία, τα λέει η αρμόδια ελεγκτική επιτροπή της Ευρωπαϊκής ΄Ενωσης. 
      ΄Εχει γίνει πολύς λόγος για το κτίσιμο της καινούριας αγοράς, η οποία ούτε στα σχέδια δεν είναι. Ο κ. Αδαμόπουλος ο οποίος είναι Πρόεδρος αυτής της αγοράς, είπε τις προθέσεις του οργανισμού, αλλά ουσιαστικό μέτρο το οποίο να έχει γίνει κανένα δεν αναφέρθηκε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Θα πάρω και ένα λεπτό από τη δευτερολογία μου, κύριε Πρόεδρε, γιατί πρέπει να λείψω.
     Μιλήσαμε για την ενοποίηση του ΕΦΕΤ. Εμείς είχαμε πει τότε ότι δεν μπορεί να είναι ενιαίος αυτός ο φορέας ελέγχου τροφίμων. Ήταν λάθος η δομή και η αρχική σύλληψη. Ο κ. Βενιζέλος έλεγε ότι το μελετά το Υπουργείο Ανάπτυξης για να προστατέψει τον καταναλωτή. Η διαδρομή του μας δικαίωσε. Μετά την καινούρια στελέχωση αποκτά τα χαρακτηριστικά του δύσκαμπτου δημόσιου οργανισμού.
     Θα σας αναφέρω ένα παράδειγμα. Στη Θεσσαλία υποτίθεται ότι θα δημιουργηθούν τα γραφεία στην έδρα της περιφέρειας. Υπάρχει ένα αίτημα -έχει γίνει εξαίρεση τις άλλες φορές- το γραφείο του ΕΦΕΤ να δημιουργηθεί στο Βόλο για το λόγο ότι η Μαγνησία είναι η μόνη περιοχή απ’ όλη τη Θεσσαλία, η οποία έχει αλιεύματα από τα νησιά των βορείων Σποράδων, από τον Παγασητικό και από το Αιγαίο Πέλαγος και μεταποίηση των αλιευμάτων, η οποία είναι μια σημαντική δραστηριότητα. ΄Οχι μόνο δεν έγινε δεκτό αυτό το δίκαιο αίτημα, αλλά αντίθετα περιμένουμε να υπάρξει επιτέλους κάτι για τον ΕΦΕΤ.
     Τελειώνοντας, θα ήθελα να πω ότι αυτά τα οποία αναφέρονται στην επερώτησή μας δεν είναι δικές μας διαπιστώσεις. Είναι αυτά τα οποία ζουν καθημερινά οι ασχολούμενοι με το όλο κύκλωμα της εμπορίας, της διακίνησης και της μεταποίησης των πρώτων υλών. 
     Κύριε Πρόεδρε, έχουμε ένα πλεονέκτημα: Ο Θεός μάς χάρισε άριστη ποιότητα πρωτογενούς παραγωγής. Αυτό το πλεονέκτημα της πρωτογενούς παραγωγής αντί να το οργανώσουμε με τον κατάλληλο τρόπο, να το μεταποιήσουμε και να το αναδείξουμε στο μεγάλο συγκριτικό μας πλεονέκτημα, λόγω της ατολμίας της Κυβέρνησης, της απουσίας ελέγχων, της γραφειοκρατίας, των πολλών υπηρεσιών πηγαίνει χαμένο. Άραγε ως χώρα τι άλλο μπορούμε να πουλήσουμε;
     ΠΡΟΕΔΡΕΥΩΝ (Κωνσταντίνος Γείτονας): Ο κ. Μπασιάκος έχει το λόγο.
     ΕΥΑΓΓΕΛΟΣ ΜΠΑΣΙΑΚΟΣ: Θα πάρω και χρόνο από τη δευτερολογία μου, κύριε Πρόεδρε.
     ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε συνάδελφε.
     ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε και κύριοι Υπουργοί, μπορεί τις τελευταίες μέρες το ενδιαφέρον της κοινής γνώμης να μονοπωλεί λόγω της επικαιρότητας το σοβαρό πρόβλημα του πολέμου και των δυσμενών συνεπειών του, αλλά νομίζω ότι εμείς εδώ ως Σώμα πρέπει να δώσουμε ανάλογη σημασία και σε ένα μείζον ζήτημα που αφορά στη διατροφική κρίση, στα προβλήματα στη διατροφή, στις δυσλειτουργίες, στις ελλείψεις και στις ανεπάρκειες που παρατηρούνται από πλευράς κρατικών υπηρεσιών και κρατικού μηχανισμού για να ελεγχθεί η ασφάλεια και η ποιότητα των τροφίμων. 
     Δυστυχώς, στο ζήτημα αυτό η χώρα μας υστερεί, όπως άλλωστε επισημαίνει ο κάθε καλόπιστος παρατηρητής, πολύ δε περισσότερο οι αρμόδιοι επιθεωρητές της Ευρωπαϊκής ΄Ενωσης, οι οποίοι τακτικά και επίμονα, σε αριθμό πρωτόγνωρο για χώρα της Ευρωπαϊκής ΄Ενωσης, προχωρούν σε ελέγχους και καταλογίζουν ευθύνες, επισημαίνοντας τα τεράστια προβλήματα τα οποία υπάρχουν είτε στο θεσμικό πλαίσιο είτε στο ζήτημα της έλλειψης προσωπικού είτε στα σοβαρά προβλήματα των εγκαταστάσεων τα οποία καταγράφονται.
     Εύγλωττα, κύριε Πρόεδρε, είναι και τα δημοσιεύματα –αναφέρομαι σε ελάχιστα από αυτά- ακόμα και φιλοκυβερνητικών εφημερίδων ως προς τη λειτουργία και την εικόνα που παρουσιάζουν οι υπηρεσίες. Γράφει το «ΒΗΜΑ» στις 27 Ιανουαρίου: «Παράνομα σφαγεία έξω από του Ρέντη». Δεκάδες σφαγεία αλλά και άλλες εγκαταστάσεις λειτουργούν παράνομα χωρίς άδεια. Η «ΕΛΕΥΘΕΡΟΤΥΠΙΑ» στις 2 Φεβρουαρίου αναφέρει: «΄Αφαντα παραμένουν τα 4,5 δισεκατομμύρια δραχμές του Γ΄ Κοινοτικού Πλαισίου Στήριξης για τη δημιουργία νέας αγοράς ένα χρόνο μετά την έκθεση κόλαφο των ελεγκτών της Ευρωπαϊκής ΄Ενωσης». Το «ΒΗΜΑ» στις 26 Νοεμβρίου του 2002 γράφει: «Αγορά στα πρόθυρα νευρικής κρίσης. Στο μικροσκόπιο της Ευρωπαϊκής ΄Ενωσης η διακίνηση κρέατος στην Ελλάδα». Ο «ΕΠΕΝΔΥΤΗΣ» στις 12 Ιανουαρίου αναφέρει: «Ο 20ος αιώνας δεν ήρθε ακόμα στην αγορά του Ρέντη». Νομίζω ότι η εικόνα πανθομολογούμενα είναι ιδιαίτερα αποκαρδιωτική. Ο καταναλωτικός κόσμος ανησυχεί και απειλείται και στη χώρα διατροφική κρίση. 
     Είπαν προηγουμένως και οι προλαλήσαντες συνάδελφοι ότι το θεσμικό πλαίσιο δεν είναι επαρκές. Υπάρχει πολυνομία, υπάρχει έλλειψη συντονισμού, υπάρχει σύγχυση αρμοδιοτήτων μεταξύ των εμπλεκόμενων «αρμόδιων» φορέων είτε του Υπουργείου Ανάπτυξης είτε του Υπουργείου Γεωργίας είτε του Υπουργείου Υγείας. Δεν υπάρχει κωδικοποιημένο θεσμικό πλαίσιο και δεν υπάρχει προσαρμογή του θεσμικού πλαισίου στις επιταγές των οδηγιών και των κανονισμών της Ευρωπαϊκής ΄Ενωσης. Επ’ αυτού υπάρχει συγκεκριμένη αναφορά και στα πορίσματα των ελεγκτών.
     Αυτά, όπως και τα αφορούντα συνολικά τη λειτουργία των παράνομων σφαγείων και των εγκαταστάσεων, επισημαίνονται, όπως σας είπα, στα πορίσματα των ελεγκτών και επιθεωρητών της Ευρωπαϊκής ‘Ενωσης. Το τελευταίο πόρισμα της 18ης Δεκεμβρίου που έγινε μετά από τον έλεγχο Νοεμβρίου-Δεκεμβρίου, τον τρίτο έλεγχο μέσα σε μια χρονιά, γιατί έγινε έλεγχος και τον Ιανουάριο και τον Ιούλιο –σας είχαμε επισημάνει και τότε τα σοβαρά προβλήματα τα οποία καταγράφονται και τα οποία εκθέτουν τη χώρα, δυσφημίζουν την παραγωγή και την κατανάλωσή μας- είναι εύγλωττο και καταλογίζει συγκεκριμένες ευθύνες.
     Δυστυχώς η Κυβέρνηση κάθε φορά που επίκειται έλεγχος ή φεύγουν τα ελεγκτικά όργανα της Ευρωπαϊκής ΄Ενωσης, προβαίνει σε μερικές θεαματικές κινήσεις βιτρίνας, χωρίς, όμως, να αντιμετωπίζει το πρόβλημα στην ουσία του. Αρκεί να σταθεί κανείς στην υπόσχεση του Υπουργείου Ανάπτυξης ότι η κεντρική κρεαταγορά Αθηνών, θα έχει κατασκευαστεί μέχρι τον Αύγουστο του 2003 ή την άνοιξη του 2004. Είναι γνωστό ότι και κινδυνεύουμε να χάσουμε κοινοτικά κονδύλια και δεν έχει αρχίσει η κατασκευή της νέας κρεαταγοράς, παρά μόνο υπάρχουν κάποιες στοιχειώδεις, ελλιπέστατες βελτιώσεις στη λειτουργία της κρεαταγοράς. Είναι απαράδεκτο να απαντά η Κυβέρνηση δια των αρμοδίων Υπουργών ότι λειτουργούν αυτήν τη στιγμή που μιλάμε δεκάδες παράνομα σφαγεία.
     Βέβαια υπάρχουν σοβαρά ζητήματα στελέχωσης των αρμόδιων υπηρεσιών. Σήμερα διεξάγονται έξι χιλιάδες έλεγχοι –αυτό είναι το απολογιστικό στοιχείο του ΕΦΕΤ, του οργανισμού που υποτίθεται ότι τα τρία αυτά χρόνια θα μπορούσε να συγκροτηθεί και να λειτουργεί κατά τρόπο ανεκτό- οι οποίοι επιβεβαιώνουν παρανομίες και παρατυπίες σε σχέση με την εφαρμογή των νόμων σε ποσοστό 16% έναντι εκατό χιλιάδων επιχειρήσεων που υπόκεινται σε έλεγχο. Εάν αυτές οι διαδικασίες ελέγχου είχαν επεκταθεί, αντιλαμβάνεστε πόσες χιλιάδες παράνομες πράξεις θα εμφανίζονταν και πόσες παρανομίες θα καταγγέλλονταν και θα οδηγούνταν στη δικαιοσύνη. Το γεγονός ότι δεν εμφανίζονται πολλά στοιχεία και πολλά προβλήματα στη δημοσιότητα, οφείλεται και στο ότι δε γίνονται επαρκείς και συστηματικοί έλεγχοι όπως επιβάλλεται. 
     Αυτή η εικόνα δεν αφορά μόνο στα προϊόντα ζωϊκής παραγωγής, αλλά και τα προϊόντα της φυτικής παραγωγής. Υπάρχουν τα σοβαρά προβλήματα υπολειμμάτων από φυτοφάρμακα, υπάρχουν τα σοβαρά προβλήματα προϊόντων τα οποία εισάγονται και τα οποία δυστυχώς δεν ελέγχονται και το αποτέλεσμα είναι να εκτίθεται η χώρα και ο καταναλωτής. Σήμερα ο καταναλωτής έχει κάποια δικαιώματα, τα οποία δυστυχώς καταστρατηγούνται και κινδυνεύουμε να εξακολουθήσουμε να εμφανίζουμε –δυστυχώς την εμφανίζουμε και σήμερα- μια εικόνα τριτοκοσμικής χώρας.
      Η εικόνα που παρατηρείται εύγλωττα στην κρεαταγορά του Ρέντη ή στα σφαγεία και η οποία κατά καιρούς προβάλλεται αποσπασματικά από τα τηλεοπτικά μέσα, είναι εικόνα η οποία μας θίγει. Είναι το σύγχρονο άγος κρατικών υπηρεσιών. Και ο κύριος Πρόεδρος ως Υπουργός Υγείας υπεραμύνεται ενδεχομένως τις αρμοδιότητες του Υπουργείου της Υγείας. Ακόμα και αυτό δεν το έχετε λύσει. 
      ΠΡΟΕΔΡΕΥΩΝ (Κωνσταντίνος Γείτονας): Υπεραμυνόμουν αυτής της άποψης παλαιότερα όταν ήμουν Υπουργός Υγείας. Στην Ευρωπαϊκή Ένωση δεν πέρασε η κοινή αυτή άποψη αυτών των Υπουργών Υγείας.
      ΕΥΑΓΓΕΛΟΣ ΜΠΑΣΙΑΚΟΣ: Υπάρχουν αντικρουόμενα συμφέροντα υπηρεσιών ή συντεχνιών ή Υπουργείων ως προς το ποιος θα πάρει την αρμοδιότητα. Και το τελικό θύμα είναι ο καταναλωτής, ο οποίος προ αυτής της αντιδικίας και της απομόνωσης, ας πούμε, των κτηνιάτρων και των αστυκτηνιάτρων, κύριε Πρόεδρε, -για να υπερασπιστώ λίγο τον τομέα της γεωργίας- από τη διαδικασία των ελέγχων οδηγεί σε υποτυπώδεις και ελλειμματικούς ελέγχους με πολύ δυσάρεστες -τραγικές πολλές φορές- συνέπειες.
     Είναι ανάγκη όλοι μας, συστοιχιζόμενοι πίσω από τις διατάξεις που επιβάλλονται από τους κανονισμούς, αλλά και τις οδηγίες, οι οποίες μνημονεύονται και στην επερώτηση ως προς την προσαρμογή μας στο θεσμικό πλαίσιο που ισχύει με τη χρήση νέας τεχνολογίας, με την ενίσχυση των υπηρεσιών από πλευράς προσωπικού και την ένταση των ελέγχων, αφού αξιοποιήσουμε και το σύνολο των κοινοτικών πόρων που μας διατίθενται αφειδώς, θα έλεγα, για τη βελτίωση των εγκαταστάσεων, να οδηγήσουμε σ΄ ένα άλλο καθεστώς, σ΄ ένα άλλο σύστημα, σε μία άλλη εικόνα, σε ένα άλλο φαινόμενο, το οποίο δεν θα έχει καμία σχέση με το σημερινό. 
     (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)  
     Είναι ανάγκη ως χώρα της Ευρωπαϊκής Ένωσης, ως χώρα μη τριτοκοσμική, να εμφανίζουμε και στον τομέα της ασφάλειας, της υγιεινής και της ποιότητας των τροφίμων μία καλύτερη εικόνα, διότι η σημερινή εικόνα δυστυχώς, κύριε Πρόεδρε και κύριοι Υπουργοί, δεν τιμά τη χώρα, δεν τιμά τους καταναλωτές και προφανώς δεν τιμά την ίδια την Κυβέρνηση.
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Υπουργός κ. Τσοχατζόπουλος.
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κυρία Πρόεδρε, κυρίες και κύριοι συνάδελφοι, χαίρομαι διότι η επερώτηση της Νέας Δημοκρατίας συγκεντρώνει την προσπάθειά της να καταθέσει μία δήθεν ανησυχία του Έλληνα καταναλωτή για την ποιότητα των τροφίμων τα οποία διακινούνται στη χώρα μας. Θέτει μια σειρά ερωτήσεων κατά πόσον αντιμετωπίζονται με επιτυχή τρόπο οι στόχοι, τους οποίους η Ευρωπαϊκή Ένωση κατά καιρούς έχει εκδώσει, και κατά πόσον μπορούν να τηρηθούν στη χώρα μας, εφαρμόζοντας αντίστοιχα τις οδηγίες αυτές.
     Θα ήθελα να απαντήσω, κύριοι συνάδελφοι, ότι ποτέ στην Ελλάδα τα τρόφιμα δεν ήταν τόσο ασφαλή.  Ποτέ στην Ελλάδα δεν υπήρχε ελεγκτική διαδικασία διακίνησης τροφίμων, όπως γίνεται σήμερα. Επιπλέον θέλω να πω ότι οι ελληνικές επιχειρήσεις έχουν αρχίσει να εφαρμόζουν έμπρακτα σύγχρονες μεθόδους και διαδικασίες παραγωγής και ποιοτικού ελέγχου. Οι διαδικασίες της μεθοδολογίας του συστήματος HACCP εφαρμόζονται σε ολοένα και περισσότερες επιχειρήσεις. Βεβαίως, δεν εφαρμόζονται από όλες, αλλά μην ξεχνάτε ότι αυτή η διαδικασία ξεκίνησε  ουσιαστικά μετά το 2000, την εποχή που δημιουργήθηκε και ο ΕΦΕΤ.
     Θέλω, λοιπόν, να πω ότι στην αγορά αυτήν τη στιγμή έχουμε οδηγίες της Ευρωπαϊκής Ένωσης που έχουν εκδοθεί από το 1993 και οι οποίες δεν είχαν περάσει στο Εθνικό Δίκαιο. Είναι συγκεκριμένα η οδηγία 93/94, η οδηγία 43/93 και η οδηγία 99/93, οι οποίες μόνο με κοινές υπουργικές αποφάσεις του Υπουργείου Ανάπτυξης, του Υπουργείου Γεωργίας και του Υπουργείου Υγείας τέθηκαν σε εφαρμογή το 2000 και το 2002. Επιπρόσθετα βέβαια ισχύουν οδηγίες ορθής υγιεινής πρακτικής που επίσης εκδόθηκαν από τον ΕΦΕΤ και αντιστοιχούν πάλι σε αντίστοιχες οδηγίες της Ευρωπαϊκής Ένωσης από το 1993.
     Επομένως, στην τριετία που πέρασε διαμορφώθηκε ένα ολοκληρωμένο θεσμικό πλαίσιο προστασίας του πολίτη-καταναλωτή και σε αυτό οφείλεται το γεγονός ότι στη χώρα μας δεν είχαμε ποτέ, αν θέλετε, καμία επιβάρυνση ή διαταραχή όπως υπήρξε σε άλλες χώρες, πλην των περιπτώσεων των διοξινών και της σπογγώδους εγκεφαλοπάθειας, οι οποίες, όμως, όπως ξέρετε προέρχονται από το εξωτερικό. Δεν αφορούσαν σε καμία περίπτωση τη χώρα μας. Δεν είχαμε τέτοια φαινόμενα να αντιμετωπίσουμε εδώ και αυτό δείχνει ότι τελικά υπάρχει ένας πλήρης έλεγχος, τηρούνται οι προδιαγραφές ασφάλειας στην παραγωγή των προϊόντων. Αυτό νομίζω είναι ένα νέο θετικό στοιχείο για την εικόνα της ποιοτικής παραγωγής προϊόντων τροφίμων και εγγυάται έτσι η ασφάλεια των τροφίμων την προστασία των καταναλωτών με τις διαδικασίες τις οποίες προωθούμε.
     Βέβαια όσο τέλειο και αν είναι ένα θεσμικό πλαίσιο, χρειάζεται ελέγχους για να πιστοποιηθεί η βεβαιότητα εφαρμογής αυτού του θεσμικού πλαισίου ασφαλούς και υγιεινής παραγωγής. Σας έχουμε πληροφορήσει για τους ελέγχους. Σε αυτό ενημερώνεστε τακτικότατα γιατί σε αυτό το σημείο ο ΕΦΕΤ φροντίζει να ανακοινώνει καθημερινά με δηλώσεις όλη την εργασία, η οποία γίνεται, όλους τους ελέγχους που πραγματοποιεί, όλα τα αποτελέσματα που διαπιστώνει. 
     Βέβαια, βλέπω στην επερώτησή σας ότι σας ενοχλεί το γεγονός ότι υπάρχει 16%, όπως τονίζετε εδώ πέρα, απόκλιση ή παραβάσεις σε σχέση με τη σχετική νομοθεσία. Θεωρείτε ότι αυτό είναι ένα υψηλό ποσοστό. 
     Πρώτα-πρώτα θα ήθελα να σας τονίσω ότι και μόνο το γεγονός ότι επικαλείστε τα στοιχεία του ΕΦΕΤ, ο οποίος διαπιστώνει ακριβώς αυτή την απόκλιση του 16% παραβάσεις, αποκαλύπτει έμπρακτα ότι εδώ πέρα πραγματικά πραγματοποιούνται έλεγχοι καθημερινά, συστηματικά. Αντίθετα αυτό είναι ένα στοιχείο θετικής αξιολόγησης του ΕΦΕΤ, ότι παρεμβαίνει με αυτούς τους ελέγχους, με αυτές τις διαπιστώσεις και πραγματικά μετράει την αξιοπιστία της αγοράς. Ο  αριθμός των ελέγχων μάλιστα που οδήγησαν σε αυτό το ποσοστό απόκλισης επιβεβαιώνει την πραγματικότητα που είναι διαφορετική από αυτή που εσείς εδώ καταγγέλλετε.
     Διορθώνω την ερώτησή σας λέγοντας ότι ο μέσος όρος παραβάσεων σχετικά με το σύνολο της κείμενης νομοθεσίας για ασφάλεια των τροφίμων και την προστασία των καταναλωτών είναι 7%. Το 16% στο οποίο αναφέρεστε, αφορά μόνο ένα συγκεκριμένο κλάδο παραγωγής και βέβαια δεν εκφράζει το συνολικό μέσο όρο που αποτελεί, αν θέλετε, ένα σχετικά χαμηλό ποσοστό σε σχέση και με τις υπόλοιπες ευρωπαϊκές χώρες. Αυτό βέβαια δείχνει ότι σε καμία ευρωπαϊκή χώρα δεν θα μπορούσαμε ποτέ να έχουμε ένα ποσοστό επιτυχίας ή μηδενισμού της παραβατικότητας.  Αυτό γίνεται μόνο στα χαρτιά, στη θεωρία. Ένας μέσος όρος 6% είναι ένα λογικό ποσοστό. Δείχνει ότι  υπάρχει πραγματικός έλεγχος, επομένως αυτό δεν μπορεί να χρησιμοποιηθεί, κατά την άποψή μου, από την Αντιπολίτευση ως επιχείρημα που να υπονομεύει ή να μειώνει την αξιοπιστία του ΕΦΕΤ ως ελεγκτικού φορέα μια και πρόσφατα αναγνωρίστηκε και υπήρξε δημόσια επιβράβευση του ΕΦΕΤ, των εκπροσώπων του και των στελεχών του, στο χώρο των καταναλωτών, στο χώρο των πωλητών και των θεσμικών οργάνων. Ο ΕΦΕΤ σε πρόσφατη αξιολόγηση ανεδείχθη ως αξιόπιστος φορέας σε τρίτη θέση μετά το Συνήγορο του Πολίτη και την Αρχή Προσωπικών Δεδομένων.
     Αυτή η πραγματικότητα δεν μπορεί να αγνοηθεί. Δείχνει ότι εδώ γίνεται μια συστηματική δουλειά. Δείχνει επιπλέον ότι ο οργανισμός του ΕΦΕΤ τα τελευταία τρία χρόνια προχώρησε σημαντικά και έχει αποκτήσει, πέραν της κεντρικής ολοκληρωμένης δομής η οποία λειτουργεί στην Αθήνα, περιφερειακά καταστήματα που ασκούν ποιοτικούς ελέγχους. 
      Έτσι έχουμε στη Θεσσαλία, στο Ηράκλειο, στην Αχαΐα, στη Θεσσαλονίκη ολοκληρωμένους θεσμούς  περιφερειακής παρέμβασης του ΕΦΕΤ σε συνεργασία βέβαια με τα αντίστοιχα ιδρύματα, σε συνεργασία με το Υπουργείο Γεωργίας και την Κτηνοτροφική Υπηρεσία των Νομαρχιών του Υπουργείου Γεωργίας εκεί όπου χρειάζεται. 
      Όπως γνωρίζετε ο ΕΦΕΤ έχει αρμοδιότητα για το μετά την πρωτογενή παραγωγή, σταδίου. Δηλαδή το τμήμα τροφικής αλυσίδας που ξεπερνάει τα στάδια παρασκευής και μεταποίησης και αρχίζει από τη στιγμή που ξεκινάει η αποθήκευση, η μεταφορά των τροφίμων, ο τομέας του λιανεμπορίου και η μαζική εστίαση που είναι ένας τρομακτικά σημαντικός τομέας. Γιατί όπως ξέρετε σίτιση και εστίαση είναι ένας από τους βασικότερους παραγωγικούς κλάδους του τουρισμού στη χώρα μας, ιδιαίτερα την καλοκαιρινή περίοδο που έχουμε έναν αριθμό τουριστών πάνω από 13-14 εκατομμύρια. Καταλαβαίνετε ότι ο κλάδος μαζικής εστίασης και σίτισης αναδεικνύεται σαν τον πιο ευαίσθητο και σημαντικό εάν θέλετε φορέα, υποστήριξης του ελληνικού τουριστικού προϊόντος.
      Η λειτουργία του ΕΦΕΤ με τις ελεγκτικές διαδικασίες, με την ολοκληρωμένη λειτουργία των περιφερειακών τμημάτων μας δίνει τη δυνατότητα πράγματι να παρέμβουμε σ’ αυτόν τον τομέα με όσο πιο αποτελεσματικό τρόπο γίνεται, να εγγυηθούμε την ασφάλεια των πολιτών, να εγγυηθούμε την ασφάλεια των τουριστών, έτσι ώστε πραγματικά να δικαιώσει το λόγο για τον οποίο έγινε αυτός ο οργανισμός ελέγχου της υγιεινής και της ασφάλειας των τροφίμων.
      Βέβαια κυρίες και κύριοι συνάδελφοι, η διαδικασία αυτή πετυχαίνει γιατί ο οργανισμός αυτός ανέδειξε και μία σειρά από ειδικά προγράμματα παρακολούθησης διατροφικών κινδύνων. Το 2002 πραγματοποιήθηκαν δέκα συγκεκριμένα προγράμματα παρακολούθησης διατροφικών κινδύνων. Το 2003 αυξάνει ο αριθμός των προγραμμάτων παρακολούθησης διατροφικών κινδύνων σε δεκαέξι και αυτό δείχνει τη μεγάλη προσπάθεια που καταβάλλεται, την ποιοτική αναβάθμιση της δουλειάς του ελεγκτικού μηχανισμού του ΕΦΕΤ . 
      Γι’ αυτό ακριβώς θα ήθελα να απαντήσω με έναν πολύ θετικό τρόπο στο ερώτημα το οποίο καταθέτει η Αντιπολίτευση, κατά πόσο ο ΕΦΕΤ ανταποκρίνεται στην προστασία του καταναλωτή και στη διασφάλιση της εισαγωγής, της παραγωγής, της διακίνησης υγιεινών προϊόντων. Βεβαίως ανταποκρίνεται και μάλιστα πολύ ρεαλιστικά και αξιόπιστα, με ένα σταθερά αναβαθμιζόμενο και πλέον αποτελεσματικό τρόπο, ο οποίος συναρτάται βέβαια και των προσπαθειών που καταβάλλονται, διότι μην ξεχνάτε ότι αυτό ξεκίνησε από το μηδέν. Το 2000 δεν υπήρχε τίποτε. Έγινε ο νόμος και ξεκίνησε η συγκρότηση και η λειτουργία ενός νέου δημοκρατικού θεσμού ελέγχου ποιότητας της διατροφής των Ελλήνων πολιτών, των καταναλωτών, που σε τελική ανάλυση αποτελούν τον πρώτο άξονα και τον πρώτο στόχο αν θέλετε πολιτικής προστασίας που επιδιώκουμε να υλοποιήσουμε.
      Στο πλαίσιο της δικής μας αναπτυξιακής στρατηγικής όπως καταλαβαίνετε δεν μας αρκούν οι οικονομικοί μεγεθυντικοί στόχοι. Μας ενδιαφέρει παράλληλα με την οικονομική μεγέθυνση να εξασφαλίσουμε ως σταθερό αναπτυξιακό παράλληλο στόχο την απασχόληση, συγχρόνως την ποιότητα της παραγωγής των τροφίμων και βέβαια την περιβαλλοντική προστασία, έτσι ώστε να έχουμε μία βιώσιμη ανάπτυξη ως στόχο των προσπαθειών μας αυτήν την περίοδο. Και στο πλαίσιο αυτής της στρατηγικής για βιώσιμη ανάπτυξη ο ΕΦΕΤ έχει να παίξει έναν καταλυτικό ρόλο που γίνεται ολοένα και πιο σημαντικός μέσα απ’ αυτήν την επιτυχή αν θέλετε, εξέλιξη, ολοκλήρωση, αναβάθμιση και ολοκληρωμένη λειτουργία και επέκτασή του σε όλη την Ελλάδα. 
      Σας είπα ότι πέραν των τεσσάρων περιφερειακών υποδομών προβλέπονται σύντομα να λειτουργήσουν στη Λάρισα, στα Γιάννενα, στα δύο μεγάλα νησιά την Κρήτη και την Κέρκυρα αν θυμάμαι καλά. Και βέβαια όπως καταλαβαίνετε εδώ πέρα υπάρχει η τουριστική προτεραιότητα η οποία μας επιβάλλει να συνεχίσουμε σ’ αυτήν την κατεύθυνση. Όλα αυτά βέβαια συμβαδίζουν και με τις οικονομικές δυνατότητες, γιατί όπως ξέρετε πολύ καλά δεν μπορούμε να διαθέσουμε αποκλειστικά και μόνο για  την επέκταση του ΕΦΕΤ. Υπάρχουν και μία σειρά από άλλες ανάγκες με τις οποίες πρέπει να συμβαδίσει και η απαίτηση για ολοκλήρωση του θεσμού του ΕΦΕΤ, του νέου φορέα ελέγχου υγιεινής και ασφάλειας των τροφίμων σε όλην την Ελλάδα.
      Κυρίες και κύριοι συνάδελφοι, υπάρχουν ορισμένες ερωτήσεις από τους συναδέλφους και ορισμένες παρατηρήσεις. 
      Πρώτα απ’ όλα θα ήθελα να πω ότι υπήρξαν για ένα διάστημα στις σχέσεις συνεργασίας Υπουργείου Ανάπτυξης και Υπουργείου Γεωργίας εκκρεμότητες, οι οποίες, όμως, οφείλοντο στο γεγονός ότι υπήρχαν διαφορετικές απόψεις εάν θέλετε για τον τρόπο εφαρμογής της ελεγκτικής διαδικασίας σε όλο το στάδιο της παραγωγής. Και όπως σας είπα ξεκινώντας την ομιλία μου για το πρωτογενές στάδιο αρμόδιο είναι το Υπουργείο Γεωργίας. Μετά το πρωτογενές στάδιο αρμόδιος είναι ο ΕΦΕΤ, υπάρχει, όμως, και το μεταβατικό στάδιο που είναι η μεταποίηση και η παρασκευή.  Εκεί πέρα για ένα διάστημα υπήρξαν δυσκολίες, να ξεκαθαριστεί ποιος έχει ευθύνη, μέχρι ποιο στάδιο. 
      Όπως ξέρετε στην κεντρική κρεαταγορά του Ρέντη υπάρχει συστηματικός έλεγχος. Έγιναν μάλιστα έλεγχοι και από τη μεριά της κοινότητας σ΄ ένα μεγάλο αριθμό και συστηματικά τον τελευταίο καιρό διότι υπήρχαν πράγματι ποιότητες και όροι λειτουργίας που δεν ανταποκρίνονται με τις αναγκαίες προδιαγραφές, όπως προσδιορίστηκαν τα τελευταία χρόνια μέσα από τις οδηγίες της Ευρωπαϊκής Ένωσης. 
      Με αφορμή αν θέλετε αυτήν την επίκαιρη περίπτωση προσδιορισμού  των αρμοδιοτήτων στον έλεγχο της κρεαταγοράς του Ρέντη ξεκαθαρίστηκαν τα θέματα. Υπογράφηκε μια σχετική επιπρόσθετη ΚΥΑ μεταξύ των αρμοδίων Υπουργών Εσωτερικών, Γεωργίας, Ανάπτυξης και Υγείας, ώστε να λυθεί και αυτή η εκκρεμότητα. Να μην υπάρχει δηλαδή ασάφεια, να μην τρέχουν παράλληλα και η Κτηνοτροφική Υπηρεσία και η Κτηνιατρική Υπηρεσία του Πειραιά στην προκειμένη περίπτωση με τις υπηρεσίες του ΕΦΕΤ. Ξεκαθαρίστηκε μέχρι ποιου σημείου έχει αρμοδιότητα η Κτηνιατρική Υπηρεσία και η Νομαρχιακή Υπηρεσία και από κει και πέρα τι κάνει ο ΕΦΕΤ. 
      Χαίρομαι γιατί το θέμα αυτό έληξε παρ΄ όλο που πρέπει να παραδεχτώ ότι ήταν μία εκκρεμότητα μακράς διάρκειας η οποία μας δυσκόλεψε στη δουλειά διότι παράλληλα έπρεπε να κινούνται και οι δύο φορείς. Όμως από το σημείο αυτό της παραδοχής αν θέλετε μιας καθυστέρησης μέχρι του σημείου να υποστηρίξει κανείς, ότι δεν υπήρξε αποτελεσματική αντιμετώπιση των προβλημάτων στην αγορά του Ρέντη, υπάρχει μεγάλη απόσταση.
      Εκείνο που θέλω να σας διαβεβαιώσω είναι ότι προχωρούν και ολοκληρώνονται με πολύ αποτελεσματικό τρόπο οι παρεμβάσεις οι οποίες έγιναν. Ο ίδιος ο κ. Θεοδώρου έχει επιληφθεί αυτής της παρέμβασης τους τελευταίους έξι μήνες με αποτελεσματικό τρόπο. Από τη μεριά του ΕΦΕΤ έχουν επίσημη και συνεχή ενημέρωση οι φορείς της Ευρωπαϊκής Ένωσης για την εξέλιξη της προσπάθειας, την κατάσταση η οποία υπάρχει. Εάν δεν είχαμε μία παρέμβαση του Ρυθμιστικού Οργανισμού Αθήνας που με μία τροποποίηση λόγω ολυμπιακών αναγκών απαλλοτριώνει ένα κομμάτι από την αγορά του Ρέντη, θα είχαν ήδη προχωρήσει και οι σχετικές μελέτες βάσει των οποίων προβλέπεται η συνολική ανακατασκευή και νέα διαμόρφωση της αγοράς του Ρέντη, τόσο όσον αφορά την κρεαταγορά όσο και το κομμάτι της λαχαναγοράς. 
      Τώρα πλέον παρά τις τροποποιήσεις του ρυθμιστικού οργανισμού και τις απαλλοτριώσεις, ανατέθηκαν οι τελικές, οι νέες μελέτες και έτσι μπορώ να σας διαβεβαιώσω ότι είναι ενταγμένες στο Γ΄ Κοινοτικό Πλαίσιο Στήριξης επαρκείς πιστώσεις. Το ύψος αυτήν τη στιγμή εκτιμάται ότι θα φθάσει στα 9 με 10 δισεκατομμύρια δραχμές, έτσι ώστε να καλυφθεί και η νέα αγορά του Ρέντη αλλά συγχρόνως να καλυφθούν οι τρεις άλλες επιλογές τις οποίες έχουμε κάνει. Η μία αφορά την αγορά Μοδιάνων και την αγορά Καπάνη στη Θεσσαλονίκη που επίσης είναι ενταγμένες σ’ αυτό το πρόγραμμα ριζικής ανανέωσης. Η άλλη αφορά τη Βαρβάκειο αγορά στην Αθήνα ώστε να υπάρξει συνολικά από τη μεριά της πολιτείας μία ολοκληρωμένη, συγκροτημένη παρέμβαση για την προστασία του καταναλωτή, η οποία θα οδηγήσει σε μία πλήρη ανανέωση και αναδιάταξη, ανασυγκρότηση των υφισταμένων αγορών που όπως ξέρετε έχουν τεράστια σημασία για τους πολίτες.
      Άρα, λοιπόν, για το θέμα αυτό που είπατε, κατά πόσο υπάρχουν ανησυχίες σχετικά με την πορεία ολοκλήρωσης των εργασιών στο Ρέντη, θα ήθελα να σας καθησυχάσω. 
      Βρίσκεται στο τελικό στάδιο η ενδιάμεση παρέμβαση και παράλληλα διαμορφώθηκαν οι προϋποθέσεις για να ξεκινήσει το γρηγορότερο δυνατό μετά την κατάληξη του σχετικού διαγωνισμού μελέτης-κατασκευής που έχει ανατεθεί το συγκεκριμένο έργο στην αγορά του Ρέντη. 
      Επίσης, φιλοδοξούμε στο δεύτερο εξάμηνο να ξεκινήσουν οι αντίστοιχες παρεμβάσεις στις αγορές Μοδιάνο και Ρέντη. Ακόμη, τον άλλο μήνα γίνονται τα εγκαίνια της νέας κρεαταγοράς στη Θεσσαλονίκη για την οποία διαμορφώθηκαν όλες οι απαραίτητες προϋποθέσεις, ώστε η παρέμβασή μας να είναι πολύ συγκεκριμένη. 
      Αναφέρατε ότι δεν τηρούνται οι κώδικες ορθής υγιεινής των τροφίμων στα πλαίσια της σχετικής οδηγίας. Είναι αναληθής αυτή η διαπίστωση. Απεναντίας ο ΕΦΕΤ έχει ολοκληρώσει πέντε οδηγούς υγιεινής για αντίστοιχους επαγγελματικούς κλάδους. Είπα προηγουμένως ότι οι νέοι οδηγοί υγιεινής βρίσκονται στο στάδιο επεξεργασίας και ότι το 2002 έγιναν έντεκα χιλιάδες έλεγχοι, που αφορούσαν τη τήρηση των μέτρων υγιεινής, όπως προβλέπεται από τους αντίστοιχους οδηγούς.
      Στο ερώτημά σας αν υπάρχει ξεκάθαρη πολιτική για τα μεταλλαγμένα προϊόντα, θα ήθελα να σας πω, ότι αντίθετα με τη δική σας άποψη ότι δεν υπάρχει πολιτική, επιμένω ότι όχι μόνο υπάρχει, αλλά είναι και πολύ σαφής και συγκεκριμένη. Σύμφωνα με τους Κανονισμούς 258/97, 1139/98, 49/00 και 50/00 γίνονται από το Γενικό Χημείο του Κράτους και τον ΕΦΕΤ δειγματοληπτικοί έλεγχοι σε γενετικά τροποποιημένα τρόφιμα. Γίνονται συνεχείς έλεγχοι. Υπάρχουν σχετικά πρωτόκολλα συνεργασίας. Περισσότερες από διακόσιες είκοσι δειγματοληψίες έγιναν στην περίοδο των δύο τελευταίων ετών. Και για το 2003 προγραμματίζεται ακόμα μεγαλύτερος αριθμός δειγματοληψιών και αναλύσεων. 
      Είναι σημαντικό να πούμε ότι το αρμόδιο Γενικό Χημείο του Κράτους έχει διαπιστευτεί και από το Εθνικό Σύστημα Διαπίστωσης, το ΕΣΥΔ, έτσι ώστε γενετικά τροποποιημένα τρόφιμα να έχει το δικαίωμα να τα αναλύσει, να τα πιστοποιήσει. Σας ενημερώνω ότι μόνο πέντε διαπιστευμένα εργαστήρια ανάλυσης γενετικών τροποποιημένων τροφίμων υπάρχουν σε όλην την Ευρώπη και ένα εξ’ αυτών είναι το δικό μας. Άρα καταλαβαίνετε ότι μόνο για έλλειψη πολιτικής δεν μπορεί να αναφερθεί κανείς στη Κυβέρνηση. Απεναντίας πρέπει να συνειδητοποιήσουμε ότι η προστασία και η ασφάλεια των πολιτών, που επιβεβαιώθηκε με το γεγονός ότι δεν είχαμε καμία διαταραχή στην αλυσίδα διατροφής των πολιτών μας μέχρι σήμερα, οφείλεται στην εφαρμογή αυτών των σοβαρών και ολοκληρωμένων πολιτικών. 
      Σχετικά με τα ερωτήματα αν υπάρχει αποτελεσματικός έλεγχος στη χρήση προσθετικών, δηλαδή χρωστικές, συντηρητικές, γλυκαντικές ουσίες, στα τρόφιμα, να πω ότι αυτά ελέγχονται από σειρά ετών, όχι τώρα μόνο, από το Γενικό Χημείο του Κράτους. Υπάρχουν σχετικά διαπιστευμένα εργαστήρια ελέγχου. Το 2003 έχει προβλεφθεί ένα πρωτόκολλο συνεργασίας μεταξύ του ΕΦΕΤ και του Γενικού Χημείου του Κράτους με σκοπό να πραγματοποιηθούν τετρακόσιοι πενήντα ως ελάχιστο αριθμό δειγμάτων έλεγχοι. Και αυτό δείχνει την αξιοπιστία αυτής της ελεγκτικής διαδικασίας.
      Ο πολίτης έχει δικαίωμα να γνωρίζει, να πληροφορείται. Απομιμήσεις γαλακτοκομικών προϊόντων υπάρχουν στην αγορά νόμιμα βάση σχετικών αδειών, με χρήση των όρων υποκατάστατο, αναπλήρωμα ή απομίμηση. Εδώ τι γίνεται; Αντικαθίσταται μέρος του ζωικού λίπους σχετικών προϊόντων από φυτικής προέλευσης υποκατάστατο. Αυτό είναι νόμιμο, μπορεί να γίνεται -υπάρχουν σχετικές άδειες γι’ αυτό- αρκεί να επισημαίνεται βέβαια στο προϊόν ώστε να μην υπάρχει σύγχυση. Και στα πλαίσια του σχετικού κανονισμού της Ευρωπαϊκής Ένωσης εκδώσαμε το φθινόπωρο του 2002 κοινή υπουργική απόφαση με το Υπουργείο Γεωργίας, σχετικά με την προστασία των γαλακτοκομικών προϊόντων. Αποτελέσματα αυτής της προσπάθειας έχουμε ήδη από τις αρχές του 2003, διότι εφαρμόζεται διαχωρισμός στους χώρους λιανικής πώλησης των φυσικών προϊόντων από τα προϊόντα που είναι απομίμηση. Αυτά τα προϊόντα πρέπει να προσφέρονται σ΄ ένα ξεχωριστό σημείο με σαφή ένδειξη τι είδους προϊόντα είναι. Αυτό νομίζω εγγυάται τη μεγαλύτερη αποτελεσματικότητα στη παρέμβαση του ελεγκτικού μηχανισμού του ΕΦΕΤ.
      Σχετικά με τις ερωτήσεις, τις ανησυχίες και την αμφισβήτηση που καταθέσατε, βλέπετε κυρίες και κύριοι συνάδελφοι, ότι δεν ισχύει, δεν μπορεί να είναι πραγματική. Λυπούμαι διότι μόνο η Αντιπολίτευση δεν θέλει να αναγνωρίσει τη νέα αξιοπιστία τη σταθερά διευρυνόμενη που διαθέτει ο ΕΦΕΤ ως ελεγκτικός φορέας στους καταναλωτές. Βέβαια να πω ότι η αποδοχή αυτή δεν περιορίζεται μόνο στους καταναλωτές. Αλλά και όλοι οι επαγγελματικοί και επιχειρηματικοί κλάδοι στο τομέα των τροφίμων αποδέχονται και αναγνωρίζουν τον ΕΦΕΤ ως ένα καθοριστικό φορέα ελέγχου. Χθες το πρωί μάλιστα η Πανελλήνια Ομοσπονδία Σίτισης και Εστίασης έδωσε σχετικό βραβείο αναγνώρισης στον ΕΦΕΤ και στην εκπρόσωπό του την κ. Βασιλειάδου, αναδεικνύοντας μέσα από το χώρο της εργασίας το βαθύτατο σεβασμό και την αξιοποίηση της συνεργασίας που υπάρχει. 
      Γι’ αυτό, κύριοι συνάδελφοι, χαίρομαι διότι θέσατε τις ερωτήσεις σας. Ελπίζω να είσθε και εσείς τώρα ήσυχοι ότι γίνεται μια σημαντική δουλειά. Καλώ όλους να στηρίξουμε τον ΕΦΕΤ. Είναι ένας κοινωφελούς χαρακτήρα και δημόσιου συμφέροντος οργανισμός, ο οποίος κάνει τη δουλειά του σωστά. Όσο πιο πολύ τον στηρίξουμε τόσο μεγαλύτερο αποτέλεσμα θα υπάρξει για τη χώρα. 
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση των Έργων Τέχνης από τη Συλλογή της Βουλής και στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων 1912-1919», σαράντα οκτώ μαθητές και μαθήτριες και τρεις συνοδοί -καθηγητές από το ενιαίο λύκειο Μολάων τον Νομού  Λακωνίας, καθώς και πενήντα τρεις μαθητές και μαθήτριες και τρεις συνοδοί -καθηγητές από το 1ο Γυμνάσιο Μεσσήνης του Νομού Μεσσηνίας.  
      Η Βουλή τους καλωσορίζει.
      (Χειροκροτήματα)
      Εξηγούμε ότι συζητείται επερώτηση Βουλευτών της Νέας Δημοκρατίας προς τον Υπουργό Ανάπτυξης, σχετικά με την ασφάλεια των τροφίμων. Γι’ αυτό αυτήν τη στιγμή παρίστανται μόνο οι τελευταίοι Βουλευτές που επερωτούν και ο κύριος Υπουργός που απαντά.
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Σαλαγκούδης. 
      ΓΕΩΡΓΙΟΣ ΣΑΛΑΓΚΟΥΔΗΣ:  Κυρία Πρόεδρε, πρέπει για άλλη μια φορά να αναφερθώ στο πρόβλημα που αντιμετωπίζουμε όταν ταυτόχρονα λειτουργούν στο  Κοινοβούλιο και επιτροπές στην οποία αναφέρεται και η σημερινή επερώτηση. Εγώ αυτήν τη στιγμή είμαι και Κοινοβουλευτικός Εκπρόσωπος στην Επιτροπή Παραγωγής και Εμπορίου, η οποία συνεδριάζει και επεξεργάζεται ένα πολύ σοβαρό νομοσχέδιο. Ταυτόχρονα και όλοι οι ομιλητές της Νέας Δημοκρατίας της επερώτησης ανήκουν στην ίδια επιτροπή και είναι υποχρεωμένοι να τρέχουν στην επιτροπή και στην Ολομέλεια. Νομίζω ότι δεν προάγουμε το κοινοβουλευτικό έργο, για να μιλήσω με τον πιο ήπιο τρόπο, όταν λειτουργούμε μ’ αυτό τον τρόπο. 
     Το δεύτερο βέβαια είναι συγκυριακό και αυτό γιατί είναι μια επερώτηση πολύ σημαντική, που θα καταδείκνυε και τη σημασία του γεγονότος του ελέγχου των τροφίμων για την υγεία των Ελλήνων και όχι μόνο -γιατί είμαστε μια χώρα η οποία φιλοξενεί περισσότερους από τους κατοίκους της κατά τη διάρκεια του έτους και θα θέλαμε φυσικά να είναι ακόμα πιο πολλοί και περισσότεροι- και δυστυχώς συζητείται τώρα που η πολεμική αναστάτωση έχει δημιουργήσει και έχει στρέψει το ενδιαφέρον των Μέσων Μαζικής Ενημέρωσης σε άλλους τομείς.
      Μπαίνοντας στην ανάπτυξη της επερώτησης θα ήθελα να πω επιγραμματικά ότι αν σήμερα, τόσο οι Έλληνες όσο και τα Ελληνόπουλα δεν έχουν υποστεί καμία διατροφική επιδημία, αυτό οφείλεται, κύριε Υπουργέ, στον καλό Θεό της Ελλάδας και στην καλή συνήθεια, κληρονομημένη από τη μεσογειακή διατροφή των προγόνων μας, να βράζουμε καλά τα τρόφιμα και να ψήνουμε καλά τα κρέατα που τρώμε. Γιατί από κει και πέρα, αν μιλήσουμε για το πώς λειτουργούμε όσον αφορά τον έλεγχο των τροφίμων, τότε θα πρέπει να πούμε ότι είμαστε τυχεροί που δεν εμφανίστηκαν αυτό το διάστημα διατροφικές επιδημίες, αλλά ωστόσο έχουμε χάσει σε δύο σημαντικούς τομείς, στον τουρισμό και στην ανάπτυξη βιομηχανίας τροφίμων, με εξωστρέφεια και εξαγωγική δυνατότητα, πολύ μεγάλες ευκαιρίες. Και χάσαμε, γιατί πρώτον οι έλεγχοι από την Ευρωπαϊκή Ένωση δεν είναι καθόλου ευμενείς για μας και δεν θα πρέπει τουλάχιστον να επιχαίρετε γι’ αυτό, κύριε Υπουργέ, αλλά αντίθετα εγώ ντρέπομαι, εσείς εν πάση περιπτώσει πρέπει να σεμνύνεστε όταν αναφέρετε το πώς λειτουργούν όλοι αυτοί οι μηχανισμοί, οι οποίοι επιβάλλονται και τους υποδεικνύετε να χρησιμοποιούν τρόπους και μεθόδους που θέλει η ευρωπαϊκή αγορά, που θέλει ο Ευρωπαίος καταναλωτής, όπως είναι και ο Έλληνας, όπως είναι και όλοι αυτοί που επισκέπτονται την Ελλάδα. 
      Μας είπατε για τους ελέγχους και τις παρατηρήσεις. Δεν θέλω να χάσω το χρόνο μου για να σας διαβάσω τα συμπεράσματα διότι πιστεύω ότι τα διαβάσατε. Αλλά όταν κύριοι Υπουργοί της Κυβέρνησης γενικώς ομιλείτε από το Βήμα της Βουλής ή στα Μέσα Μαζικής Ενημέρωσης πρέπει να αντιληφθείτε τώρα πλέον ότι ο κόσμος αντιλαμβάνεται ή ότι δεν συνειδητοποιείτε την πραγματικότητα ή ότι προσπαθείτε να εξαπατήσετε αυτούς, οι οποίοι ζουν σ’ αυτήν την πραγματικότητα. Ακόμη και για τη λειτουργία των μηχανισμών σας είχατε κάποτε ένα στενό κομματικό περιβάλλον γύρω σας, γύρω απ’ αυτούς και οι πληροφορίες των εσωτερικών έφταναν δύσκολα σε μας. Μην ξεχνάτε, όμως, τώρα –γιατί θα πρέπει να είδατε όλες τις πρόσφατες δημοσκοπήσεις- ότι απ’ αυτούς που φεύγουν από το κόμμα που κυβερνά σήμερα, η συντριπτική πλειοψηφία, αν όχι όλοι, έρχονται στη Νέα Δημοκρατία. Και ανάμεσά τους είναι και αυτοί που είναι κοντά στους μηχανισμούς που διοικούν, τους μηχανισμούς που έχετε δημιουργήσει.
      ΄Εχουμε ένα μεγάλο έλλειμμα σαν χώρα. Χθες μου δόθηκε η ευκαιρία να μιλήσω στο ευρωπαϊκό forum για το στόχο της απόφασης της Λισαβόνας, μέχρι το 2010 η Ευρωπαϊκή ΄Ενωση να γίνει πλέον ανταγωνιστική για να μπορεί να ανταποκριθεί στην παγκόσμια ανταγωνιστικότητα. Και εκεί, μιλώντας αναφέρθηκα ότι μια από τις απαραίτητες προϋποθέσεις για να μπορέσουμε να γίνουμε ανταγωνιστικοί και να πετύχουμε την ανταγωνιστικότητα είναι πρώτα-πρώτα, η ίδια η Ευρωπαϊκή Ένωση να γίνει περισσότερο αποτελεσματική και δεύτερον, πρέπει –δείχνοντας και το παράδειγμα- να επιβάλλει την εφαρμογή των οδηγιών τις οποίες βγάζει η Ευρωπαϊκή Ένωση προς τα κράτη. Όσα κράτη έχουν καθυστέρηση στην υλοποίηση των οδηγιών, το πέρασμά τους δηλαδή στο εθνικό δίκαιο και από κει και πέρα στην εφαρμογή τους, αυτά έχουν και υστέρηση όσον αφορά την πραγματική σύγκλιση, δηλαδή το μέσο βιοτικό επίπεδο,  έχουν υστέρηση στις εξαγωγές, έχουν υστέρηση στην ανταγωνιστικότητα. Και εμείς δυστυχώς έχουμε το μεγαλύτερο αριθμό οδηγιών που δεν έχουμε περάσει ακόμη στο εθνικό δίκαιο και δεν έχουμε προσαρμοστεί προς αυτές τις οδηγίες και σε ορισμένες που έχουμε περάσει στο εθνικό δίκαιο και σας θυμίζω πρόσφατα –ήταν η χθεσινή μου ερώτηση στην επιτροπή- την απελευθέρωση της αγοράς της ηλεκτρικής ενέργειας. Την έχουμε περάσει στο εθνικό δίκαιο βέβαια, τυπικά είναι απελευθερωμένη η αγορά από τις 19/2/2001, αλλά δεν υπάρχει ούτε ένας ιδιώτης επιλέγων που να μπορεί να έχει το δικό του προμηθευτή διότι απλούστατα δεν υπάρχει κανένας προμηθευτής πέραν του μονοπωλίου της ΔΕΗ. 
      Ο ΕΦΕΤ δυστυχώς δεν είναι ενιαίος και πολύ φοβούμαι ότι μέχρι τώρα ούτε φορέας ελέγχου ήταν. Τώρα αρχίζει δειλά-δειλά να κάνει μερικούς ελέγχους. Βεβαίως αυτούς που ανακοινώνει, για τις χιλιάδες που μιλάμε, είναι οι συνολικοί έλεγχοι που γίνονται και απ’ όλες τις άλλες ελεγκτικές υπηρεσίες και όχι μόνο από τον ΕΦΕΤ. Θέλω να πω ότι δημιουργήσατε τον ΕΦΕΤ το 1999 και δεν είναι ορθό το ότι άρχισε να λειτουργεί από το 2000. Ουσιαστικά μέχρι το 2002 που ήλθαν οι πρώτες επιθεωρήσεις από την Ευρωπαϊκή Ένωση, ο ΕΦΕΤ ήταν μόνο οι τηλεοπτικές εμφανίσεις της προέδρου του ΕΦΕΤ, η οποία σημειωτέον το διοικεί μ΄έναν αυταρχικό, δικτατορικό τρόπο. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Είστε υπερβολικός.
      ΓΕΩΡΓΙΟΣ ΣΑΛΑΓΚΟΥΔΗΣ: Να αφαιρέσω το «δικτατορικός». Αυταρχικός όμως, είναι. Βλέπετε, κύριε Υπουργέ, ότι δεν είμαι των υπερβολών και μακριά από εμένα οι εξτρεμισμοί τουλάχιστον.
      Λέτε, λοιπόν, ότι ο ΕΦΕΤ κάνει ανακοινώσεις  γι΄ αυτούς τους ελέγχους, σας είπα πώς είναι αυτοί οι έλεγχοι, αλλά με αυτές τις ανακοινώσεις δεν γίνονται και σπουδαία πράγματα. Με την επιβολή των κυρώσεων θα έχουμε αποτελέσματα. Γιατί σε λίγο θα σταματήσουν και αυτές οι ανακοινώσεις, όπως σταμάτησαν τα δελτία καυσίμων που ανακοινώσατε, τα οποία τα κάνατε για καμιά βδομάδα και μετά τα σταματήσατε…
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κάθε μέρα, κύριε συνάδελφε, λειτουργεί σταθερά. Μπορείτε να παίρνετε φτηνότερη βενζίνη. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριε Υπουργέ. Θέλετε να παρέμβετε;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Μου επιτρέπετε;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Σαλαγκούδη, δέχεστε παρέμβαση του κυρίου Υπουργού;
      ΓΕΩΡΓΙΟΣ ΣΑΛΑΓΚΟΥΔΗΣ: Δεν πειράζει, είναι ζωντανή η συζήτηση και κυρίως όταν είναι εύστοχες οι παρεμβάσεις. Εδώ μιλάμε με απόλυτη ειλικρίνεια και για την πραγματικότητα, γιατί εμένα αυτές είναι οι προθέσεις μου.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Σας διαβεβαιώνω, κύριε συνάδελφε, ότι συνεχίζεται σταθερά. 
      ΓΕΩΡΓΙΟΣ ΣΑΛΑΓΚΟΥΔΗΣ: Έχω, όμως, να πω και κάτι άλλο για τον παρακαθήμενό σας Υφυπουργό. 
     Δεν έβγαζε ένα δελτίο τιμών ο Οργανισμός Κεντρικής Αγοράς Αθηνών; Το είδατε καμιά φορά; ΄Ισως το ζητήσατε τώρα για να δείτε ποιοι παράγοντες και πώς επηρεάζουν τον πληθωρισμό. 
       ΧΡΗΣΤΟΣ ΘΕΟΔΩΡΟΥ (Υφυπουργός Ανάπτυξης): Συνεχίζεται.
      ΓΕΩΡΓΙΟΣ ΣΑΛΑΓΚΟΥΔΗΣ: Δεν συνεχίζεται δυστυχώς. Προχθές ήμασταν επίσκεψη στον Οργανισμό Κεντρικής Αγοράς Αθηνών. Να σας πω και κάτι άλλο που έχει σχέση με τον πληθωρισμό. Όταν εμφανίστηκαν οι πρώτες πληθωριστικές πιέσεις, τότε αμέσως βγήκατε και είπατε και το ξαναείπατε και τώρα ότι θα στείλετε το ΣΔΟΕ να ελέγξει και να πατάξει την αισχροκέρδεια στην αγορά. Οι επιχειρηματίες της αγοράς αναρωτιώνται: Ο ΣΔΟΕ έρχεται και μας ελέγχει. Τον «Οργανισμό Κεντρικής Αγοράς Αθηνών Α.Ε.» τον ήλεγξε καμιά φορά το ΣΔΟΕ; 
     Κύριε Υπουργέ, μην κουνάτε το κεφάλι σας.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Σαλαγκούδη, σας παρακαλώ δεν θα πάρετε τώρα απάντηση. Θα πάρετε συνολική απάντηση στο τέλος. Δεν κάνουμε διάλογο. 
      ΓΕΩΡΓΙΟΣ ΣΑΛΑΓΚΟΥΔΗΣ: Κυρία Πρόεδρε, οι ερωτήσεις, πολλές φορές είναι ρητορικές. Αυτές νομίζω επιτρέπονται.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εντάξει, ξέρετε όμως ότι προκαλούν και απάντηση.
      ΓΕΩΡΓΙΟΣ ΣΑΛΑΓΚΟΥΔΗΣ: Δεν περιμένω να μου πει ο κύριος Υπουργός ότι ο ΟΚΑ επί δύο χρόνια συνεχώς δεν έχει λογιστήριο, δεν περνάει τις αποδείξεις, δεν έχει ταμείο για να βγάλει ισολογισμό, δεν έχει κάνει τίποτα απ’ όλα αυτά, ακόμα σημειώνει στα μπακαλοτεύτερα, δεν πληρώνει το ΙΚΑ στις κανονικές ημερομηνίες, διότι δεν έχει λογιστικό σύστημα και αυτό που έχει εγκατασταθεί δεν λειτουργεί αυτήν τη στιγμή. Γι’ αυτό, λοιπόν, σας λέω ότι ορισμένες φορές οι ερωτήσεις μου προς τον Υπουργό έχουν ρητορικό χαρακτήρα. Ξέρω ποια είναι η πραγματικότητα, απλώς θέτω τις ερωτήσεις ή για να διαπιστώσω ότι ο Υπουργός δεν είναι ενήμερος ή για να επιτείνω περισσότερο την προσοχή του να ελέγξει αυτήν την παρανομία που ουσιαστικά συμβαίνει στον ΟΚΑ Αθηνών.
      Όταν δε δίνουν το παράδειγμα οι δημόσιες υπηρεσίες τουλάχιστον, αυτές που ελέγχονται από το δημόσιο και διορίζονται οι διοικήσεις τους, ώστε να είναι εντάξει και νομότυπες, είμαστε αναξιόπιστοι όταν στέλνουμε τις υπηρεσίες. Εγώ σας έκανα ερώτηση γιατί στέλνετε μόνο τις επιχειρήσεις. Δεν λέω να μη τις στέλνετε εκεί. Πρέπει να τις στέλνετε και εκεί, αλλά και στις ανώνυμες εταιρείες του δημοσίου που ελέγχονται από ανθρώπους που εσείς έχετε τοποθετήσει εκεί. Αυτούς τους ανθρώπους θα πρέπει να τους ελέγχετε διότι, αν δεν τους ελέγχετε όταν αυτοί λαθροθηρούν και δημιουργείται αυτή η ομίχλη της διαφθοράς παντού, είστε συμμέτοχοι της διαφθοράς, όταν δεν υπάρχουν κυρώσεις προς αυτούς οι οποίοι πραγματικά δημιουργούν αυτήν τη γενικότερη ατμόσφαιρα της διαφθοράς, η οποία έχει τεράστιες επιπτώσεις στην επενδυτική δραστηριότητα στη χώρα μας και στην προσέλκυση ξένων επενδύσεων μαζί με όλα τα άλλα. 
      Όλοι οι συνάδελφοι που μίλησαν γι’ αυτήν την επερώτηση δεν είπαν ότι δε γίνονται καθόλου έλεγχοι. Εξάλλου σας ανέφερα και τα νούμερα που ανακοίνωσε ο ΕΦΕΤ. Είναι ίσως κάπως μικρότερα από αυτά που εσείς είχατε υπόψη σας. Αλλά εκείνο που κυρίως τονίστηκε είναι ότι οι έλεγχοι είναι ανεπαρκείς και αυτό δεν το λένε οι συνάδελφοί μας, το λέει η Ευρωπαϊκή Ένωση, το ομολογεί και ο ίδιος ο ΕΦΕΤ, αλλά αναφέρεται και στην έκθεση της Ευρωπαϊκής Ένωσης. Δεν θέλω να την καταθέσω -νομίζω ότι την έχετε- όπως δεν ήθελα και να τη διαβάσω, διότι πιστεύω ότι έχετε διαβάσει τις καταγγελίες που έχουν κάνει οι επιθεωρητές της ευρωπαϊκής κοινότητας που έχουν έρθει. Πρόσφατα ξαναήρθαν και απειλούν ότι θα ξανάρθουν. 
      Στο τέλος εκείνο που έχει σημασία είναι ότι αποτελεί επείγουσα ανάγκη να ακολουθηθούν οι ενέργειες που πραγματοποιήθηκαν και τα σχέδια που υποβλήθηκαν από τις ελληνικές αρχές ως ανταπόκριση στην παρούσα έκθεση. Πρέπει να εξετασθεί ανάλογα με την ανταπόκριση αυτή το αν πρέπει να ληφθούν περαιτέρω μέτρα μεταξύ των οποίων θα μπορούσαν να συμπεριλαμβάνονται και διαδικασίες για παράβαση αν χρειάζεται, δηλαδή αντίστοιχα πρόστιμα που σας απειλούν οι επιθεωρητές ότι θα μας επιβάλλει η Ευρωπαϊκή Ένωση. Φυσικά μπορεί αυτό να μη σας ενδιαφέρει διότι τα πρόστιμα αργούν περίπου δεκαοκτώ μήνες από την Ευρωπαϊκή Ένωση και μια άλλη κυβέρνηση θα βρίσκεται τότε στην εξουσία για να επωμιστεί και αυτά τα βάρη της δικής σας ανεπαρκούς πολιτικής και σ’ αυτό τον τομέα, τον τομέα των τροφίμων. 
      Για την κρεαταγορά του Ρέντη οφείλουμε να ομολογήσουμε ότι μετά τις παρεμβάσεις και τις επιθεωρήσεις της Ευρωπαϊκής Ένωσης κάνατε κάποιες βελτιώσεις. Ξέρετε, όμως, εδώ και πάρα πολύ καιρό ότι οι υποδομές δεν είναι τέτοιες στη λειτουργούσα κρεαταγορά για να μπορέσουν να ανταποκριθούν στις επιβαλλόμενες από τις οδηγίες συνθήκες διαχείρισης του κρέατος. Είπατε ότι θα το μεταφέρετε. Είπατε ότι η αιτία ήταν το ρυθμιστικό. Ας σας πιστέψουμε σ’ αυτό. Εν πάση περιπτώσει δεν το έχετε αναθέσει, είναι υπό ανάθεση και πιστεύω ότι θα είναι έτοιμο να γίνει μάλλον το επόμενο φθινόπωρο. Έτσι τουλάχιστον μας ενημέρωσαν στην επίσκεψη που κάναμε στον Οργανισμό Κεντρικής Αγοράς Αθηνών. 
      Εκεί, στην κεντρική αγορά, είδαμε τα ψυγεία που υπήρχαν και τα οποία είναι τελείως εγκαταλελειμμένα. Δεν φροντίσατε να τα εκσυγχρονίσετε, με άμεσο αποτέλεσμα να μην υπάρχουν αποθηκευτικοί χώροι. Καθώς και η αβελτηρία του αντίστοιχου Υπουργείου Γεωργίας δεν φρόντισε να υπάρχουν περιφερειακά αποθηκευτικοί χώροι, θα σας πούμε τι αντιμετωπίζουμε. 
      Η πατάτα μαζί με την τομάτα είναι τα δυο κύρια προϊόντα τα οποία μπαίνουν στον πληθωρισμό. Η άνοδος, λοιπόν, της τιμής της πατάτας πώς γίνεται, αφού φέρνουμε πατάτα από την Αίγυπτο και παραμένει η πατάτα της Δράμας απούλητη; Γιατί γίνεται αυτό; Διότι δεν υπάρχει δυνατότητα για ψυκτικούς αποθηκευτικούς χώρους για να διατηρήσουν σε βάθος χρόνου. 
      Ακόμα, δεν είναι μόνο το ότι φέρνουμε την πατάτα της Αιγύπτου και πληρώνουμε τα δυσβάστακτα μεταφορικά και επομένως αυξάνεται κατά πολύ η τιμή της, αλλά η πατάτα της Αιγύπτου μας φέρνει και  ασθένειες όπως τον περονόσπορο και η πατάτα η δικιά μας προσβάλλεται μετά από τον περονόσπορο εξαιτίας της κακής πολιτικής του Υπουργείου Ανάπτυξης σε συνδυασμό με αυτήν του Υπουργείου Γεωργίας. Οι αποθήκες που υπάρχουν ανταποκρίνονταν σε μια άλλη εποχή, σήμερα είναι ερείπια μέσα στον Οργανισμό Κεντρικής Αγοράς Αθηνών. 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλευτικός Εκπρόσωπος του ΠΑΣΟΚ κ. Κωνσταντίνου, έχει το λόγο.
      ΦΛΩΡΟΣ ΚΩΝΣΤΑΝΤΙΝΟΥ: Κυρία Πρόεδρε, οφείλω κατ’ αρχάς να επισημάνω και να υπογραμμίσω τη διαφορά της τοποθέτησης συναδέλφων της Νέας Δημοκρατίας από τον τρόπο που τοποθέτησε το θέμα ο Κοινοβουλευτικός Εκπρόσωπος της Νέας Δημοκρατίας. 
      Εγώ θα ήμουν έτοιμος να συμφωνήσω σε πολλά σημεία από τις επισημάνσεις που έκανε ο εισηγητής της Νέας Δημοκρατίας κ. Αγγελής ή ο κ. Νάκος ή ο κ. Μπασιάκος. Όμως, η τοποθέτηση του Κοινοβουλευτικού εκπροσώπου ήταν σε εντελώς διαφορετική κατεύθυνση όχι μόνο γιατί μίλησε για χίλια δυο άλλα θέματα αλλά κυριότατα γιατί επέλεξε κάποια στοιχεία της επερώτησης που έκρινε κατά το κοινώς λεγόμενο ότι πάνε καλά, αφήνοντας την επερώτηση αυτήν καθ’ αυτήν άθικτη. Μάλιστα θεωρώ ότι είναι κεντρική η πολιτική γραμμή της Νέας Δημοκρατίας που φοβούμαι ότι θα μας οδηγήσει σε καταστάσεις του 1988-1989, δηλαδή εκείνης της αλήστου μνήμης περιόδου. 
      Ο Κοινοβουλευτικός Εκπρόσωπος της Νέας Δημοκρατίας με την ευκαιρία αυτής της επερώτησης, που έχει σχέση με την ποιότητα και με την υγιεινή των τροφίμων, μίλησε και για διαφθορά και είπε ότι εξαιτίας αυτών των πραγμάτων δεν γίνονται επενδύσεις στην Ελλάδα, δηλαδή μίλησε για θέματα που όχι μόνο δεν έχουν καμία σχέση με την επερώτηση, αλλά φρόντισε να βρει κάποια σχέση, ώστε να επαναλάβει και να τονίσει την κεντρική γραμμή του Αρχηγού της Νέας Δημοκρατίας και του επιτελείου του για τη διαφθορά.
     Εγώ θα τα αφήσω αυτά -ήδη έδωσα την πολιτική απάντηση- και θα έρθω στην επερώτηση. Σωστά επεσήμανε ο συνάδελφος της Νέας Δημοκρατίας κ. Νάκος πως σε ό,τι αφορά τα προϊόντα διατροφής και την υγιεινή και την ασφάλειά τους υπάρχουν δυο πλευρές. Η πρώτη πλευρά αφορά τα νομίμως διακινούμενα προϊόντα και η δεύτερη πλευρά αφορά τα παρανόμως διακινούμενα προϊόντα.
      Στο σημείο αυτό προαπαιτούνται μηχανισμοί ελέγχου. Δεν ξέρω αν λείπει το νομικό πλαίσιο. Νομίζω πως δεν λείπει. Πάντως απαιτείται αυστηρή εφαρμογή κανονισμών και νόμων σε ό,τι αφορά τη διακίνηση των προϊόντων διατροφής, διότι δεν είναι σε τέτοιο ποσοστό όσο είπε ο κ. Νάκος. Είπε ότι σε ποσοστό 60% γίνεται παράνομη διακίνηση προϊόντων στην κεντρική λαχαναγορά της Αθήνας. Νομίζω ότι είναι πολύ μικρότερο, αλλά εν πάση περιπτώσει είναι υπαρκτό. 
      Θα ήθελα, κύριε Υπουργέ, να σας πω και ένα άλλο παράδειγμα παράνομης διακίνησης. Υπάρχουν ορισμένα προϊόντα που έχουν ονομασία προέλευσης. Ένα απ’ αυτά είναι η πατάτα του Κάτω Νευροκοπίου Δράμας, στην οποία αναφέρθηκε ο Κοινοβουλευτικός Εκπρόσωπος της Νέας Δημοκρατίας, αλλά και άλλων περιοχών. Τι συμβαίνει; Γίνονται οι εισαγωγές πατάτας, υπάρχουν συσκευαστήρια έξω από τη Θεσσαλονίκη ή από την Αθήνα, αγοράζεται ένα μικρό φορτίο πατάτας Νευροκοπίου, αναμειγνύεται με την εισαγόμενη, παρουσιάζεται στον καταναλωτή ως πατάτα Νευροκοπίου, την αγοράζει θεωρώντας ότι παίρνει κάτι καλό, αλλά πολλές φορές δεν αγοράζει αυτό που πληρώνει. Έτσι και αισχροκερδεί ο εισαγωγέας και την πληρώνουν ο καταναλωτής και ο παραγωγός. Εδώ χρειάζονται αυστηροί κανόνες. Πρέπει να εξαντληθεί η αυστηρότητα του νόμου.
      Έρχομαι τώρα σε μία δεύτερη πλευρά του προβλήματος. Τα προϊόντα για τα οποία συζητάμε χωρίζονται σε δύο κατηγορίες. Η πρώτη κατηγορία είναι τα γεωργικά προϊόντα που δεν υφίστανται κάποια μεταβολή πριν φτάσουν στον καταναλωτή. Τον ΕΦΕΤ και εσάς, κύριε Υπουργέ, αφορούν τα αγροτικά μεν προϊόντα αλλά αφού έχουν υποστεί μία πρώτη επεξεργασία. Αλλά ακόμη είμαστε στο πρώτο στάδιο, στα προϊόντα που δεν έχουν υποστεί μεταβολή. Αυτή δεν είναι δική σας αρμοδιότητα, αλλά της Κυβέρνησης και πρέπει να υπάρξουν προγράμματα ώστε αυτά τα προγράμματα να τηρούν τους κανόνες υγιεινής και ασφάλειας.
      Λένε οι κύριοι συνάδελφοι για παράδειγμα και συμφωνώ, για το θέμα των σφαγείων. Υπήρξε ένα ειδικό πρόγραμμα, έχει εφαρμοστεί, έχουμε πάρει παρατάσεις για την εφαρμογή της υγιεινής που πρέπει να πληρούν τα σφαγεία για τα ζώα που σφάζονται αλλά δεν έχει καλυφθεί όλη η Ελλάδα με την ποιότητα που πρέπει. Και αυτό πρέπει να το δούμε. 
      Ένας άλλος τομέας είναι τα μεταλλαγμένα προϊόντα. Πράγματι και εκεί έχουν γίνει σημαντικά βήματα, αλλά χρειάζεται καθημερινή επαγρύπνηση. 
      Ένα άλλο θέμα είναι τα υπολείμματα γεωργικών φαρμάκων. Δηλαδή η ντομάτα που ανέφερε ο Κοινοβουλευτικός Εκπρόσωπος της Νέας Δημοκρατίας έχει επάνω της υπολείμματα γεωργικών φαρμάκων, ιδίως η εισαγόμενη. Γιατί στην Ελλάδα δεν επιτρέπεται να κυκλοφορούν τέτοια φάρμακα. 
      Επίσης, ένα άλλο θέμα είναι οι άδειες εισαγωγής φαρμάκων, οι οποίες εξαρτώνται εν πολλοίς από την Ευρωπαϊκή Ένωση. Δηλαδή ποια φάρμακα θα πρέπει να πουλάς στην Ελλάδα.
      Είπα για τα γεωργικά σφαγεία, αλλά υπάρχουν και οι ιχθυόσκαλες. Και αυτό το θέμα είναι πολύ σημαντικό με ειδικό πρόγραμμα από την Ευρωπαϊκή Ένωση. Και εδώ θα ήθελα να συμπληρώσω κάτι που δεν αφορά τον παριστάμενο Υπουργό αλλά τις προτάσεις που πρόσφατα κατατέθηκαν από την Ευρωπαϊκή Επιτροπή για την αναθεώρηση της Κοινής Αγροτικής Πολιτικής, η οποία επιβάλλει περιβαλλοντικούς κανόνες και κανόνες υγιεινής. Αλλιώς δεν θα παίρνει ο αγρότης την επιδότησή του. Όλα αυτά αποτελούν και άλλα θέματα, αποτελούν ένα πλέγμα που δεν αφορά ευθέως το Υπουργείο Εμπορίου και Ανάπτυξης αλλά τον καταναλωτή και πρέπει να το προσέξουμε.
      Έρχομαι τώρα στο δεύτερο θέμα που αφορά προϊόντα που έχουν υποστεί μία πρώτη επεξεργασία για να φτάσουν στον καταναλωτή. Εκεί ήδη ο κύριος Υπουργός είπε τη λειτουργία συνολικά του Εθνικού Φορέα Ελέγχου Τροφίμων, τους ελέγχους που κάνει, την αποτελεσματικότητά του και το ότι η Κυβέρνηση είναι σε μεγάλο βαθμό ευχαριστημένη. Πάντως, κάνει βήματα ώστε ο ΕΦΕΤ κάθε μέρα να γίνεται αποτελεσματικότερος και να εμπεδώνει στον καταναλωτή τη σιγουριά ότι καταναλίσκει υγιεινά προϊόντα.
      Εγώ θα σας έλεγα, κύριε Υπουργέ, ότι δεν φτάνουν μόνο οι οδηγίες 43 ή 93/99. Αυτές οι οδηγίες πράγματι έχουν ενσωματωθεί πλέον στο Δίκαιό μας. Το θέμα είναι η αποτελεσματικότητα της εφαρμογής τους. Σε αυτόν τον τομέα ίσως είναι ο μοναδικός, πρέπει να εξαντλείται η αυστηρότητα του κράτους απέναντι σε παραγωγούς, σε διακινητές, σε βιοτέχνες, σε βιομήχανους, στο έπακρον. Θέλω απλώς να δείξω με αυτό πόσο σημαντικό, πόσο σοβαρό είναι και έτσι θα πρέπει να το αντιμετωπίσει η Κυβέρνηση το θέμα και στον πρωτογενή και στο δευτερογενή τομέα. Γιατί όσο τα χρόνια περνούν τόσο ο πολίτης και ο καταναλωτής θα καταναλίσκει προϊόντα όχι πρωτογενή, αλλά προϊόντα που υφίστανται μία πρώτη επεξεργασία. Και σε αυτήν την κατεύθυνση πιστεύω ότι το νομικό καθεστώς της Ευρωπαϊκής Ένωσης αποτελεί πράγματι εκσυγχρονιστική τομή για τα δεδομένα της χώρας μας. Και αυτό πρέπει να το αξιοποιήσουμε. 
      Η έλλειψη εμπειρίας στο ελληνικό νομικό καθεστώς αλλά και στο κράτος μας γενικά, μπορεί να αντισταθμιστεί πολύ καλύτερα από το νομικό καθεστώς που υπάρχει μέσω των κοινοτικών οδηγιών στην Ευρωπαϊκή Ένωση. Αυτό πρέπει να το εξαντλήσουμε και να μην καθυστερούμε.
      Κλείνω λέγοντας ότι θα πρέπει να εξαντλήσουμε τη δραστηριότητα που επιβάλλει το Κοινοτικό Δίκαιο για να δώσουμε αυτό το αγαθό, την υγεία του ανθρώπου και να μην την καταστήσουμε άθελα εμπορικό προϊόν.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εισερχόμαστε στο στάδιο των δευτερολογιών.
      Ο κ. Αγγελής έχει το λόγο.
      ΑΝΕΣΤΗΣ ΑΓΓΕΛΗΣ: Κυρία Πρόεδρε, ουσιαστικά με την τοποθέτηση του Υπουργού Ανάπτυξης κ. Τσοχατζόπουλου ενισχύθηκε η ανησυχία μας για τα τρόφιμα. Και σαφέστατα οι καταναλωτές δεν θα πρέπει να ανησυχούν μόνο για την ακρίβεια στην αγορά, αλλά και για την ασφάλεια των τροφίμων.
     Η Κυβέρνηση ουσιαστικά δεν απάντησε σε καμία από τις ερωτήσεις που τέθηκαν στην επερώτηση της Νέας Δημοκρατίας. Δεν υπάρχει δήθεν ανησυχία. Υπάρχει ουσιαστική ανησυχία, τεκμηριώνεται με θέσεις και γεγονότα. 
      Μας λένε ότι ο ΕΦΕΤ λειτουργεί πολύ καλά και μάλιστα η αναφορά μας στην επερώτηση ότι ο ΕΦΕΤ βρήκε τόσα προβλήματα σε 16% των ελέγχων που έκανε και η θέση του Υπουργού ότι αυτό αποτελεί επιτυχία, θα έλεγα ότι συμβαίνει το αντίθετο. Αν οι μηχανισμοί της ποιότητας του ΕΦΕΤ προσδιορίζουν 16% παραβάσεις, σκεφθείτε τι γίνεται στην αγορά. Υπάρχει πρόβλημα και σημαντικότατο. Εκτός αυτού βέβαια αυτό αποδεικνύεται και από τις επιστροφές προϊόντων που εισάγονται από το εξωτερικό. Επεστράφησαν ναι ή όχι από την Ιρλανδία ακτινίδια για υπολείμματα; Επεστράφησαν ναι ή όχι, πορτοκάλια από την Πορτογαλία για υπολείμματα; Επεστράφη ναι ή όχι ελαιόλαδο από την Αμερική για την περιεκτικότητα σε πυρηνέλαιο; 
      Εκτός αυτού βέβαια, το σημαντικότερο όλων είναι οι επίσημες εκθέσεις των επιθεωρητών της Ευρωπαϊκής Ένωσης. Τι να πρωτοδιαβάσω; 
      Έκθεση γραφείου τροφίμων και κτηνιατρικών θεμάτων επισημαίνει τα εξής: Η υγιεινή σε πολλά ελληνικά σφαγεία είναι ανεπαρκής. Κατά τη διαδικασία της άμεσης ψύξης δεν διενεργείται πάντα μικροβιολογικός έλεγχος.
      Τρελές αγελάδες, νέα μέτρα πρόληψης. Το μέτρο αφορά σε όλα τα ζώα ηλικίας άνω των δώδεκα μηνών. Όμως, δεν τηρείται παντού και πάντα η απόφαση αυτή.
      Κοινοτικοί επιθεωρητές 16.2.2001. Η έκθεσή τους που αναφέρεται σε περιφερειακές κτηνιατρικές υπηρεσίες σε βιομηχανίες παραγωγής κρεατοσκευμάτων, είναι καταπέλτης. Υπάρχουν έντονες παρατηρήσεις όσον αφορά τον τρόπο λειτουργίας των ελεγκτικών υπηρεσιών. 
      Έκθεση επιθεωρητών για την αγορά του Ρέντη το 2002. Η έκθεσή τους είναι καταπέλτης. Από τις επιθεωρήσεις αυτές προέκυψαν τα κάτωθι: 
      Υπάρχουν σαφείς αδυναμίες στα συστήματα ελέγχου. Υπάρχει διάχυση αρμοδιοτήτων μεταξύ κεντρικής διοίκησης και περιφέρειας. Απουσιάζουν οι ειδικοί επιστήμονες κλπ. Και καταλήγει: Γι’ αυτό η Ελλάδα γίνεται το πρώτο κράτος-μέλος για το οποίο θα συνταχθεί μία συνολική έκθεση που θα καταγράφει την κατάσταση που επικρατεί στη χώρα και θα θέτει συγκεκριμένες προθεσμίες για την επίλυση των προβλημάτων. 
      Πώς να μην ανησυχούμε, κυρία Πρόεδρε, όταν το Δ.Σ. του ΕΦΕΤ διορίστηκε στις 13.1.2001 και οι πρώτοι τακτικοί υπάλληλοι διορίστηκαν μετά από δύο χρόνια;
      Πώς να μην ανησυχούμε όταν γίνονται προσλήψεις με μετατάξεις, με άλλα κριτήρια, όταν έχουμε φωτογραφικές προκηρύξεις; Πώς να μην ανησυχούμε, κύριοι συνάδελφοι, όταν από τις δεκατρείς περιφερειακές διευθύνσεις δημιουργήθηκαν τέσσερις; Στην Αθήνα λειτουργούσαν κάτω από το γραφείο του Υφυπουργού, κάτω από τη Γενική Γραμματεία του Υπουργείου Εμπορίου. Στη Θεσσαλονίκη υπήρχε συστέγαση με τον ΕΟΜΜΕΧ. Στην Πάτρα διορίστηκαν χωρίς να υπάρχει κτίριο.
      Πώς να μιλούμε ή να μην ανησυχούμε όταν δεν είχε προβλεφθεί νομοθετικά ούτε το ασφαλιστικό των εργαζομένων στον ΕΟΜΜΕΧ; Πώς να μην ανησυχούμε όταν δεν ασκείται προληπτικός έλεγχος για τις δαπάνες του ΕΦΕΤ από το Ελεγκτικό Συμβούλιο; Πώς να μην ανησυχούμε όταν ακόμα δεν έχουν βγει οι κοινές υπουργικές αποφάσεις για τον καθορισμό των ορίων ευθύνης του ΕΦΕΤ και του Υπουργείου Γεωργίας; Πώς να μην ανησυχούμε όταν δεν έχει βγει ακόμη η κοινή υπουργική απόφαση του Υπουργείου Ανάπτυξης με αυτού του Υγείας και Πρόνοιας, με τις Νομαρχιακές Αυτοδιοικήσεις και λοιπά;
      Σήμερα, εμμέσως πλην σαφώς, ο ίδιος ο Υπουργός ο κ. Τσοχατζόπουλος με την τοποθέτησή του μας είπε, ότι ο ΕΦΕΤ δεν είναι ενιαίος. Σήμερα αυτό που συμβαίνει θα συμβαίνει και στο μέλλον; Ο έλεγχος των ζωοτροφών θα γίνεται από το Υπουργείο Γεωργίας. Ο έλεγχος της πρωτογενούς παραγωγής θα γίνεται, κύριε Υπουργέ, από το Υπουργείο Γεωργίας. Επίσης η διαχείριση των σφαγείων θα γίνεται από το Υπουργείο Γεωργίας. Το ίδιο και για τα συσκευαστήρια φρούτων και λαχανικών. Οι μεταποιητικές μονάδες από τη Διεύθυνση Νομαρχιακών Αυτοδιοικήσεων, ο έλεγχος του εμφιαλωμένου ύδατος από το Υπουργείο Υγείας. Οι εγκρίσεις κυκλοφορίας συσκευασμάτων από το  Ανώτατο Χημικό Συμβούλιο. Που ανήκει αυτή η πολιτική; Για ποιον ενιαίο φορέα μιλάμε; 
      Δεν έχετε υπόψη σας τα σχέδια των κανονισμών που σήμερα υπάρχουν σε επίπεδο Ευρωπαϊκής Ένωσης για το θεσμό του επίσημου κτηνιάτρου και μάλιστα από 31.1.2003; Είναι στη διάθεση όλων. Από 10.2.2003 υπάρχει το σχέδιο για την πρόταση διεξαγωγής επισήμων ελέγχων στις ζωοτροφές και τα τρόφιμα. Υπάρχει συγκεκριμένο πλαίσιο στο οποίο πρέπει να προσαρμοστούμε, έτσι ώστε ο ΕΦΕΤ να λειτουργήσει σύμφωνα με το ευρωπαϊκό πρότυπο, σύμφωνα με την ευρωπαϊκή επιτροπή για την ασφάλεια των τροφίμων.
      Να πω και το εξής ακόμα. Σας είπαμε στην εισήγησή μας ότι κυκλοφορούν ανεξέλεγκτα χίλια μύρια. Προσωπικά και η υπόθεση βρίσκεται στον ανακριτή, αποκαλύψαμε σκάνδαλο στο Υπουργείο Γεωργίας εκατομμυρίων δόσεων ορμονών που εδόθησαν ληγμένες στις περιφερειακές οργανώσεις. Τι σημαίνει αυτό; ‘Ότι υπάρχει έλεγχος; Υπάρχει συνέργεια, υπάρχουν μηχανισμοί ανεξέλεγκτοι, δρουν μέσα στο κράτος, είναι οι ίδιοι. Αυτό καταγγέλλουμε. 
      Και σαν Νέα Δημοκρατία εκφράζουμε την ανησυχία μας και αυτό είναι το χρέος μας, διότι η δημόσια υγεία είναι υπεράνω των κομματικών διαφορών, η δημόσια υγεία ενδιαφέρει όλους μας.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ο κ. Μπέζας έχει το λόγο.
         ΑΝΤΩΝΙΟΣ ΜΠΕΖΑΣ: Κύριε Πρόεδρε, ο συνάδελφος κ. Αγγελής που μίλησε πριν, με όλα αυτά τα θέματα που έθιξε, απέδειξε ότι ουσιαστικές απαντήσεις στα ερωτήματα και τα ζητήματα που θέσαμε με την επερώτησή μας δεν δόθηκαν στη διάρκεια της σημερινής συζήτησης.
	Εγώ θα αναφερθώ επιγραμματικά σε τρία μόνο θέματα. Είπα και πριν στην πρωτολογία μου ότι ο νέος ευρωπαϊκός κανονισμός 178/2002 προωθεί μία διακλαδικότητα στους ελέγχους, προωθεί ελέγχους στους οποίους πρέπει να παίρνουν μέρος διάφορες ειδικότητες και διάφορες υπηρεσίες. Για τον έλεγχο της αλυσίδας στην παραγωγή, στη διακίνηση και στη μεταποίηση χρειάζεται αυτή η συνεργασία όλων των ειδικοτήτων. Στην Ελλάδα, όμως, κάτι τέτοιο δεν συμβαίνει. Υπάρχει μία περιχαράκωση των επαγγελμάτων, η οποία δημιουργεί προβλήματα και στους ελέγχους και στην προσέγγιση του προβλήματος. Έχω την αίσθηση ότι ο ΕΦΕΤ με τη λειτουργία του προωθεί αυτήν την περιχαράκωση. Υπάρχουν αντιδράσεις, υπάρχουν διαμαρτυρίες για παράδειγμα του Συλλόγου των Ελλήνων Χημικών που λένε, ότι δεν υπάρχει η σωστή αναλογία χημικών μέσα στη λειτουργία του ΕΦΕΤ.
	Το κυριότερο όμως δεν είναι αυτό. Το κυριότερο ζήτημα που έθιξαν όλοι οι συνάδελφοι είναι η πολυδιάσπαση των ελέγχων και η πολυδιάσπαση των αρμοδιοτήτων. Αυτή είναι και η αχίλλειος πτέρνα του συστήματος. Δεν έχουν εκδοθεί όλες εκείνες οι κοινές υπουργικές αποφάσεις που προεβλέποντο από τον ιδρυτικό νόμο του ΕΦΕΤ που καθορίζουν τα όρια ευθύνης μεταξύ του ΕΦΕΤ και των άλλων συναρμόδιων Υπουργείων, του Υπουργείου Γεωργίας, του Υπουργείου Υγείας Πρόνοιας, του Υπουργείου Οικονομικών σε σχέση με το Γενικό Χημείο του Κράτους. Και είπε πριν στην τοποθέτησή του ο Υπουργός ο κ. Τσοχατζόπουλος ότι οι αρμοδιότητες ξεκαθαρίστηκαν. Φαίνεται ξεκάθαρα με την μη έκδοση αυτών των αποφάσεων, ότι οι αρμοδιότητες δεν ξεκαθαρίστηκαν. Είπε επίσης ότι όλοι οι κλάδοι αναγνωρίζουν πλέον τον ΕΦΕΤ σαν φορέα ελέγχου. 
      Με βάζετε λοιπόν στον πειρασμό να επανέλθω στην πρόσφατη ανακοίνωση της Πανελλήνιας Ένωσης Κτηνιάτρων Δημοσίων Υπαλλήλων που λέγει ότι εάν το Δ.Σ του ΕΦΕΤ είχε στοιχειώδη εμπειρία στο τεράστιο ζήτημα του ελέγχου των τροφίμων, δεν θα αναλάμβανε ποτέ τέτοια ευθύνη έναντι της χώρας και των καταναλωτών.
      Και επειδή έγινε αναφορά και στο Γ’ Κ.Π.Σ. θα θέσω και ένα άλλο ζήτημα. Δεν έχει βέβαια σχέση, δεν είναι αρμοδιότητα του Υπουργείου σας, αλλά έχει άμεση σχέση με το ζήτημα το οποίο συζητούμε. Το σύστημα νοσεί στο σύνολό του και το γνωρίζουμε αυτό όλοι και είναι κρίμα να περιμένουμε τους ελέγχους της Ευρωπαϊκής Ένωσης για να πάρουμε μέτρα, όπως έγινε για παράδειγμα με τον Ρέντη.
      Αυτήν τη στιγμή στη δική μου περιφέρεια, στη Θεσπρωτία, δεν λειτουργεί εδώ και αρκετές εβδομάδες κανένα σφαγείο. Δεν λειτουργεί εδώ και δύο περίπου μήνες κανένα σφαγείο σε ένα νομό και η κατάσταση είναι τραγική. Το θέμα δε δεν είναι γιατί έκλεισαν τα σφαγεία. Ίσως έπρεπε να κλείσουν τα σφαγεία. Το θέμα είναι ότι βρισκόμαστε στον τέταρτο χρόνο του Γ΄ Κοινοτικό Πλαίσιο Στήριξης και τέτοια ζητήματα στοιχειωδών υποδομών δεν έχουν ακόμα λυθεί. Το θέμα είναι ότι τόσες εβδομάδες τα σφαγεία είναι κλειστά και κανείς από το κεντρικό κράτος δεν ενδιαφέρεται να συντονίσει την προσπάθεια για να ανοίξουν.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση των Έργων Τέχνης από τη Συλλογή της Βουλής των Ελλήνων και στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων 1912-1913», εκατόν τέσσερις μαθητές και μαθήτριες και δεκαέξι συνοδοί -καθηγητές από το 13ο Γυμνάσιο Πατρών του Νομού Αχαΐας.
	Η Βουλή τους καλωσορίζει.
(Χειροκροτήματα)
	Εξηγούμε δε ότι συζητείται επερώτηση Βουλευτών της Νέας Δημοκρατίας προς τον Υπουργό Ανάπτυξης για θέματα ασφαλείας τροφίμων. Βρισκόμαστε ήδη στο τέλος της επερώτησης και παρίστανται μόνο οι Βουλευτές που επερωτούν και η Κυβέρνηση με τον κύριο Υφυπουργό, ο οποίος θα απαντήσει. 
	Ορίστε, κύριε Υφυπουργέ, έχετε το λόγο.
	 ΧΡΗΣΤΟΣ ΘΕΟΔΩΡΟΥ (Υφυπουργός Ανάπτυξης): Κυρία Πρόεδρε, έμεινα έκπληκτος με τις δευτερολογίες των κυρίων συναδέλφων, γιατί πιστεύω ότι ήσασταν, κύριοι συνάδελφοι, εντός της Αιθούσης και σας είδα. Δεν είμαστε και πάρα πολλοί. Οφείλω δε να ομολογήσω ότι ο Υπουργός ο κ. Τσοχατζόπουλος ήταν σαφής στις απαντήσεις των ερωτημάτων που βάλατε και πίστευα ότι στις δευτερολογίες σας τουλάχιστον θα αναγνωρίζατε, ότι δόθηκαν απαντήσεις σε πολλά από αυτά τα θέματα που θέσατε. Θα έλεγα ότι καλώς τα βάλατε και έγινε μια πάρα πολύ καλή συζήτηση σήμερα γιατί η ασφάλεια των τροφίμων αφορά όλους μας, είναι υπόθεση όλων των πολιτών. Δυστυχώς άκουσα πολλά και διαφορετικά από αυτά που πίστευα ότι θα ακούσω μετά από την τοποθέτηση και του κυρίου Υπουργού, αλλά και του Κοινοβουλευτικού σας Εκπροσώπου, του κ. Σαλαγκούδη.
      Κατ’ αρχάς δεν παραδεχθήκαμε ότι η πορεία του ενιαίου φορέα ήταν χωρίς προβλήματα. 
      Πράγματι, δέχθηκε ο Υπουργός προηγούμενα που μίλησε ότι στη διάρκεια αυτή που λειτουργεί ο ΕΦΕΤ υπήρχαν αλληλοκαλύψεις από συναρμόδια Υπουργεία και δεν είχε τη δυνατότητα να παίξει το καθοριστικό ρόλο για τον οποίο και συνεστήθη. Και εμείς σαν Κυβέρνηση είμαστε υπερήφανοι που εμείς συλλάβαμε την ιδέα αυτή και δημιουργήσαμε τον ενιαίο φορέα. Διότι πιστεύουμε ότι ο ενιαίος φορέας μπορεί να παίξει το ρόλο για τον οποίο έγινε και τον οποίο εμείς πιστεύουμε και προσδοκά ο κάθε ‘Ελληνας πολίτης για την ασφάλεια των τροφίμων, για την ποιότητα και για πολλά άλλα.
      Θα ήθελα, λοιπόν, να πω ότι σήμερα που συζητάμε αυτό το θέμα έχει τελειώσει και το θέμα των αλληλοκαλύψεων. Πλέον υπάρχει καινούρια ΚΥΑ που δίνει τη δυνατότητα στον ενιαίο φορέα, πράγματι να είναι αυτός που θα συντονίζει, μετά τον πρωτογενή τομέα, γιατί εκεί μπήκε ένα θέμα από τον κ. Αγγελή. Τον πρωτογενή τομέα τον έχει το Υπουργείο Γεωργίας, αυτό έχει ξεκαθαριστεί. Από εκεί και πέρα επεμβαίνει ο ενιαίος φορέας, ο οποίος θα συντονίζει όλες τις αρμοδιότητες που του δίνονται μέσα από την ΚΥΑ. 
      Επιπλέον, θέλω να πω, επειδή θίχτηκε το θέμα της αγοράς του Ρέντη, ότι  πρόσφατα επισκέφθηκε την αγορά του Ρέντη επ’ ευκαιρία της παγκόσμιας ημέρας του καταναλωτή και ο Αρχηγός σας κ. Καραμανλής. Εάν δείτε τις δηλώσεις που έκανε μετά, θα διαπιστώσετε ότι στο σύνολο των δηλώσεών του αναφέρθηκε στην ακρίβεια. Εμείς δε λέμε ότι αυτήν τη στιγμή η αγορά του Ρέντη έχει εξωραϊστεί σε τέτοιο επίπεδο που δε χρειάζεται να γίνει καινούρια αγορά. Εμείς γνωρίζουμε ότι υπάρχει ένα μεταβατικό στάδιο και μέσα σ’ αυτό κάναμε όλες τις αναγκαίες παρεμβάσεις, ώστε να είναι σε ανεκτά επιτρεπτά όρια από την Ευρωπαϊκή ‘Ενωση, ώστε να μπορεί να λειτουργήσει μέχρι να γίνει η δημιουργία της νέας αγοράς. Και πάνω σ’ αυτό θέλω να δώσω μια απάντηση, ότι όσοι επισκεφθήκατε, δεν ξέρω αν ο κ. Σαλαγκούδης ήταν μαζί με τον κ. Καραμανλή στην επίσκεψη αυτή…
      ΓΕΩΡΓΙΟΣ ΣΑΛΑΓΚΟΥΔΗΣ: Αν δείτε τις δηλώσεις, θα με δείτε και εμένα.
       ΧΡΗΣΤΟΣ ΘΕΟΔΩΡΟΥ (Υφυπουργός Ανάπτυξης): Ναι, έχετε δίκιο.
      Θέλω, λοιπόν, να πω –το άκουσα και από τον κ. Σαλαγκούδη -ότι πράγματι στο θέμα ειδικά της αγοράς των κρεάτων έγινε ένας εξωραϊσμός μετά από καθοδήγηση του ΕΦΕΤ και των νομαρχιακών υπηρεσιών, ώστε σήμερα ο ‘Ελληνας καταναλωτής τουλάχιστον για τη διακίνηση του 20% που γίνεται μέσα από την αγορά του Ρέντη, να είναι πράγματι ασφαλής και σίγουρος. Τουλάχιστον ό,τι περνάει μέσα από εκεί και ό,τι περνάει γενικά μέσα από οργανωμένες αγορές, δεν έχει κανένα φόβο για τον καταναλωτή. 
      Επιπλέον, κύριοι συνάδελφοι, θέλω να πω –το είπε και ο κύριος Υπουργός προηγούμενα, το ξέρετε και εσείς- ότι δεν είμαστε ποτέ εμείς υπεύθυνοι για κάποια διατροφική κρίση στην Ελλάδα. Εγώ θα συμφωνήσω και με αυτά που μου είπε ο κ. Σαλαγκούδης, που συμπληρώνουν αυτό που λέω, αλλά πρέπει να είμαστε ειλικρινείς. Δεν είχαμε ποτέ καμία διατροφική κρίση. ‘Όπως επίσης θέλω να πω, παρ’ όλο ότι δεν είναι αρμοδιότητα δική μου, να δώσω μια απάντηση και στον Κοινοβουλευτικό Εκπρόσωπο του ΠΑΣΟΚ και να πω, ότι αυτήν τη στιγμή λειτουργούν εβδομήντα πέντε σφαγεία σε όλην την Ελλάδα που τηρούν όλες τις προϋποθέσεις μέσα από αυτά και που μπορούν να γίνουν και εξαγωγές, χωρίς να έχουν κανένα πρόβλημα. Το πρόγραμμα εκσυγχρονισμού συνεχίζεται. 
      ‘Όμως, θα ήθελα να απαντήσω και στο συνάδελφό σας Βουλευτή που έθεσε το θέμα της Θεσπρωτίας, ότι τα σφαγεία ανήκουν πλέον στις Νομαρχιακές Αυτοδιοικήσεις. Εάν δεν λειτουργεί για τον άλφα ή βήτα λόγο κάποιο σφαγείο σ’ ένα νομό, το ξέρετε πάρα πολύ καλά, είναι αρμοδιότητα πλέον της Νομαρχιακής Αυτοδιοίκησης για να δει τι ακριβώς συμβαίνει εκεί. 
      ΑΝΤΩΝΙΟΣ ΜΠΕΖΑΣ: Θα καθίσουμε με σταυρωμένα τα χέρια να παρακολουθούμε τη Νομαρχιακή Αυτοδιοίκηση!
       ΧΡΗΣΤΟΣ ΘΕΟΔΩΡΟΥ (Υφυπουργός Ανάπτυξης): Σας λέω, τίνος αρμοδιότητα είναι. Σ’ αυτό απαντώ. Αυτή είναι η αλήθεια.
      Θέλω να πω ότι ο ενιαίος φορέας επεμβαίνει μετά το σφαγείο. Πάλι δηλαδή εκεί δεν μπορεί να επέμβει κανένας άλλος εκτός από τη Νομαρχιακή Αυτοδιοίκηση. Απλώς δίνω μια απάντηση σ’ αυτό που είπατε. 
      Θα ήθελα, λοιπόν, να πω ότι σίγουρα, μετά από μια τέτοια συζήτηση που γίνεται στην Εθνική Αντιπροσωπεία, κερδισμένος θα βγει ο ‘Ελληνας καταναλωτής. Εμείς ακούσαμε με προσοχή. Καταγράψαμε όλες τις ανησυχίες σας. Πιστεύω ότι ο Υπουργός ήταν πειστικός σε όλα τα ερωτήματά σας και έδωσε τις απαντήσεις. Εάν πιστέψουμε ότι έχουν λυθεί όλα, δεν θα είμαστε και εμείς ειλικρινείς με τον εαυτό μας. Άλλωστε, κύριοι συνάδελφοι, ο εχθρός του καλού είναι το καλύτερο. Και εμείς πάνω σ’ αυτήν τη βάση δουλεύουμε, εμείς έτσι θα συνεχίσουμε. Όπου υπήρχαν αγκυλώσεις για την εύρυθμη λειτουργία του ΕΦΕΤ, πιστεύω ότι με την τελευταία ΚΥΑ έχουν πλέον ξεπεραστεί. Νομίζω ότι ο ‘Ελληνας καταναλωτής θα πρέπει να αισθάνεται σίγουρος γι’ αυτό που διακινείται μέσα στον ελλαδικό χώρο και εμείς θα συνεχίσουμε με την ίδια ένταση, ώστε να προσφέρουμε στον ‘Ελληνα πολίτη και καταναλωτή την ασφάλεια και την ποιότητα που χρειάζεται. 
      Ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ορίστε, κύριε Σαλαγκούδη, έχετε το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ: Κυρία Πρόεδρε, μια και αναφέρθηκε ο κύριος Υπουργός άλλη μια φορά για την επίσκεψή μας με τον Πρόεδρό μας Κώστα Καραμανλή στον Οργανισμό Κεντρικής Αγοράς Αθηνών, θα ήθελα να πω ότι το πρώτο πράγμα που και ο διευθύνων σύμβουλος του Οργανισμού της Κεντρικής Αγοράς Αθηνών και οι υπεύθυνοι εκεί παράγοντες και οι εργαζόμενοι μας είπαν δυστυχώς βλέπετε δεν έχουμε καθαριότητα. Σε μια αγορά, το πρώτο πράγμα που πρέπει να είναι, είναι να υπάρχει καθαριότης. 
     Το δεύτερο πράγμα που μας είπαν, δεν θέλαμε και δεν ήθελε ο Πρόεδρός μας, με την επίσκεψή του αυτή, να φοβίσει τον κόσμο, εκτός από την ακρίβεια και τον πληθωρισμό που αντιμετωπίζουμε με τόσους μεγάλους κινδύνους και επιπτώσεις και για εισόδημα, αλλά και για την οικονομική ανάπτυξη της χώρας μας, δεν ήθελε να επισκεφθεί την κρεαταγορά. Απλώς έξω, χαιρετίσαμε μερικούς κρεοπώλες, οι οποίοι επιβεβαίωσαν αυτά που και ο Υπουργός και ο Υφυπουργός αποδέχονται, ότι δεν έχουμε μια κρεαταγορά που να λειτουργεί σύμφωνα με τις προδιαγραφές της Ευρωπαϊκής Ένωσης και τις οδηγίες, λόγω αδυναμιών, όπως ακριβώς τις είπαμε προηγουμένως. Η Κυβέρνηση δεν είναι χθεσινή, μπορεί ο Υπουργός και ο Υφυπουργός Ανάπτυξης πριν από μερικούς μήνες να ανέλαβαν, αλλά εν πάση περιπτώσει η Κυβέρνηση και η ευθύνη είναι συλλογική και διαχρονική. Έτσι, λοιπόν, δεν κάναμε τίποτε προς αυτήν την κατεύθυνση.
      Και επειδή ο κύριος Υπουργός προσπάθησε να ωραιοποιήσει τα πράγματα και ο Υφυπουργός μας λέει ότι μας έδωσε πειστικές απαντήσεις, θα κάνω εδώ ένα απάνθισμα από πρόσφατα δημοσιεύματα των εφημερίδων.
      «ΕΞΠΡΕΣ», στις 28 Φεβρουαρίου 2003: «Η Ευρωπαϊκή Ένωση μας επικρίνει. Κανένα μέτρο εξυγίανσης δεν εφαρμόστηκε στην κρεαταγορά του Ρέντη».
      «ΒΗΜΑ», στις 23 Φεβρουαρίου 2003: «Επικίνδυνη για την υγεία η κρεαταγορά του Ρέντη». Οπωσδήποτε, βλέπετε ότι η εφημερίδα δεν πρόσκειται προς εμάς και σας λέει αυτά που διάβασα. «Πως θα ξεκαθαρίσει το τοπίο στον ποιοτικό έλεγχο των τροφίμων». 
      Βεβαίως να διαβάσω και μία απάντηση του Επιτρόπου στις 19 Φεβρουαρίου 2003: «Ο ενιαίος φορέας τροφίμων δε λειτουργεί αποτελεσματικά. Τα ελληνικά συστήματα ελέγχου για την ασφάλεια των τροφίμων, παρουσιάζουν σημαντικές αδυναμίες».
      Προσθέτει δε ότι η Κομισιόν έχει επισημάνει την ανάγκη να υπάρξει σαφέστερη οριοθέτηση των αρμοδιοτήτων και αποτελεσματικότερος συντονισμός μεταξύ των διαφόρων ελληνικών αρχών. Εξέφρασε τις ανησυχίες της επιτροπής αναφορικά με τις ελλείψεις των ελληνικών συστημάτων ελέγχου για την ασφάλεια των τροφίμων και καταλήγει προαναγγέλλοντας νέες επιθεωρήσεις στην Ελλάδα για να εξακριβωθεί επί τόπου η πρόοδος.
      Όπως σας ανέφερα στο τέλος της έκθεσης αναφέρεται όχι μόνο η επιθεώρηση πλέον αλλά και καταλογισμοί για συγκεκριμένες παραβάσεις και αντίστοιχα πρόστιμα. Σάββατο 15 Μαρτίου 2003: «Τα ντοπάρουν με παράνομα αντιβιοτικά τα κοτόπουλα και τα βοοειδή». Αν υπήρχε ο έλεγχος θα γίνονταν αυτά; 23.11.2002: «Τρώμε κρέας γεμάτο αντιβιοτικά. Από τι κινδυνεύει ο καταναλωτής». 13.12.2002: «Εντοπίστηκαν επτακόσιες παραβάσεις της νομοθεσίας περί ασφάλειας των τροφίμων». Αυτό οφείλεται και στο γεγονός της έλλειψης ουσιαστικά από το 1999 μέχρι σχεδόν τα μέσα του 2002 στελέχωσης του ΕΦΕΤ ο οποίος από κει και πέρα διαπίστωσε την τραγική κατάσταση στην οποία κινούνταν η αγορά όλο αυτό το χρονικό διάστημα. «Χωρίς έλεγχο ποιότητας η αγορά» «Ως ακατάλληλα για την υγεία μας κατασχέθηκαν είκοσι ένα τόνοι φιστικιών από το Ιράν». «Φάγαμε τριάμισι τόνους φιστίκια δηλητήριο από το Ιράν, κελυφωτά  τύπου Αιγίνης που περιέχουν τοξίνη». Και ο Υφυπουργός Γεωργίας αναφέρει: «Δελτίο ταυτότητας για τα εισαγόμενα βοοειδή. Εξυγίανση διακίνηση και σφαγή των ζώων» Αλλά για άλλη μια φορά, όπως συνηθίζει αυτή η Κυβέρνηση είναι απλώς εξαγγελίες. Κανένα μέτρο δεν έχει υλοποιηθεί μέχρι στιγμής προς αυτήν την κατεύθυνση. «Πλήρες αδιέξοδο και χθες για τα κτηνοτροφικά απορρίμματα». Δεν υπάρχει κανένας μηχανισμός από τότε που απαγορεύτηκαν στις ζωοτροφές να βάζουν τα υπολείμματα των κρεάτων να καίγονται ουσιαστικά, να γίνεται εν πάση περιπτώσει μια μορφή επεξεργασίας και μετά να θάβονται. Θάβονται τήδε κακείθεν με άμεσο αποτέλεσμα να έχουμε τρομακτικές επιπτώσεις στη μόλυνση του υπεδάφους και στην εμφάνιση λίγο αργότερα επιδημιών. Σας έχω επισημάνει επανειλημμένα ότι θα έπρεπε να παρθούν αντίστοιχα μέτρα. Όλες οι ευρωπαϊκές χώρες διαχειρίζονται τα υπολείμματα μ’ αυτόν τον τρόπο. Αυτό το αναφέρουν και οι οδηγίες. 
      Όσον αφορά σ’ αυτό που αναφέρθηκε πριν από λίγο ο κ. Μπέζας: «Επικίνδυνες για την υγεία των καταναλωτών ή παράνομες σφαγές ζώων», «ο διευθυντής της Κτηνιατρικής Υπηρεσίας Καρδίτσας καταγγέλλει τους κτηνοτρόφους που προβαίνουν σε τέτοιου είδους ενέργειες. Κάνει έκκληση να μην αγοράζουν κρέας από ζώα που σφαγιάζονται εκτός σφαγείου». Ποιοι θα το ξέρουν αφού δεν υπάρχει το πιστοποιητικό ιχνηλασιμότητος όπως επιβάλλουν οι οδηγίες της Ευρωπαϊκής Ένωσης από το στάβλο μέχρι το πιάτο για να ξέρει ακριβώς που ακριβώς θα αρχίσει ο ΕΦΕΤ τους ελέγχους. Είναι και θέμα αρμοδιοτήτων είναι όλη η έκθεση της Διεύθυνσης Κτηνιατρικής.
      Έχω και άλλα να σας διαβάσω, αλλά δεν θα πω περισσότερα για να δείτε ποια είναι η πραγματικότητα. Σας είπα και από του Βήματος πως φοβάμαι ότι δεν ξέρετε την πραγματικότητα και ότι ίσως περιβάλλεσθε από ένα επιτελείο που και αυτό δεν γνωρίζει την πραγματικότητα και σας δίνει λανθασμένες πληροφορίες. Ενδεχόμενα να μην φταίτε αλλά όταν εμείς τα καταγγέλλουμε να επιβάλλετε μία κύρωση για να μην είσθε συνυπεύθυνοι με όλους αυτούς οι οποίοι υποτίθεται ότι έχουν το ρόλο της εκτέλεσης των δικών σας αποφάσεων. 
      Ακόμα σας ανέφερα το γεγονός της λειτουργίας του ΟΚΑΑ. Ας γίνουμε ως κράτος αξιόπιστοι. Πρώτα πρέπει να δίνουμε το παράδειγμά μας, να ελέγχουμε αυτές τις επιχειρήσεις που διορίζετε εσείς και που όλο το 2002 δεν λειτουργεί το λογιστικό του σύστημα. Σας το είχα επισημάνει και από αναφορά του ίδιου του σωματείου των εργαζομένων στον Οργανισμό Κεντρικής Αγοράς με συγκεκριμένα στοιχεία. Δυστυχώς δεν λειτουργεί ακόμα έτσι ώστε η διαχείριση εκεί στον οργανισμό όπως ψιθυρίζεται και μας είπαν και στην επίσκεψη εκεί κατ’ ιδίαν –ο πρόεδρος δεν θα ήθελαν να ακούσει τέτοια πράγματα- ότι πράγματι δεν λειτουργεί τουλάχιστον νομότυπα. Υπάρχουν φοβερές παραβάσεις του Κώδικα Βιβλίων και Στοιχείων και σεις στέλνετε το ΣΔΟΕ για το παραμικρό να κάνουν συνεχώς ελέγχους στους επιχειρηματίες οι οποίοι μας παραπονέθηκαν ακριβώς γι’ αυτό. Δεν τους στέλνετε στην επιχείρηση αυτή η οποία διευθύνει όλη την αγορά και όπου έχετε άμεση ευθύνη.
      Αν δεν επεμβαίνετε είμαστε υποχρεωμένοι να θεωρήσουμε ότι έχετε συνέργεια μ’ αυτούς τους ανθρώπους γιατί εσείς τους επιλέξατε δεν τους ελέγχετε, αυτοί κάνουν κακή διαχείριση των εσόδων του Οργανισμού Κεντρικής Αγοράς.  Εφόσον δεν επιβάλλονται κυρώσεις εσείς φταίτε και είσθε υπόλογοι ενώπιον του ελληνικού λαού.
      Αυτά σας είπαμε προηγουμένως και θέλω να σας τονίσω και κάτι που είπε ο κ. Μπέζας. Βεβαίως περιττό να πω ότι και ο κ. Αγγελής έθεσε πάρα πολλά θέματα και με ενάργεια και πρέπει να σας προβλημάτισαν αυτά που είπε  για να δείτε εμπεριστατωμένα. Ο κ. Μπέζας μίλησε γι’ αυτό που συμβαίνει στη Θεσπρωτία. 
      Μας λέτε για τη Νομαρχιακή Αυτοδιοίκηση. Αυτή η Κυβέρνηση έχει βρει ένα άλλοθι. Ας το αφήσει. Δηλαδή κάναμε τη Νομαρχιακή Αυτοδιοίκηση εκλεγμένη μόνο και μόνο για να απαλλαγούμε εμείς από τις ευθύνες και να μην υπάρχει κοινοβουλευτικός έλεγχος; Δεν μπορούμε εδώ να τους κάνουμε κοινοβουλευτικό έλεγχο κυρία Πρόεδρε. Μας λένε ότι για όλα φταίει η Νομαρχιακή Αυτοδιοίκηση. Δεν φταίει η Νομαρχιακή Αυτοδιοίκηση, η Διεύθυνση της Κτηνιατρικής διέταξε το κλείσιμο των σφαγείων στη Θεσπρωτία γιατί αυτή έχει το νόμιμο δικαίωμα. Πού ανήκει όμως; Στη Νομαρχιακή Αυτοδιοίκηση; Αν είναι έτσι τότε θα καλέσουμε εδώ τον Υπουργό Εσωτερικών μεθαύριο ο οποίος θα μας πει: «Τι λέτε; Τι ιδέα έχω εγώ για τα κτηνοτροφικά προϊόντα; Δεν ξέρω τίποτα για τον ΕΦΕΤ, για τον έλεγχο τροφίμων για το αν είναι κατάλληλα ή όχι τα σφαγεία. Πάτε στο Υπουργείο Γεωργίας, στο Υπουργείο Ανάπτυξης, όχι σε μένα». Επομένως μην φέρνετε συνεχώς αυτό το άλλοθι. Έχω βαρεθεί να το ακούω εδώ. Είναι ένα άλλοθι για κάθε δυσκολία που έχετε να λέτε ότι φταίει η Νομαρχιακή Αυτοδιοίκηση. Και κάθε επιτυχία της Νομαρχιακής Αυτοδιοίκησης είσθε αυτός που επαίρεσθε γι’ αυτό. Εν πάση περιπτώσει για μας και για τον κοινοβουλευτικό έλεγχο πρέπει να τακτοποιηθεί αυτό το θέμα για το πού έχει ευθύνη η Νομαρχιακή Αυτοδιοίκηση και πού οι Διευθύνσεις Γεωργίας και οι Διευθύνσεις Κτηνιατρικής και οι αντίστοιχες Υπηρεσίες του Υπουργείου Ανάπτυξης. Υπακούουν πού; Στο Υπουργείο Εσωτερικών ή τελικά στο αρμόδιο Υπουργείο όπου και διορίζονται, λογοδοτούν, προσλαμβάνονται.
      Ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κύριος Υπουργός.
      ΧΡΗΣΤΟΣ ΘΕΟΔΩΡΟΥ (Υφυπουργός Ανάπτυξης): Χάρηκα που άκουσα τον κ. Σαλαγκούδη. Μιλήσατε για τα φιστίκια, για τα κοτόπουλα. Κύριε συνάδελφε, ξέρετε ποιος θα έφτιαξε αυτά; Ο ΕΦΕΤ. Σας ευχαριστούμε, γιατί με τη δευτερολογία σας επιβραβεύετε γιατί πράγματι ο ΕΦΕΤ όχι μόνο λειτουργεί καλά, αλλά έχει και επιτυχίες. Τα φιστίκια και τα κοτόπουλα που δεσμεύσαμε και ήταν σε μεγάλες ποσότητες ήταν από άλλες χώρες. Στον έλεγχο που έπιασε όλα αυτά τα παράτυπα ήταν ο ΕΦΕΤ. Το λέω αυτό, γιατί αυτός είναι ο ρόλος του. Έτσι θέλουμε να λειτουργήσει, ώστε να μπορέσει πράγματι να παίξει το ρόλο που του αναλογεί. Το ξαναλέω για άλλη μια φορά ότι ξεκαθαρίστηκαν οι αρμοδιότητες με το Υπουργείο Γεωργίας και μπορεί πλέον με λυμένα τα χέρια ο ΕΦΕΤ να λειτουργήσει αυτόνομα και να παίξει το ρόλο που θέλει ο Έλληνας καταναλωτής.
      Στα άλλα δεν θα μπω, κύριε συνάδελφε, αν και μου δώσατε γήπεδο να παίξω πολιτικά, γιατί θέλω να αναφερθώ συγκεκριμένα στη σημερινή επερώτηση που έχετε καταθέσει και εσείς και οι είκοσι ένα συνάδελφοί σας, που έχει να κάνει με την ασφάλεια και την ποιότητα των τροφίμων. Θα ήθελα, λοιπόν, να μείνω σε αυτό. 
      Να σας πω ότι στην αγορά του Ρέντη -μια και επανήλθατε- ήδη έχουν δαπανηθεί 3 εκατομμύρια ευρώ για την αναβάθμιση των ήδη υπαρχουσών κτιριακών εγκαταστάσεων. Επίσης, βρίσκεται σε εξέλιξη μία καινούρια εργολαβία της τάξεως του 1 εκατομμυρίου ευρώ, που αφορά τον περιβάλλοντα χώρο, που θα βοηθήσει και στην καλύτερη εξυπηρέτηση εκεί των ανθρώπων που εμπορεύονται και διακινούνται.
      Επίσης, θέλω να σας πω για το θέμα που βάλατε, αν δηλαδή λειτουργεί ή όχι το λογιστήριο του ΟΚΑΑ, το εξής: Δεν έχω ενδείξεις ότι δεν λειτουργεί. Το σημειώνω. Θα το δω.
      ΓΕΩΡΓΙΟΣ ΣΑΛΑΓΚΟΥΔΗΣ: Το κατήγγειλαν οι εργαζόμενοι.
       ΧΡΗΣΤΟΣ ΘΕΟΔΩΡΟΥ (Υφυπουργός Ανάπτυξης): Μπορεί να σας το κατήγγειλαν οι εργαζόμενοι. Εγώ δεν έχω μία τέτοια πληροφορία. Σας το λέω ειλικρινά. Μου φαίνεται περίεργο, όμως, πως μία επιχείρηση τόσο μεγάλη μπορεί να λειτουργεί, όπως είπαν οι εργαζόμενοι, ένα χρόνο δίχως το λογιστικό τους σύστημα.
      Εγώ το κρατάω αυτό που είπατε. Θα το δω άμεσα.
      Εκείνο που θέλω να σας πω είναι ότι εμείς –και κλείνω εδώ, κυρία Πρόεδρε- θα δώσουμε όλο μας τον εαυτό στο επόμενο διάστημα, ώστε ο Έλληνας καταναλωτής να αισθάνεται ασφαλής.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Ανάπτυξης: «Ρυθμίσεις για τα καζίνα Πάρνηθας και Κέρκυρας και άλλες διατάξεις».
     Παραπέμπεται στην αρμόδια Διαρκή Επιτροπή.
     Κύριοι συνάδελφοι, κηρύσσεται περαιωμένη η συζήτηση επί της υπ’ αριθμ. 44/18.2.2003 επερώτησης Βουλευτών της Νέας Δημοκρατίας προς τον Υπουργό Ανάπτυξης, Γεωργίας, Υγείας και Πρόνοιας και Δημόσιας Τάξης, σχετικώς με τους διατροφικούς κινδύνους, την ποιότητα των τροφίμων, τους αναποτελεσματικούς ελέγχους και τη δυσλειτουργία του Εθνικού Φορέα Ελέγχου Τροφίμων (ΕΦΕΤ).
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 15.17’ λύεται η συνεδρίαση για την προσεχή Τετάρτη 26 Μαρτίου 2003 και ώρα 18.00’ με αντικείμενο εργασιών του Σώματος νομοθετική εργασία, σύμφωνα με την ημερήσια διάταξη που θα σας διανεμηθεί.
      
      Ο ΠΡΟΕΔΡΟΣ                                       ΟΙ ΓΡΑΜΜΑΤΕΙΣ
00001/211Σ/φοςΠΑΠΑΔΟΠΔ/φοςΑΠΟΣΤΟΛΙ20/3/2003 AA0320PM

