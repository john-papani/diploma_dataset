
ΣΥΝΕΔΡΙΑΣΗ ΡΙΖ' 
Παρασκευή 16 Φεβρουαρίου 2001 
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών,
2. 'Αδεια απουσίας της Βουλευτού Σ. Καλαντζάκου, 
3. Ανακοινώνεται ότι τη συνεδρίαση παρακολουθούν μαθητές, από το 5ο
Λύκειο Αθηνών, το 4ο Γυμνάσιο Αργυρούπολης, το Τεχνικό Επαγγελματικό Εκπαιδευτήριο Αμοργού Κυκλάδων και το 2ο Γυμνάσιο Καματερού,
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών,
2. Απαντήσεις Υπουργών σε ερωτήσεις Βουλευτών,
3. Ανακοίνωση του δελτίου επικαίρων ερωτήσεων της Δευτέρας 19
Φεβρουαρίου 2001,
4. Συζήτηση επικαίρων ερωτήσεων:
α) Προς τον Πρωθυπουργό: i) σχετικά με την έναρξη λειτουργίας του
νέου Διεθνούς Αεροδρομίου Αθηνών στα Σπάτα,
ii) σχετικά με την ημερομηνία έναρξης, λειτουργίας με ασφαλείς όρους, του νέου Διεθνούς Αεροδρομίου Αθηνών στα Σπάτα,
β) Προς τον Υπουργό Εθνικής Παιδείας και Θρησκευμάτων, σχετικά με την παρέμβαση του Υπουργού Παιδείας στη δικαστική υπόθεση δίωξης καθηγητών,
γ) Προς τον Υπουργό Εμπορικής Ναυτιλίας, σχετικά με τη λήψη μέτρων
για την απομάκρυνση των παροπλισμένων πλοίων από την ειδική για επισκευή πλοίων ζώνη του Περάματος,
δ) Προς τον Υπουργό Εξωτερικών, σχετικά με πληροφορίες προερχόμενες
από τα Σκόπια για ενδεχόμενη συμφωνία με την Ελλάδα, που αφορά την ονομασία κλπ.,
5. Συζήτηση επερώτησης προς τον Υπουργό Εμπορικής Ναυτιλίας, σχετικά με την πολιτική της Κυβέρνησης για τη δομή και τη λειτουργία του Λιμενικού Σώματος,
ΟΜΙΛΗΤΕΣ
Α. Επί των επικαίρων ερωτήσεων:
α) Προς τον Πρωθυπουργό
ΓΙΑΝΝΑΚΗΣ Ι.,
ΚΑΡΑΜΑΝΛΗΣ Κ.,
ΣΗΜΙΤΗΣ Κ.,
β) Προς τους Υπουργούς
ΕΥΘΥΜΙΟΥ Π.,
ΠΑΠΑΓΕΩΡΓΟΠΟΥΛΟΣ Ε.,
ΠΑΠΑΘΕΜΕΛΗΣ Σ.,
ΠΑΠΑΝΔΡΕΟΥ Γ.,
ΠΡΩΤΟΠΑΠΑΣ Χ.,
ΤΣΙΟΓΚΑΣ Δ.,
Β. Επί της επερώτησης:
ΒΑΡΒΙΤΣΙΩΤΗΣ Μ.,
ΒΑΡΙΝΟΣ Α.,
ΓΚΕΛΕΣΤΑΘΗΣ Ν.,
ΛΑΦΑΖΑΝΗΣ Π.,
ΜΕΛΑΣ Π.,
ΠΑΠΑΘΑΝΑΣΙΟΥ Ι.,
ΠΑΠΟΥΤΣΗΣ Χ.,
ΣΚΟΠΕΛΙΤΗΣ Σ.,
ΣΠΥΡΟΥ Σ.

Π Ρ Α Κ Τ Ι Κ Α Β Ο Υ Λ Η Σ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΡΙΖ'
Παρασκευή 16 Φεβρουαρίου 2001

---------------------
Αθήνα, σήμερα στις 16 Φεβρουαρίου 2001, ημέρα Παρασκευή και ώρα
10.44' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι,
αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 15.2.2001 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΡΙΣΤ' συνεδριάσεώς του, της 15ης Φεβρουαρίου 2001 σε ό,τι αφορά την ψήφιση στο σύνολο των σχεδίων νόμων: "Βελτίωση και εκσυγχρονισμός του Εθνικού Συστήματος Υγείας και άλλες διατάξεις".

2. "Περί κυρώσεως της υπ' αριθμ. 58861/ΥΠΕ/1/00003/Ι/v.2601/98/9.11.2000 "Υπαγωγή επένδυσης της υπό σύσταση εταιρείας GLAVERBEL ΚΑΒΑΛΑΣ Α.Ε. στην ενίσχυση της επιχορήγησης και επιδότησης τόκων του ν.2601/98" κοινής υπουργικής απόφασης".) 
Παρακαλείται η κυρία Γραμματέας να ανακοινώσει τις αναφορές προς το
Σώμα.
Ανακοινώνονται προς το Σώμα από τη Γραμματέα της Βουλής κ. Φωτεινή Γεννηματά, Βουλευτή Α' Αθηνών, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της
Βουλής).
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι την Τρίτη 27-2-2001 θα συζητηθεί η πρόταση της Νέας Δημοκρατίας για τη σύσταση εξεταστικής επιτροπής. 
Κατόπιν αυτού παρακαλώ να συμφωνήσετε με την ομόφωνη πρόταση της
Διάσκεψης των Προέδρων, την ερχόμενη Δευτέρα 19-2-2001 να διεξαχθεί νομοθετική εργασία, καθώς και με τη μεταφορά της συζήτησης πρότασης νόμου της Πέμπτης 22-2-2001 για άλλη συνεδρίαση.
Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Η Βουλή ενέκρινε.
'Εχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 19 Φεβρουαρίου 2001.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ.4 Καν.Βουλής) 1. Η με αριθμό 622/14-2-2001 επίκαιρη ερώτηση του Βουλευτή του

Πανελλήνιου Σοσιαλιστικού Κινήματος κ. Πέτρου Κατσιλιέρη προς τον Υπουργό Περιβάλλοντος, Χωροταξίας και Δημοσίων 'Εργων, σχετικώς με τη λήψη
μέτρων προστασίας και αξιοποίησης του ποταμού Νέδα.
2. Η με αριθμό 617/14-2-2001 επίκαιρη ερώτηση του Βουλευτή της Νέας Δημοκρατίας κ. Κώστα Καρρά προς τον Υπουργό Ανάπτυξης, σχετικώς με τις προθέσεις της Κυβέρνησης για καθιέρωση, από τη Δημόσια Επιχείρηση Ηλεκτρισμού (ΔΕΗ), μειωμένου τιμολογίου για τους σεισμοπαθείς.

3. Η με αριθμό 612/14-2-2001 επίκαιρη ερώτηση του Βουλευτή του
Κομμουνιστικού Κόμματος Ελλάδας κ. Νικολάου Γκατζή προς τον Υπουργό Εθνικής 'Αμυνας, σχετικώς με τις καταγγελίες που αφορούν θανάτους, από καρκίνο, εργαζομένων στα στρατιωτικά εργοστάσια Βελεστίνου και Λάρισας. 
4. Η με αριθμό 626/14-2-2001 επίκαιρη ερώτηση του Βουλευτή του
Συνασπισμού της Αριστεράς και της Προόδου κ. Φώτη Κουβέλη προς τον Υπουργό Δικαιοσύνης, σχετικώς με τη λήψη μέτρων για τη βελτίωση των συνθηκών στις φυλακές της χώρας μας κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 4 Καν. 
Βουλής)
1. Η με αριθμό 624/14-2-2001 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ. Παναγιώτη Αντωνακόπουλου προς τον Υπουργό Γεωργίας, σχετικώς με την έναρξη υλοποίησης των προγραμμάτων για τους νέους αγρότες κλπ.
2. Η με αριθμό 616/14-2-2001 επίκαιρη ερώτηση της Βουλευτού της Νέας Δημοκρατίας κ. Παρθένας Φουντουκίδου προς τους Υπουργούς Οικονομικών, Υγείας και Πρόνοιας, σχετικώς με δημοσιεύματα του Τύπου αναφερόμενα στη μείωση ή την κατάργηση των πολυτεκνικών επιδομάτων κλπ.
3. Η με αριθμό 613/14-2-2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. 'Αγγελου Τζέκη προς τον Υπουργό Γεωργίας, σχετικώς με τη λήψη μέτρων για την απορρόφηση της παραγωγής ρυζιού του Νομού Σερρών στην τιμή παρέμβασης.

'Εχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού πρώτα ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα ογδόντα χρόνια ενσωμάτωσης της Θράκης στην Ελλάδα, τριάντα επτά μαθητές και μαθήτριες και τρεις συνοδοί καθηγητές από το 5ο Λύκειο Αθηνών.
Η Βουλή τους καλωσορίζει.
(Χειροκροτήματα από όλες τις Πτέρυγες)
ΠΡΟΕΔΡΟΣ (Απόστολος Κακλαμάνης): Εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες Ερωτήσεις πρώτου κύκλου:
Πρώτη είναι η με αριθμό 611/32/14-2-2001 επίκαιρη ερώτηση του
Βουλευτή του Πανελλήνιου Σοσιαλιστικού Κινήματος κ. Ιωάννη Γιαννάκη προς τον κύριο Πρωθυπουργό, σχετικώς με την έναρξη λειτουργίας του νέου Διεθνούς Αεροδρομίου Αθηνών στα Σπάτα.
Δεύτερη είναι η με αριθμό 610/31/13-2-2001 επίκαιρη ερώτηση του Προέδρου της Νέας Δημοκρατίας κ. Κώστα Καραμανλή προς τον κύριο Πρωθυπουργό, σχετικώς με την ημερομηνία έναρξης, λειτουργίας με ασφαλείς όρους του νέου Διεθνούς Αεροδρομίου Αθηνών στα Σπάτα.
Οι ερωτήσεις αυτές σύμφωνα με το άρθρο 130 του Κανονισμού συζητούνται ταυτοχρόνως, διότι αναφέρονται στο ίδιο θέμα, χωρίς να επηρεάζονται τα δικαιώματα των ομιλητών ως προς το χρόνο της ομιλίας τους.
Η επίκαιρη ερώτηση του Προέδρου της Νέας Δημοκρατίας έχει ως εξής: "Ιδιαίτερη ανησυχία, αναφορικά και με την αξιοπιστία της ίδιας της
Κυβέρνησης, αλλά και με το διεθνές κύρος της χώρας, προκαλεί η βραδύτητα και η έλλειψη στοιχειώδους προγραμματισμού, με την οποία εξελίσσονται τα έργα για την ολοκλήρωση και την έγκαιρη έναρξη λειτουργίας του αεροδρομίου "Ελευθέριος Βενιζέλος" στα Σπάτα. 'Εργα τα οποία αφορούν αφ'ενός την υποδομή και τη λειτουργικότητα αυτού τούτου του αεροδρομίου και αφ'ετέρου τις προς αυτό αναγκαίες προσβάσεις του κοινού.
Την ανησυχία επιτείνουν από τη μία πλευρά οι αντιφατικές δηλώσεις Υπουργών, όπως π.χ. εκείνες του Υπουργού Περιβάλλοντος, Χωροταξίας και Δημοσίων 'Εργων που διαβεβαίωσε ότι την 1η Μαρτίου το αεροδρόμιο θα λειτουργεί πλήρως και αυτές του Υπουργού Μεταφορών και Επικοινωνιών, ο οποίος αποφεύγει μία τέτοια δέσμευση. Και, από την άλλη, η ευθεία αμφισβήτηση αρμόδιων δημόσιων υπηρεσιών και διεθνών οργανισμών ως προς τη δυνατότητα έναρξης της ολοκληρωμένης και ασφαλούς λειτουργίας την 1η Μαρτίου.
Εν όψει των ανωτέρω:
Ερωτάται ο Πρωθυπουργός:
1. Πότε τελικά θα είναι έτοιμο να λειτουργήσει το αεροδρόμιο
των Σπάτων;
2. Κατά την ημερομηνία αυτή θα είναι πλήρης η λειτουργία, καλύπτοντας, υπό συνθήκες ασφάλειας και ομαλής πρόσβασης των επιβατών, ιδίως τις πτήσεις της Ολυμπιακής Αεροπορίας και των λοιπών ελληνικών και αλλοδαπών αεροπορικών εταιρειών;".
Η επίκαιρη ερώτηση του κ. Γιαννάκη έχει ως εξής:
"Είναι γνωστό ότι βρισκόμαστε στην τελική ευθεία για τη λειτουργία
του νέου Διεθνούς Αεροδρομίου των Αθηνών.
Το νέο Αεροδρόμιο, όπως είναι φυσικό, αναμένεται από όλους τους πολίτες με ιδιαίτερον ενδιαφέρον, επειδή αποτελεί ένα σημαντικό έργο υποδομής, που θα έχει τη δικιά του συμβολή στην ανάπτυξη της χώρας, αλλά ταυτόχρονα θα προσφέρει στους χρήστες υπηρεσίες υψηλού ποιοτικού επιπέδου.
Παρ' όλα αυτά, τον τελευταίο καιρό η Αντιπολίτευση, η οποία αρνήθηκε να ψηφίσει στη Βουλή τις συμβάσεις για το νέο αεροδρόμιο και την Αττική Οδό, επιχειρεί να εμφανίσει το Αεροδρόμιο ως προβληματικό. Παράλληλα, διάφορα δημοσιεύματα προβάλλουν ερωτηματικά που έχουν σχέση τόσο με τους ασφαλείς όρους λειτουργίας του νέου Αεροδρομίου, όσο και με τις δυνατότητες των οδικών προσβάσεων προς αυτό.
Ερωτάται ο κύριος Πρωθυπουργός:
1. Πότε πρόκειται να λειτουργήσει το νέο αεροδρόμιο;
Το αεροδρόμιο έχει κατασκευαστεί και μπορεί να λειτουργήσει με
σύγχρονες υψηλές προδιαγραφές;
2. 'Εχουν διασφαλιστεί ικανοποιητικές οδικές προσβάσεις προς αυτό και έχουν εκπονηθεί οι απαραίτητες κυκλοφοριακές μελέτες;
Ποιο ο όφελος για την ανάπτυξη της χώρας αναμένεται να προκύψει από
τη λειτουργία του νέου αεροδρομίου σε συνδυασμό με την κατάργηση του αεροδρομίου του Ελληνικού;".
Ο Πρωθυπουργός κ. Κωνσταντίνος Σημίτης έχει το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Το νέο διεθνές αεροδρόμιο "ΕΛΕΥΘΕΡΙΟΣ ΒΕΝΙΖΕΛΟΣ" θα αρχίσει να λειτουργεί στις 28 Μαρτίου. Είναι ένα αεροδρόμιο άρτιο, σύγχρονο, ασφαλές, αξιόπιστο που πληροί όλες τις διεθνείς προδιαγραφές. Θα ικανοποιεί απόλυτα τους όρους και τις απαιτήσεις ασφαλείας, οι οποίες υπάρχουν για την εκτέλεση των πτήσεων.
'Εχει τη δυνατότητα υποδοχής και πλήρους εξυπηρέτησης επιβατών και
αεροσκαφών αρχικά ίση με εκείνη του Ελληνικού και θα αυξάνεται καθημερινά, για να φθάσει ακόμα 2/3 παραπάνω από το Ελληνικό εντός του καλοκαιριού. Η ποιότητα παροχής υπηρεσιών θα είναι ασύγκριτα καλύτερη από το Ελληνικό. Το αεροδρόμιο αυτό θα είναι ένα πολύ καλύτερο αεροδρόμιο. 
Στο πρώτο ερώτημα, αν μπορεί να λειτουργήσει το αεροδρόμιο αυτό με
ασφάλεια, η απάντηση είναι σαφής. Ναι, με απόλυτη ασφάλεια. Τα ραδιοναυτιλιακά βοηθήματά του, που είναι ένα ουσιαστικό στοιχείο λειτουργίας του αεροδρομίου, έχουν δοκιμαστεί. 'Εχουν καθοριστεί και έχουν δοκιμαστεί και οι σχετικές διαδικασίες και έχουν σταλεί τα στοιχεία τα οποία πρέπει, σε σχέση με τα βοηθήματα αυτά, σε όλες τις διεθνείς εταιρείες.
Τα δεδομένα στοιχεία του αεροδρομίου, τα οποία βάσει των διεθνών κανονισμών είναι απαραίτητα για την προετοιμασία των εταιρειών για την εκτέλεση των πτήσεων, έχουν δημοσιευθεί. Είναι γνωστά από καιρό. Ο υπόλοιπος εξοπλισμός του αεροδρομίου έχει εγκατασταθεί, δοκιμαστεί και οι τελευταίοι έλεγχοι, οι οποίοι έγιναν, έχουν αποδώσει απόλυτα ικανοποιητική εικόνα. 'Εχουν ολοκληρωθεί οι τελευταίοι έλεγχοι. Ασφαλές λοιπόν!
Το δεύτερο ερώτημα: Μπορεί το αεροδρόμιο να εξυπηρετήσει τους
επιβάτες; Και η απάντηση είναι: "Ναι, απόλυτα ικανοποιητικά". Οι εγκαταστάσεις εδάφους και τα μέσα λειτουργίας του αεροδρομίου, που απαιτούν οι διεθνείς κανονισμοί και τα διεθνή πρότυπα, εγγυώνται την ασφαλή εξυπηρέτηση όλων των επιβατών και όλων των αεροσκαφών. 'Εχουν γίνει οι έλεγχοι κι έχει διαπιστωθεί ότι πράγματι δεν υπάρχει κανένα πρόβλημα. Οι εμπλεκόμενοι κρατικοί φορείς οι οποίοι προσφέρουν υπηρεσίες, παραδείγματος χάρη η Αστυνομία ή το Πυροσβεστικό, έχουν δηλώσει ετοιμότητα. Μπορούν να πάνε τη στιγμή που πρέπει.
Η εταιρεία του αεροδρομίου με πιστοποιητικά δικά της, αλλά και πέρα
από αυτά, του κατασκευαστή, του ανεξάρτητου συμβούλου, εξειδικευμένων φορέων και εμπειρογνωμόνων από την αντίστοιχη Πολιτική Αεροπορία της Μεγάλης Βρετανίας, από την αντίστοιχη Πολιτική Αεροπορία των Ηνωμένων Πολιτειών, από την αντίστοιχη Πολιτική Αεροπορία της Ομοσπονδιακής Γερμανίας αναφέρουν την ετοιμότητα του αερολιμένα για λειτουργία με ασφάλεια και συμμόρφωσή του με τα διεθνή πρότυπα.
Το αεροδρόμιο αυτό, κυρίες και κύριοι συνάδελφοι, έχει κατασκευαστεί με σύγχρονες, υψηλές προδιαγραφές.'Εχει μηχανήματα και βοηθήματα, τα οποία είναι τα πιο σύγχρονα. Οι εγκαταστάσεις υποδοχής και εξυπηρέτησης των επιβατών, οι χώροι στους οποίους θα κινούνται οι επιβάτες και τα αεροσκάφη, είναι συγκρίσιμοι με οποιοδήποτε διεθνές αεροδρόμιο, ακόμη και των πιο ανεπτυγμένων χωρών. Τα συστήματα αεροναυτιλίας καλύπτουν όλους τους τομείς εξυπηρέτησης των πτήσεων. Το αεροδρόμιο πληροί από απόψεως ασφάλειας τα υψηλότερα στάνταρντς ελέγχου και στο αεροδρόμιο αυτό υπάρχει ένα μηχάνημα ή διαδικασίες για το 100% ελέγχου όλων των αποσκευών, κάτι που δεν υπάρχει στα περισσότερα άλλα αεροδρόμια. Τα πάντα, λοιπόν, είναι έτοιμα για να ξεκινήσει τη λειτουργία του το αεροδρόμιο.
Υπάρχει ένα ερώτημα: Θα είναι η οδική πρόσβαση ικανοποιητική; Και η απάντηση είναι: "Ναι". Μέσα στο Μάρτιο ολοκληρώνονται αυτά τα έργα, τα οποία είχαν προγραμματιστεί και σύμφωνα με τις συμβάσεις και η οδική πρόσβαση θα είναι ικανοποιητική. Δεν το λέμε εμείς. Η Κυβέρνηση ανέθεσε στον κ. Φραντζεσκάκη, ο οποίος είναι ομότιμος καθηγητής του Μετσοβίου 
Πολυτεχνείου, να κάνει μια έρευνα, μια μελέτη την οποία και θα καταθέσω. Από τη μελέτη αυτή -για να μην σας ταλαιπωρώ με αριθμούς- προκύπτει ότι

το κυκλοφοριακό ισοζύγιο θα είναι ισοδύναμο με εκείνο του Ελληνικού και ότι η μεγάλη πλειοψηφία των πολιτών του Λεκανοπεδίου θα έχει μια πρόσβαση στο αεροδρόμιο, η οποία είναι ή η αυτή ή καλύτερη από εκείνη του
Ελληνικού.
Τέλος ως προς τα τέλη κυκλοφορίας, γιατί και εκεί έχουν τεθεί
ορισμένα ερωτήματα: Τα σημερινά τέλη κυκλοφορίας στο αεροδρόμιο είναι χαμηλότερα εκείνων που προέκυπταν από τη σύμβαση την οποία διαπραγματεύθηκε και έκλεισε η Νέα Δημοκρατία. Και τούτο όχι μονάχα γιατί αναπτύχθηκαν άλλες λειτουργίες εμπορικές, οι οποίες επέτρεψαν στην εταιρεία να μειώσει τα αεροπορικά τέλη και να έχει εισπράξεις από τις εμπορικές λειτουργίες, αλλά και η Κυβέρνηση απεφάσισε να μειώσει το σπατόσημο για να βοηθήσει στην ανταγωνιστικότητα του αεροδρομίου.

Το αεροδρόμιο, κυρίες και κύριοι συνάδελφοι, είναι έργο το οποίο
δείχνει την ικανότητα της χώρας να δημιουργεί. Είναι ένα αεροδρόμιο, το οποίο αναδεικνύει τη γεωστρατηγική και γεωπολιτική θέση της χώρας και θα έχει μια ξεχωριστή συμβολή στην ανάπτυξη. Πιστεύω ότι είναι ένα έργο που τιμά τη χώρα.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΟΣ (Απόστολος Κακλαμάνης): Ο Πρόεδρος της Νέας Δημοκρατίας κ. Καραμανλής έχει το λόγο.
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κύριε Πρόεδρε, προσπάθησε ο κύριος Πρωθυπουργός να μας πείσει για τη σπουδαιότητα του έργου. Δεν υπάρχει κανένας λόγος γι'αυτό. Το έργο αυτό, τη σπουδαιότητα του οποίου τη γνωρίζουμε, είναι έργο το οποίο ξεκίνησε και δρομολόγησε η Νέα Δημοκρατία.
(Χειροκροτήματα από την πτέρυγα της Νέας Δημοκρατίας)
Και πέρασαν πάρα πολλά χρόνια, με τα μηχανήματα να σκουριάζουν στα
Σπάτα, από τον αλλοιθωρισμό των κυβερνήσεων του ΠΑ.ΣΟ.Κ. Και το επαναδρομολόγησε η Νέα Δημοκρατία στην τριετία του 1990-1993 και σήμερα παραδίδεται με υπερδεκαετή καθυστέρηση και πολλαπλάσιο κόστος.
'Αρα, το ζήτημα δεν είναι αν είναι σπουδαίο και σημαντικό και
απαραίτητο το έργο. Το ζήτημα το οποίο κρίνεται, είναι κατά πόσον είναι επαρκές και ποιοτικά αναβαθμισμένο για να εξυπηρετήσει τις σύγχρονες ανάγκες.
Και εδώ, η προσπάθεια του Πρωθυπουργού να μας πείσει ότι όλα πάνε καλά, αντί να μας ικανοποιήσει, δημιουργεί πολλαπλάσια ερωτηματικά τα οποία θέλω να θέσω.

Πριν απ'όλα, η ΥΠΑ αλλά και η εταιρεία "ΑΕΡΟΛΙΜΗΝ ΑΘΗΝΩΝ" συμφωνούν ότι το νέο αεροδρόμιο θα εξυπηρετεί τουλάχιστον για μία σημαντική περίοδο τριάντα δύο πτήσεις την ώρα έναντι των τριάντα πέντε με σαράντα που εξυπηρετεί σήμερα το Ελληνικό και των εξήντα που προβλέπονταν για τα
Σπάτα. Και ερωτώ: Γιατί γίνεται αυτό; Τι συμβαίνει και μένουμε στο μισό; Αυτό και μόνο δε δείχνει έλλειψη ετοιμότητας; Αυτό και μόνο δε σημαίνει υποβάθμιση του νέου αεροδρομίου; Πριν από λίγες μόλις μέρες, περίπου δέκα, οι ελεγκτές εναέριας κυκλοφορίας και οι ηλεκτρονικοί της ΥΠΑ μιλούσαν για έλλειψη προσωπικού. Λύθηκε διά μαγείας αυτό το πρόβλημα; Αρκούν τρεις τέσσερις μόνο βδομάδες για να εκπαιδευτούν οι παλιοί και οι νέοι υπάλληλοι στα νέα συστήματα, όταν ο διοικητής της ΥΠΑ είναι αυτός που μόλις προ ολίγων ημερών έλεγε ότι χρειάζεται τουλάχιστον ένα πεντάμηνο για την εκπαίδευσή τους; 'Εχει ολοκληρωθεί η μετεγκατάσταση της μονάδας τεχνικής συντήρησης της Ολυμπιακής Αεροπορίας; Αν όχι, πού θα γίνεται η βαριά συντήρηση των αεροσκαφών; Και αν υπάρχουν έστω και ελάχιστες αδυναμίες, ποιες θα είναι οι συνέπειες και για τις αερομεταφορές, αλλά και για το κύρος της χώρας;
(Στο σημείο αυτό κτυπάει το προειδοποιητικό κουδούνι λήξεως του
χρόνου ομιλίας του κυρίου Προέδρου)
Μία ανοχή, κύριε Πρόεδρε, παρακαλώ.
'Ερχομαι στο θέμα του κόστους: Είναι ή δεν είναι αλήθεια ότι
αυξάνεται το σπατόσημο από τέσσερις μέχρι επτά χιλιάδες; 'Οτι επιβάλλετε πρόσθετο κεφαλικό φόρο από τρεισήμισι έως τεσσεράμισι χιλιάδες για κάθε επιβάτη, ότι οι αυξήσεις στα αερολιμενικά τέλη κυμαίνονται από 90% μέχρι 900% αύξηση; 'Εχουμε ή δεν θα έχουμε ένα από τα δύο τρία ακριβότερα αεροδρόμια της Ευρώπης και πάντως σίγουρα το ακριβότερο της περιοχής; Αποβαίνει αυτό ή δεν αποβαίνει σε βάρος του ελληνικού τουρισμού; 'Εχει επιλυθεί το θέμα της συμφόρησης του εναερίου χώρου πάνω από τα Σπάτα;

Και έρχομαι πολύ σύντομα στο ζήτημα των προσβάσεων. Εδώ τα πράγματα είναι τραγικά και δεν ωραιοποιούνται, με τίποτα, με γενικολογίες και ωραιολογίες. Υπάρχει αεροδρόμιο στον κόσμο, κύριε Πρόεδρε, που να μην είναι συνδεδεμένο με κανένα μέσο σταθερής τροχιάς; Ο προαστιακός
σιδηρόδρομος έπρεπε κατά τις διεθνείς δεσμεύσεις να ξεκινήσει το 1999. Και μέχρι στιγμής τι έχει γίνει; Το μετρό πού βρίσκεται και πού θα φθάσει; Μιλάτε για οδικές προσβάσεις όταν από τα εξήντα τέσσερα χιλιόμετρα της Αττικής Οδού θα είναι έτοιμα μόλις τα δεκαεπτά. Τεράστιο πρόβλημα υπάρχει από τη νότια πρόσβαση. Και σε όλα αυτά δεν υπάρχει ούτε είσοδος ούτε έξοδος. Γίνεται τώρα λόγος για δήθεν εξπρές δρομολόγια λεωφορείων. Από πού θα περνούν αυτά; Από τον αέρα, κύριε Πρόεδρε;
Το ζήτημα είναι το εξής: Είναι βέβαιο ότι θα υπάρξει
κυκλοφοριακό χάος. Είναι βέβαιο ότι οι πολίτες θα ταλαιπωρηθούν. Ο μέσος χρόνος πρόσβασης στο αεροδρόμιο θα προσεγγίζει τις δύο ώρες. Τουλάχιστον όμως είναι ανάγκη να ενεργοποιηθεί η Κυβέρνηση άμεσα, ώστε να διασφαλισθεί η ασφάλεια και η λειτουργικότητα του αεροδρομίου και ειδικά σε μία περίοδο που αρχίζει τώρα. Η περίοδος αιχμής δηλαδή, λόγω της τουριστικής επιβάρυνσης, επιβάλλει να προστατευθεί το κύρος της χώρας. 
(Χειροκροτήματα από την πτέρυγα της Νέας Δημοκρατίας)

ΠΡΟΕΔΡΟΣ (Απόστολος Κακλαμάνης): Ο κ. Γιαννάκης έχει το λόγο.
ΙΩΑΝΝΗΣ ΓΙΑΝΝΑΚΗΣ: Το "ΕΛΕΥΘΕΡΙΟΣ ΒΕΝΙΖΕΛΟΣ", το νέο διεθνές αεροδρόμιο της Αθήνας που ξεκίνησε να κατασκευάζεται το 1996 μετά την κύρωση της σύμβασης με το ν.2338/95 -επωφελέστερης μάλιστα για το ελληνικό δημόσιο κατά εκατό δισεκατομμύρια δραχμές σε σχέση με τη σύμβαση της Νέας Δημοκρατίας το 1993- αποτελεί σήμερα μία πραγματικότητα. 'Οπως πραγματικότητα αποτελούν οι κατασκευές τμημάτων της Αττικής Οδού, σύμφωνα με τον προγραμματισμό της πορείας του όλου έργου.
Θα περίμενε κανείς, λοιπόν, κυρίως από την Αξιωματική Αντιπολίτευση
στην παρούσα φάση...
ΒΥΡΩΝ ΠΟΛΥΔΩΡΑΣ: Τι είναι αυτά, κύριε Πρόεδρε;
ΙΩΑΝΝΗΣ ΓΙΑΝΝΑΚΗΣ: ...αποπεράτωσης του όλου έργου του αεροδρομίου
όπως και για το μετρό της Αθήνας...
ΔΗΜΗΤΡΙΟΣ ΣΙΟΥΦΑΣ: Σε εμάς απαντάει;
ΒΥΡΩΝ ΠΟΛΥΔΩΡΑΣ: Είναι απαράδεκτα αυτά, κύριε Πρόεδρε.

(Θόρυβος από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Παρακαλώ, να σεβαστείτε το συνάδελφό σας.
ΙΩΑΝΝΗΣ ΓΙΑΝΝΑΚΗΣ: ...την Αττική Οδό, τη ζεύξη Ρίου-Αντιρρίου ...
(Θόρυβος από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Παρακαλώ να μη γράφονται διακοπές. ΙΩΑΝΝΗΣ ΓΙΑΝΝΑΚΗΣ: ...όπως και για όλα τα άλλα μεγάλα έργα που
κατασκευάζονται σήμερα σε ολόκληρη την Ελλάδα...
ΒΥΡΩΝ ΠΟΛΥΔΩΡΑΣ: ...
ΠΡΟΕΔΡΟΣ (Απόστολος Κακλαμάνης): Αυτό που δεν βλέπω σωστό είναι να μιλάτε χωρίς να έχετε το λόγο, κύριε συνάδελφε.
ΙΩΑΝΝΗΣ ΓΙΑΝΝΑΚΗΣ: ...που δημιουργούν την εικόνα μιας ισχυρής και σύγχρονης Ελλάδας, λιγότερη μικροψυχία και λιγότερη μικροπολιτική.

Αντ' αυτού όμως διαπιστώνεται πως η Νέα Δημοκρατία, κάθε φορά που
κάποιο μεγάλο έργο τελειώνει, ξεκινά ή εξελίσσεται, συνοδεύει με τις δηλώσεις των στελεχών της και κάθε άλλο μέσο που διαθέτει, κάθε αρνητική άποψη και θέση που εκφράζεται, πολλές φορές και από άσχετα πρόσωπα, όπως έπραξε κατά την έναρξη λειτουργίας του μετρό της Αθήνας, προσπαθώντας να αλλοιώσει μ' αυτόν τον τρόπο την εικόνα της χώρας διεθνώς.
(Θόρυβος, διαμαρτυρίες από την πτέρυγα της Νέας Δημοκρατίας)
Κύριε Πρωθυπουργέ, σε μένα τουλάχιστον αλλά πιστεύω και σε ολόκληρο
τον ελληνικό λαό δημιουργείτε με τις σημερινές απαντήσεις σας τη σιγουριά ότι και το Μάρτιο θα λειτουργήσει το αεροδρόμιο και ασφαλής θα είναι η όλη λειτουργία του και θα διαψευστούν οι γνωστές Κασσάνδρες. (Χειροκροτήματα από την πτέρυγα της Νέας Δημοκρατίας - γέλωτες)
ΠΡΟΕΔΡΟΣ (Απόστολος Κακλαμάνης): Παρακαλώ, παρακαλώ!
ΙΩΑΝΝΗΣ ΓΙΑΝΝΑΚΗΣ: Θα ήθελα μόνο στο σημείο αυτό και επειδή όταν συζητήθηκε στη Βουλή το θέρος του 1995 η σύμβαση του αεροδρομίου και εκεί υπήρξαν...
ΠΡΟΕΔΡΟΣ (Απόστολος Κακλαμάνης): Κύριε συνάδελφε, ο χρόνος σας
ολοκληρώθηκε χωρίς να απευθύνετε ουσιαστικά ερωτήματα.
ΙΩΑΝΝΗΣ ΓΙΑΝΝΑΚΗΣ: Τελειώνω, κύριε Πρόεδρε, παρακαλώ την ανοχή σας.
(Χειροκροτήματα από την πτέρυγα της Νέας Δημοκρατίας - γέλωτες)
ΠΡΟΕΔΡΟΣ (Απόστολος Κακλαμάνης): Σας παρακαλώ!
(Θόρυβος από την πτέρυγα της Νέας Δημοκρατίας)
Θορυβείτε απλώς, αυτό κάνετε. Θορυβείτε, κύριοι. Υποκαθιστάτε το
Πρεδρείο και θορυβείτε. Αυτή είναι η παρουσία σας. Λυπάμαι.
Κύριε συνάδελφε, ο χρόνος σας τελείωσε.
ΙΩΑΝΝΗΣ ΓΙΑΝΝΑΚΗΣ: Τελειώνω, κύριε Πρόεδρε.
Το θέρος του 1995 υπήρξαν ρητές δεσμεύσεις της Κυβέρνησής μας για την ενίσχυση των δικτύων υποδομών στην ευρύτερη περιοχή των Μεσογείων. θα πρέπει, λοιπόν, οι ρητές δεσμεύσεις μας, κατά την κύρωση της σύμβασης του Αεροδρομίου, να γίνουν πράξεις.
ΠΡΟΕΔΡΟΣ (Απόστολος Κακλαμάνης): Κύριε Γιαννάκη, ο χρόνος σας τελείωσε. Παρακαλώ μη γράφονται στα Πρακτικά αυτά που λέει ο κύριος συνάδελφος.
(Χειροκροτήματα από την πτέρυγα της Νέας Δημοκρατίας - γέλωτες)
Ο κύριος Πρωθυπουργός έχει το λόγο.
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κύριε
Πρόεδρε, μια λέξη παρακαλώ.
ΠΡΟΕΔΡΟΣ (Απόστολος Κακλαμάνης): Σας παρακαλώ, κύριε Πρόεδρε. ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Αυτό που
γίνεται πάντως στην ουσία είναι καταστρατήγηση και υποβάθμιση των διαδικασιών της Βουλής.
ΠΡΟΕΔΡΟΣ (Απόστολος Κακλαμάνης): Κύριε Πρόεδρε, σας παρακαλώ. Νομίζω ότι ως Πρόεδρος του Σώματος έκανα αυτό που πρέπει. Από κει και πέρα δεν είναι σωστό αυτό που λέτε.
(Διαμαρτυρίες από την πτέρυγα της Νέας Δημοκρατίας)
'Οχι, κύριε συνάδελφε. Θα λογοκρίνω άλλη φορά πιο πριν τι θα πει ο κάθε συνάδελφος! Πριν δώσω το λόγο θα ρωτώ, τι πρόκειται να πείτε και αναλόγως θα δίνω το λόγο!
(Διαμαρτυρίες από την πτέρυγα της Νέας Δημοκρατίας)
Ορίστε, κύριε Πρωθυπουργέ, έχετε το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, ο κ. Καραμανλής έθεσε μια σειρά από ερωτήματα τα οποία βέβαια σε αυτό το χρονικό πλαίσιο, δεν μπορούν να απαντηθούν λεπτομερώς. 
(Διαμαρτυρίες από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Σας παρακαλώ, σεβαστείτε το χώρο.
Τότε θα προσλάβω κάποιον να μου λέει τι να κάνω.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Εγώ θα καταθέσω την απάντηση της εταιρείας του αεροδρομίου στην ανακοίνωση Τύπου της Νέας Δημοκρατίας η οποία ήταν μια ανακοίνωση που είχε τα ίδια επιχειρήματα με την ομιλία του κ. Καραμανλή. Επίσης θα καταθέσω και τη μελέτη αυτή σε σχέση με τις οδικές προσβάσεις.
Τέθηκε, κυρίες και κύριοι συνάδελφοι, το ερώτημα: Θα υπάρχουν δυσκολίες στην αρχή, θα υπάρχουν δυσλειτουργίες στο αεροδρόμιο; Θα απαντήσω ότι δεν υπήρχε κανένα μεγάλο αεροδρόμιο στον κόσμο που να λειτουργεί άψογα από την πρώτη στιγμή. Χρειάζεται πάντα ένα ροντάρισμα. Αυτή είναι μια απλή αλήθεια, μια προσαρμογή. Ξεκινά αυτήν τη στιγμή παραδείγματος χάρη το αεροδρόμιο με την ίδια κίνηση επιβατών του Ελληνικού και πολύ σύντομα, όπως είπα πριν θα αυξήσει κατά πολύ την εξυπηρέτηση του αριθμού των επιβατών.
Δεν πρέπει, λοιπόν, να βλέπουμε τα δέντρα αλλά πρέπει, λοιπόν, να βλέπουμε το δάσος. Και το δάσος είναι ότι το αεροδρόμιο είναι ένα από τα πιο σύγχρονα αεροδρόμια της Ευρώπης, ότι ο αεροναυτιλιακός εξοπλισμός του ανήκει στην παγκόσμια τεχνολογική πρωτοπορία.
Πρέπει να βλέπουμε ότι το αεροδρόμιο είναι το μεγαλύτερο έργο που έχει εκτελεστεί στη χώρα ύψους περίπου επτακοσίων δισεκατομμυρίων δραχμών, ένα πολύπλοκο έργο. Το έργο αυτό ολοκληρώθηκε σε χρόνο ρεκόρ. Στην πρώτη συμφωνία για την κατασκευή του αεροδρομίου -το air development agreementόφειλε να ολοκληρωθεί το αεροδρόμιο τον Ιούνιο του 2001 και αυτή η ημερομηνία 1η Μαρτίου ορίστηκε πριν πέντε χρόνια και είμαστε μέσα στο Μάρτη.
Ακούσαμε ότι το αεροδρόμιο είναι απόφαση της Νέας Δημοκρατίας. Διερωτώμαι, όμως, αν ήταν απόφαση της Νέας Δημοκρατίας, γιατί κατεψήφισε η Νέα Δημοκρατία τη σχετική σύμβαση στη Βουλή; Γενικά όλα όσα γίνονται έχουν αποφασιστεί από τη Νέα Δημοκρατία, αλλά τίποτε απ' αυτούς δεν είδαμε.
Για το έργο αυτό εργάστηκαν χιλιάδες 'Ελληνες εργαζόμενοι. Θα δημιουργήσει χιλιάδες νέες θέσεις εργασίας, περίπου είκοσι χιλιάδες. Είναι το πρώτο αεροδρόμιο παγκοσμίως που κατασκευάζεται σε συνεργασία ιδιωτικού και δημόσιου τομέα. Το αεροδρόμιο θα έχει τη δυνατότητα
εξυπηρέτησης σχεδόν του διπλασίου αριθμού πτήσεων επιβατών απ' ό,τι το αεροδρόμιο του Ελληνικού. Θα παρέχει υψηλό επίπεδο εξυπηρέτησης των επιβατών που δεν έχει το Ελληνικό, που δεν έχουν πάρα πολλά άλλα αεροδρόμια της Ευρώπης. Θα καλύψει την αεροπορική κίνηση των επομένων δέκα ετών. Θα ανακουφίσει τους κατοίκους της περιοχής του Ελληνικού και θα γίνει εκεί μητροπολιτικό πάρκο, όπως το είπαμε.
'Οσον αφορά τα Μεσόγεια θα γίνουν διάφορες δράσεις. Υπάρχει ένα ολοκληρωμένο σχέδιο, για να υπάρξει αντιστάθμιση σε σχέση με τις επιπτώσεις. 'Εργα διαλογικά, έργα αντιπλημμυρικά, ανάπτυξη του οδικού δικτύου, ώστε τα Μεσόγεια να γίνουν μια περιοχή με πολύ καλύτερο περιβάλλον.
Λυπάμαι γι' αυτά που ακούστηκαν πάλι σε σχέση με το αεροδρόμιο από πλευράς της Αξιωματικής Αντιπολίτευσης. Εγώ θα έλεγα ότι είναι ηχηρές εκφράσεις, αλλά είναι και ανεύθυνες εκφράσεις. Τι δικαιολογεί αυτήν τη λυσσώδη προσπάθεια αμαύρωσης που γίνεται τόσο καιρό; Τι δικαιολογεί τον ορυμαγδό των αρνητικών κραυγών; Μόνο μια μικροπολιτική αντιπολιτευτική τακτική. Είναι υπεύθυνη στάση αυτή; 'Οχι βέβαια. Διότι η Νέα Δημοκρατία πιστεύει ότι ζημιώνει την Κυβέρνηση. Μα, δεν ζημιώνει την Κυβέρνηση. Την Ελλάδα πρώτα απ' όλα ζημιώνει. Γιατί όταν ακούσουν έξω ότι υπάρχουν φωνές που λένε ότι είναι επικίνδυνο το αεροδρόμιο, δεν θα έρθουν εδώ, όποια κυβέρνηση και αν είναι. Αυτό έχει σημασία. Ζημιώνει τους 'Ελληνες εργαζόμενους. Με τον περιορισμό της δραστηριότητας του αεροδρομίου, χάνονται θέσεις εργασίας. Ζημιώνει το ελληνικό κράτος. Γιατί αν δεν λειτουργήσει κάτω απ' αυτές τις συνθήκες το αεροδρόμιο, θα είναι λιγότερες οι εισπράξεις. Ξέρει καλύτερα, δηλαδή, η Νέα Δημοκρατία και ο κ. Καραμανλής, από τους διεθνείς οργανισμούς και τους διεθνείς εμπειρογνώμονες ότι το αεροδρόμιο δεν είναι ασφαλές; Πού τα βρίσκει αυτά τα στοιχεία; Είναι άλλωστε και άλλοι μέσα. Οι Γερμανοί δεν ενδιαφέρονται; Οι Αμερικάνοι οι οποίοι συμβούλεψαν να είναι όλα άψογα δεν ενδιαφέρονται και η Νέα Δημοκρατία διαπιστώνει ότι δεν μπορεί να λειτουργήσει το αεροδρόμιο; Εγώ νομίζω ότι σε τέτοια θέματα χρειάζεται περισσότερη σοβαρότητα. Και για το μετρό μας είπαν ότι δεν θα λειτουργήσει και για τα Σπάτα μας λένε ότι δεν θα λειτουργήσει. Νομίζω ότι η Αντιπολίτευση εδώ στον τόπο πρέπει να είναι υπεύθυνη.
(Χειροκροτήματα από την πτέρυγα του ΠΑΣΟΚ)
(Στο σημείο αυτό ο Πρωθυπουργός κ. Σημίτης, καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, τη συνεδρίασή μας
παρακολουθούν από τα δυτικά θεωρεία, αφού προηγούμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα 80 χρόνια ενσωμάτωσης της Θράκης στην Ελλάδα, σαράντα ένα μαθητές και μαθήτριες και τέσσεριςσυνοδοί καθηγητές από το 4ο Γυμνάσιο Αργυρούπολης και εννέα μαθητές και μαθήτριες και δύο καθηγητές τους από το Τεχνικό Επαγγελματικό Εκπαιδευτήριο Αμοργού Κυκλάδων.

Η Βουλή τους καλωσορίζει.
(Χειροκροτήματα από όλες τις πτέρυγες)
Κύριοι συνάδελφοι, παρακαλώ να συμφωνήσετε να προηγηθεί η συζήτηση
της ερώτησης του κ. Παπαγεωργόπουλου προς τον Υπουργό Παιδείας, για υπηρεσιακούς λόγους του κυρίου Υπουργού. 'Εχει σύσκεψη με τους Προέδρους των ΤΕΙ και των ΑΕΙ και του ευχόμαστε και καλά ξεμπερδέματα. Να τον διευκολύνουμε.
Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Η Βουλή ενέκρινε.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, μπορώ να έχω το λόγο για ένα
λεπτό;
ΠΡΟΕΔΡΟΣ (Απόστολος Κακλαμάνης): Προχωρώ στην ανακοίνωση.

ΠΡΟΚΟΠΗΣ ΠΑΥΛΟΠΟΥΛΟΣ: Επί της διαδικασίας, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Δεν καταλαβαίνω.
ΠΡΟΚΟΠΗΣ ΠΑΥΛΟΠΟΥΛΟΣ: Επί της διαδικασίας θα ήθελα το λόγο, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Δεν υπάρχει θέμα επί της
διαδικασίας.
Προχωρούμε στη δεύτερη με αριθμό 623/14-2-01 επίκαιρη ερώτηση δεύτερου κύκλου του Βουλευτή της Νέας Δημοκρατίας κ. Ελευθερίου

Παπαγεωργόπουλου προς τον Υπουργό Εθνικής Παιδείας και Θρησκευμάτων, σχετικώς με την παρέμβαση του Υπουργού Παιδείας στη δικαστική υπόθεση δίωξης καθηγητών.
Η επίκαιρη ερώτηση του κ. Παπαγεωργόπουλου σε περίληψη έχει ως εξής: "O Yπουργός Παιδείας και Θρησκευμάτων κατά παράβαση του Συντάγματος
και των σχετικών νόμων με το υπ'αριθμ. Φ.7/Ε5/196/23-01-2001, εξαιρετικώς επείγον λόγω προθεσμίας έγγραφό του προς τον αρμόδιο Εισαγγελέα, αξίωσε την άσκηση εφέσεως κατά της με αριθμό 376/2001 ομόφωνα αθωωτικής απόφασης του Τριμελούς Πλημ/δικείου Χαλκίδος με την οποία αθωώνονται έξι (6) καθηγητές του ΤΕΙ Χαλκίδας.
Της πιο πάνω αθωωτικής απόφασης προηγήθηκε απαλλακτική πρόταση του
Εισαγγελέα της έδρας.
'Ομως ο κύριος Υπουργός προχωρά και στην κριτική της δικαστικής απόφασης αποφαινόμενος ότι είναι εσφαλμένη και ότι κακώς αθωώθηκαν οι κατηγορούμενοι.
Επειδή οι πρακτικές του κυρίου Υπουργού αποπνέουν ολοκληρωτική φιλοσοφία, καταργούν κάθε έννοια εννόμου τάξεως και δημοκρατικής νομιμότητας και είναι ευθέως αντισυνταγματικές και παράνομες, ερωτάται ο κύριος Υπουργός αν θα συνεχίσει να κοσμεί το αξίωμά του με παρόμοιες συμπεριφορές και πρακτικές."
Ο Υπουργός Εθνικής Παιδείας και Θρησκευμάτων κ. Πέτρος Ευθυμίου έχει το λόγο.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κυρίες και κύριοι Βουλευτές, είναι τελείως παράδοξη για μένα αυτή η ερώτηση. Και το εννοώ, κύριε Παπαγεωργόπουλε. Αν έπρεπε κάτι να ειπωθεί γι'αυτήν την υπόθεση είναι ένας έπαινος προς το Υπουργείο Παιδείας, για την επίμονη προσπάθεια διασφάλισης του δημοσίου συμφέροντος.
'Οπως είναι γνωστό -και μάλιστα είναι γνωστό και σε ανθρώπους που δεν άσκησαν τότε διοίκηση- είναι γνωστό στο πανελλήνιο, ότι στο ΤΕΙ Χαλκίδας υπήρξε μια επίμονη και μακρά περιπέτεια η οποία συνοδεύτηκε με βαριές καταγγελίες για πειθαρχικά και ποινικά αδικήματα. Και αυτό απετέλεσε κοινό κτήμα και γνώση του ελληνικού λαού, γιατί για κάποιο χρονικό διάστημα οι ιστορίες των ΤΕΙ Χαλκίδας ήταν στο επίκεντρο της δημόσιας προσοχής της κοινής γνώμης.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Διετάχθη, λοιπόν, τότε ΕΔΕ από την οποία προέκυψαν βαριές όντως
ευθύνες και παρεπέμφθη από το Υπουργείο Παιδείας όπως είχε την υποχρέωση, η υπόθεση στην Ποινική Δικαιοσύνη. Πραγματοποιήθηκε η δίκη και οι εμπλεκόμενοι εκρίθησαν αθώοι στην πρωτόδικη διαδικασία.
Από τα στοιχεία του φακέλου που είχαμε, από τα στοιχεία της πειθαρχικής διερεύνησης, η εικόνα που υπάρχει είναι ότι τα αδικήματα αυτά έχουν συντελεστεί και υπάρχει θέμα περαιτέρω διερεύνησής τους. Δεν είμαι νομικός -αν δεν κάνω λάθος ο κ. Παπαγεωργόπουλος είναι- αλλά αυτό που καταγγέλει ως ολοκληρωτική διαδικασία είναι ακριβώς η ευχέρεια που έχει το Υπουργείο, που έχει κατά νόμο τη θεσμική εποπτεία των ΤΕΙ, να προασπίσει το δημόσιο συμφέρον επαναφέροντας το θέμα στη δικαιοσύνη και θέτοντας το θέμα υπό την κρίση του εισαγγελέως.
Εγώ άσκησα την έφεση; Είναι δυνατόν έγκριτοι νομικοί να δημιουργούν
τέτοια εικόνα; Εστάλη ο φάκελος στον εισαγγελέα για να κρίνει εάν και εφ'όσον η θέση του Υπουργείου Παιδείας, ότι υπάρχουν ακόμη εκκρεμότητες καθώς τα αδικήματα αυτά έχουν συντελεστεί, πρέπει περαιτέρω να διερευνηθεί σε κατ' έφεσιν αίτησιν. Ο εισαγγελέας κρίνει ότι πρέπει να παραπεμφθεί στο εφετείο δι'ιδίων μέσων και βάσει της απόλυτης ανεξαρτησίας που διέπει την ελληνική δικαιοσύνη. Και αισθάνομαι βαθιά ευθύνη ως θεσμικός επόπτης ως Υπουργείο Παιδείας των ΤΕΙ να ξεκαθαρίσει εις βάθος αυτή η ιστορία και με τη δευτεροβάθμια κρίση της δικαιοσύνης, έτσι ώστε το μεν δημόσιο συμφέρον να έχει προασπιστεί στον ακραίο βαθμό τον εαυτό του, οι δε εγκαλούμενοι εάν και εφ'όσον είναι αθώοι, να έχουν προασπίσει σε ακραίο βαθμό την αθωότητά τους.
Είναι, λοιπόν, μία απόλυτα διαυγής ιστορία, μια ιστορία που είναι προς έπαινο του Υπουργείου Παιδείας και δεν έχει καθόλου ούτε διάθεση επηρεασμού κανενός και κατά μείζονα λόγο δεν αποπνέει ολοκληρωτική ιδεολογία, πράγμα το οποίο παρακαλώ ν' αποσυρθεί ως διατύπωση.
ΠΡΟΕΔΡΕΥΩΝ (Κωνσταντίνος Γείτονας): Ο κ. Παπαγεωργόπουλος έχει το
λόγο.

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Ευχαριστώ, κύριε Πρόεδρε.
'Οταν έκανα αυτήν την ερώτηση απορούσα πώς βρέθηκε χέρι Υπουργού να υπογράψει τέτοια εντολή προς την εισαγγελία για ν' ασκήσει έφεση, ένδικο μέσο κατά αθωωτικής απόφασης. Μετά την απάντηση του Υπουργού δεν απορώ, αλλά πραγματικά ανησυχώ για μία νοοτροπία, η οποία είναι τουλάχιστον απαράδεκτη, τουλάχιστον αντιδημοκρατική και τουλάχιστον θα πρέπει να εξαλειφθεί από τη λογική σας και από τη φιλοσοφία σας, αν θέλετε να τα πάμε καλά από δω και πέρα.
Μιλάτε για δημοκρατική ευαισθησία. Να μας επιτρέπετε να σεβόμεθα περισσότερο τη δικαιοσύνη, λόγο και έργο. Και σε ό,τι με αφορά γι' αυτό άφησα τη δικαιοσύνη στο απυρόβλητο αυτής της επίκαιρης έστω ερώτησης. Από εκεί και πέρα όμως ποιο κόμμα μιλάει για ευαισθησία στη διερεύνηση ευθυνών; Το κόμμα που καταψήφισε την εξεταστική επιτροπή για το ναυάγιο; Το κόμμα που καταψήφισε την εξεταστική επιτροπή για τις ελληνοποιήσεις; Το κόμμα που καταψήφισε πριν από λίγες μέρες το πόρισμα Ντογιάκου; Εσείς μιλάτε για ευαισθησία; Δεν δεχθήκατε ούτε καν τον έλεγχο.
Και μια και αναφερθήκατε σε νομικούς: 'Εχετε καλούς και ακριβοπληρωμένους νομικούς δίπλα σας, είσαστε έμπειρος και έγκριτος 
δημοσιογράφος και δεν έχετε κανένα πλεονέκτημα ή ευεργέτημα της αγνοίας. Γνωρίζετε καλά. Απλώς είσαστε κακομαθημένοι. Απλώς έχετε φιλοσοφία ολοκληρωτική και καθεστωτική. Αυτό είναι που σας καθοδηγεί.
Το άρθρο 30 του Κώδικα Ποινικής Δικονομίας δίνει το δικαίωμα μόνο
στον Υπουργό Δικαιοσύνης να διατάξει την έναρξη ποινικής δίωξης. Αυτές οι διατάξεις ερμηνεύονται συσταλτικά. Δεν έχει το δικαίωμα ούτε ο Υπουργός Δικαιοσύνης να ζητήσει να γίνει ένδικο μέσο. Εσείς υπερβαίνετε τον
Υπουργό Δικαιοσύνης, υπερβαίνετε νόμους, Σύνταγμα, διαδικασίες και με το έγγραφο αυτό -κάτι που δεν πίστευα, αν δεν το έπαιρνα εκ της δικογραφίας, έχει επισυναφθεί στη δικογραφία αυτό το έγγραφο- εντέλλεσθε τον
Εισαγγελέα ν' ασκήσει ένδικο μέσο. Και κρίνετε και τη δικαστική απόφαση ότι κατά την κρίση σας, την αυθεντία σας δεν είναι σωστή.
'Ελεος, κύριε Υπουργέ! Πρέπει να ντρεπόμαστε γι' αυτά τα πράγματα. Πίστευα ότι θα ζητούσατε συγγνώμη. Λυπάμαι που υποστηρίζετε τέτοιες θέσεις.
ΠΡΟΕΔΡΕΥΩΝ (Κωνσταντίνος Γείτονας): Δεν χρειάζονται υψηλοί τόνοι για
την ανάπτυξη των επιχειρημάτων.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Πρόεδρε, σε δύο λεπτά ...
ΠΡΟΕΔΡΕΥΩΝ (Κωνσταντίνος Γείτονας): Απλώς μιλώ για τους τόνους. Δεν
μπαίνω στην ουσία.
Ο κύριος Υπουργός Εθνικής Παιδείας και Θρησκευμάτων έχει το λόγο.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Μια και μας ακούνε τα παιδιά που διαπαιδαγωγούνται στο δημοκρατικό μας πολίτευμα θα ήθελα να πω ότι με όλες τις αναφορές σας έγινε αυτό το απλό πράγμα, ρίχνετε την μπάλα στην εξέδρα όπως λέμε.
Εδώ μιλάμε για κάτι πολύ συγκεκριμένο. Μιλάμε για μία υπόθεση που προφανώς τη γνωρίζετε πάρα πολύ καλά κι εσείς που είστε εκεί και προφανώς έχετε λόγους να την αντιμετωπίζετε μ' αυτήν τη σκοπιά. Πρόκειται όμως για μία υπόθεση που αποτελεί κοινό τόπο σε όλην την κοινότητα της
τριτοβάθμιας εκπαίδευσης, αλλά και στην ελληνική κοινή γνώμη, ότι δηλαδή πρέπει να φτάσει εις τέλος η διερεύνησή της.
Το Υπουργείο δεν εντέλλεται την άσκηση εφέσεως. Το Υπουργείο θέτει
υπό την κρίση του Εισαγγελέα αν κι εφόσον θα ασκηθεί η έφεση. Και ο Εισαγγελέας κρίνει με την ίδια αυτού συγκρότηση, την ίδια αυτού νομική παιδεία, την ίδια αυτού ευθύνη. Κι εφόσον ασκείται η κατ' έφεσιν αυτή έγκληση είναι χρήσιμο πριν από όλα για το δημόσιο συμφέρον, το οποίο εκπροσωπώ. Θεωρώ επίσης βαθιά ότι είναι χρήσιμο και για την τοπική κοινωνία της Χαλκίδας, που πρέπει να ξέρει τι ακριβώς έχει συμβεί, αλλά και για τους εγκαλούμενους ώστε η αθωότητά τους ν' αποδειχθεί περίτρανα στην κατ' έφεσιν εκδίκαση. Και δεν νομίζω ότι πρέπει να εγκαλείται ένας Υπουργός όταν προασπίζει ως το τέλος το δημόσιο συμφέρον.
ΠΡΟΕΔΡΕΥΩΝ (Κωνσταντίνος Γείτονας): Επανερχόμεθα στις επίκαιρες ερωτήσεις πρώτου κύκλου. Τρίτη είναι η με αριθμό 614/14.2.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τους Υπουργούς Εμπορικής Ναυτιλίας, Ανάπτυξης, σχετικώς με τη λήψη μέτρων για την απομάκρυνση των παροπλισμένων πλοίων από την
ειδική για επισκευή πλοίων ζώνη του Περάματος.

Η επίκαιρη ερώτηση του κ. Σκοπελίτη έχει ως εξής:
"Το πρόβλημα των παροπλισμένων πλοίων στη ναυπηγοεπισκευστική ζώνη
Περάματος έχει πάρει μεγάλες διαστάσεις. Με το πρόσχημα της εκτέλεσης επισκευών οι εφοπλιστές, σε αγαστή συνεργασία με τους αρμόδιους φορείς, κάνουν κατάχρηση των χώρων της ζώνης, με αποτέλεσμα να φεύγουν πλοία προς άλλες χώρες για επισκευές.
Αυτή η κατάσταση, σε συνδυασμό με το αδικαιολόγητο κλείσιμο της
δεξαμενής για πάνω από τρεις μήνες, χωρίς να γίνονται εργασίες επισκευής, εντάσσεται στη γενικότερη πολιτική διάλυσης της ναυπηγικής βιομηχανίας της που προωθεί η Κυβέρνηση εναρμονισμένη πλήρως με τις εντολές της Ευρωπαϊκής 'Ενωσης.
Ερωτώνται οι κύριοι Υπουργοί:
Ποια μέτρα προτίθεται να πάρει η Κυβέρνηση ώστε να απομακρυνθούν
άμεσα τα παροπλισμένα πλοία απ' όλη την έκταση της ναυπηγοεπισκευαστικής ζώνης, ώστε να απελευθερωθούν οι απαραίτητοι χώροι για τις επισκευές.
Αν είναι στις προθέσεις τους να προχωρήσουν στη βελτίωση της υποδομής και τον εκσυγχρονισμό των εγκαταστάσεων, σύμφωνα και με προηγούμενες δεσμεύσεις της Κυβέρνησης απέναντι στο συνδικαλιστικό κίνημα."
Ο Υπουργός Εμπορικής Ναυτιλίας κ. Παπουτσής έχει το λόγο.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Ευχαριστώ, κύριε
Πρόεδρε.
Η προσπάθεια για τη βελτίωση της υποδομής και τον εκσυγχρονισμό των
εγκαταστάσεων της ναυπηγοεπισκευαστικής ζώνης είναι μία προσπάθεια συνεχής. Και τα επιμέρους μέτρα που έχουν ληφθεί είναι απολύτως βέβαιο ότι σύντομα θα αποδώσουν καρπούς.
Είναι όμως γεγονός, κι έχει δίκιο ο κ. Σκοπελίτης, λέγοντας ότι οι πλοιοκτήτες ορισμένων πλοίων και πλωτών ναυπηγημάτων δεν τα απομακρύνουν από την περιοχή αρμοδιότητας του ΟΛΠ, με αποτέλεσμα αυτά να εμποδίζουν όχι μόνο τη ναυπηγοεπισκευαστική δραστηριότητα, αλλά και τις φορτοεκφορτωτικές εργασίες, όπως επίσης και την άσκηση ναυτικών και άλλων δραστηριοτήτων στην περιοχή.
Γι' αυτούς ακριβώς τους λόγους και προσπαθώντας να δώσουμε λύση και σ' αυτό το πρόβλημα που υπάρχει και στο Πέραμα και σε άλλα λιμάνια, με το άρθρο 5 του νόμου τον οποίο ψήφισε η Βουλή πριν από μερικές εβδομάδες, που αφορά τη ρύθμιση θεμάτων ανέλκυσης ναυαγείων και άλλες διατάξεις, προσπαθούμε να δώσουμε λύσεις. Ο νόμος αυτός έχει ήδη δημοσιευτεί στην Εφημερίδα της Κυβερνήσεως και επομένως μπορούν να αναζητηθούν στα πλαίσια του νόμου αυτού οι λύσεις που θα μπορέσουν να ανακουφίσουν την περιοχή. 
'Οσον αφορά τώρα τις αρμοδιότητες του ΟΛΠ, ο οργανισμός καταβάλλει
κάθε προσπάθεια, έτσι ώστε κάθε πλοίο που ζητά θέση για επισκευή να εξυπηρετείται. Και όπως προκύπτει από έναν πίνακα τον οποίο ζήτησα από τις υπηρεσίες μου να μου δώσουν, έχουν εκτελεστεί έργα τα τελευταία χρόνια από το 1995 μέχρι σήμερα, έργα και παρεμβάσεις κόστους επτά δισεκατομμυρίων δραχμών περίπου, που στοχεύουν ακριβώς στη βελτίωση της υποδομής, αλλά και του εξοπλισμού, της ναυπηγοεπισκευαστικής ζώνης του Περάματος. Και πλέον θέλω να σημειώσω ότι αυτά τα έργα αποτελούν μία από τις δεσμεύσεις της Κυβέρνησης που είχαν εξαγγελθεί στο διυπουργικό όργανο το Νοέμβριο του 1995.
Επίσης, θέλω να πω ότι η κατάσταση στη ναυπηγοεπισκευαστική ζώνη θα βελτιωθεί. Και θα βελτιωθεί σημαντικά και με την έκδοση των κανονιστικών πράξεων που αφορούν το μητρώο των επιχειρήσεων ναυπήγησης, μετατροπής, επισκευής και συντήρησης πλοίων, μία κανονιστική πράξη που προβλέπει σημαντικές ρυθμίσεις και μέτρα για τον εκσυγχρονισμό της ναυπηγοεπισκευαστικής δραστηριότητας. Είμαι απόλυτα βέβαιος ότι με την ολοκλήρωση και την προώθηση όλων αυτών των κανονιστικών πράξεων θα υπάρξουν σημαντικές θετικές επιπτώσεις και συνέπειες στην περιοχή του Περάματος.
Σας ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνταντίνος Γείτονας): Ο κ. Σκοπελίτης έχει το λόγο. ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, ο κύριος Υπουργός έκανε
διαπιστώσεις. 'Ομως απάντηση συγκεκριμένη και σαφή στα ερωτήματα που θέσαμε δεν πήραμε. Και αυτό είναι η ουσία. Ενώ διαπιστώσαμε τα προβλήματα που υπάρχουν εκεί στη ζώνη, έτσι για μας παραμένει το πρόβλημα το πότε θα απομακρυνθούν αυτά τα πλοία -αν θα απομακρυνθούν βέβαια, υπάρχει και ένα τέτοιο ερώτημα- και αν θα γίνουν οι ανάλογες εργασίες για τον εκσυγχρονισμό των εγκαταστάσεων, που έχει δεσμευτεί η Κυβέρνηση, για να
μπορέσει η ζώνη αυτή να δώσει δουλειά στους χιλιάδες εργαζόμενους που είναι γνωστό ότι αντιμετωπίζουν έντονα προβλήματα απασχόλησης, ανεργίας κλπ.
Για μας, κύριε Υπουργέ, όπως έχουμε ξανατονίσει, η μη απάντηση στα
ερωτήματά μας έχει σχέση με τη γενικότερη πολιτική που ακολουθεί η Κυβέρνηση, μια πολιτική που κατά τη δική μας γνώμη οδηγεί στην απαξίωση της ναυπηγοεπισκευαστικής βιομηχανίας μας, που είναι μία πολιτική μέσα στη γενικότερη πολιτική της Ευρωπαϊκής 'Ενωσης.
Στα πλαίσια αυτής της πολιτικής επιτρέπει, όχι τώρα, από παλιά ο
χώρος αυτός από χώρος εργασίας να γίνει χώρος-νεκροταφείο σχεδόν πλοίων όπου ο κάθε εφοπλιστής μπορεί με το πρόσχημα ότι θα κάνει επισκευές να αφήσει το πλοίο του για μήνες, για χρόνια. Τριάμισι χρόνια υπήρχε εκεί ένα καράβι δεμένο δήθεν ότι θα κάνει επισκευές ο εφοπλιστής, με αποτέλεσμα βέβαια να μην υπάρχει χώρος επισκευών -αυτό λένε οι εργαζόμενοι, αυτοί που ζουν καθημερινά το πρόβλημα- να χάνονται καράβια που έρχονται για επισκευές και να κατευθύνονται σε άλλες χώρες.
Πέρα από αυτό βέβαια, δεν τηρούνται και οι όποιες δεσμεύσεις είχε
αναλάβει η Κυβέρνηση σε σχέση με τον εκσυγχρονισμό της ζώνης, με αποτέλεσμα να χάνουμε και από αυτήν την πλευρά δουλειές.
'Ετσι, λοιπόν, εγώ πιστεύω ότι έχουν απόλυτο δίκιο οι εργαζόμενοι καταγγέλοντας αυτά τα πράγματα και αγωνιζόμενοι, προασπιζόμενοι και τα γενικότερα συμφέροντα της ναυπηγοεπισκευαστικής ζώνης, αλλά και την ίδια τη δουλειά τους.
ΠΡΟΕΔΡΕΥΩΝ (Κωνσταντίνος Γείτονας): Ο Υπουργός Εμπορικής Ναυτιλίας
κ. Παπουτσής έχει το λόγο.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Ευχαριστώ, κύριε
Πρόεδρε.
Επειδή ο κ. Σκοπελίτης επέμενε να είμαι πιο συγκεκριμένος, θα γίνω
πιο συγκεκριμένος.
Πρώτα-πρώτα το πλοίο "ΙΑΛΥΣΣΟΣ" έφυγε πριν από μερικές ημέρες ήδη από 
εκεί. Το πλοίο "ΣΤΕΛΛΑ ΩΚΕΑΝΙΣ" πρόκειται να φύγει τις επόμενες ημέρες. Το αίτημα γενικότερα για μετακίνηση όλων των πλοίων στη ράδα δεν μπορεί να γίνει για νομικούς και τεχνικούς λόγους.
'Οσον αφορά τα κατασχεμένα πλοία, σας υπενθύμισα ότι η Βουλή ψήφισε

το νόμο. Και θα σας υπενθυμίσω επίσης, ότι δυστυχώς εσείς δεν πειστήκατε και δεν ψηφίσατε το νόμο για να μπορέσει τα πλοία αυτά να τα μετακινήσει ο ΟΛΠ. Ωστόσο, όμως, η Κυβέρνηση προχώρησε και η Βουλή αποφάσισε. Και ως εκ τούτου έχουμε πλέον το νομοθετικό πλαίσιο για να μπορέσουμε να μετακινήσουμε τα πλοία αυτά.
Τώρα όσον αφορά τα έργα στα οποία αναφερθήκατε, τα οποία δεν έγιναν, εγώ θα σας διαβάσω αυτά τα οποία έγιναν.
Επισκευαστική ζώνη, προβλήτα της ΔΕΗ, τέσσερα δισεκατομμύρια (4.000.000.000) δραχμές. Θωράκιση μόλου Δραπετσώνας, ένα δισεκατομμύριο (1.000.000.000) δραχμές. Σταθμός πρώτων βοηθειών, εκατόν σαράντα πέντε εκατομμύρια (145.000.000) δραχμές. Σποραδικά έργα οδοποιίας, διακόσια εβδομήντα εκατομμύρια (270.000.000) δραχμές. Εγκατάσταση συνεργείων, εβδομήντα τέσσερα εκατομμύρια (74.000.000) δραχμές. Προσκρουτήρες, πέντε εκατομμύρια (5.000.000) δραχμές. Εκσυγχρονισμός, διακόσια είκοσι εκατομμύρια (220.000.000) δραχμές. 'Εργα αποκατάστασης ζημιών, επτακόσια είκοσι εκατομμύρια (720.000.000) δραχμές. 'Εργα διαμόρφωσης πάρκινγκ, είκοσι εκατομμύρια (20.000.000) δραχμές. 'Εργα αναβάθμισης της περιοχής, τετρακόσια εκατομμύρια (400.000.000) δραχμές. Ανακατασκευή, τριακόσια εκατομμύρια (300.000.000) δραχμές. Σύνολο, επτά δισεκατομμύρια (7.000.000.000) δραχμές.
Αυτή είναι η συγκεκριμένη μου απάντηση, κύριε Σκοπελίτη.
Σε κάθε περίπτωση, θέλω να σας διαβεβαιώσω ότι, πέρα από τις συγκεκριμένες απαντήσεις, τα έργα, τις πρωτοβουλίες τις οποίες αναλαμβάνουμε, ένα είναι βέβαιο -και εδώ συμμερίζομαι και τη δική σας αγωνία: 'Οτι υπάρχουν προβλήματα στην περιοχή και η Κυβέρνηση αναγνωρίζει τα προβλήματα, θέλει να τα λύσει, προχωρούμε σε λύσεις και το διϋπουργικό όργανο, το οποίο έχει αναλάβει να παρουσιάσει τις συγκεκριμένες προτάσεις, συνεδριάζει διαρκώς και προχωράει σχεδόν κάθε εβδομάδα σε επιμέρους ρυθμίσεις.
Σε κάθε περίπτωση, όμως, είμαστε σε επαφή με την τοπική κοινωνία και τα προβλήματα λύνονται. Δεν μπορούν, όμως, να λυθούν από τη μία μέρα στην άλλη.
'Οσον αφορά τη ναυπηγοεπισκευή, έχετε δίκιο να λέτε ότι υπάρχει μια
κάμψη σε ευρωπαϊκό επίπεδο. Αυτό, όμως, δε σημαίνει ότι η Ελλάδα δεν ενδιαφέρεται για την ενίσχυση της ναυπηγοεπισκευής. Και επιπλέον, όχι μόνο αυτό, αλλά θέλουμε να προσανατολίσουμε στη δημιουργία διαλυτηρίων των πλοίων ούτως ώστε οι ευεργετικές επιδράσεις από την ψήφιση του νομοσχεδίου για την ανέλκυση των πλοίων και των ναυαγίων -το οποίο εσείς επαναλαμβάνω δεν ψηφίσατε- να βοηθήσει να δημιουργηθούν νέες θέσεις απασχόλησης και να δοθούν δουλειές στα μικρά εργαστήρια της ναυπηγοεπισκευαστικής ζώνης.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δεύτερου
κύκλου:
Πρώτη είναι η με αριθμό 625/14.2.2001 επίκαιρη ερώτηση του Βουλευτή
του Πανελλήνιου Σοσιαλιστικού Κινήματος κ. Στυλιανού Παπαθεμελή προς τον Υπουργό Εξωτερικών, σχετικώς με πληροφορίες προερχόμενες από τα Σκόπια για ενδεχόμενη συμφωνία με την Ελλάδα, που αφορά την ονομασία κλπ.
Η επίκαιρη ερώτηση του κ. Παπαθεμελή έχει ως εξής:
"Διέρρευσε από τα Σκόπια ότι η ελληνική πλευρά προέτεινε στη γειτονική χώρα δελεαστικό πακέτο προσφορών, προκειμένου η ψευδώνυμη Μακεδονία να δεχθεί να θέσει πλάι στο "Μακεδονία" τον επιθετικό προσδιορισμό "Βόρεια" ή "Νέα".
Αν η είδηση είναι αληθινή, πρόκειται για χονδροειδή γκάφα της
ελληνικής διπλωματίας.
Πράγματι α) ανατρέπεται η κοινή απόφαση των πολιτικών αρχηγών της
13/4/92 όπου όλοι, πλην του Κομμουνιστικού Κόμματος Ελλάδος, συνομολόγησαν ότι δεν θα αποδεχθούν ένα όνομα που θα περιέχει τον όρο "Μακεδονία", β) ο προσδιορισμός "βόρεια" ή "νέα" αφήνει άθικτο τον πυρήνα του σταλινικού κατασκευάσματος, που είναι το νεοσύστατο ψευδώνυμο έθνος των "Μακεδόνων" και η κατά βάση νεοσύστατη και αυτή ψευδώνυμη "μακεδονική" γλώσσα γ) ο προσδιορισμός αυτός, εφ'όσον διατηρείται το ουσιαστικό ΜΑΚΕΔΟΝΙΑ, θα είναι το προσωρινό προπέτασμα καπνού και θα απορριφθεί από την επομένη, αφού πρωτίστως οι Σκοπιανοί, αλλά και οι εθισμένοι στη χρήση του ΜΑΚΕΔΟΝΙΑ, θα τον καταργήσουν διά της αχρησίας. 
'Αρα στη περίπτωση αυτή έχουμε μια περιφανή νίκη των Σκοπίων, την
οποία και ...χρηματοδοτούμε, δηλαδή τους πληρώνουμε για να δεχτούν να λέγονται...Μακεδονία.
Ευελπιστούμε ότι οι του ΥΠΕΞ γνωρίζουν τις συνέπειες μιας τέτοιας επιπόλαιης πρότασης και θα σπεύσουν να την ανακαλέσουν αναθεωρώντας ταυτόχρονα και την πολιτική τους απέναντι στα Σκόπια.
Τι συνέβη, τι θα γίνει;"
Ο Υπουργός Εξωτερικών κ. Γεώργιος Παπανδρέου έχει το λόγο.
ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών): Ευχαριστώ τον κύριο
συνάδελφο για την ερώτηση.
Θα ήθελα με την ευκαιρία αυτή, με τον πιο επίσημο τρόπο, να αναφερθώ στις αρχές της πολιτικής μας, δηλώνοντας πρώτα απ' όλα, ότι η Ελλάδα έχει στρατηγικό συμφέρον για τη σταθερότητα και την ασφάλεια ευρύτερα στη περιοχή της γειτονικής μας χώρας, για την εδαφική της ακεραιότητα και την μη αλλαγή των συνόρων. Η πρώην Γιουγκοσλαβική Δημοκρατία της Μακεδονίας, πρέπει να συνεχίσει να υπάρχει μέσα σε ασφαλή σύνορα.
Δεύτερον, η επίλυση του προβλήματος του ονόματος θα συμβάλει
καθοριστικά πρώτα απ' όλα στην περαιτέρω ανάπτυξη των καλών μας σχέσεων σε όλους τους τομείς, δεύτερον στην ευρύτερη σταθερότητα στην περιοχή και τρίτον, στην ταχύτατη ένταξή της στους ευρωατλαντικούς θεσμούς.
Τρίτο σημείο που έχουμε ως αρχή μας πάντα είναι ότι λύσεις στην
περιοχή δεν μπορεί να επιβάλονται έξωθεν, διά της βίας ή με ηγεμονισμούς ή με εξαγορές πακέτων ή ότιδήποτε άλλο που δηλώνει τέτοιου είδους συναλλαγή.
Κατ' αρχήν τέτοιες λύσεις δεν θα ήσαν βιώσιμες και δεύτερον, θα υπονόμευαν τη σταθερότητα στη περιοχή. Το δε επίπεδο των διμερών μας σχέσεων είναι πράγματι τόσο καλό, ώστε λύση μπορεί να βρεθεί μόνο μέσα από διαπραγμάτευση που κανέναν δεν ταπεινώνει και που αμοιβαία αντιμετωπίζει τα συμφέροντα των χωρών μας.
Παράλληλα πρέπει να τονίσω πως όλοι πρέπει να συνειδητοποιήσουν ότι είναι επιτακτική ανάγκη να κλείσει αυτό το ζήτημα, να κλείσει αυτή η εκκρεμότητα μεταξύ των δύο χωρών. Και βεβαίως, πρέπει να υπάρξει και από τις δύο πλευρές εκείνη η πολιτική βούληση για την εξεύρεση της λύσης του

ονόματος της χώρας αυτής.
Δεν θα μπω στην ονοματολογία, διότι αυτήν τη στιγμή, όπως γνωρίζετε, υπάρχει η διαδικασία που ακολουθείται στον ΟΗΕ. Δεν υπάρχουν από την άλλη μεριά και αδιέξοδα στα οποία δεν μπορούμε να βρούμε λύσεις, εφόσον, όπως είπα, υπάρχει η πολιτική βούληση. Διαπιστώνουμε ότι έχει διάθεση ο κ. Γκεωργκιέφσκι να προχωρήσει σε κάποια λύση χωρίς όμως, όπως σας έχω τονίσει και παλαιότερα, να έχουμε αυτήν τη στιγμή κάποια συγκεκριμένη εξέλιξη, κάτι καινούργιο για το οποίο μπορούμε να ανακοινώσουμε το οτιδήποτε.
Είμαστε, λοιπόν, σε μια διαδικασία, κινούμαστε ακόμη προς την
προσπάθεια εξεύρεσης λύσης.
Θέλω όμως να τονίσω ότι το κλείσιμο της υπόθεσης αυτής θα συμβάλει ουσιαστικά στην ανάπτυξη των σχέσεών μας, στην οικονομική ανάπτυξη, στην κοινωνική ανάπτυξη, στην πολιτική ανάπτυξη, στην πολιτιστική ανάπτυξη και θα μπορέσουμε πράγματι να κλείσουμε ένα ζήτημα για τις επόμενες γενιές και να δημιουργήσουμε μια μονιμότερη σταθερότητα, ειρήνη και συνεργασία ευρύτερα στην περιοχή.
ΠΡΟΕΔΡΕΥΩΝ (Κωνσταντίνος Γείτονας): Ο κ. Παπαθεμελής έχει το λόγο. ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Κύριε Πρόεδρε, δεν προκαλούμε εμείς το
εμπόδιο στις σχέσεις Ελλάδος-Σκοπίων, όπως είναι γνωστό, πασίγνωστο, παγκοσμίως γνωστό. Το εμπόδιο το προκαλούν τα ίδια τα Σκόπια επιλέγοντας το σταλινικό κατασκεύασμα του ψευδωνύμου κράτους, του ψευδωνύμου έθνους και της ψευδώνυμης γλώσσας.
Είναι γνωστός ο διάλογος Στάλιν και Γκεόργκι Δημητρόφ της Βουλγαρίας. Αγωνίζεται ο δυστυχής Δημητρόφ όταν του λέει ο Στάλιν ότι θα δημιουργήσει έθνος και κράτος Μακεδονικό. Τον ρωτάει "μα θα είναι ο πληθυσμός αυτός, 'Ελληνες, Σέρβοι, Βούλγαροι ή θα είναι έθνος; Τι είναι το έθνος το Μακεδονικό";
Και η συνταγή του Στάλιν καταλυτική. "Πριν την Οκτωβριανή Επανάσταση δεν υπήρχε Λευκορωσσικό 'Εθνος. Μας χρειάζονταν. Το δημιουργήσαμε. Τώρα κανένας δεν το αμφισβητεί". Αυτή, λοιπόν, η συνταγή επιβιώνει της πτώσεως του Σταλινισμού, επιβιώνει της πτώσεως του Κομμουνισμού και συνεχίζει να ταλανίζει, ενώ είναι γνωστός ο στόχος γιατί χρησιμοποιείται ο όρος "Μακεδονία".
Εάν, κύριε Υπουργέ των Εξωτερικών, στις συζητήσεις σας έχετε
αποδεχθεί να χρησιμοποιείται ο όρος "Μακεδονία" με κάποιον οιονδήποτε γεωγραφικό ή άλλον επιθετικό προσδιορισμό, δεν πρέπει να σας διαφεύγει

ότι αυτό σημαίνει προσχώρηση στην άποψη των Σκοπίων για σκέτη Μακεδονία. Κανένας επιθετικός προσδιορισμός δεν πρόκειται να χρησιμοποιηθεί όπως δεν χρησιμοποιήθηκε και τώρα που το κράτος επισήμως ονομάζεται πρώην Γιουγκοσλαβική Δημοκρατία της Μακεδονίας και οι πάντες το ονομάζουν επιλέγοντας το ουσιαστικό "Μακεδονία".
Το δεύτερο που θα ήθελα να σας ρωτήσω είναι, εάν, όταν κουβεντιάζετε περί του ονόματος, εννοείτε ταυτόχρονα αυτό το περιβόητο θέμα της διπλής ονομασίας, το οποίο είχε χρησιμοποιήσει και ο κ.Μητσοτάκης το 1992 -αυτό σημαίνει, δηλαδή, πάλι ότι θα μείνει ένα όνομα, το όνομα Μακεδονία σε κάθε περίπτωση- ρωτώ και εάν αυτό το όνομα το οποίο συζητάτε θα αφορά και το περιεχόμενο του κράτους, που είναι το έθνος, η γλώσσα, η εκκλησία, κλπ. Διότι οι ειδήσεις εκ Σκοπίων ομιλούν περί μακεδονικής εκκλησίας των Αχριδών και άλλα παρόμοια.
Τέλος, θέλω να σας επισημάνω ότι αυτή η στιγμή είναι μια στιγμή κατά την οποία το υπαρκτικό πρόβλημα του κράτους των Σκοπίων είναι οξύτερο παρά ποτέ από της συστάσεώς του τα τελευταία δέκα χρόνια.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Παπαθεμελή.
'Εχετε υπερβεί το χρόνο σας.
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Αμέσως, κύριε Πρόεδρε.
Διπλωματικά οι διατυπώσεις σας είναι συμβατές, αλλά στην ουσία διακρατικές σχέσεις έχουμε. Από το 1995 έχουμε υπογράψει μια ενδιάμεση συμφωνία. Τίποτα δεν έχει τηρηθεί από πλευράς Σκοπίων με αυτήν τη συμφωνία. Εμείς έχουμε δώσει τα πάντα και κυρίως τον πνεύμονα αναπνοής αυτού του κράτους, το λιμάνι της Θεσσαλονίκης.
ΠΡΟΕΔΡΕΥΩΝ (Κωνσταντίνος Γείτονας): Κύριε Παπαθεμελή, παρακαλώ
ολοκληρώστε. Υπάρχει Κανονισμός.
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Θα συνεχίσουμε να δίνουμε χωρίς να παίρνουμε; Θα παίξουμε εναλλάξ καρότο και μαστίγιο, κύριε Πρόεδρε της Βουλής, που είναι το παιχνίδι των διαπραγματεύσεων, των διακρατικών
σχέσεων γενικά; 'Η θα δίνουμε δωρεάν ό,τι μας ζητήσουν;
ΠΡΟΕΔΡΕΥΩΝ (Κωνσταντίνος Γείτονας): Ο Υπουργός Εξωτερικών
κ. Παπανδρέου.
ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών): Εύλογες είναι οι ερωτήσεις του κυρίου συναδέλφου, όπως και πολλών άλλων συναδέλφων που θα έχουν παρόμοια ερωτήματα.
Πρώτα-πρώτα θέλω να τονίσω ότι η προσπάθεια που γίνεται είναι για να βρούμε μια λύση που θα είναι για το αμοιβαίο μας συμφέρον. Και οι δύο πλευρές, δηλαδή, να μπορέσουν ουσιαστικά να κερδίσουν από μια λύση αυτού του προβλήματος, που μας χωρίζει αυτήν τη στιγμή.
Δεύτερον, η ενδιάμεση συμφωνία έχει εφαρμοστεί με σημαντική επιτυχία ιδιαίτερα για τη βόρεια Ελλάδα, τη Μακεδονία, τη Θεσσαλονίκη, η οποία γίνεται όλο και περισσότερο κόμβος και πρωτεύουσα, όπως λέγεται της βαλκανικής περιοχής, των Βαλκανίων.
Σε ό,τι αφορά το όνομα, θέσατε σειρά ερωτημάτων. Πολλά από αυτά τα ερωτήματα είναι σημαντικά και αποτελούν το αντικείμενο, αν θέλετε, της διαπραγμάτευσης που αυτήν τη στιγμή διεξάγεται στα πλαίσια του ΟΗΕ. Θέλω όμως να τονίσω εδώ ότι η προσπάθεια που γίνεται είναι η λύση που θα βρεθεί, εάν βρεθεί, και ελπίζουμε να βρεθεί -κάνουμε κάθε προσπάθεια γι'αυτό- να είναι τέτοια, ώστε να μην ανοίγει νέα προβλήματα ή να μην αφήνει εκκρεμότητες. Βεβαίως, όπως σας είπα, οι προσπάθειες γίνονται. Δεν έχει υπάρξει κατάληξη.
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Εάν μείνει ο όρος "Μακεδονία", κύριε
Υπουργέ, θα διαιωνίζονται τα προβλήματα.
ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών): 'Ολα όσα ακούγονται είναι απλώς εικασίες. Γίνονται προσπάθειες. Κατανοούμε ότι κατά καιρούς υπάρχει μία έξαρση συζητήσεων γύρω απ' αυτό το θέμα.
Θέλω να τονίσω ότι η προσπάθειά μας είναι να μπορέσει να λυθεί, ώστε πράγματι να προωθηθεί το αμοιβαίο συμφέρον και των δύο χωρών, και της Ελλάδας και της Πρώην Γιουγκοσλαβικής Δημοκρατίας της Μακεδονίας. Να λυθεί όχι μέσα από εκβιασμούς της μίας ή της άλλης πλευράς, αλλά μέσα από μια διάθεση πραγματικής συνεργασίας για τις νέες γενιές που έρχονται. 
Επιτέλους, πρέπει όλες οι πολιτικές δυνάμεις και των δύο χωρών να
κατανοήσουν ότι έχουμε ύψιστο εθνικό συμφέρον και οι δύο χώρες να προχωρήσουμε με την απαραίτητη πολιτική βούληση και να κάνουμε τα βήματα, ώστε αυτό το κεφάλαιο να κλείσει και να μπορούμε να μιλάμε για μια νέα βαλκανική πραγματικότητα σταθερότητας στην περιοχή.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Επόμενη είναι η τρίτη με αριθμό 615/14-2-2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Εργασίας και Κοινωνικών Ασφαλίσεων, σχετικώς με τις απολύσεις των εργαζομένων συνδικαλιστικών στελεχών κλπ.
Η επίκαιρη ερώτηση του κ. Τσιόγκα έχει ως εξής:
"Κάτω από την ανοχή της Κυβέρνησης η εργοδοτική ασυδοσία οργιάζει σε βάρος εργαζομένων και συνδικαλιστικών στελεχών. Χαρακτηριστικές είναι οι ακόλουθες περιπτώσεις:
Η απόλυση της μετανάστριας Μαριέτε Τάρε από την εταιρεία "Δάφνη Επικοινωνίες Α.Ε." επειδή διεκδίκησε και κέρδισε να πληρώνεται με βάση την κλαδική σύμβαση. Η απόλυση αυτή είναι συνέχεια του ξυλοδαρμού άλλης μετανάστριας και της αναίτιας απόλυσης αλλοδαπού εργαζόμενου του Γκρεγκόρι Ντιμίτρι, όπως προκύπτει από καταγγελίες που δημοσιεύθηκαν και στον Τύπο.
Οι πλοιοκτήτες της πορθμειακής γραμμής Καβάλας-Θάσου απέλυσαν τον
αντιπρόεδρο του σωματείου των εργαζομένων Αγαπητό Αριστοτέλη και το γενικό γραμματέα Ντούκα Κώστα επειδή διεκδίκησαν την εφαρμογή των Συλλογικών Συμβάσεων Εργασίας.
Η εταιρεία "Γιώτης Α.Ε." απόλυσε το γενικό γραμματέα του Σωματείου Τροφίμων και Ποτών Χ. Καραβά μόλις της έγινε γνωστό ότι εκλέχθηκε στη διοίκηση του σωματείου.
Η εταιρεία "SPIDEX" απόλυσε τον πρόεδρο του σωματείου Η. Μαγγανιά.
Ερωτάται ο κύριος Υπουργός:
Τι μέτρα σκοπεύει να πάρει για να σταματήσει ή έστω να περιοριστεί η τρομοκρατία στους χώρους δουλειάς και να τιμωρηθούν οι υπεύθυνοι;
Τι μέτρα θα πάρει για να επαναπροσληφθούν οι απολυμένοι συνδικαλιστές και εργαζόμενοι;"
Ο Υφυπουργός Εργασίας και Κοινωνικών Ασφαλίσεων κ. Χρήστος Πρωτόπαπας έχει το λόγο.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, πάντα, όπως είναι γνωστό, υπάρχουν εργοδότες οι οποίοι προσπαθούν με κάθε τρόπο, ακόμα και με παράνομη άσκηση της εξουσίας τους, να εμποδίσουν την ανάπτυξη του συνδικαλιστικού κινήματος μέσα στους εργασιακούς χώρους.
Αυτό γινόταν, γίνεται και βεβαίως πάντα η υποχρέωση μιας οργανωμένης πολιτείας και μιας κυβέρνησης, που σέβεται τα δικαιώματα των εργαζομένων και των συνδικάτων, αλλά έχουν φροντίσει να υπάρξει και η σχετική νομοθεσία, είναι να προασπίζει το δικαίωμα των συνδικαλιστικών ελευθεριών, να προστατεύσει την ελεύθερη άσκηση του συνδικαλιστικού δικαιώματος και να φροντίζει κατά τον καλύτερο δυνατό τρόπο να προασπίζονται και τα δικαιώματα των εργαζομένων.
Αυτό κάνουμε. 'Εχουμε ένα πάρα πολύ καλό νομοθετικό πλαίσιο. 'Εχουμε ενισχύσει το Σώμα Επιθεωρητών Εργασίας. 'Ηδη, όπως ξέρετε, εκπαιδεύονται άλλοι τριακόσιοι είκοσι τρεις άνθρωποι και εγκρίνονται οι προσλήψεις εκατόν πενήντα ακόμη για το έτος 2001. Προσπαθούμε με κάθε τρόπο, ιδιαίτερα όπου γίνονται καταγγελίες, να παρεμβαίνουμε για να προστατεύουμε την άσκηση του συνδικαλιστικού δικαιώματος.
Δεν εκτιμώ, όμως, ότι υπάρχει αυτήν τη στιγμή γενικευμένο κλίμα
τρομοκρατίας. Αναφέρατε δύο ή τρεις περιπτώσεις. Εγώ θα μπορούσα να αναφέρω άλλες δύο ή τρεις, αλλά θέλω να θυμίσω ότι είναι πολλοί, δεκάδες χιλιάδες, οι εργασιακοί χώροι σε όλη την Ελλάδα, όπου τέτοια φαινόμενα δεν υπάρχουν.
Υπάρχουν, λοιπόν, οι κακοί εκείνοι εργοδότες οι οποίοι θέλουν να μεταχειριστούν αυτές τις μεθόδους. Εκεί εμείς είμαστε απέναντι. Σας λέω χαρακτηριστικά ότι για όλες τις περιπτώσεις που αναφέρατε έχει ήδη επιληφθεί η Επιθεώρηση Εργασίας. Γίνονται ή πρόκειται να γίνουν και έχουν οριστεί συσκέψεις στο Υπουργείο Εργασίας, ώστε να εκδηλωθεί η παρέμβασή μας με όλους τους τρόπους και έχει πάει η Επιθεώρηση Εργασίας με την εντολή να ασκήσει μηνύσεις, αλλά και να λάβει τα όποια μέτρα έχει στη διάθεσή της. Ξέρετε ότι μπορεί να ασκήσει και διοικητικές κυρώσεις στην περίπτωση που υπάρχει εμμονή από την εργοδοτική πλευρά γι' αυτές τις συγκεκριμένες περιπτώσεις.
Καλώς κάνετε και τις θέτετε, θέλω όμως να σας διαβεβαιώσω ότι
ήδη έχει εκδηλωθεί η παρέμβαση του Υπουργείου Εργασίας σε αυτές τις περιπτώσεις και θα συνεχίσει να εκδηλώνεται σε οποιαδήποτε άλλη περίπτωση τέτοια φαινόμενα λαμβάνουν χώρα.
ΠΡΟΕΔΡΕΥΩΝ (Κωνσταντίνος Γείτονας): Ο κ. Δημήτρης Τσιόγκας έχει το
λόγο.
Κύριε Τσιόγκα, είναι αν δεν κάνω λάθος, η πρώτη φορά που θα μιλήσετε στην Αίθουσα.
ΔΗΜΗΤΡΙΟΣ ΤΣΙΟΓΚΑΣ: Είναι η παρθενική φορά που θα μιλήσω στη Βουλή. ΠΡΟΕΔΡΕΥΩΝ (Κωνσταντίνος Γείτονας): Επομένως κακή αρχή, θα έχετε και
την ανοχή μας.
ΔΗΜΗΤΡΙΟΣ ΤΣΙΟΓΚΑΣ: Ναι, κύριε Πρόεδρε. Και έχει ένα πολύ ευαίσθητο αντικείμενο. Βεβαίως έχει σχέση και με τη δράση μας στο συνδικαλιστικό κίνημα.
ΝΙΚΟΛΑΟΣ ΓΚΕΛΕΣΤΑΘΗΣ: Γι' αυτό να επιδειχθεί και μια ανοχή, κύριε
Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Το είπα, κύριε Γκελεστάθη. Σας πρόλαβα. Το Προεδρείο προσπαθεί να αντιλαμβάνεται πώς σκέπτονται οι συνάδελφοι και να σας εκφράζει...
ΝΙΚΟΛΑΟΣ ΓΚΕΛΕΣΤΑΘΗΣ: Να είσθε καλά.
ΠΡΟΕΔΡΕΥΩΝ (Κωνσταντίνος Γείτονας): Κύριε Τσιόγκα, συνεχίστε. ΔΗΜΗΤΡΙΟΣ ΤΣΙΟΓΚΑΣ: Κύριε Πρόεδρε, δεν ήταν μόνο μία απόλυση, όπως
είπε ο κύριος Υπουργός. Πρόσφατα είχαμε απόλυση από την "ΠΙΤΣΟΣ" εδώ στην Αθήνα, επειδή ο συνδικαλιστής έβαλε υποψηφιότητα στο Εργατικό Κέντρο Πειραιά στο πρόσφατο συνέδριο. Βεβαίως αυτές δεν είναι οι μοναδικές καθημερινές απολύσεις. Είναι η κορυφή του παγόβουνου. Οι απολύσεις που έχουμε κάθε μέρα δείχνουν και την εργοδοτική τρομοκρατία, η οποία αυξάνεται καθημερινά δείχνοντας την επίθεση σε όλο της το μέγεθος που δέχεται η εργατική τάξη, για να χτυπηθούν οι κατακτήσεις και τα δικαιώματα των εργαζομένων.
Βέβαια οι βιομήχανοι ενθαρρύνονται από την πολιτική της Κυβέρνησης. 
Τρομοκρατούν τους εργαζόμενους, καταργούν στην πράξη συλλογικές συμβάσεις, πληρώνουν όσο θέλουν, ασφαλίζουν όσους θέλουν και απολύουν συνδικαλιστές για τη συνδικαλιστική τους δράση, είτε γιατί υπερασπίζονται τα δικαιώματα των εργαζομένων είτε γιατί παλεύουν για τη βελτίωση της θέσης τους.
Οι βιομήχανοι όλα αυτά τα κάνουν -και δεν είναι μόνο ορισμένοι βιομήχανοι- με την ανοχή της Κυβέρνησης, αλλά και με τους αντεργατικούς νόμους που εσείς ψηφίσατε, τον 2639 και τον 2874/2000, που βεβαίως τσαλαπατούν ακόμη και αυτόν τον ν. 1264. Αυτή η ασύδοτη δράση των βιομηχάνων τροφοδοτείται και ενθαρρύνεται από την κυβερνητική πολιτική, γιατί τα θέλουν όλα δικά τους. Και αυτό γιατί υποχρεώθηκαν στα προηγούμενα χρόνια κάτω από την πίεση των αγώνων του εργατικού συνδικαλιστικού κινήματος να κάνουν σημαντικές παραχωρήσεις. Βέβαια οι απολύσεις που γίνονται σήμερα γίνονται για καθαρά συνδικαλιστικούς λόγους.
Οι εργοδότες ίσως να υποστηρίξουν και άλλα πράγματα τα οποία δεν ευσταθούν. Είμαστε ευαίσθητοι για τις απολύσεις των συνδικαλιστών και γι' αυτόν το λόγο τις φέρνουμε στη Βουλή. Θέλουμε να επισημάνουμε ότι η δημοκρατία που έχουμε σταματά στις πύλες των εργοστασίων. 'Ομως να είσθε σίγουροι ότι το εργατικό συνδικαλιστικό κίνημα αργά ή γρήγορα και τους αντεργατικούς νόμους και αυτήν την πολιτική θα την ανατρέψει και θα την καταργήσει στην πράξη.
Πρέπει να αναλάβετε τις ευθύνες σας. Θα έχουμε συγκρούσεις για τέτοια χοντρά ζητήματα.
ΠΡΟΕΔΡΕΥΩΝ (Κωνσταντίνος Γείτονας): Προαναγγελίες θυέλλης...
Ο κύριος Υπουργός έχει το λόγο.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κρατώ τις αναγγελίες του κυρίου συναδέλφου. 'Εχω τη γνώμη ότι τις έκανε με την προηγούμενη ιδιότητά του και όχι με τη σημερινή.
ΔΗΜΗΤΡΙΟΣ ΤΣΙΟΓΚΑΣ: Είμαι ακόμα πρόεδρος του Εργατικού Κέντρου.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων):
Να παραιτηθείτε. Δεν γίνονται όλα μαζί.
Εν πάση περιπτώσει, κρατώ τις αναγγελίες. Θέλω όμως να διαφωνήσω στο εξής: Δεν καταλαβαίνω ποιοι είναι οι αντεργατικοί νόμοι. Αν το Κομμουνιστικό Κόμμα θέλει να προτείνει τη διόρθωση του σημερινού νομοθετικού πλαισίου, τότε εγώ θα περιμένω τις προτάσεις του, αλλά σε συγκεκριμένα σημεία, δηλαδή στην προστασία των συνδικαλιστικών στελεχών που εθίγησαν σήμερα ή και στα θέματα των συνδικαλιστικών δικαιωμάτων για να δούμε τι τελικά δεν γίνεται και τι πρέπει να γίνει.
Πρέπει όμως να σας θυμίσω ότι η ισχύουσα νομοθεσία στην Ελλάδα για την προστασία των συνδικαλιστικών δικαιωμάτων και ελευθεριών είναι αναμφισβήτητα η καλύτερη που υπάρχει αυτήν τη στιγμή όχι μόνο στην Ευρωπαϊκή 'Ενωση αλλά και σε ολόκληρη την Ευρώπη. 'Εχουμε λοιπόν μια πολύ καλή και προστατευτική νομοθεσία. 'Εχουμε όμως και κάποιους εργοδότες -αυτό συμβαίνει σε όλον τον κόσμο- οι οποίοι επιχειρούν να την καταστρατηγήσουν και να δημιουργήσουν προβλήματα εις βάρος των συνδικαλιστικών ελευθεριών.
Το χρέος μιας οργανωμένης πολιτείας είναι να αξιοποιήσει όλες τις
δυνάμεις, προκειμένου να εφαρμοστεί ο νόμος και να προστατευθεί ένα αναφαίρετο δικαίωμα των εργαζομένων. Αυτό γίνεται. Σας είπα ότι οι παρεμβάσεις έχουν γίνει ήδη και η ερώτησή σας βοηθά και συμβάλλει, αλλά έχουν γίνει οι παρεμβάσεις και είμαστε αποφασισμένοι να είμαστε ιδιαίτερα αυστηροί προς όλες τις κατευθύνσεις.
Δεν φοβάμαι τις συγκρούσεις, μακάρι το συνδικαλιστικό κίνημα να
μπορούσε να προκαλέσει συγκρούσεις σ' αυτές τις περιπτώσεις. Φοβάμαι όμως ότι όχι μόνο δεν μπορεί να συγκρουστεί, αλλά χρειάζεται την κρατική βοήθεια προκειμένου να τα βγάλει πέρα να εφαρμοστεί ο νόμος και σ' αυτό το σημείο θα γίνει.
ΠΡΟΕΔΡΕΥΩΝ (Κωνσταντίνος Γείτονας): Τελευταία επίκαιρη ερώτηση είναι η τέταρτη με αριθμό 619/14.2.2001 του Ανεξάρτητου Βουλευτή κ. Γεωργίου Καρατζαφέρη προς τον Υπουργό Μεταφορών και Επικοινωνιών, σχετικά με το διαγωνισμό προμήθειας χαρτιού από τον Οργανισμό Τηλεπικοινωνιών Ελλάδος. 
Κατόπιν συνεννοήσεως του κυρίου Υπουργού και του Βουλευτή δεν θα
συζητηθεί η επίκαιρη ερώτηση και διαγράφεται.
Κυρίες και κύριοι συνάδελφοι, ολοκληρώθηκε η συζήτηση των επικαίρων
ερωτήσεων.

ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε
στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η υπ' αριθμόν 39/18.12.2000 επερώτηση των Βουλευτών της Νέας Δημοκρατίας κυρίων Σπυρίδωνος Σπύρου, Αθανασίου Βαρίνου, Μιλτιάδη Βαρβιτσιώτη, Αριστοτέλης Παυλίδη, Νικόλαου Γκελεστάθη, Γεώργιου Καλού, Παναγιώτη Μελά, Βασίλειον Μιχαλολιάκου, Αθανασίου Νάκου, Ζέττας Μακρή, Αντωνίου Μπέζα, Σπήλιου Σπηλιοτόπουλου, Νικολάου Νικολόπουλου, Θεόφιλου Βασιλείου, Εμμανουήλ Κεφαλογιάννη, Γεωργίου Δεικτάκη, Παναγιώτη Ψωμιάδη, Αναστασίου Σπηλιόπουλου, Γεωργίου Ορφανού, Γεωργίου Καλαντζή, Γεώργιου Παναγιωτόπουλου, Χρήστου Μαρκογιαννάκη, Αναστάσιου Λιάσκου, Ελευθέριου Παπαγεωργόπουλου, Ευάγγελου Μπασιάκου, Αριστείδη Τσιπλάκου και Ιωάννη Παπαθανασίου προς τον Υπουργό Εμπορικής Ναυτιλίας, σχετικά με την πολιτική της Κυβέρνησης για τη δομή και τη λειτουργία του Λιμενικού Σώματος.
'Εχω την τιμή να σας ανακοινώσω ότι από τη Νέα Δημοκρατία για τη συζήτηση της επερώτησης ορίζεται ως Κοινοβουλευτικός Εκπρόσωπος ο Βουλευτής Επικρατείας κ. Ιωάννης Παπαθανασίου.
Επίσης, από το Κομμουνιστικό Κόμμα Ελλάδας ορίζεται ως Κοινοβουλευτικός Εκπρόσωπος ο κ. Σταύρος Σκοπελίτης.
Από το Συνασπισμό της Αριστεράς και της Προόδου ορίζεται ως Κοινοβουλευτικός Εκπρόσωπος ο κ. Παναγιώτης Λαφαζάνης.

Το λόγο έχει ο πρώτος επερωτών κ. Σπύρος Σπύρου.
ΣΠΥΡΙΔΩΝ ΣΠΥΡΟΥ: Κύριε Πρόεδρε, συζητάμε σήμερα την επερώτηση που
καταθέσαμε οι Βουλευτές της Νέας Δημοκρατίας στις 18.12.2000 προς την πολιτική ηγεσία του Υπουργείου Εμπορικής Ναυτιλίας με μια σειρά ερωτημάτων που έχουν σχέση με το Λιμενικό Σώμα και χαιρόμαστε που ο κύριος Υπουργός έσπευσε να εξαγγείλει πριν δύο μέρες μια σειρά μέτρων που θα βελτιώσουν τη λειτουργία του Λιμενικού Σώματος, αλλά πόρρω απέχουν από την κατάθεση ενός ολοκληρωμένου νομοθετικού πλαισίου που θα συνέβαλε στον εκσυγχρονισμό του Λιμενικού Σώματος, σύμφωνα με τις ανάγκες και τα σημερινά δεδομένα.
'Ετσι οι εξαγγελίες σας, κύριε Υπουργέ, να μην έγιναν πιστεύουμε και ελπίζουμε για εντυπωσιασμό ή για να προλάβετε τη σημερινή συζήτηση στο Κοινοβούλιο. Κύριε Υπουργέ, διάβασα την ομιλία σας προς τους εβδομήντα έναν λιμενάρχες της χώρας στις 18 Ιουλίου του 2000, όπου τους δίνατε σαφείς κατευθύνσεις για το πώς έπρεπε να κινηθούν το καλοκαίρι του 2000 και να εντοπίσετε και να καταγράψετε τα προβλήματα υποδομής και εγκατάστασης των λιμενικών αρχών της χώρας.
Σε μία ανάλογη συνάντηση βρέθηκα κι εγώ ως Βουλευτής μιας νησιωτικής περιοχής, της Κέρκυρας και την Επτανήσου.
Η συνάντησή σας επαναλήφθηκε στις 23 Νοεμβρίου 2000. Δεν θα μείνω μόνο στα τραγικά και δυσάρεστα γεγονότα του φθινοπώρου του 2000, που μεσολάβησαν μεταξύ των δύο συναντήσεών σας, αλλά θα σχολιάσω λίγο το περιεχόμενο της ομιλίας σας, που περιεστράφη σε υποδείξεις, νουθεσίες και καταγραφή επιθυμιών για τα αυτονόητα εκ μέρους των λιμεναρχών και ασφαλώς των μελών του Λιμενικού Σώματος, που με λίγα λόγια τους υπενθυμίζετε τα καθήκοντά τους και τις υποχρεώσεις τους. Και δεν είπατε ούτε μία λέξη για το ποιος φταίει, για τα προβλήματα που έχουν συσσωρευθεί στο Λιμενικό Σώμα όλα αυτά τα χρόνια και αν υπάρχει πολιτική βούληση για να ξεπεραστούν. Ούτε μία λέξη δεν είδα μέσα στο κείμενό σας.
Κατανοούμε ότι σας ενδιαφέρει βέβαια το προφίλ σας και κατανοούμε ότι απουσιάζετε δεκαέξι χρόνια από την Ελλάδα, αλλά σήμερα δεν κρίνεσθε μόνο εσείς ως Χρήστος Παπουτσής, αλλά κρίνεται συνολικά η Κυβέρνηση και η πολιτική των κυβερνήσεών σας από το 1993 μέχρι σήμερα. Δεν μπορείτε, λοιπόν, να είστε υπερήφανοι για το έργο το οποίο επιτελέσατε, γιατί είναι πολύ μικρό, σε σημείο που το Λιμενικό Σώμα να είναι σήμερα το πιο εγκαταλελειμμένο ένστολο κομμάτι της χώρας μας.
Οι επιπτώσεις βέβαια αυτής της διαπίστωσης είναι ορατές και από τους πολίτες αλλά και από τους ίδιους τους λιμενικούς που επισκεφθήκαμε, είτε τα συνδικαλιστικά τους όργανα και τις ενώσεις είτε τα κατά τόπους λιμεναρχεία, που είχαμε τη δυνατότητα όλοι οι συνάδελφοι -κι εγώ- να επισκεφθούμε, είτε αυτό ήταν της Κέρκυρας, της Θεσπρωτίας, της Θεσσαλονίκης δύο φορές και να έχουμε συζήτηση μαζί τους. Γιατί αυτοί οι λιμενικοί βιώνουν αυτήν την κατάσταση, αυτοί οι άνθρωποι οι οποίοι εργάζονται κάτω από αντίξοες συνθήκες και πολλάκις γίνονται δέκτες της
δικαιολογημένης αγανάκτησης των πολιτών.
Η εικόνα που παίρνουμε για την κατάσταση που επικρατεί στο Λιμενικό
Σώμα είναι δυσάρεστη. Δεν είναι μόνο τα ατυχήματα, αλλά και οι καθημερινές εμπειρίες συναλλασσομένων επαγγελματιών αλλά και απλών πολιτών. Το χαμηλό ηθικό του προσωπικού, που τεκμηριώνεται στα έγγραφα των οργανώσεών τους, είναι απόλυτα δικαιολογημένο και μόνο η αξιοθαύμαστη πίστη στο καθήκον τους επιτρέπει να βγάζουν εις πέρας τις αποστολές τους. 
Οι επιπτώσεις από τη δυσλειτουργία του Λιμενικού Σώματος είναι
ανυπολόγιστες και φαίνεται ότι το Υπουργείο Εμπορικής Ναυτιλίας τώρα αρχίζει να το συνειδητοποιεί, έστω και με αυτές τις πρόσφατες εξαγγελίες σας.
Η ασφάλεια, κύριε Υπουργέ, της Ακτοπλοϊας δεν επιτυγχάνεται με
ευχολόγια, ούτε η ποντοπόρος ναυτιλία ενισχύεται με ρητορίες.
Ο τουρισμός, που είναι από τα μεγάλα μας συγκριτικά πλεονεκτήματα και επηρεάζεται πολύ από την πολιτική του Υπουργείου σας, δεν αντέχει σε πειραματισμούς.
Η επερώτηση που συζητάμε σήμερα ελπίζουμε να γίνει μοχλός πίεσης στο Υπουργείο Εμπορικής Ναυτιλίας και μερικά τουλάχιστον από αυτά που θα λεχθούν σήμερα, να αποβούν χρήσιμα, γιατί δεν πάει άλλο, ήδη είναι πολύ αργά.
Επίσης, σκοπός είναι να αναδείξουμε τα προβλήματα του Λιμενικού Σώματος, το θετικό ρόλο που έχει διαδραματίσει μέχρι σήμερα σαν υπηρεσία αλλά και την ανάγκη να ληφθούν ολοκληρωμένα μέτρα αναδιοργάνωσης του Λιμενικού Σώματος.
Νομίζω, κύριε Υπουργέ, ότι η περίοδος χάριτος την οποία ζητήσατε απ' όλους έχει τελειώσει όχι μόνο από εμάς, που σας ασκούμε τον κοινοβουλευτικό έλεγχο, αλλά και από τους φορείς που εποπτεύει το Υπουργείο σας. Εκτός και αν κάποιοι σας ωραιοποιούν την κατάσταση. 
Γνωρίζουμε ότι παραλάβατε ένα αμαρτωλό Υπουργείο, όπως κι εσείς
παραδεχθήκατε, όταν λέγατε ότι το μαχαίρι θα μπει βαθιά στο κόκαλο. Και είναι γνωστό ότι τα συμφέροντα στο χώρο αυτόν είναι μεγάλα, που ανδρώθηκαν όμως και έγιναν ανεξέλεγκτα επί κυβερνήσεων του ΠΑ.ΣΟ.Κ. Αλλά αυτό δεν είναι κάτι που ισχύει μόνο στο χώρο της ναυτιλίας. Και δεν χρειαζόταν να γίνει το δράμα των Μινωϊκών για να αποκαλυφθούν.
Κυρίες και κύριοι συνάδελφοι, το Λιμενικό Σώμα από την ίδρυσή του του 1918 μέχρι σήμερα μπορεί να θεωρηθεί ότι έχει διαγράψει τον ιστορικό και βιολογικό του κύκλο, προσφορά στην πατρίδα και στην ελληνική κοινωνία. Και έχει καταξιωθεί στη συνείδηση του ελληνικού λαού, ενός λαού στενά συνδεδεμένου με τη θάλασσα από αρχαιοτάτων χρόνων, που με αυτήν και μέσω αυτής κατέκτησε τα πέρατα της γης και ανέδειξε την Ελλάδα πρώτη ναυτική δύναμη.
Το Λιμενικό Σώμα είναι ένα κομμάτι του ένστολου προσωπικού, που σε περίοδο ειρήνης ελέγχει, συντονίζει και επιβλέπει την καλή λειτουργία των λιμένων, την ασφάλεια της ναυσιπλοϊας, τη θωράκιση των θαλασσίων μας συνόρων, ακόμα και την ασφαλή παραμονή του λουομένων στις παραλίες, συμβάλλοντας τα μέγιστα στην κοινωνική και οικονομική ζωή των νησιών μας και των παράκτιων πόλεών μας.
Σε περίπτωση δε κρίσεων αποτελεί τμήμα των Ενόπλων Δυνάμεων, που μαζί με το Πολεμικό Ναυτικό συνεργάζονται είτε για τη διάσωση συνανθρώπων μας είτε στην προστασία της θάλασσας και της εδαφικής ακεραιότητας της πατρίδας μας. Συχνά δε την προσφορά τους αυτή την πληρώνουν με τη σωματική τους ακεραιότητα ή και τη ζωή τους, σε περίοδο μάλιστα ειρήνης. 
Το Λιμενικό Σώμα λειτουργεί με το νομοθετικό πλαίσιο του 1918, το
νομοθετικό πλαίσιο από εποχής Ελευθερίου Βενιζέλου. Ο συνολικός αριθμός των υπηρετούντων σε αυτό δεν ξεπερνά τις πέντε χιλιάδες περίπου και τα μέσα που διατίθενται είτε είναι ανεπαρκή είτε είναι πεπαλαιωμένα και άσχημα συντηρημένα. Η αποτελεσματικότητά τους, λοιπόν, είναι περιορισμένη, σε σημείο που να ακυρώνεται ενίοτε στην πράξη η δράση του Λιμενικού Σώματος.
Ο εξοπλισμός τους υστερεί της σύγχρονης τεχνολογίας και η αδυναμία
τους να πλεύσουν τα πλωτά τους μέσα πάνω από 6 Μποφώρ δυσχεραίνει την επιχειρησιακή τους δυνατότητα. Και αυτό σε μια εποχή όπου η λαθρομετανάστευση, η λαθρεμπορία, η διακίνηση των ναρκωτικών, τα παράνομα φορτία φέρνουν τους λιμενικούς πολλές φορές αντιμέτωπους με κακοποιούς που διαθέτουν σύγχρονα πλωτά μέσα και εξοπλισμό.
'Ετσι, οι πέντε χιλιάδες περίπου λιμενικοί καλούνται να επιτηρούν
περίπου τετρακόσιες πενήντα χιλιάδες τετραγωνικά χιλιόμετρα θαλάσσιας έκτασης, πολυσχιδείς ακτές μεγάλου μήκους, που ξεπερνούν τις δεκαέξι χιλιάδες χιλιόμετρα, τρεις χιλιάδες περίπου μεγάλα και μικρά νησιά και μια από τις μεγαλύτερες εμπορικές ναυτιλίες. Θα πρέπει ακόμη να τονιστεί και η κρίσιμη γεωγραφική θέση της χώρας μας: Σταυροδρόμι τριών ηπείρων, με μακρά σύνορα, με εχθρικές, θα έλεγα, χώρες, που έχουν ασταθείς συνθήκες δημόσιας τάξης και διέλευση διεθνών θαλασσίων οδών.
Τα μέσα που διαθέτει το Λιμενικό Σώμα είναι εκατόν εβδομήντα δύο
περίπου σκάφη όλων των κατηγοριών, από τα οποία μόνο έντεκα είναι ναυαγοσωστικά κατ' επίφαση, αφού συνήθως είναι χαλασμένα, έχουν μικρή ταχύτητα και δεν αντέχουν σε τρικυμίες άνω των έξι μποφώρ.
Στην πλειονότητά τους αυτά είναι πλαστικά με δυσκολία στην πλεύση, χωρίς σύγχρονο εξοπλισμό και δεν διαθέτουν ικανοποιητική ασφάλεια για το πλήρωμά τους. Η περίπτωση Ζαπάτη στα στενά της Κέρκυρας με την Αλβανία είναι ένα τραγικό παράδειγμα και επιβεβαιώνει αυτό που τονίζω στην ομιλία μου.
Τα σκάφη αυτά είναι πάντοτε αγορασμένα από τον ίδιο προμηθευτή.
Εξαίρεση αποτελούν τα τρία μεταλλικά σουηδικά σκάφη, που αγοράστηκαν για το βόρειο Ιόνιο μετά από την πίεση όλων των παραγόντων και της κοινοβουλευτικής εκπροσώπησης και εμού του ιδίου, όταν η οικονομία αλλά και η ζωή και η περιουσία των πολιτών του βορείου Ιονίου -Κέρκυρας, Θεσπρωτίας, ακόμη και μέχρι και τη Λευκάδα και την Πρέβεζα- απειλείτο από τους λαθρομετανάστες και την αλβανική μαφία. 'Ετσι, υπό την πίεση αυτή και μετά από παλινωδίες αγοράστηκαν τα τρία σουηδικά σκάφη, τα οποία εξυπηρετούν τις ανάγκες της περιοχής, αλλά και αυτά έχουν το μειονέκτημα ότι δεν είναι δυνατόν να βγουν με καιρικές συνθήκες που ξεπερνούν τα 6 Μποφώρ.
Κυρίες και κύριοι συνάδελφοι, το Λιμενικό Σώμα στερείται νομοθετικού πλαισίου οργάνωσης και λειτουργίας, εσωτερικού κανονισμού, και παρ' ότι είναι Σώμα στρατιωτικά συντεταγμένο, δεν έχει αρχηγείο, αλλά υπόκειται στον εκάστοτε οργανισμό του Υπουργείου Εμπορικής Ναυτιλίας, που συνήθως είναι προϊόν συμβιβασμού μεταξύ προσωπικού του Λιμενικού Σώματος και πολιτικών υπαλλήλων.
Οι λιμενικοί ασχολούνται ακόμη κατά 70% περίπου με αντικείμενα που
δεν έχουν σχέση με την αποστολή τους και το ρόλο που καλούνται να διαδραματίσουν. Και λέω ρόλο, κύριε Υπουργέ, γιατί δεν μπορεί το Λιμενικό Σώμα να ασκεί ναυτιλιακή πολιτική, ούτε να ασχολείται με αντικείμενα ξένα προς την αποστολή του, όπως είναι ο Οίκος Ναύτη με τα λιμενικά τέλη -παγκόσμια πρωτοτυπία στο σημείο αυτό- και με το ΝΑΤ. Για παράδειγμα διακόσια πενήντα άτομα ασχολούνται με τον Οίκο Ναύτη, ενώ για τη δίωξη των ναρκωτικών μόνο τέσσερα, όπως καταγγέλλουν οι ενώσεις των ιδίων των λιμενικών.
'Ολα αυτά επιβεβαιώθηκαν και από εμένα τον ίδιο, όταν επισκέφθηκα
δύο φορές το Λιμεναρχείο Θεσσαλονίκης, το οποίο έχει μια τεράστια έκταση από το Θερμαϊκό Κόλπο μέχρι την Κατερίνη, για να επιβλέπει με πολύ λίγο προσωπικό, με πολύ λίγα μέσα σε μία περιοχή αναπτυσσόμενη.
Και επιβεβαιώνεται αυτό που τονίζω στην ομιλία μου, ότι το Λιμενικό Σώμα πραγματικά είναι εγκαταλελειμμένο τόσο από στελέχωση εκπαιδευμένου προσωπικού όσο και από μέσα. Από τα ανωτέρω επιβεβαιώνεται άλλη μια φορά ότι το Λιμενικό Σώμα έχει εγκαταλειφθεί από μακρού και η εκάστοτε πολιτική ηγεσία το αντιμετωπίζει σαν αποπαίδι.
Κυρίες και κύριοι συνάδελφοι, μετά από ογδόντα χρόνια και πλέον το
Λιμενικό Σώμα πρέπει να αποκτήσει μια νέα δυναμική και σύγχρονη φυσιογνωμία και βεβαίως ευρύτητα μπροστά στις εξελίξεις της παγκοσμιότητας. 'Οχι μόνο γιατί δικαιούται, αλλά γιατί ο ρόλος που θα διαδραματίσουν στο εγγύς μέλλον οι θαλάσσιες συγκοινωνίες και οι θαλάσσιοι οδοί είναι μεγάλος και ουσιαστικός στην αναπτυξιακή διαδικασία και ασφαλώς και ο ρόλος του Λιμενικού Σώματος.
Κύριε Υπουργέ, παρά την καλή μας διάθεση, όχι μόνο να σας επισημάνουμε τις παραλείψεις σας σε όλους τους τομείς που το Υπουργείο σας έχει την πολιτική ευθύνη αλλά και να προτείνουμε και λύσεις δεν μπορώ να μη ζητήσω να μας δώσετε απαντήσεις και να ικανοποιήσετε την απορία του κάθε 'Ελληνα πολίτη, του κάθε 'Ελληνα φορολογούμενου:
Γιατί μέχρι σήμερα το Λιμενικό Σώμα δεν απέκτησε ένα σύγχρονο
νομοθετικό πλαίσιο οργάνωσης και λειτουργίας με τη δημιουργία αρχηγείου,
με προσωπικό κατάλληλα εκπαιδευμένο και όχι όλοι για όλα και γενικών καθηκόντων;
Γιατί παραμένει το μόνο Σώμα που στερείται παραγωγικών σχολών και η μετεκπαίδευσή τους είναι ανύπαρκτη όχι μόνο στη σύγχρονη τεχνολογία, αλλά πολλές φορές και στη χρήση των όπλων;
Γιατί η ίδρυση της ακαδημίας του Λιμενικού Σώματος παραμένει ακόμη στις προθέσεις σας, αφού κατ' επανάληψη εξαγγέλθηκε και περιπλανάται από την Ελευσίνα παλαιότερα στο Βόλο και τώρα στην Αλεξανδρούπολη; Και όταν λέμε Αλεξανδρούπολη βέβαια θα θέλαμε να ακούσουμε σήμερα τι έχει γίνει συγκεκριμένα, ποια είναι η δρομολόγηση για την ακαδημία και τι προβλέπετε να κάνετε.
Σε ό,τι αφορά τα πλωτά μέσα, μπορείτε να μας πείτε, κύριε Υπουργέ, ποια πλωτά αγοράστηκαν για το Λιμενικό Σώμα και από ποιον; Και ακόμη, κύριε Υπουργέ, έχουμε τρία ναυπηγεία που με την πολιτική των κυβερνήσεών σας έχουν γίνει δυστυχώς προβληματικά. Παρά ταύτα, στα ναυπηγεία Σκαραμαγκά -που ειρήσθω εν παρόδω επί Νιάρχου είχαν επτάμισι χιλιάδες εργαζόμενους και σήμερα έχουν χίλιους πεντακόσιους- σε συνεργασία με το Πολυτεχνείο και την έδρα ναυπηγικής έχουν τη δυνατότητα να φτιάξουν φρεγάτες; Γιατί άραγε δεν μπορούν να φτιάξουν σκάφη του Λιμενικού Σώματος με προδιαγραφές τέτοιες που να μπορούν και να ανταποκριθούν στην αποστολή τους κατά την περίοδο ειρήνης, αλλά και να μπορούν να ενταχθούν στο Πολεμικό Ναυτικό σε περιπτώσεις κρίσεων, ενώ εσείς προτιμάτε τα πλαστικά που έχουν προβλήματα, όπως οι ίδιοι οι λιμενικοί καταγγέλλουν ή φτιάχνετε προδιαγραφές που φωτογραφίζουν πλοία ιταλικής προέλευσης και κατασκευής της εταιρείας "ΡΙΚΑΝΤΙΕΡΙ", πλοία τύπου ΣΕΑΝΤΙΑ. Γνωρίζετε ότι το Ιόνιο και περισσότερο το Αιγαίο είναι από τις χειρότερες θάλασσες που κάποιοι τις προσομοιάζουν με την Καραϊβική. Μήπως οι παραγγελίες σας πρέπει να είναι τέτοιες, ώστε να δίνουν τη δυνατότητα πλεύσης υπό αντίξοες συνθήκες, αλλά και να μπορούν όχι μόνο να επιβλέπουν αλλά και να συμβάλλουν στην ασφάλεια των πολιτών και στην προστασία από τη διακίνηση ναρκωτικών και λαθρομεταναστών αλλά και να μπορούν να χρησιμοποιηθούν και να ενταχθούν σε περίπτωση κρίσεων;
Γνωρίζετε ότι το 1975 στα ελληνικά ναυπηγεία φτιάχτηκαν τα τέσσερα ΑΒΕΚΙΝ και έκτοτε δεν ξαναφτιάχτηκε τίποτε για το Λιμενικό Σώμα σε αυτά τα ναυπηγεία. Αποδείχθηκε ότι αυτά τα πλοία όχι μόνο άντεξαν αλλά συνέβαλαν και στη λειτουργία του Λιμενικού Σώματος και έδειξαν ιδιαίτερη αντοχή. Ανησυχώ μήπως υπό την πίεση των Ολυμπιακών Αγώνων που και στην ομιλία σας αναφέρεται και είναι ένα θέμα, το οποίο ασφαλώς θα μας απασχολήσει και μας απασχολεί δικαίως, αναγκασθείτε βεβιασμένα να πάρετε μέτρα πρόχειρα για το Λιμενικό Σώμα και κάνετε παραγγελίες με τέτοιες προδιαγραφές που να αποκλείουν τα ελληνικά ναυπηγεία, επαναλαμβάνω, υπό την πίεση του χρόνου και της αδυναμίας ενδεχομένως να προσαρμοσθούν.

Θα ήθελα ακόμη αν είναι δυνατόν να μας απαντήσετε -γιατί εφάνη μετά το τραγικό ναυάγιο του "ΣΑΜΙΝΑ"- αν υπάρχει συνεργασία με το Πολεμικό Ναυτικό και με τα σύγχρονα μέσα μετακίνησης, όπως είναι τα ελικόπτερα PUMA, και ο ρόλος που διαδραμάτισαν και αυτά εκείνο το βράδυ ή σε ποια πορεία εξέλιξης συνεργασίας βρισκόσαστε.
Θέλω ακόμη να επισημάνω την ανάγκη αύξησης του προσωπικού όλων των βαθμίδων σε όλα τα Λιμεναρχεία. Το Λιμεναρχείο της Κέρκυρας, που επιβλέπει τα βόρεια σύνορά μας προς την Ευρώπη και την Αλβανία και λόγω της ευαισθησίας που έχει, χρειάζεται ενίσχυση, όχι μόνο από πλωτά μέσα, όχι μόνο από προσωπικό, αλλά και τη δημιουργία ενός σταθμού στο βόρειο μέρος της Κέρκυρας, στην περιοχή του Κασωπείου που θα προστατεύει τη λαθρομετανάστευση, η οποία παρά την πρόοδο, συνεχίζεται και σήμερα. 
Αφού έχουν καταγραφεί από τους λιμενάρχες, που το ζητήσατε, οι

ανάγκες που υπάρχουν, οφείλετε ως Υπουργείο να τα υλοποιήσετε πέρα από το ότι το Υπουργείο σας θα έπρεπε μέχρι σήμερα να έχει καταγεγραμμένες με λεπτομέρειες αυτές τις ανάγκες. Επίσης να μας ενημερώσετε τι πρόγραμμα έχετε για να ενισχύσετε το Λιμενικό Σώμα πέρα από τα πλωτά μέσα που ανέφερα προηγουμένως και με σύγχρονα όργανα και μέσα που να τους εξασφαλίζουν έγκαιρα εντοπισμό.
Η ανάγκη επίσης ύπαρξης ενός ναυαγοσωστικού σταθμού στην περιοχή του Ιονίου και δύο στο Αιγαίο πέλαγος με την εγκατάσταση των ολοκληρωμένων
συστημάτων ελέγχου θαλάσσιας κυκλοφορίας που προχωράει ασφαλώς στην περιοχή του Ιονίου, θα επιτρέψουν στο Λιμενικό Σώμα να είναι πιο ευέλικτο και πιο αποτελεσματικό. Αν υπήρχε αυτός ο ναυαγοσωστικός σταθμός στην περιοχή των Κυκλάδων -γι' αυτό αναφέρω δύο στο Αιγαίο- αντιλαμβάνεστε ότι η προστασία και η διάσωση περισσοτέρων συνανθρώπων μας το τραγικό βράδυ του ναυαγίου του "ΕΞΠΡΕΣ ΣΑΜΙΝΑ" θα ήταν διαφορετική. Το τονίζω αυτό, γιατί είναι ένα σημείο αναφοράς, που ανέδειξε την ανεπάρκειά μας, την αδυναμία σαν κράτος να παρεμβαίνουμε εγκαίρως και την πρόληψη που πρέπει να γίνει με ένα ναυαγοσωστικό σταθμό ο οποίος θα μπορεί να λειτουργήσει με σύγχρονα μέσα και σκάφη που να επεμβαίνουν στην περιοχή του Αιγαίου, που και η θάλασσα είναι δύσκολη και οι συγκοινωνίες είναι μεγάλες και η πυκνότητα των νησιών είναι τέτοια που χρειάζεται να υπάρχει μόνιμη παρουσία των σκαφών αυτών.
Επίσης, υπάρχει η ανάγκη -και αναφέρεται από τους λιμενάρχες και από το λιμενικό προσωπικό- επισκευαστικής μονάδας, έστω και για μικρές βλάβες στην περιοχή του Ιονίου, αλλά και στο Αιγαίο, για να μην αναγκάζονται τα σκάφη να έρχονται στον Πειραιά. Βέβαια αντιλαμβανόμαστε ότι δεν είναι εύκολο αυτό το πράγμα αλλά μπορεί βέβαια μια περιφερειακή οργάνωση των λιμεναρχείων να είναι καλύτερη. Δεν υπάρχει αμφιβολία ότι το επιτελικό έργο επιτελείται και στο Υπουργείο Εμπορικής Ναυτιλίας από τα ανώτερα στελέχη, πολλά όμως των οποίων δεν έχουν υπηρετήσει ούτε μια ώρα σε πλωτά σκάφη. Γνωρίζω ότι ενοχλώ κάποιους αυτήν τη στιγμή, αλλά αν είναι αλήθεια, πιστεύω ότι αυτή την αλήθεια πρέπει να την υπηρετούμε.
Τεράστιο είναι το πρόβλημα των οικονομικών των λιμενικών, η αξιοκρατία και ο κομματισμός, που για χρόνια ταλαιπώρησε αξιόλογα στελέχη, τα οποία είτε παροπλίστηκαν είτε εκδιώχθηκαν.
'Ενα ακόμη πρόβλημα που θα έπρεπε να το είχατε αντιμετωπίσει από
καιρό είναι η αδυναμία των αξιωματικών να εξετάζονται με ελεύθερη επιλογή γιατρών, γιατί ζουν σε περιοχές που δεν είναι δυνατόν να μεταφερθούν σε ναυτικά νοσοκομεία.
Κύριε Υπουργέ, είπατε ότι το μαχαίρι θα μπει βαθιά στο κόκαλο μετά από το τραγικό ναυάγιο στην Πάρο, αλλά φοβάμαι ότι το έχετε ακόμα στη θήκη. 'Εχετε μείνει στις εξαγγελίες και στις καλές προθέσεις και εμφανίζεστε ως να ορκιστήκατε σήμερα ως Κυβέρνηση του τόπου και ξεχνάτε ότι κυβερνάτε τον τόπο επί είκοσι χρόνια. Φαίνεται ότι έχετε καλές προθέσεις, αλλά να μη μείνετε σε αυτές, αρκετά πλήρωσε η εμπορική μας 
ναυτιλία, αλλά και οι πολίτες την πολιτική του ΠΑΣΟΚ και μάλιστα του κ. Σημίτη. Ευχαριστώ.
(Χειροκροτήματα από την πτέρυγα της Νέας Δημοκρατίας)

ΠΡΟΕΔΡΕΥΩΝ (Κωνσταντίνος Γείτονας): Ο κ. Αθανάσιος Βαρίνος έχει το
λόγο.
ΑΘΑΝΑΣΙΟΣ ΒΑΡΙΝΟΣ: Από το 1993 μέχρι τις αρχές του περασμένου χρόνου, κύριε Υπουργέ, στις επερωτήσεις μας και στις ερωτήσεις μας είχα τη θλιβερή υποχρέωση να μετρώ τα δεκάδες θύματα, τους άξιους αξιωματικούς του Λιμενικού Σώματος, θύματα των κομματικών εκκαθαρίσεων που έκαναν οι προκάτοχοι του σημερινού Υπουργοί Εμπορικής Ναυτιλίας του ΠΑΣΟΚ. 'Οσοι ζούμε στο χώρο της εμπορικής ναυτιλίας και του Λιμενικού Σώματος δεν θα ξεχάσουμε ποτέ το δίδυμο της συμφοράς, τον κ. Γιώργο Κατσιφάρα και τον κ. Μανώλη Πελοποννήσιο, οι οποίοι την τριετία του 1993-1995 αποστράτευσαν εβδομήντα αξιωματικούς του Λιμενικού Σώματος. Επίσης δεν θα ξεχάσουμε ούτε και τον κ. Σουμάκη, ο οποίος αρνήθηκε να αποκαταστήσει είκοσι αξιωματικούς του Λιμενικού Σώματος, δεκαέξι το 1998 και τέσσερις το 1999, που δικαιώθηκαν από το Συμβούλιο της Επικρατείας. Τους αδίκησε δύο φορές, μία γιατί τους αποστράτευσε άδικα και άλλη μία φορά γιατί δεν αποδέχθηκε την αναγνώριση και το δικαίωμα της αποκατάστασης.
Βέβαια ο κ. Σουμάκης δεν παρέλειψε να αποκαταστήσει τον κομματικό του φίλο, τον αρχιπλοίαρχο κ. Δαμιανό Δουμάνη και να τον τοποθετήσει στη Διεύθυνση της Επιθεώρησης Εμπορικών Πλοίων.
Κύριε Πρόεδρε, αισθάνομαι ιδιαίτερα ευτυχής, γιατί ο σημερινός
Υπουργός Εμπορικής Ναυτιλίας κ. Χρήστος Παπουτσής δεν ακολουθεί αυτή την καταστροφική πολιτική των προκατόχων του. 'Ομως, κύριε Υπουργέ, πρέπει να κάνετε πολλά πράγματα σε λίγο χρόνο, για να αντιστραφεί το κλίμα της απογοήτευσης και της υποβάθμισης που επικρατεί στο Λιμενικό Σώμα.
Η ζημιά που έχει γίνει, ιδιαίτερα από τους προκατόχους σας είναι πολύ
μεγάλη. Ενδεικτικά αναφέρω ότι ήταν τέτοια η μεταχείριση, οι διακρίσεις, ο κομματισμός και η υποβάθμιση των αξιωματικών του Λιμενικού Σώματος, ώστε μέσα σε λίγους μήνες του 1999 παραιτήθηκαν οκτώ πλοίαρχοι οι κύριοι Λιβάνιος, Καβαλάρης, Κοντογιάννης, Κατσαρός, Κεχρής, Κελπεζάνης, Δράκος και Αποστολόπουλος -οκτώ πλοίαρχοι του Λιμενικού Σώματος, μέσα σε τρεις μήνες- ενώ για την κατάταξη στο Λιμενικό Σώμα, τον ίδιο χρόνο, το 1999, για δεκαοκτώ νέους σημαιοφόρους πτυχιούχους ανωτάτων εκπαιδευτικών ιδρυμάτων είχαμε, την ίδια χρονιά μόνο δεκαεφτά αιτήσεις, από τις οποίες κανένας πτυχιούχος του Πολυτεχνείου.
Το πρόβλημα έγινε πιο έντονο από τις αλλαγές στην οργανική δομή του
ΥΕΝ και τη μεταφορά αρμοδιοτήτων στο πολιτικό προσωπικό με το πολυνομοσχέδιο που ψηφίστηκε στη Βουλή το καλοκαίρι του 1997.
'Ημουν εισηγητής της Αξιωματικής Αντιπολιτευσης τότε και είχα
επισημάνει σ' αυτήν την Αίθουσα ότι δεν μπορεί να υπάρχουν δύο διαφορετικός επικεφαλής στο Υπουργείο Εμπορικής Ναυτιλίας. Δεν γίνεται να είναι δύο επικεφαλής.
Τι ίδιες επισημάνσεις έκαναν εγγράφως εννέα πρώην αρχηγοί του Λιμενικού Σώματος και ο τότε πρόεδρος του Κομίτι αείμνηστος Γιάννης Χατζηπατέρας, δηλαδή ότι έπρεπε να διατηρηθεί η οργανωτική δομή του ΥΕΝ και να μην απομακρυνθούν επιτελικοί αξιωματικοί από καίριες διευθύνσεις. 
Δυστυχώς ο κ. Σουμάκης απεκάλεσε "νονούς" τους εννέα πρώην αρχηγούς
του Λιμενικού Σώματος και προχώρησε στις παρεμβάσεις του, μεταξύ των οποίων ήταν και η θεσμοθέτηση της γενικής διεύθυνσης. Θα καταθέσω στα Πρακτικά τις δηλώσεις του, για να μη νομίζετε ότι λέω υπερβολές.
'Οπως είχα προαναγγείλει κατά τη συζήτηση του σχετικού νομοσχεδίου στη Βουλή, τοποθέτησε σ' αυτήν τη θέση του γενικού διευθυντού κομματική του φίλη, δηλαδή, τη σημερινή γενικό διευθυντή, εξασφαλίζοντάς της καθαρό μισθό υψηλότερο -προσέξτε- κατά εκατόν δέκα χιλιάδες δραχμές από το μισθό κλαδάρχη διευθυντή αρχιπλοιάρχου του Λιμενικού Σώματος. Για να εξασφαλίσει και το κύρος της έναντι των αξιωματικών του Λιμενικού Σώματος της διέθεσε και υπηρεσιακό αυτοκίνητο, παρ' ότι η κυρία γενικός παίρνει έξοδα κινήσεως και έξοδα παραστάσεως. Εμείς οι Βουλευτές δεν έχουμε αυτά τα προνόμια. Να το έχετε υπόψη σας αυτό, κύριε Πρόεδρε.
Στη συνέχεια θα καταθέσω στα Πρακτικά και το μισθολόγιο των αρχιπλοιάρχων και της γενικού διευθυντού, για να δείτε και τα άλλα έξοδά της...
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Κύριε Πρόεδρε, δεν θα χρησιμοποιήσω δευτερολογία, γι' αυτό δώστε μου τώρα περισσότερο χρόνο. Νομίζω ότι έχω αυτό το δικαίωμα.
ΠΡΟΕΔΡΕΥΩΝ (Κωνσταντίνος Γείτονας): Κύριε συναδελφε, είναι πράγματι μια πρακτική να δίνεται και ο χρόνος της δευτερολογίας. Εγώ θα προτιμήσω να τηρούμε τον Κανονισμό. Συνεχίσετε και να αφήσετε τουλάχιστον ένα λεπτό για τη δευτερολογία σας, γιατί μπορεί να χρειαστεί να πείτε κάτι μετά
τον αντίλογο της Κυβέρνησης.
ΑΘΑΝΑΣΙΟΣ ΒΑΡΙΝΟΣ: Δεν θα έχω χρόνο.
ΠΡΟΕΔΡΕΥΩΝ (Κωνσταντίνος Γείτονας): Θα υπάρχει άνεση χρόνου.
Συνεχίστε.
ΑΘΑΝΑΣΙΟΣ ΒΑΡΙΝΟΣ: Κύριε Υπουργέ, τυχόν διάσπαση του ενιαίου
διοικητικού φορέα θα έχει δυσμενείς επιπτώσεις στη σημερινή ευελιξία και αποτελεσματικότητα με την οποία αντιμετωπίζονται τα προβλήματα της ναυτιλίας σε όλες τις ώρες του εικοσιτετραώρου, ανεξαρτήτως εργασίμων ημερών ή αργιών. Αυτά τα λέει εγγράφως στην αναφορά του ο Υπουργός Εμπορικής Ναυτιλίας κ. Γιαννόπουλος, το 1988 προς τον Πρωθυπουργό Ανδρέα Παπανδρέου, όμως είναι πολύ επίκαιρα και χρήσιμα να ακούγονται σ' αυτήν την Αίθουσα και σήμερα.
Κύριε Πρόεδρε, κύριε Υπουργέ, το Λιμενικό Σώμα εκτός από την ουσιαστική προσφορά του στη μεγάλη ελληνική εμπορική ναυτιλία έχει επωμιστεί μια σειρά από άλλα καθήκοντα, όπως είναι η φύλαξη και η αστυνόμευση των ακτών και ελληνικών θαλασσών, ο έλεγχος της ναυσιπλοϊας και της ρύπανσης του θαλάσσιου περιβάλλοντος, η επιθεώρηση και ο έλεγχος της ασφάλειας των πλοίων, η εκπροσώπηση της χώρας μας στους διεθνείς ναυτιλιακούς οργανισμούς και η διοίκηση των ναυτικών σχολών.
Αυξημένες είναι οι υποχρεώσεις του Λιμενικού Σώματος για την επιτυχή εφαρμογή της Συνθήκης Σένγκεν στη φύλαξη των θαλασσίων συνόρων της πατρίδας μας, από την είσοδο λαθρομεταναστών και λαθρεμπόρων. Εξάλλου
σημαντικό ρόλο θα παίξει το Λιμενικό Σώμα στην επιτυχία των Ολυμπιακών Αγώνων το 2004.
Για όλους τους πιο πάνω λόγους το Λιμενικό Σώμα, πέρα από τις
εξαγγελίες προθέσεων, χρειάζεται συγκεκριμένα μέτρα, ώστε να ενισχυθεί και να εκσυγχρονιστεί για να ανταπεξέλθει στις υποχρεώσεις του.
Πρέπει να δώσουμε ξανά το κύρος που αξίζει στους αξιωματικούς και τα στελέχη του Λιμενικού Σώματος. Αξιοκρατία και όχι κομματισμός πρέπει να είναι το κριτήριο για κάθε προαγωγή, τοποθέτηση ή μετάθεση. Να μην επαναληφθούν οι διώξεις του 1993 και 1998 με τις μαζικές αποστρατείες και παραιτήσεις ικανών αξιωματικών και να αποκατασταθούν όσοι αδικήθηκαν. 
Κάλυψη όλων των κενών θέσεων λιμενοφυλάκων, υπαξιωματικών και
αξιωματικών. Κατάργηση του χουντικού διατάγματος 139/69, πάνω στον οποίο βασίζεται η οργάνωση του Λιμενικού Σώματος μέχρι σήμερα.
Παρά τις όποιες τροποποιήσεις που έχουν γίνει, ο εκσυγχρονισμός του
Λιμενικού Σώματος δεν μπορεί να προχωρήσει με τέτοια αναχρονιστική νομοθεσία. Χρειάζεται νέο θεσμικό πλαίσιο για το Λιμενικό Σώμα. Πλήρη μισθολογική και συνταξιοδοτική εξομοίωση των αξιωματικών και στελεχών του Λιμενικού Σώματος με τους αντίστοιχους του Πολεμικού Ναυτικού.
Είναι αναγκαίο ο Υπουργός Εμπορικής Ναυτιλίας να αναλαμβάνει
-προσέξτε αυτό που σας λέω, κύριε Υπουργέ- πρωτοβουλίες ο ίδιος και όχι το Υπουργείο Εθνικής 'Αμυνας για την ικανοποίηση των ώριμων αιτημάτων των αποστράτων του Λιμενικού Σώματος, όπως είναι η συμμετοχή τους στο Επικουρικό Ταμείο του Πολεμικού Ναυτικού, όπως αυτό ισχύει για το Ταμείο Αρωγής και το Μετοχικό Ταμείο.
Επίσης, το δικαίωμα περίθαλψης στο Ναυτικό Νοσοκομείο και των συγγενών, όπως αυτό ισχύει για το Πολεμικό Ναυτικό. Για τη χορήγηση φαρμάκων από το Ναυτικό Νοσοκομείο, σας το λέω σαν παράδειγμα, πέντε φορές έφερα το θέμα εδώ στη Βουλή, όχι για τον Υπουργό Εμπορικής Ναυτιλίας, αλλά για τον Υπουργό Εθνικής 'Αμυνας, για να επιλύσει αυτό το θέμα. Αυτό που έγινε, είναι υποχρέωσή σας να το κάνετε στο μέλλον εσείς και όχι εγώ.
Ο εφοδιασμός του Λιμενικού Σώματος με σύγχρονα μέσα και εξοπλισμό. Τα πλαστικά περιπολικά και ναυαγοσωστικά σκάφη που ικανοποιούν τις απαιτήσεις της περασμένης δεκαετίας, δεν είναι αρκετά εν όψει των Ολυμπιακών Αγώνων του 2004. Τώρα οι λαθρέμποροι, κύριε Υπουργέ, και οι δουλέμποροι στο Αιγαίο τρέχουν με 40 μίλια την ώρα, ενώ τα σκάφη του Λιμενικού Σώματος πάνε με τα μισά. Τα ελικόπτερα του Λιμενικού Σώματος και τα αεροπλάνα τα ακούμε αλλά δεν τα βλέπουμε.
Τέλος, θέλω να πω ότι -και αναφέρθηκε σ'αυτό ο κ. Σπύρου προηγουμένως-είναι απαραίτητο να προχωρήσουμε στο "Vessel Traffic Managment & Information System" σε όλο το Αιγαίο και ιδιαίτερα στα Στενά, από τον Ελλήσποντο και κάτω, διότι ξέρετε πολύ καλά τι τεράστιες ποσότητες -για να βάλω μια άλλη διάσταση- πετρελαίου περνούν μέσα από τα νησιά του Αιγαίου. Φαντασθείτε αν γίνει ένα ναυάγιο, μια οικολογική καταστροφή δίχως αυτήν την κάλυψη, τι ζημιά θα προκαλέσει στο περιβάλλον της πατρίδας μας;
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
(Στο σημείο αυτό ο Βουλευτής κ. Αθανάσιος Βαρίνος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα ογδόντα χρόνια από την ενσωμάτωση της Θράκης στην Ελλάδα, πενήντα τέσσερις μαθητές και μαθήτριες και τέσσερις συνοδοί-καθηγητές από το 2ο Γυμνάσιο Καματερού.
Η Βουλή τους καλωσορίζει.
(Χειροκροτήματα απ'όλες τις πτέρυγες)
Το λόγο έχει ο κ. Μιλτιάδης Βαρβιτσιώτης με το ειδικό προνόμιο να
έχει στο ακροατήριο τον κ. Ιωάννη Βαρβιτσιώτη...
ΜΙΛΤΙΑΔΗΣ ΒΑΡΒΙΤΣΙΩΤΗΣ: Και τους μαθητές του Καματερού, κύριε
Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ασφαλώς και τους μαθητές της
εκλογικής μας περιφέρειας. Αυτό είναι "τιμητικό" προνόμιο.

ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, με αφορμή το ναυάγιο ήλθαν
στην επιφάνεια όλα τα προβλήματα της παθογένειας της ελληνικής ναυτιλίας. Προβλήματα, νοοτροπίες και πρακτικές δεκαετιών, όχι των τελευταίων

χρόνων αλλά δεκαετιών. Νοοτροπίες και πρακτικές που συνέθεσαν για δεκαετίες ένα ιδιόμορφο πλέγμα νομιμότητας αποδεκτό απ'όλους. Και αν εξαιρέσει κανείς τις κατά καιρούς αντιδράσεις κάποιων συνδικάτων, όταν λέω ότι αυτό το πλέγμα νομιμότητας ήταν αποδεκτό, εννοώ απ'όλους.
Αυτά δεν είναι δικά μου λόγια βεβαίως. Είναι λόγια του Υπουργού Εμπορικής Ναυτιλίας, που συνεχίζοντας τις δηλώσεις του, επιρρίπτει στην Αξιωματική Αντιπολίτευση ρόλο απαξιωτικό για το Λιμενικό Σώμα. Λησμονεί βεβαίως ο κύριος Υπουργός -και δικαιολογείται, γιατί ήταν στο εξωτερικό το μεγαλύτερο χρονικό διάστημα- ότι το ΠΑΣΟΚ βρισκόταν στην εξουσία όλα αυτά τα χρόνια, ότι το ΠΑΣΟΚ είχε την πολιτική ευθύνη για την αναβάθμιση ή την υποβάθμιση του Λιμενικού Σώματος.
Τέλος πάντων, το ποια είναι η αξία του Λιμενικού Σώματος, σε ποιο
ρόλο το κατατάσσουμε και πόσο ψηλά στην κλίμακά μας το βάζουμε, αυτό δεν επαφίεται στην Αξιωματική Αντιπολίτευση να το τοποθετήσει και να το χαράξει, αλλά είναι αποκλειστική ευθύνη της Κυβέρνησης.
Εγώ δεν θα αναφερθώ στα πάρα πολύ σωστά που επεσήμαναν και ο εισηγητής κ. Σπύρου αλλά και ο κ. Βαρίνος και θα αναφερθούν οι άλλοι συνάδελφοι.
Θα ήθελα να αναφερθώ στο ρόλο τον οποίον έχει ο λιμενάρχης και παίζει το Λιμεναρχείο στο λιμάνι, στο πεδίο της δράσης, στο ρόλο τον οποίον επιφυλάσσουμε απέναντι στο λιμενάρχη για τη διασφάλιση της ακτοπλοϊας μας, αυτή για την οποία κοπτόμεθα όλοι.
Θα ήθελα να επαναπροσδιορίσουμε λιγάκι ποιος είναι ο ρόλος του λιμενάρχη και του Λιμεναρχείου. Κατ' αρχάς είναι ένας ρόλος διασφάλισης και εξασφάλισης της ασφαλούς επιβίβασης και αποβίβασης από το πλοίο, του ασφαλούς κατάπλου και απόπλου του πλοίου, ο έλεγχος του λιμανιού, της ασφάλειας του λιμανιού, ένας έλεγχος ο οποίος βρίσκεται ναι μεν στα χαρτιά στα λιμεναρχεία, τα οποία όμως έχουν πολύ μικρή δυνατότητα παρέμβασης, καθ'ότι οι αρμοδιότητές τους πάρα πολλές φορές υπερκαλύπονται από αυτές της Τοπικής Αυτοδιοίκησης, του Λιμενικού Ταμείου, ή ακόμα και αυτής της Ελληνικής Αστυνομίας. Βέβαια στο περιβάλλον στο οποίο ζούμε ο ρόλος αυτός έχει να κάνει με το σύγχρονο πρόβλημα της λαθρομετανάστευσης. 
Είναι χαρακτηριστικό -και σας μεταφέρω, κύριε Υπουργέ, τη φωνή, των
ιδιοκτητών των φορτηγών αυτοκινήτων, οι οποίοι εισέρχονται από τα λιμάνια της χώρας που αποτελούν την πύλη της χώρας προς τη Δύση-ότι το 90% των φορτηγών αυτών περιέχουν είτε λαθραία εμπορεύματα είτε λαθρομετανάστες. Και αυτό, γιατί είναι πλέον πάρα πολύ χαμηλές οι τιμές με τις οποίες ταξιδεύουν όλα αυτά τα φορτηγά και χρειάζονται οι οδηγοί συμπληρωματικά εισοδήματα. 'Ενας ρόλος κατά του λαθρεμπορίου και κατά της λαθρομετανάστευσης έχει πέσει στο Λιμενικό, ένα Λιμενικό όμως που δυστυχώς δεν βρίσκεται σε κατάσταση να τα αντιμετωπίσει. Και θα σας σας εξηγήσω πάρα πολύ καλά τι εννοώ.
Πρώτα απ' όλα σε θέματα υποδομών. Και δεν αναφέρομαι μόνο στις υποδομές σε επίπεδο πλοίων ή μηχανημάτων, αναφέρομαι στις κτιριακές υποδομές. 'Ηδη από το καλοκαίρι έχετε προκαλέσει όλους τους λιμενάρχες της χώρας να σας καταθέσουν προτάσεις αναβάθμισης των κτιριακών εγκαταστάσεων, για ενοικίαση νέων ή ακόμα και αγορά νέων Λιμεναρχείων και δεν έχει προχωρήσει τίποτα. Πάρα πολλά Λιμεναρχεία, ακόμα και αυτό το κρίσιμο, το διάσημο πλέον Λιμεναρχείο της Πάρου, στεγάζεται σε υποτυπωδέστατες εγκαταστάσεις, παραμελημένες και δεν είχε τη δυνατότητα μέσα στο χώρο των εγκαταστάσεών του έστω να διενεργήσει μια απλή ανάκριση.
'Ετσι, λοιπόν, έχουμε επιφυλάξει ένα ρόλο στο λιμενάρχη, κύριε
Πρόεδρε, να κόβει εισιτήρια, να ελέγχει τα εισιτήρια, να κόβει αποκόμματα, να μαζεύει εισφορές υπέρ τρίτων, να κάνει τον τροχονόμο, να κάνει το φορτωτή, να κάνει ακόμα και το φαρμακοποιό και το γιατρό. Και

σε κάθε Λιμεναρχείο της χώρας υπάρχει ένας βαθμοφόρος, απόφοιτος πανεπιστημίου, ο οποίος ασχολείται με το να συντάσσει καταστάσεις προς τον Οίκο του Ναύτου και τους άλλους ασφαλιστικούς οργανισμούς των ναυτικών μας, υπογράφοντας ως γιατρός ή ως φαρμακοποιός τις συνταγές. 
Kύριε Πρόεδρε, νομίζω ότι αυτός ο ρόλος που έχουμε επιφυλάξει στο

Λιμενάρχη και στο Λιμενικό Σώμα αντικατοπτρίζει μια νοοτροπία, μία νοοτροπία που εκφράστηκε ακόμα πιο νοσηρά το τελευταίο διάστημα, όταν καταδικάστηκαν αδίκως κάποιοι αξιωματικοί του Λιμενικού Σώματος. Μετά το ναυάγιο της Πάρου ο κύριος Υπουργός επιλεκτικά μετέθεσε ορισμένα στελέχη του Λιμενικού Σώματος, χωρίς κατηγορία, χωρίς να τους επιρρίψει κάποια ευθύνη για πλημμελή άσκηση καθηκόντων, από τη Διεύθυνση Ελέγχου Εμπορικών Πλοίων σε άλλες υπηρεσίες. Και ρωτώ: Αν ήταν ανίκανοι, θα έπρεπε να τους θέσει σε διαθεσιμότητα και να τους επιρρίψει κάποιες κατηγορίες. Αν ήταν ικανοί, τότε θα έπρεπε να τους αφήσει στη θέση τους. Ποια είναι η νοοτροπία σας;
Εμείς θεωρούμε, κύριε Υπουργέ, -και το έχουμε δηλώσει δημόσια- ότι η Διεύθυνση Ελέγχου Εμπορικών Πλοίων ασκούσε πλημμελώς τα καθήκοντά της. Εσείς δεν έχετε τολμήσει να εκφραστείτε με αυτόν τον τρόπο κι όμως, ορισμένους αξιωματικούς επιλεκτικά τους πήρατε και τους μεταθέσατε.
Αυτή είναι πολιτική που τονώνει το ηθικό του Λιμενικού Σώματος,
τονώνει την αξιοπιστία του ή τη μειώνει; 'Η φαίνεται ότι ένας Υπουργός κατά το δοκούν και υπό το βάρος μίας λαϊκής κατακραυγής μεταθέτει όποιους αυτός νομίζει ότι είναι υπεύθυνοι, χωρίς τελικά να επιρρίπτει ούτε μία ευθύνη, ούτε να διενεργεί τις απαραίτητες ανακρίσεις, ώστε να επιρριφθούν οι πραγματικές και ουσιαστικές ευθύνες;
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι η Βουλευτής Μεσσηνίας κα Σοφία Καλαντζάκου, ζητεί ολιγοήμερη άδεια απουσίας στο εξωτερικό.
Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς η Βουλή ενέκρινε τη
ζητηθείσα άδεια.
Το λόγο έχει ο κ. Μελάς.
ΠΑΝΑΓΙΩΤΗΣ ΜΕΛΑΣ: Κύριε Πρόεδρε, η Νέα Δημοκρατία κατέθεσε την επερώτηση αυτή για να φέρει στην επιφάνεια τα πολλαπλά προβλήματα, τις ελλείψεις, τις αδυναμίες, τις παραλείψεις που υπάρχουν στη λειτουργία του Λιμενικού Σώματος, με στόχο τη βελτίωσή τους και την καλύτερη απόδοση των ανδρών και γυναικών του Σώματος στην εκτέλεση των καθηκόντων τους. Ακόμα να αναδείξουμε το διαχρονικό κομματικό παρεμβατισμό και την κομματική ευνοιοκρατία που πλήγωσε και πληγώνει βάναυσα το Λιμενικό Σώμα.
Η κομματική ευνοιοκρατία είναι μία διαχρονική πολιτική τακτική των
κυβερνήσεων του ΠΑΣΟΚ. Είναι μία διαχρονική πληγή για το Λιμενικό Σώμα αλλά και για τη κοινωνία μας. 'Αλλοτε λειτούργησε με τον αποκεφαλισμό, δηλαδή την αποστρατεία δεκάδων εμπείρων και ικανών αξιωματικών για την προώθηση "ημετέρων" και άλλοτε, όπως τελευταία, με ευνοιοκρατικές τοποθετήσεις σε καίριες και επιλεκτικές θέσεις.
Τοποθετήσατε, κύριε Υπουργέ, πρόσφατα τους προξενικούς λιμενάρχες στα διάφορα προξενικά λιμεναρχεία της χώρας μας στο εξωτερικό. Λειτούργησαν και εδώ κυρίως κομματικά κριτήρια έναντι των αξιοκρατικών. 'Ετσι δεν τοποθετήθηκαν ως προξενικοί λιμενάρχες αξιωματικοί με ιδιαίτερα προσόντα, γνώσεις και πείρα που θα μπορούσαν να προσφέρουν πολλά, που θα μπορούσαν να προσφέρουν υπηρεσίες υψηλού επιπέδου, ενώ τοποθετήθηκαν άλλοι με πολύ λιγότερα προσόντα.
Για του λόγου του αληθές, φωτεινό παράδειγμα ρουσφετολογικής
εξυπηρέτησης και ευνοιοκρατίας ήταν η σκανδαλώδης τοποθέτηση αντιπλοιάρχου το προξενικό λιμεναρχείο Λονδίνου. Τοποθετήθηκε για πρώτη 
φορά αντιπλοίαρχος και όχι πλοίαρχος, όπως συνέβαινε πάντοτε, σε πρώτο την τάξη προξενικό λιμεναρχείο. Είναι τεχνικός και όχι γενικών υπηρεσιών,
όπως συνέβαινε πάντοτε. Ακόμη, όχι μόνο δεν έχει υπηρετήσει ως λιμενάρχης στη χώρα μας αλλά ούτε σε λιμενική αρχή.
Στην ερώτηση που σας κατέθεσα για τη σκανδαλώδη αυτή ευνοιοκρατική τοποθέτηση μου απαντήσατε, βάσει νόμων, διατάξεων και κανονισμών, ότι τοποθετείται πάντοτε πλοίαρχος, αλλά μπορεί να τοποθετηθεί και αντιπλοίαρχος, ότι δεν είναι απαραίτητο να είναι γενικών υπηρεσιών και να έχει προηγουμένως υπηρετήσει σε λιμενική αρχή του εσωτερικού. 'Αρα, η τοποθέτησή του μου απαντήσατε είναι σύννομος.
Προσπαθήσατε, κύριε Υπουργέ, στην αρχή τυπολατρικά να δικαιολογήσετε τα αδικαιολόγητα και στη συνέχεια αντιλαμβανόμενος ότι η τοποθέτηση αυτή είναι μέγα σκάνδαλο αναιρέσατε τον εαυτό σας ακυρώνοντας την τοποθέτηση της λιμενάρχου και τοποθετήσατε στη θέση αυτή αντιπλοίαρχο γενικών υπηρεσιών, ο οποίος σε σύντομο χρονικό διάστημα γίνεται πλοίαρχος.

Θεωρώ θετικό ότι αναγνωρίσατε το τραγικό σας λάθος μετά από τη παρέμβαση-επισήμανση με την κατάθεση της ερώτησής μου. Μακάρι και στο μέλλον, κύριε Υπουργέ, τα λάθη που σας επισημαίνουμε να τα διορθώνετε. 
Θέλω όμως ακόμη να σας επισημάνω και κάτι άλλο, που είναι και αυτό

τραγικό λάθος σας. Μετά το τραγικό ναυάγιο του "ΕΞΠΡΕΣ ΣΑΜΙΝΑ" μιλώντας προ μηνών σε συγκέντρωση λιμεναρχών της χώρας είπατε ότι η Αξιωματική Αντιπολίτευση παρασύρθηκε από το ναυάγιο και συνέβαλε στην απαξίωση του Λιμενικού Σώματος. 'Εχω την ομιλία σας.
Σας τονίζω ότι ουδέποτε η Νέα Δημοκρατία μίλησε απαξιωτικά για το Λιμενικό Σώμα. Εσείς, δηλαδή οι κυβερνήσεις του ΠΑΣΟΚ συμβάλατε στην απαξίωση του Λιμενικού Σώματος.
Η Νέα Δημοκρατία αναγνωρίζει τη μεγάλη προσφορά του Λιμενικού

Σώματος. Αναγνωρίζει ότι το προσωπικό του, νύχτα και μέρα, πολλές φορές κάτω από αντίξοες και επικίνδυνες συνθήκες αγωνίζεται για την επιτέλεση των πολλαπλών καθηκόντων του.
Η Νέα Δημοκρατία μίλησε απαξιωτικά για την πολιτική που ακολούθησαν οι κυβερνήσεις του ΠΑΣΟΚ στον τομέα της ακτοπλοϊας και κατ' επέκταση του Λιμενικού Σώματος, με αποτέλεσμα να συμβούν δυσάρεστα γεγονότα.
Πείτε μου, κύριε Υπουργέ, πώς στήριξαν οι κυβερνήσεις του ΠΑΣΟΚ το Λιμενικό Σώμα μέχρι σήμερα; Γνωρίζετε τη μεγάλη έλλειψη του ανθρώπινου δυναμικού, γνωρίζετε τη μεγάλη έλλειψη υλικοτεχνικής υποδομής. Γνωρίζετε ότι πολλά λιμεναρχεία στεγάζονται σε παμπάλαια και κακοσυντηρημένα κτίρια, δίνοντας τη χειρίστη εντύπωση στον επισκέπτη;
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος
της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ)
Γνωρίζετε ότι από τριμήνου το κτίριο του Λιμεναρχείου Λαυρίου έχει χαρακτηριστεί επικίνδυνο και ότι πρέπει να εκκενωθεί επειγόντως και εσείς αδιαφορείτε.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Δύο λεπτά, κυρία Πρόεδρε.
Σας καταθέτω το σχετικό έγγραφο.
(Στο σημείο αυτό ο Βουλευτής κ. Παναγιώτης Μελάς καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Γνωρίζετε ότι η επισκευαστική βάση του Λιμενικού Σώματος, πεντακόσια μέτρα από το Υπουργείο, την οποία πιστεύω ότι δεν έχετε επισκεφθεί, βρίσκεται σε μικρό και ακατάλληλο χώρο και λόγω πολλαπλών προβλημάτων καθυστερεί πολύ η επισκευή των σκαφών, παρά τις όποιες προσπάθειες του προσωπικού. Γνωρίζετε ότι το προσωπικό εργάζεται εκεί κάτω από αντίξοες και επικίνδυνες συνθήκες, χωρίς να παίρνουν ανθυγιεινό επίδομα, χωρίς να παίρνουν πριμ παραγωγικότητας, χωρίς να έχουν τον κατάλληλο εξοπλισμό προστασίας, σε φόρμες κλπ.
Γνωρίζετε ότι το προσωπικό του Λιμενικού Σώματος δεν μπορεί να επισκεφθεί ιδιώτη γιατρό με το βιβλιάριό του, όπως παραδείγματος χάρη οι αστυνομικοί και έτσι πρέπει να σταθεί στην ουρά των εξωτερικών ιατρείων των νοσοκομείων
Γνωρίζετε ότι δημιουργείται επικουρικό ταμείο για το Πολεμικό Ναυτικό και την Αεροπορία και δεν συμπεριλαμβάνεται το Λιμενικό Σώμα; 
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Μελά, θα σας αφαιρεθεί ο
χρόνος από τη δευτερολογία. Να μην έχουμε μετά πάλι διαμαρτυρίες. ΠΑΝΑΓΙΩΤΗΣ ΜΕΛΑΣ: Τελειώνω σε ένα λεπτό, κυρία Πρόεδρε.
Γιατί μετά το τραγικό γεγονός του "ΕΞΠΡΕΣ ΣΑΜΙΝΑ" ξηλώσατε όλους τους λιμενικούς της Επιθεώρησης των Εμπορικών Πλοίων; Να απομακρύνετε αυτούς που έφταιγαν. Γιατί όμως όλους;
Εκατοντάδες τέτοια περιστατικά θα μπορούσα να σας αναφέρω, κύριε Υπουργέ, για να αποδείξω ότι η δική σας -όχι η προσωπική σας, αλλά των κυβερνήσεών σας- διαχρονική πολιτική είναι απαξιωτική για το Λιμενικό Σώμα.
Τελειώνοντας θέλω να τονίσω ότι η Νέα Δημοκρατία εκτιμά, σέβεται και στηρίζει το Λιμενικό Σώμα. Αν και για εσάς, κύριε Υπουργέ, ισχύει το ίδιο πρέπει να το αποδείξετε με έργα και όχι με λόγια. Γιατί μέχρι σήμερα δεν το έχετε αποδείξει με έργα, ούτε εσείς ούτε οι προκάτοχοί σας. Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κ. Γκελεστάθης έχει το λόγο. ΝΙΚΟΛΑΟΣ ΓΚΕΛΕΣΤΑΘΗΣ: Κυρία Πρόεδρε, αγαπητοί κύριοι συνάδελφοι, η
συζήτηση της επερωτήσεώς μας γίνεται σήμερα στην Εθνική Αντιπροσωπεία υπό το γενικό κλίμα μιας μεγάλης ανησυχίας και σε πολλές περιπτώσεις απόγνωσης, που επικρατεί στους κατοίκους της περιφέρειας του Αιγαίου και στους πέντε νομούς, της Λέσβου, της Χίου, της Σάμου, των Κυκλάδων και της Δωδεκανήσου.
Η έλλειψη κυβερνητικής πολιτικής και παρουσίας στους τομείς του τουρισμού, της παιδείας, της υγείας, της γεωργικής παραγωγής, είναι μια πραγματικότητα που βιώνουν οι κάτοικοι των νησιών μας στην καθημερινή τους ζωή. Η ανεργία που υπάρχει και έχει υπερβεί το 15% και η φτώχεια σε χιλιάδες οικογένειες συμπληρώνουν την εικόνα των ευαίσθητων περιοχών των ακριτικών μας νησιών.
Πέραν όλων αυτών, τραγικά προβλήματα δημιουργούνται στους κατοίκους
των νησιών από την κίνηση των λαθρομεταναστών, από τη διακίνηση των ναρκωτικών από την κίνηση κάθε είδους λαθρεμπορίου, που καταλαβαίνετε
ότι όλα αυτά δημιουργούν ένα αίσθημα μεγάλης ανασφάλειας στους κατοίκους των νησιών.
Ασφαλώς είναι αυτονόητο ότι τα προβλήματα αυτά έχουν και τις ανάλογες δυσμενείς επιπτώσεις και τις οικονομικές και τις κοινωνικές, αλλά ιδιαίτερα αποτελούν παράγοντα αναστολής και έλλειψης κάθε οικονομικής δραστηριότητας, με επενδύσεις σε όλες τις περιοχές του Αιγαίου.
Οι υποδομές -εκτός από τα άλλα απαραίτητα έργα, τα οποία πρέπει να
γίνουν στα νησιά, όπως της υδρεύσεως κ.ο.κ.- η έλλειψη δραστηριότητας κατασκευής έργων στα λιμάνια και στα αεροδρόμια συμπληρώνουν όλη την εικόνα της κυβερνητικής απραξίας που επικρατεί σήμερα στην περιοχή των νησιών του Αιγαίου. Και μέσα σε αυτήν τη γενική κατάσταση καλείται το Λιμενικό Σώμα να εκτελέσει το καθήκον του, χωρίς βεβαίως η πολιτική ηγεσία του Υπουργείου Εμπορικής Ναυτιλίας -τουλάχιστον τα τελευταία οκτώ χρόνια που το ΠΑ.ΣΟ.Κ. βρίσκεται στην εξουσία- να έχει φροντίσει για τα βασικά θέματα που πρέπει να υπάρχουν στις τάξεις του Λιμενικού Σώματος.
Η εκπαίδευση απεδείχθη σε πολλές περιπτώσεις ότι δεν είναι η σωστή. Ο εξοπλισμός του προσωπικού του Λιμενικού Σώματος υστερεί σε πολλά από εκείνα, τα οποία πρέπει να υπάρχουν. Με απολαβές που δεν μπορούν να καλύψουν τις ανάγκες τους και εν πάση περιπτώσει με μεταχείριση με κομματικά κριτήρια, όπως ανέπτυξαν προηγουμένως οι αγαπητοί μου συνάδελφοι με συγκεκριμένα στοιχεία, επιτυγχάνει η πολιτική ηγεσία του Υπουργείου Εμπορικής Ναυτιλίας να αποδυναμώσει την απόδοση του προσωπικού του Λιμενικού Σώματος στο καθήκον του.
Και μόνον, κύριε Υπουργέ, το φιλότιμο και η προσπάθεια της εύορκης εκτέλεσης του καθήκοντος του Λιμενικού Σώματος, κρατεί σήμερα σε αυτό το επίπεδο, που γνωρίζουμε όλοι μας, τη λειτουργία της αστυνόμευσης των θαλασσών και ιδίως εδώ που είμαστε στα άκρα της περιοχής της Ευρωπαϊκής 'Ενωσης.
Η πολιτική ηγεσία του Υπουργείου Εμπορικής Ναυτιλίας, κύριε Υπουργέ, θα έπρεπε να έχει ευαισθητοποιηθεί για να μπορέσει να ανταποκριθεί σε όλα αυτά τα βασικά προβλήματα. Εδώ όμως υπάρχει ένα γενικότερο πολιτικό πρόβλημα. 'Εγινε εκείνο το τραγικό δυστύχημα του Γιάκοβλεφ με τόσους νεκρούς. Είπε τότε ο Υπουργός Τύπου και Μέσων Μαζικής Ενημέρωσης ότι υπάρχουν πολιτικές ευθύνες, τις οποίες αναλαμβάνει η Κυβέρνηση, αλλά κατόπιν αυτού δεν παρακολουθήσαμε να καταλογισθούν αυτές οι ευθύνες και 
να υπάρξουν συνέπειες. 'Ηρθε το τραγικό περιστατικό του Φάλκον, τα ίδια. 'Ηρθε το τραγικότατο περιστατικό του "EXPRESS SAMINA" με 81 νεκρούς, τα ίδια. Καλά, δεν υπάρχει πολιτική ευαισθησία στην Κυβέρνηση των "εκσυγχρονιστών" Υπουργών του κ. Σημίτη, για να αναληφθούν ευθύνες -διότι υπάρχουν σαφέστατα- και να υπάρξει ο καταλογισμός τους με τις ανάλογες συνέπειες;
Σας υπενθυμίζω, κύριε Υπουργέ -ίσως και εσείς προσωπικά από την παρουσία σας στην Ευρωπαϊκή 'Ενωση να το έχετε υπόψη σας- ότι πριν από τέσσερα χρόνια έγινε μια μεγάλη διαδήλωση στις Βρυξέλλες, από
οικονομικούς μετανάστες. Κάποιος από αυτούς θορυβούσε μπροστά σε ένα κυβερνητικό κτίριο και φαινόταν ότι μπορεί να προκαλέσει σοβαρό

επεισόδιο. 'Ετρεξε ένας αστυφύλακας, πήρε ένα μαξιλάρι από το αστυνομικό αυτοκίνητο, το έβαλε στο στόμα του για να τον σταματήσει και εκείνος ο δυστυχής πνίγηκε και πέθανε. Ο Υπουργός Εσωτερικών, που είναι αρμόδιος
για την Αστυνομία στο Βέλγιο, αυθημερόν το απόγευμα παραιτήθηκε γι'αυτό το μικρό περιστατικό. Εδώ ο κόσμος παρακολουθεί ότι υπάρχει παντελής έλλειψη πολιτικής ευαισθησίας. Και ξέρετε ποιο είναι το κακό; 'Οτι κατ'αυτόν τον τρόπο απαξιώνεται η πολιτική μας ζωή. Και γνωρίζετε και εσείς, όπως γνωρίζουμε και εμείς πολύ καλά, τι κριτική γίνεται από το λαό μας και για τη λειτουργία της Εθνικής Αντιπροσωπείας και στην πλευρά του κοινοβουλευτικού ελέγχου και της νομοθετικής εργασίας.
ΠΡΟΕΔΡΕΟΥΣΑ ('Αννα Μπενάκη-Ψαρούδα): Κύριε Γκελεστάθη, ολοκληρώστε
παρακαλώ.
ΝΙΚΟΛΑΟΣ ΓΚΕΛΕΣΤΑΘΗΣ: Ολοκληρώνω, κυρία Πρόεδρε, τελειώνω τη φράση
μου.
'Ετσι, λοιπόν, κύριε Υπουργέ, θα πρέπει οπωσδήποτε -διότι είστε στην εξουσία πολλά χρόνια, κοντεύετε να συμπληρώσετε είκοσι χρόνια στην εξουσία- πέραν όλων των άλλων, να υπάρξει μια πολιτική τακτική, να υπάρξει ένας προγραμματισμός -έστω από εδώ και πέρα- ώστε να υπάρξει η ανάλογη εργασία, που πρέπει να γίνει και στον τομέα του Υπουργείου σας και στο Λιμενικό Σώμα.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Εξηντλήθη ο κατάλογος των
πρωτολογιών των επερωτώντων Βουλευτών.
Το λόγο έχει ο Υπουργός Εμπορικής Ναυτιλίας κ. Παπουτσής.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Ευχαριστώ, κυρία
Πρόεδρε.
Κυρίες και κύριοι συνάδελφοι, βρισκόμαστε μπροστά σε ένα νέο οικονομικό και ναυτιλιακό περιβάλλον. Και αυτή ακριβώς την περίοδο θέτουμε τις βάσεις για το θεσμικό πλαίσιο των ακτοπλοϊκών συγκοινωνιών του 21ου αιώνα. Η απελευθέρωση της ακτοπλοϊας θα ξεκινήσει την 1η Νοεμβρίου 2002. Και στις επόμενες εβδομάδες θα έχουμε την ευκαιρία για μια ουσιαστική και δημιουργική συζήτηση στην Εθνική Αντιπροσωπεία επί του νομοσχεδίου το οποίο θα καταθέσω.
Είμαι απόλυτα βέβαιος ότι κατανοείτε όλοι πως η διασφάλιση ενός ολοκληρωμένου δικτύου ακτοπλοϊκών συνδέσεων, ενός δικτύου που θα καλύπτει όλα τα νησιά μας και θα εγγυάται την οικονομική και κοινωνική συνοχή της πατρίδας μας, όπως επίσης και την εδαφική συνέχεια των νησιών μας, αποτελεί μία εθνική υπόθεση. Γι'αυτό είμαι απόλυτα βέβαιος πως και εσείς θα αποδεχθείτε την πρόσκληση, την οποία έχω κάνει ήδη εδώ και αρκετούς μήνες στην Εθνική Αντιπροσωπεία προς όλα τα πολιτικά κόμματα, προκειμένου να πετύχουμε την ευρύτερη δυνατή συναίνεση επί του νομοσχεδίου αυτού, έτσι ώστε να εγγυηθούμε ότι η ακτοπλοϊα του μέλλοντος θα λειτουργεί με 
όρους υγιούς ανταγωνισμού, διασφαλίζοντας ταυτόχρονα το δημόσιο συμφέρον. Αυτή είναι η μία μεγάλη πρόκληση των επόμενων χρόνων.
Μέσα, όμως, σε αυτό το περιβάλλον που διαμορφώνεται, τις νέες
συνθήκες που αναπτύσσονται στην ευρύτερη περιοχή μας, είναι φυσικό να δημιουργούνται νέες ανάγκες, που αφορούν την ασφάλεια των θαλασσίων μεταφορών, την ασφάλεια των θαλασσίων συνόρων, νέες ανάγκες αστυνόμευσης και λειτουργίας των λιμανιών μας, αυξημένες απαιτήσεις ελέγχου της ασφάλειας της ναυσιπλοϊας και βεβαίως της προστασίας του περιβάλλοντος. Και πολλοί από τους κυρίους συναδέλφους αναφέρθηκαν σε αυτές τις μεγάλες προτεραιότητες και στις μεγάλες ανάγκες.
Το Λιμενικό Σώμα είναι πράγματι επιφορτισμένο με την αποστολή του να
ανταποκρίνεται σε αυτές τις ανάγκες, όχι σε ορισμένες από αυτές. Το Λιμενικό Σώμα, αντίθετα απ' ό,τι πιστεύουν και άλλοι επιδιώκουν, δεν

είναι μόνο ακτοφυλακή.
Παρακολούθησα με πολύ μεγάλη προσοχή τις παρεμβάσεις των αξιοτίμων κυρίων συναδέλφων της Νέας Δημοκρατίας που πήραν το λόγο. Ορισμένοι αναφέρθηκαν μόνο στη λογική της ακτοφυλακής, άλλοι αναφέρθηκαν μόνο στη λογική του Λιμενικού Σώματος, που είναι επιφορτισμένο με την οργάνωση των λιμανιών και άλλοι αναφέρθηκαν στην αποστολή του Λιμενικού Σώματος να ασκεί πολιτική ναυτιλίας.
Προσέξτε. Μην επιμερίζετε και μη διαφοροποιείτε αυτές τις λειτουργίες, γιατί τότε αποδέχεστε τα επιχειρήματα εκείνων, οι οποίοι θέλουν και επιδιώκουν τη διάλυση του Υπουργείου Εμπορικής Ναυτιλίας. Η λογική του Αρχηγείου του Λιμενικού Σώματος είναι μία λογική, η οποία έχει άμεση σχέση με την κατάργηση του στρατιωτικού νόμου, που διέπει τη λειτουργία του Λιμενικού Σώματος και τη μετατροπή του σε ένα σώμα σαν την Αστυνομία. Και αυτό σημαίνει ότι το Λιμενικό Σώμα θα πάψει να ασχολείται
με τις πολιτικές της ναυτιλίας. Αυτό είναι ένα άλλο μεγάλο θέμα, το οποίο χρειάζεται πολύ μεγάλη συζήτηση για το εάν και κατά πόσο υπάρχουν αυτήν τη στιγμή άλλα εξειδικευμένα στελέχη, που κουβαλάνε την πείρα χρόνων γύρω από το μεγαλύτερο τομέα της οικονομικής δραστηριότητας της χώρας της ναυτιλίας για να ανταποκριθούν αμέσως. Γι'αυτό, λοιπόν, θέλει πολύ μεγάλη προσοχή το πώς αντιμετωπίζουμε και το πώς ανταποκρινόμαστε στις απαιτήσεις για τον εκσυγχρονισμό του Λιμενικού Σώματος.
Γι'αυτό, λοιπόν, εγώ επιμένω ότι το Λιμενικό Σώμα σήμερα, στη σημερινή εποχή, αλλά και στο μέλλον - διότι αυτή είναι η μοίρα που την ορίζει η χώρα μας, η γεωστρατηγική μας θέση, η δύναμή μας, σαν μία από τις μεγαλύτερες δυνάμεις στο παγκόσμιο τοπίο της ναυτιλίας- το Λιμενικό Σώμα επαναλαμβάνω είναι επιφορτισμένο από την αποστολή του να ανταποκρίνεται σε όλες αυτές τις ανάγκες. Και γι'αυτό χρειάζεται να εξελίσσεται συνεχώς, χρειάζεται να αναβαθμίζει συνεχώς τη λειτουργία του και βεβαίως χρειάζεται να εκσυγχρονίζει τις δομές του, πολύ περισσότερο μάλιστα αυτήν την περίοδο, που καλείται να ανταποκριθεί επιπλέον στις υποχρεώσεις που έχει αναλάβει η χώρα μας από την εφαρμογή της Συνθήκης του Σένγκεν, αλλά βεβαίως και στα αυξημένα καθήκοντα, που έχει αναλάβει εν όψει των Ολυμπιακών Αγώνων του 2004.
Κυρίες και κύριοι συνάδελφοι, συμφωνώ μαζί σας ότι το Λιμενικό Σώμα σήμερα βρίσκεται σε μία κρίσιμη καμπή για την ιστορία του και την εξέλιξή του. Είναι ένα σώμα που ιδρύθηκε το 1919 από τον Ελευθέριο Βενιζέλο για να καλύψει τις τότε ανάγκες της ελληνικής ναυτιλίας και κοινωνίας, της παράκτιας Ελλάδας και τις οποίες ανάγκες κάλυψε επάξια μέχρι σήμερα. Και μπορούμε να πούμε ότι σήμερα έχει μετεξελιχθεί πια σ' ένα σώμα με πολύπλευρες δραστηριότητες και καθήκοντα. Και αυτή η αποστολή του διευρύνεται συνεχώς και αφορά σε ολόκληρο το φάσμα της ελληνικής κοινωνίας.
Αυτή η νέα διάσταση στο ρόλο και τη λειτουργία του Λιμενικού Σώματος επιβάλλει γρήγορα και αποφασιστικά βήματα για την ενίσχυση και τον εκσυγχρονισμό των δομών του, για την ενίσχυση και την αναβάθμιση του ανθρώπινου δυναμικού και των επιχειρησιακών του μέσων. Η Κυβέρνηση ανταποκρίθηκε αμέσως σ' αυτήν τη μεγάλη ανάγκη. Και αυτήν την περίοδο κάνουμε μία πραγματική τομή στη λειτουργία του Λιμενικού Σώματος.
Πριν από μερικές εβδομάδες κάναμε όχι εξαγγελίες, όπως ανέφερε ο κ. Σπύρου, αλλά παρουσιάσαμε τις βασικές κατευθύνσεις του σχεδίου νόμου, το οποίο ανακοινώσαμε. Και εντός των ημερών θα το καταθέσουμε στη Βουλή μιας και ήδη ολοκληρώνεται η διαδικασία συνυπογραφής από τους άλλους συναδέλφους μου Υπουργούς της Κυβέρνησης. Μ' αυτό το σχέδιο νόμου, μ' αυτήν τη νομοθεσία θέτουμε τις βάσεις για ένα ισχυρό και σύγχρονο Λιμενικό Σώμα. Δημιουργούμε το Λιμενικό Σώμα του 21ου αιώνα, ένα σώμα αντάξιο μιας ισχυρής ευρωπαϊκής χώρας με την ναυτική μας παράδοση, αντάξιο μιας νησιωτικής χώρας όπως είναι η Ελλάδα.
Με γνώμονα την ασφάλεια του πολίτη, την ασφάλεια της ναυσιπλοϊας προχωρούμε σε τρεις μεγάλες κατευθύνσεις: Στην ενίσχυση του προσωπικού και των επιχειρησιακών μέσων του σώματος, στη διαμόρφωση ενός νέου θεσμικού πλαισίου σύγχρονης λειτουργίας και στην αναβάθμιση της εκπαίδευσης και της επιμόρφωσης των στελεχών του Λιμενικού Σώματος. 
Κυρίες και κύριοι συνάδελφοι, τα τελευταία χρόνια η Κυβέρνηση του
ΠΑΣΟΚ κατέβαλε μία συστηματική προσπάθεια για την ενίσχυση του σώματος με έμψυχο δυναμικό και σύγχρονα μέσα. Ο στόχος μας είναι την επόμενη εξαετία το προσωπικό του σώματος να φθάσει σταδιακά μέχρι το 2006 στα δέκα χιλιάδες εκατόν πενήντα έξι (10.156) στελέχη από τα τέσσερις χιλιάδες επτακόσια πενήντα επτά (4.757), που είναι σήμερα.
Αυτός ο αριθμός -το δέκα χιλιάδες εκατόν πενήντα έξι-δεν είναι αυθαίρετος ορισμός ενός αριθμού. Σύμφωνα με τα διεθνή δεδομένα η Ακτοφυλακή -όχι το Λιμενικό Σώμα, όχι το σώμα, που έχει και τις άλλες δραστηριότητες- πρέπει να είναι περίπου σ' αυτόν τον αριθμό ή λίγο λιγότερο. Αυτός ο αριθμός συνυπολογίζεται από την έκταση της ακτογραμμής 
και τον πληθυσμό της χώρας στην οποία ανήκει. Και πολύ σωστά -νομίζω ο κ. Σπύρου αναφέρθηκε σ' αυτό-η ακτογραμμή της Ελλάδας είναι μεγάλη. Στην πραγματικότητα είναι περίπου ίδια με την ακτογραμμή της αφρικανικής ηπείρου.
Αυτή είναι η πραγματικότητα. Κι αυτό δίνει και μία μοναδικότητα, την

οποίαν πρέπει να υπηρετήσουμε. Ωστόσο όμως κάνουμε προσπάθειες και ήδη στον προϋπολογισμό του 2001 έχουν προβλεφθεί ένα δισεκατομμύριο τριακόσια πενήντα εκατομμύρια (1.350.000.000) για την κάλυψη των νέων προσλήψεων. 'Ετσι το 2001 προγραμματίζεται η κατάταξη σαράντα πέντε δοκίμων σημαιοφόρων, διακοσίων εξήντα πέντε δοκίμων υπαξιωματικών -ο μεγαλύτερος αριθμός υπαξιωματικών που θα καταταγεί τα τελευταία χρόνια- και χιλίων εκατό δοκίμων λιμενοφυλάκων, επίσης ο μεγαλύτερος αριθμός που θα καταταγεί τα επόμενα χρόνια. Τα στοιχεία αυτά είναι καταλυτικά. Και είναι στοιχεία που αποδεικνύουν την προτεραιότητα που αποδίδει η Κυβέρνηση του ΠΑΣΟΚ στην ενίσχυση του προσωπικού του Λιμενικού Σώματος.
'Οσον αφορά στα επιχειρησιακά μέσα: Η Κυβέρνηση κατέβαλε σημαντική
προσπάθεια όλ' αυτά τα χρόνια για την ενίσχυση του σώματος σε πλωτά, χερσαία και εναέρια μέσα. Και συνεχίζουμε με μεγαλύτερη ένταση αυτήν την προσπάθεια, ούτως ώστε να κατοχυρώσουμε τη δυναμική και τις δυνατότητες του σώματος στο μέλλον. 'Ηδη έχουν εγκριθεί 51,5 δισεκατομμύρια, τα οποία θ' αρχίσουν να εκταμιεύονται αμέσως από τον προϋπολογισμό του 2001 για την απόκτηση επιπλέον περιπολικών σκαφών, ταχυπλόων, χερσαίων μέσων και δικινητηρίων ελικοπτέρων για αστυνόμευση.
Στο πλαίσιο της εφαρμογής της Συμφωνίας Σένγκεν και των υποχρεώσεων
της χώρας μας για τους Ολυμπιακούς Αγώνες του 2004 έχει, επίσης, εγκριθεί η ένταξη στο πρόγραμμα δημοσίων επενδύσεων, της προμήθειας μεταξύ άλλων τεσσάρων περιπολικών ανοιχτής θαλάσσης, δώδεκα παράκτιων ταχέων περιπολικών σκαφών, είκοσι πνευστών ταχυπλόων περιπολικών σκαφών, έξι ελικοπτέρων πολλαπλών ρόλων, εκατόν τριών οχημάτων εκτός δρόμου και δέκα επιβατικών οχημάτων.
ΑΘΑΝΑΣΙΟΣ ΒΑΡΙΝΟΣ: Αεροπλάνα;
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Το ένα αεροπλάνο το παραλαμβάνουμε στο τέλος του μηνός και έχουμε τη δυνατότητα να πάρουμε ακόμα ένα αεροπλάνο, το οποίο επίσης είναι προγραμματισμένο.
Κυρίες και κύριοι συνάδελφοι, με το σχέδιο νόμου, που θα συζητήσουμε στην Εθνική Αντιπροσωπεία τις επόμενες εβδομάδες, σχετικά με το
προσωπικό του Λιμενικού Σώματος, συγκεντρώνουμε σε ένα ενιαίο κείμενο και ταυτόχρονα εκσυγχρονίζουμε τη νομοθεσία, που όπως πολύ σωστά είπατε, διέπει εδώ και πάρα πολλά χρόνια, πριν από τη δικτατορία -απλώς η τελευταία κωδικοποίηση έγινε επί της δικτατορίας- το προσωπικό του Λιμενικού Σώματος.
Με το σχέδιο νόμου κωδικοποιούνται και αναμορφώνονται όλες οι
ρυθμίσεις, που αναφέρονται στην κατάταξη, στην εκπαίδευση, στη σταδιοδρομία, στη λειτουργία του Λιμενικού Σώματος. Ο στόχος μας είναι η βελτίωση της λειτουργίας, αλλά και κυρίως η προσαρμογή του σώματος στις σύγχρονες ανάγκες.
Με το σχέδιο νόμου αίρονται οι περιορισμοί, που υπήρχαν μέχρι σήμερα στην κατάταξη γυναικών και των εγγάμων γυναικών στο Λιμενικό Σώμα, καθώς συνιστούσαν μια άνιση μεταχείριση και ήσαν αντίθετοι με τη συνταγματική αρχή της ισότητας. Αναβαθμίζεται ο ρόλος της γενικής επιθεώρησης του Λιμενικού Σώματος με την τοποθέτηση ως επικεφαλής, υποναυάρχου και ιδρύονται έξι περιφερειακές διοικήσεις του Λιμενικού Σώματος που θα εποπτεύουν και θα συντονίζουν το έργο των περιφερειακών υπηρεσιών. Ο στόχος μας είναι η καλύτερη και η πιο αποτελεσματική οργάνωση, ο συντονισμός και η άσκηση ελέγχου των λιμενικών αρχών.
Αλλάζει επίσης, ριζικά το σύστημα αξιολόγησης των στελεχών του Λιμενικού Σώματος, έτσι ώστε να εξασφαλιστεί η αντικειμενική και ορθολογική αξιολόγηση του προσωπικού. Ταυτόχρονα στις υπηρεσίες του εξωτερικού θα τοποθετούνται στελέχη όλων των βαθμίδων του Λιμενικού Σώματος με διαδικασία και αντικειμενικά κριτήρια επιλογής.
Επίσης, όπως είχαμε δεσμευτεί ενώπιον της Εθνικής Αντιπροσωπείας, ιδρύουμε το γραφείο εσωτερικών υποθέσεων του Υπουργείου Εμπορικής Ναυτιλίας για την αποτελεσματική αντιμετώπιση των φαινομένων διαφθοράς. 
Αντιμετωπίζουμε επίσης, νομοθετικά το θέμα της δήλωσης της
περιουσιακής κατάστασης του προσωπικού του Υπουργείου Εμπορικής Ναυτιλίας, μία ρύθμιση που είναι απολύτως απαραίτητη και συναφής με τη λειτουργία του γραφείου εσωτερικών υποθέσεων.
Κυρίες και κύριοι συνάδελφοι, αποδίδουμε ιδιαίτερη σημασία στην αναβάθμιση της εκπαίδευσης και της κατάρτισης των ανδρών και των γυναικών του Λιμενικού Σώματος. 'Εχουμε ήδη ανακοινώσει από το καλοκαίρι την
ίδρυση της Ακαδημίας του Λιμενικού Σώματος στην Αλεξανδρούπολη, τη λειτουργία της οποίας θα προβλέπει το σχέδιο νόμου, που θα καταθέσουμε. Η Ακαδημία αυτή θα καλύψει τις εκπαιδευτικές ανάγκες του σώματος με σύγχρονο τρόπο. Και στην Ακαδημία θα υπαχθούν οι σχολές των αξιωματικών του Λιμενικού Σώματος, οι σχολές των υπαξιωματικών και των λιμενοφυλάκων, καθώς και όλες οι σχολές μετεκπαίδευσης του Λιμενικού Σώματος. Για το σκοπό αυτό βρίσκεται σε εξέλιξη η διαδικασία παραχώρησης κατάλληλης έκτασης εκατόν πενήντα στρεμμάτων στην Αλεξανδρούπολη, την οποία μας παρεχώρησε ο Δήμος Αλεξανδρούπολης με τη σύμφωνη γνώμη όλων των φορέων της περιοχής. Και βεβαίως, βρίσκεται σε εξέλιξη η διαδικασία εξασφάλισης των σχετικών κονδυλίων από το Γ' Κοινοτικό Πλαίσιο Στήριξης και άλλες πηγές.
Με την Ακαδημία επιτυγχάνεται ένας στόχος πολλών ετών, η απόκτηση της εκπαιδευτικής στέγης του Λιμενικού Σώματος, που θα επιτρέψει την ανάπτυξη σύγχρονων προγραμμάτων σπουδών και την εκπαίδευση των στελεχών του, που θα ανταποκρίνεται στη σύγχρονη αποστολή του Λιμενικού Σώματος.
Κύριο μέλημα της Κυβέρνησης αποτελεί η μετεκπαίδευση και η επιμόρφωση των στελεχών, που ήδη υπηρετούν στο σώμα. Το 1997 επιμορφώθηκαν πεντακόσια τριάντα πέντε άτομα, ενώ το 1998 εξακόσια σαράντα επτά. Με ετήσια αύξηση της τάξεως του 60% ο αριθμός των ατόμων που μετεκπαιδεύτηκαν το 1999 έφθασε τους χίλιους τριάντα οκτώ, ενώ το 2000 ο αριθμός αυτός διπλασιάστηκε και πάνω από δύο χιλιάδες άτομα παρακολούθησαν προγράμματα κατάρτισης και επιμόρφωσης στο εσωτερικό και στο εξωτερικό. Ιδιαίτερα το 2000, το χρόνο που πέρασε, στο πλαίσιο υλοποίησης του λειτουργικού προγράμματος INTERREG 2, ολοκληρώθηκε η εκπαίδευση του προσωπικού είκοσι λιμενικών αρχών της παραμεθορίου από εκπαιδευτές της Διεύθυνσης Ασφάλειας Ναυσιπλοϊας του Υπουργείου σε θέματα, που σχετίζονται με την έρευνα, τη διάσωση και την ασφάλεια της ναυσιπλοϊας. Σ'αυτό το πρόγραμμα συμμετείχαν οκτακόσια άτομα.
Παράλληλα έχει ολοκληρωθεί η μετεκπαίδευση δεκατεσσάρων αξιωματικών, κυρίως του προσωπικού του ενιαίου κέντρου συντονισμού έρευνας και διάσωσης και επίσης των κυβερνητών των ναυαγοσωστικών σκαφών στις εγκαταστάσεις του εκπαιδευτικού κέντρου της ακτοφυλακής της Μεγάλης Βρετανίας σε θέματα σχεδιασμού, ανάλυσης, συντονισμού έρευνας και διάσωσης. Κάνουμε συνεχή σεμινάρια, σε συνεργασία με την αμερικανική ακτοφυλακή και τα στελέχη του Λιμενικού Σώματος, εκπαιδεύονται συνεχώς, όσον αφορά τη δυνατότητα για τη δίωξη του ολοκληρωμένου εγκλήματος. 
Ολοκληρώθηκε επίσης και η εκπαίδευση σαράντα αξιωματικών βαθμοφόρων
του Λιμενικού Σώματος, κυβερνητών, μηχανικών στο Υπουργείο Εμπορικής Ναυτιλίας από αξιωματικούς, αλλά και ιδιώτες τεχνικούς σε θέματα μεγίστης 
επιχειρησιακής χρήσης και εκμετάλλευσης των πλωτών του Λιμενικού Σώματος. Το προσωπικό των έντεκα ναυαγοσωστικών σκαφών, ανάλογα με την ειδικότητά του, εκπαιδεύτηκε σε σχολεία, που σχετίζονται με την αποστολή του. Και σε εξέλιξη τώρα βρίσκονται οι εκπαιδεύσεις, όπως επίσης και τα επιμορφωτικά σεμινάρια, η μετεκπαίδευση του προσωπικού της Μονάδας Υποβρυχίων

Αποστολών, όπως επίσης και των κλιμακίων των Ειδικών Δυνάμεων του Λιμενικού Σώματος σε σχολεία των Ενόπλων Δυνάμεων, των Σωμάτων Ασφαλείας του εσωτερικού και του εξωτερικού, όπως επίσης και του προσωπικού της υπηρεσίας εναερίων μέσων του Λιμενικού Σώματος σε θέματα μηχανικών και χειριστών ηλεκτρονικών οργάνων των δικινητηρίων αεροσκαφών, όπως επίσης και των ελικοπτέρων, τα οποία βρίσκονται ήδη υπό προμήθεια, που ετοιμαζόμαστε να τα παραλάβουμε.
Το Λιμενικό Σώμα στελεχώνει τα ελικόπτερα έρευνας και διάσωσης, τα
"SUPER PUMA", με ιπτάμενο προσωπικό ειδικότητας συνδέσμων συμβούλων και μηχανοσωστών αυτοδυτών, από τους οποίους δώδεκα αξιωματικοί και υπαξιωματικοί του Λιμενικού Σώματος της ειδικότητας συνδέσμων συμβούλων έχουν ολοκληρώσει ήδη την εκπαίδευσή τους στο αντικείμενό τους σύμφωνα με το σχετικό πρόγραμμα, που εκπόνησε η αρμόδια διεύθυνση ασφάλειας της ναυσιπλοϊας του ΥΕΝ, ενώ από 24 Ιουλίου έως 13 Δεκεμβρίου πραγματοποιήθηκε τμηματικά η επιχειρησιακή τους εκπαίδευση επί των ελικοπτέρων έρευνας και διάσωσης. Δεκαοκτώ μηχανοσώστες αυτοδύτες του Λιμενικού Σώματος έχουν παρακολουθήσει στο σύνολό τους τα δύο βασικά
σχολεία του Γενικού Επιτελείου Αεροπορίας. Επτά από αυτούς τμηματικά και κατά το χρονικό διάστημα από 17 Ιουλίου έως 13 Οκτωβρίου εκπαιδεύτηκαν επιχειρησιακά πάνω στα ελικόπτερα από τους Γάλλους εκπαιδευτές σε εκτέλεση της συμβατικής υποχρέωσης της προμηθεύτριας εταιρείας "EUROCOPTER". Συμπληρωματικά επίσης τέσσερις από τους μηχανοσώστες αυτοδύτες που ολοκλήρωσαν την πρακτική και την επιχειρησιακή τους εκπαίδευση καθώς και τέσσερις από τους υπόλοιπους παρακολούθησαν το σχολείο Α' Βοηθειών στο Γενικό Νοσοκομείο της Αεροπορίας, το οποίο επίσης ολοκληρώθηκε στις 20 Οκτωβρίου. Ειδικά σε θέματα αλιείας δηλαδή διενέργεια των αλιευτικών ελέγχων, των επιθεωρήσεων για την ενημέρωση και εφαρμογή της ισχύουσας εθνικής και κοινοτικής νομοθεσίας, της αλιευτικής τεχνολογίας, των υδατοκαλλιεργειών, είναι συνεχής η εκπαίδευση και πραγματοποιείται με τη μέθοδο των σεμιναρίων σε αποκεντρωμένη βάση. Αυτά τα σεμινάρια διενεργούνται είτε μέσω του προγράμματος δημοσίων επενδύσεων με χρηματοδοτική συμμετοχή της Ευρωπαϊκής 'Ενωσης είτε μέσω του προγράμματος INTERREG. Μέχρι στιγμής έχουν πραγματοποιηθεί δύο σεμινάρια στο ΤΕΙ Μεσολογγίου, ενώ προβλέπεται κατά το τρέχον έτος να πραγματοποιηθούν άλλα δύο. Ιδιαίτερη βαρύτητα δίνουμε στη συνεχή κατάρτιση των επιθεωρητών πλοίων. Και αυτήν την περίοδο είναι σε εξέλιξη ένα πρόγραμμα εξαντλητικών σεμιναρίων, που αφορά τις ειδικές πλευρές ελέγχων και επιθεωρήσεων, σύμφωνα με τα όσα προβλέπουν οι διεθνείς συνθήκες.
'Οσον αφορά το ολοκληρωμένο πληροφοριακό σύστημα διακίνησης κυκλοφορίας, το VTMIS, που σκοπός του είναι η διευκόλυνση της θαλάσσιας κυκλοφορίας, η μείωση των ναυτικών ατυχημάτων, η βελτίωση των παρεχόμενων υπηρεσιών έρευνας και διάσωσης και φυσικά η προστασία του θαλασσίου περιβάλλοντος, προχωρά η πρώτη φάση της υλοποίησης. 'Οπως ξέρετε -νομίζω ο κ. Βαρίνος αναφέρθηκε- είναι μια παλιά σύμβαση από το 1990. Οι πιστώσεις έχουν ήδη διατεθεί από εθνικούς πόρους από το Β' Κοινοτικό Πλαίσιο Στήριξης και από τα κοινοτικά προγράμματα INTERREG 2 Ελλάδος Ιταλίας, όπως επίσης και από τα διευρωπαϊκά δίκτυα μεταφορών.
Η πρώτη φάση προβλέπει την εγκατάσταση τριών κέντρων VTS στο Ιόνιο,
δηλαδή στην Κέρκυρα, στην Ηγουμενίτσα, στην Πάτρα και ένα κέντρο στον Πειραιά, προκειμένου να καλυφθεί ο λιμένας του Πειραιά, όπως επίσης και η ευρύτερη περιοχή μέχρι την 'Ανδρο. Επίσης στον Πειραιά προβλέπεται και η εγκατάσταση του κέντρου VTMIS.
Βεβαίως εδώ το πρόβλημά μας αφορά το Υπουργείο Ναυτιλίας δεδομένου ότι, προκειμένου να εγκατασταθεί το κέντρο στον Πειραιά, πρέπει να έχει ολοκληρωθεί επιτέλους η διαδικασία για τη μελλοντική εγκατάσταση του Υπουργείου Εμπορικής Ναυτιλίας, μια διαδικασία, η οποία εντελώς παράλογα και χωρίς να μπορώ να αντιληφθώ πλήρως τους λόγους, επί τρία χρόνια κωλυσιεργεί στη διαδικασία της Κτηματικής Εταιρείας του Δημοσίου και είναι μια διελκυστίνδα ανάμεσα στην Κτηματική Εταιρεία του Δημοσίου και το Ελεγκτικό Συνέδριο.
Ελπίζω -σύμφωνα με τα τελευταία νέα σήμερα το πρωί, όπως με ενημέρωσε ο Πρόεδρος της Κτηματικής Εταιρείας- ότι θα υπάρξει και η τελευταία αποσαφήνιση όλων αυτών των λεπτομερειών και το ταχύτερο δυνατό θα οριστικοποιηθεί εκείνος, ο οποίος πρόκειται να αναλάβει τη μετασκευή του κτιρίου αυτού. 'Ετσι το Υπουργείο Εμπορικής Ναυτιλίας θα έχει το δικό του κτίριο στην ακτή Βασιλειάδη και επομένως εκεί μπορεί να εγκατασταθεί και το Κέντρο Ηλεκτρονικού Συστήματος.
Κάθε κέντρο από αυτά τα περιφερειακά κέντρα, επεξεργάζεται τα στοιχεία της κυκλοφορίας των πλοίων της περιοχής, που συλλέγονται από τους κατά τόπους σταθμούς αισθητήρων, οι οποίοι περιλαμβάνουν ραντάρ, κάμερες, συσκευές επικοινωνίας.
Σύμφωνα με τη σύμβαση υλοποίησης, η πρώτη φάση του έργου πρέπει να ολοκληρωθεί μέχρι τις αρχές του 2002. Η επέκταση του συστήματος VTMIS θα γίνει με την ανάπτυξη πρόσθετων κέντρων VTS πλέον στις περιοχές του Αιγαίου Πελάγους.
Εδώ υπάρχει πλήρης συμφωνία. Και χαίρομαι που αυτή η συμφωνία υπάρχει από όλες τις πλευρές. Ελπίζω και σε τοπικό επίπεδο και σε περιφερειακό επίπεδο όλες οι δυνάμεις, Νομαρχιακή Αυτοδιοίκηση και Τοπική Αυτοδιοίκηση, να επιμείνουν, ώστε αυτά να συμπεριληφθούν στα περιφερειακά προγράμματα, τα οποία θα χρηματοδοτηθούν από το Γ' Κοινοτικό Πλαίσιο Στήριξης. Διότι η υλοποίηση της επέκτασης θα αρχίσει μόλις διατεθούν οι
απαιτούμενες πιστώσεις, οι οποίες σύμφωνα με τις αρχικές εκτιμήσεις υπολογίζονται σε δεκαέξι δισεκατομμύρια (16.000.000.000) δραχμές.
Το χρονοδιάγραμμα υλοποίησης εξαρτάται από την ημερομηνία της
οριστικής έγκρισης και της διάθεσης στο Υπουργείο Εμπορικής Ναυτιλίας των σχετικών πιστώσεων.
Οι πιστώσεις έχουν ζητηθεί έγκαιρα και αναμένεται η έγκρισή τους. 
Χρειάζεται, όμως, η υποστήριξη και η κινητοποίηση όλων εκείνων που πράγματι ενδιαφέρονται, γιατί είναι ένα σύστημα, το οποίο πραγματικά θα λύσει πάρα πολλά προβλήματα.
Ειδικά, όμως, λόγω της ανάγκης ασφάλειας των Ολυμπιακών Αγώνων του 2004, έχουν ήδη εγκριθεί από τους εθνικούς πόρους δύο δισεκατομμύρια (2.000.000.000) δραχμές για το VTS, για το περιφερειακό, δηλαδή, κέντρο της Ραφήνας, η υλοποίηση του οποίου θα αρχίσει εντός του 2001.
'Εχουν δίκιο οι κύριοι συνάδελφοι, οι οποίοι είπαν ότι σε ορισμένες
περιπτώσεις υπάρχει η χρησιμοποίηση ή η αξιοποίηση, αν θέλετε, των υπηρεσιών που προσφέρουν οι λιμενικοί για άλλες δραστηριότητες, οι οποίες δεν αντιστοιχούν ακριβώς στα καθήκοντά τους. Και αναφέρομαι στις υπηρεσίες που πολλές φορές προσφέρουν προς τα λιμενικά ταμεία ή προς τα γραφεία του Οίκου Ναύτου, στα κατά τόπους λιμεναρχεία.
Αυτό, όμως, οφείλεται στη μεγάλη ανάγκη, αλλά -όπως πιστεύω- και στην κοινή βούληση όλων μας να εξυπηρετηθούν οι ναυτικοί μας. Το κύριο μέλημά μας είναι να εξυπηρετηθεί ο πολίτης. Δυστυχώς δεν υπάρχει η δυνατότητα ούτε ο Οίκος Ναύτου να έχει στελέχη παντού, σε όλη τη χώρα, αλλά ούτε και τα λιμενικά ταμεία, πολλά εκ των οποίων έχουν μόνο τον Προέδρο και ένα μέλος ή μια γραμματέα, η οποία δουλεύει μερικές ώρες την ημέρα, να ανταποκριθούν στις πολλές απαιτήσεις, που έχουν οι πολίτες ή οι ναυτικοί μας.
Γι'αυτό το λόγο σε ορισμένες περιπτώσεις συμβαίνει αυτό που και εγώ συμφωνώ ότι δεν είναι σωστό. Συμβαίνει πολλές φορές να χρησιμοποιούνται οι λιμενικοί προκειμένου να βοηθήσουν τέτοιου είδους λειτουργίες.

Αυτό οφείλεται στο γεγονός ότι τα λιμεναρχεία δουλεύουν είκοσι
τέσσερις ώρες το εικοσιτετράωρο, είναι συνεχώς ανοικτά, υπάρχει εύκολη πρόσβαση ανά πάσα στιγμή. Βοήθεια προσφέρουν, αλλά προσπαθούμε μέσα από τον εκσυγχρονισμό των λειτουργιών του Οίκου Ναύτου και ταυτόχρονα τώρα,

τουλάχιστον στα μεγάλα λιμάνια, με τη μετατροπή των λιμενικών ταμείων σε ανώνυμες εταιρείες και στα υπόλοιπα λιμάνια με την ένταξη των λιμενικών ταμείων στην Τοπική Αυτοδοίκηση, αυτά τα θέματα να λυθούν, διότι αυτή η διαδικασία είναι προφανές ότι θα φέρει στα λιμενικά ταμεία, δηλαδή στις αρχές διοίκησης των λιμένων, περισσότερα στελέχη. Ωστόσο, όμως, συνεχίζουμε αυτήν την προσπάθεια.
Κυρίες και κύριοι συνάδελφοι, είναι η πρώτη φορά μετά από εξήντα χρόνια που πραγματοποιείται ένας τέτοιας έκτασης εκσυχρονισμός και ενίσχυση του Λιμενικού Σώματος.
Αυτή η προσπάθεια είμαι σίγουρος ότι όλοι θα συμφωνήσετε πως είναι μία αναγκαία προσπάθεια, που πιστεύω ότι θα τύχει της υποστήριξης όλων των κομμάτων, όταν θα συζητήσουμε το νομοσχέδιο για το προσωπικό του Λιμενικού Σώματος.
Είναι πολλά αυτά που θα μπορούσα να πω απαντώντας στα σχόλια των συναδέλφων, που πήραν το λόγο προηγουμένως. Εγώ μόνο ένα θέλω να πω ότι το Λιμενικό Σώμα παίζει έναν καθοριστικό ρόλο, που δεν έχει σχέση μόνο με την ασφάλεια της ναυσιπλοϊας, με την καλή διεξαγωγή των ακτοπλοϊκών συγκοινωνιών, με την καλή λειτουργία των λιμένων. Ο βασικός ρόλος είναι ότι βρίσκεται πάρα πολύ κοντά στον πολίτη. Είναι η εικόνα του κράτους στην κοινωνία και όχι μόνο στην κοινωνία. Είναι η εικόνα του κράτους σε πολλές περιπτώσεις και προς τους τουρίστες, προς τον κόσμο που έρχεται από άλλες χώρες προκειμένου να επισκεφθεί τη χώρα μας. Είναι η πρώτη αρχή την οποία συναντάει κάποιος, ο οποίος αποβιβάζεται σε ένα λιμάνι. 
Χρειάζεται πάρα πολύ μεγάλη προσοχή, θέλει προσπάθεια, ενίσχυση, όχι
μόνο του ηθικού αλλά και του κύρους του σώματος. Χρειάζεται προς αυτήν την κατεύθυνση συστράτευση και κοινή προσπάθεια όλων.
'Οσον αφορά την κριτική, καλό είναι να την κάνουμε, εγώ τη δέχομαι όπως ξέρετε, αλλά να μην υπερβάλλουμε και κυρίως να μην αντιφάσκουμε. 'Οσον αφορά τις αξιολογήσεις των στελεχών του Λιμενικού Σώματος, στις οποίες αναφέρθηκε ο κ. Μελάς, των αξιωματικών δηλαδή που στελεχώνουν τα προξενικά λιμεναρχεία, για πρώτη φορά φέτος εφήρμοσα κάτι το οποίο δεν
άρεσε σε ορισμένους, που είχαν συνηθίσει στο παρελθόν διαφορετικά. Προερχόμενος από ένα διεθνές περιβάλλον και έχοντας κάνει πολλά ταξίδια κατά καιρούς και συναλλασσόμενος με τις προξενικές μας αρχές και τις πρεσβείες ξέρω πολύ καλά τι σημαίνει για έναν τρίτο, για έναν ξένο όταν διαπιστώνει ότι υπάρχει κάποιος, ο οποίος φέρει ένα αξίωμα και εκπροσωπεί τη χώρα του και δεν είναι εύκολο να επικοινωνήσει στη γλώσσα με την οποία συναλλάσσονται οι διεθνείς φορείς και απαιτούν οι διεθνείς υποχρεώσεις. 
Γι'αυτό το λόγο εφήρμοσα ένα μέτρο. 'Οσοι εξεδήλωσαν ενδιαφέρον να
τοποθετηθούν σε προξενικά λιμεναρχεία πέρασαν από εξετάσεις στη γλώσσα, αρχικά στην αγγλική οι περισσότεροι ή αν επρόκειτο για ειδικές περιπτώσεις, στη γλώσσα της αντίστοιχης περιοχής, προκειμένου να είναι απολύτως βέβαιο ότι μπορούν να ανταποκριθούν στα καθήκοντα αυτά. Σας διαβεβαιώ ότι όσοι απέδειξαν εμπράκτως ή ανέφεραν τίτλο PROFICIENCY ή είχαν κάνει μεταπτυχιακές σπουδές στο εξωτερικό, δεν πέρασαν εξετάσεις. Αυτό θεωρήθηκε de facto ως γνώση της γλώσσας. 'Οσοι, λοιπόν, απέδειξαν ότι πράγματι μπορούσαν να ανταποκριθούν σ'αυτά τα καθήκοντα, είναι σήμερα προξενικοί λιμενάρχες.
Μου κάνατε μία κοινοβουλευτική ερώτηση, κύριε Μελά, στην οποία σας απάντησα και θέλω να είμαι σαφής. Πράγματι, έκανα αλλαγή, έκανα μία τομή με αυτήν την επιλογή...
ΠΑΝΑΓΙΩΤΗΣ ΜΕΛΑΣ: Την πρώτη ή τη δεύτερη;
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Την πρώτη, για το Προξενικό Λιμεναρχείο του Λονδίνου. Είναι μία τομή που είναι αίτημα πολλών χρόνων στο Λιμενικό Σώμα, για να μην υπάρχουν διακρίσεις. Προξενικοί λιμενάρχες πρέπει να γίνονται οι άξιοι αξιωματικοί είτε είναι άνδρες είτε είναι γυναίκες. Στην προκειμένη περίπτωση, υπήρξε αντίδραση γιατί επέλεξα γυναίκα.
ΠΑΝΑΓΙΩΤΗΣ ΜΕΛΑΣ: Δεν σας είπαμε τέτοιο πράγμα.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Δεύτερον, πρέπει να πηγαίνουν ανεξαρτήτως βαθμών, εάν είναι ικανοί. Στην προκειμένη περίπτωση, η θέση στο Λονδίνο προβλέπει πλοίαρχο ή αντιπλοίαρχο.

Πέραν αυτού, όταν λέμε γενικών υποθέσεων ή τεχνικών υποθέσεων αποσιωπείται και εκείνος που δεν το γνωρίζει νομίζει ότι είναι κάποιος τεχνικός. Δεν είναι τεχνικός, απλώς τυγχάνει η συγκεκριμένη αντιπλοίαρχος να είναι μία από τις καλύτερες αξιωματικούς του Λιμενικού Σώματος, με πτυχίο μηχανολόγου-μηχανικού, απόφοιτος του Πολυτεχνείου.
Από την άποψη αυτή ήταν πάρα πολύ ικανή για τη θέση αυτή στο Λονδίνο. Επιπλέον η θέση του προξενικού λιμενάρχη στο Λονδίνο -γιατί ο κόσμος δεν γνωρίζει- στην πραγματικότητα είναι ο εκπρόσωπος του Υπουργείου στον ΙΜΟ, στο Διεθνή Οργανισμό Ναυτιλίας. Η επιλογή μου ήταν συνειδητή, προκειμένου να εκδηλώσει το ενδιαφέρον, γιατί με τον τρόπο αυτό ήθελα να σπάσω ένα κατεστημένο, που για χρόνια λειτουργεί μέσα στο σώμα.
Επέλεξα, λοιπόν, γυναίκα, την καλύτερη αξιωματικό στο βαθμό της, με υψηλές γνώσεις τεχνικής, για να μπορεί να ανταποκριθεί στις απαιτήσεις

της θέσης στο Λονδίνο. Δυστυχώς όμως η ίδια για προσωπικούς και οικογενειακούς λόγους δεν δέχθηκε αυτόν το διορισμό και γι'αυτό το λόγο προχωρήσαμε σε έναν άλλον αξιωματικό με αντίστοιχα προσόντα του ιδίου βαθμού. Αυτά για την ιστορία.
Θέλω να σας διαβεβαιώσω και χαίρομαι γιατί πολλοί από τους συναδέλφους σας το αναγνώρισαν ότι ένα είναι σίγουρο: Εκείνο που πρυτανεύει στη δική μου κρίση και κυρίως πρυτανεύει και στις κρίσεις των αξιωματικών, όχι μόνο στην καθημερινή συναλλαγή με τους αξιωματικούς του Λιμενικού Σώματος, είναι η αξιοσύνη, είναι τα προσόντα, αν έχουν δηλαδή τη δυνατότητα, τη θέληση, το κουράγιο και, πέρα από το φιλότιμο, τις ικανότητες, τις οποίες απαιτεί η θέση.
Ποτέ δεν ρώτησα ποια είναι τα πολιτικά τους πιστεύω και αν υπάρχει ή όχι κομματική ένταξη. Ούτε με ενδιαφέρει αυτό και ούτε είναι αυτό που προσανατολίζει τη σκέψη μου και τις επιλογές μου.
ΑΘΑΝΑΣΙΟΣ ΒΑΡΙΝΟΣ: Να το κάνετε και φέτος.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Σε αυτό να είστε
απόλυτα βέβαιος.
Οι άξιοι και εκείνοι που ενδιαφέρονται για το σώμα και για το Υπουργείο, θα είναι εκείνοι που θα διακρίνονται. Οι ικανοί θα είναι αυτοί, που θα καταλαμβάνουν τις υπεύθυνες θέσεις. Τίποτα περισσότερο και τίποτα λιγότερο.
(Χειροκροτήματα από την πτέρυγα του ΠΑ.ΣΟ.Κ.)

ΠΑΝΑΓΙΩΤΗΣ ΜΕΛΑΣ: Καταγράφονται αυτά, κύριε Υπουργέ.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Παπαθανασίου.
ΝΙΚΟΛΑΟΣ ΓΚΕΛΕΣΤΑΘΗΣ: Αυτά θα τα κρίνει προσωπικώς ο Υπουργός ή ένα
συμβούλιο;
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κυρία Πρόεδρε,
μπορώ να απαντήσω;
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ορίστε, κύριε Υπουργέ.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Εάν είχαμε
συμφωνήσει όλοι και εάν υπήρχε η δυνατότητα να μετεξελιχθεί το Λιμενικό Σώμα από στρατιωτικό σώμα σε ένα αστυνομικό σώμα ή αν γινόταν ένα πολιτικό σώμα, τότε θα αποδεχόμουν αυτήν την ιδέα. 'Αλλωστε και αίτημα της Πανελλήνιας 'Ενωσης Προσωπικού του Λιμενικού Σώματος είναι ότι στις κρίσεις πρέπει να συμμετέχουν και οι συνδικαλιστές. Εδώ είναι στρατιωτικό το σώμα. Προσωπικά πιστεύω ότι θα πρέπει να παραμείνει στρατιωτικό σώμα, γιατί τα συμφέροντα με τα οποία έρχεται σε επαφή είναι υπερμεγέθη, σε σχέση με τα συμφέροντα, τα οποία θίγονται ή με τα οποία έρχονται σε επαφή άλλες υπηρεσίες του κράτους. Γι' αυτό το λόγο επιμένω στο στρατιωτικό του χαρακτήρα.
Δεν συμφωνώ να γίνει αρχηγείο του σώματος. Πρέπει να υπάρχει εξέλιξη. Πρέπει να υπάρχει αποκέντρωση των υπηρεσιών, εκπαίδευση και όλα αυτά. Αλλά η αξιολόγηση πρέπει να γίνεται όπως γίνεται σε όλα τα άλλα στρατιωτικά σώματα.
ΝΙΚΟΛΑΟΣ ΓΚΕΛΕΣΤΑΘΗΣ: 'Αλλο σας είπα βέβαια.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ευχαριστούμε πολύ, κύριε
Υπουργέ.
Το λόγο έχει ο κ. Παπαθανασίου.
ΙΩΑΝΝΗΣ ΠΑΠΑΘΑΝΑΣΙΟΥ: Κύριοι συνάδελφοι, το Λιμενικό Σώμα -και ξεκινάω απ' αυτό το τελευταίο που είπε ο κύριος Υπουργός- έχει πράγματι ένα πολύπλευρο, επιτελικό ρόλο να παίξει. Παράλληλα έχει και την ευθύνη για την αστυνόμευση των ακτών, την προστασία της ανθρώπινης ζωής στη θάλασσα, την προστασία του περιβάλλοντος, την ασφάλεια της ναυσιπλοϊας, και αυτό έχει ιδιαίτερα σημασία τα τελευταία χρόνια, που έχει αυξηθεί κατακόρυφα και ο αριθμός των θαλασσίων μέσων μεταφοράς όλων των μεγεθών και όλων των τύπων. 'Εχει ευθύνη για την καταπολέμηση της λαθρομετανάστευσης που και αυτή έχει πάρει τον τελευταίο καιρό πολύ μεγάλες διαστάσεις. 'Εχει ευθύνη για τη δίωξη των ναρκωτικών και ακόμη για τη θωράκιση και την ασφάλεια των εξωτερικών θαλασσίων συνόρων. Δεν υπάρχει αμφιβολία ότι έχει και ένα ρόλο -τον είπε και ο κύριος Υπουργός τελειώνοντας- επαφής με τον ξένο επισκέπτη. 'Εχει ένα ρόλο υποδοχής, επαφής με τον πολίτη. 'Αρα ο ρόλος του Λιμενικού Σώματος συνεχώς διευρύνεται και γίνεται ολοένα και πιο σημαντικός.
Αναφέρομαι σ' αυτό που είπατε, κύριε Υπουργέ, περί των φωνών που υπάρχουν για τη διάλυση του Υπουργείου Εμπορικής Ναυτιλίας. Εμείς σε καμία περίπτωση δεν συμφωνούμε μ' αυτό. Δυστυχώς αυτές οι φωνές προέρχονται από το δικό σας χώρο και δεν λέω από σας προσωπικά. Εμείς σαφώς είμαστε αντίθετοι. Είμαστε μια χώρα που έχει κάθε λόγο να έχει Υπουργείο Εμπορικής Ναυτιλίας. 'Αρα εμείς σε καμία περίπτωση δεν έχουμε σκεφτεί τη διάλυση του Υπουργείου. Δυστυχώς, επαναλαμβάνω, αυτές οι φωνές έχουν προέλθει από το δικό σας χώρο.
Η ανταπόκριση του Λιμενικού Σώματος σε αυτήν τη δύσκολη αποστολή ασφαλώς και δεν μπορεί να επαφίεται μόνο στο φιλότιμο του στελεχιακού δυναμικού -και το οποίο δεν αμφισβητούμε- το οποίο βάζει σε κίνδυνο πολλές φορές όχι μόνο τη σωματική του ακεραιότητα, αλλά και την ίδια του τη ζωή. Ασφαλώς αυτήν την προσφορά του Λιμενικού Σώματος την αναγνωρίζει και την εκτιμά όλος ο ελληνικός λαός.
Κύριε Υπουργέ, αν η ομιλία σας ήταν μια ομιλία προγραμματικών
δηλώσεων ενός καινούριου Υπουργού μιας νέας κυβέρνησης, θα μπορούσαμε να είχαμε υπερψηφίσει, με τη μόνη διαφορά ότι εσείς μεν είστε πρόσφατα Υπουργός, το ΠΑ.ΣΟ.Κ. όμως είναι στην κυβέρνηση, με εξαίρεση τρία χρόνια, τα τελευταία είκοσι χρόνια και, εν πάση περιπτώσει, τα τελευταία επτά χρόνια συνεχώς.
'Αρα όσο και να θέλει κάποιος να ξεχωρίσει τις ευθύνες, δεν μπορεί. Υπάρχει μια συλλογική ευθύνη με ένα μάλιστα κοινό Πρωθυπουργό τα τελευταία έξι χρόνια. 'Αρα, λοιπόν, η Κυβέρνηση οφείλει να αναγνωρίσει ότι εκείνη έχει την ευθύνη, που έχει μείνει το Λιμενικό Σώμα χωρίς την
απαραίτητη στελέχωση και με ελλιπή εκπαίδευση. Παράλληλα υπάρχει έλλειψη μέσων ικανών να ανταποκριθούν στις σημερινές απαιτήσεις λειτουργίας του σώματος. Μπορεί κάποτε αυτά τα μέσα να ήταν επαρκή, σήμερα, όμως, με τις καινούριες συνθήκες δεν είναι.
Τα δύο πρόσφατα γεγονότα, το ναυάγιο του ΣΑΜΙΝΑ και το ναυάγιο στον Ευβοϊκό, που είχε περιβαλλοντικές επιπτώσεις, ανέδειξαν τις ανεπάρκειες του κρατικού μηχανισμού. Είναι αναμφίβολο ότι ένα σύγχρονο, καλά οργανωμένο, καλύτερα εξοπλισμένα, καλύτερα στελεχωμένο Λιμενικό Σώμα, μπορεί να μην είχε προλάβει, αλλά ασφαλώς θα είχε μειώσει τις καταστροφές σε ανθρώπινες ζωές και μέσα που προκλήθηκαν από αυτά τα δύο γεγονότα. Επαναλαμβάνω ότι το ΠΑ.ΣΟ.Κ έχει την κύρια ευθύνη για την κατάσταση που υπάρχει, διότι ήσαστε όλα αυτά τα χρόνια στην εξουσία.
Το σημαντικό είναι ότι δεν είμαστε εδώ για να ασχοληθούμε μόνο με το τι δεν έγινε στο παρελθόν. Σημασία έχει να βοηθήσουμε την Κυβέρνηση να λάβει τα μέτρα εκείνα, τα οποία θα βελτιώσουν τη λειτουργία του Λιμενικού Σώματος, αφού τελικά όλοι συμφωνούμε ότι ο ρόλος που θα παίξει είναι εξαιρετικά σημαντικός.
'Ηδη ο Υπουργός Εμπορικής Ναυτιλίας παρουσίασε τα σημεία του υπό κατάρτιση σχεδίου νόμου, που αφορά στο Λιμενικό Σώμα. Είναι ένα βήμα προς την ορθή κατεύθυνση. Είναι θετικό βήμα ότι ήρθε ένα νομοσχέδιο που λύνει ορισμένα από τα θέματα, που αφορούν στο Λιμενικό Σώμα. Δεν αρκεί βεβαίως -όλοι το αναγνωρίζουμε- μόνο αυτό το νομοσχέδιο για να λύσει και να αναβαθμίσει τις υπηρεσίες του Λιμενικού Σώματος. Χρειάζεται μια άλλη πολιτική, χρειάζεται μια άλλη οργάνωση, μια άλλη νοοτροπία. 
Παρουσιάζοντας, κύριε Υπουργέ, τα βασικά σημεία του σχεδίου νόμου σε
μια παλαιότερη συνέντευξή σας, είπατε ότι η Ελλάδα παρακολουθεί τις αντίστοιχες υπηρεσίες σε διεθνές επίπεδο και αναγνωρίσατε ότι είναι αρκετά προχωρημένες σε σχέση με τις δικές μας. Αναφέρατε μάλιστα συγκριτικά τρεις: την αμερικάνικη, την βρετανική και του Ισραήλ, που κατά την άποψή σας -και σωστά- είναι πολύ προηγμένες.
Μπαίνω τώρα στο θέμα της εκπαίδευσης. Μας αναφέρατε σήμερα πολύ αναλυτικά πόσοι αξιωματικοί πήγαν, πού πήγαν κλπ. Θα μου επιτρέψετε να σας πω ότι παρουσιάζετε μία κατάσταση εξιδανικευμένη, διότι, αν ρωτήσει κάποιος σήμερα οποιοδήποτε στέλεχος του Λιμενικού Σώματος ποιο είναι το βασικό πρόβλημα του Λιμενικού Σώματος, εκτός από το λίγο προσωπικό για το οποίο θα σας μιλήσω αργότερα, θα σας πει ότι το πρώτο θέμα είναι η εκπαίδευση και η μετεκπαίδευση. Είναι ένα στοιχείο για το οποίο πρέπει να συμφωνήσουμε όλοι ότι όσα βήματα και να κάνουμε -δεν αμφισβητώ τίποτε από αυτά που είπατε, δεν θέλω να πω πήγαν τόσοι οι λιγότεροι, δεν είναι αυτό το ζητούμενο- το σημερινό επίπεδο εκπαίδευσης του Λιμενικού Σώματος δεν είναι ικανοποιητικό. Επαναλαμβάνω ότι αυτό το λένε οι ίδιοι οι λιμενικοί. 
Η συνεχής μετεκπαίδευση του προσωπικού, όχι λίγων, αλλά ολόκληρων
τάξεων μαζί πρέπει να γίνει σημαία, προκειμένου να αναβαθμιστεί το επίπεδο και η εκπροσώπησή μας στους διεθνείς οργανισμούς. Πώς μπορεί να έχουμε τόσο φιλόδοξους στόχους, που πρέπει να έρθουμε και εσείς τους έχετε πει αναφέρει πολλές φορές στις ομιλίες σας για το Λιμενικό Σώμα και το ρόλο που μπορεί να παίξει η ελληνική ναυτιλία, εάν η εκπροσώπησή μας στους διεθνείς οργανισμούς δεν είναι η πρέπουσα; Και δεν είναι η πρέπουσα. Είναι φτωχή και σε αριθμό και σε επίπεδο.
Μια τέτοια πολιτική θέλει περισσότερες πιστώσεις για το θέμα της
εκπαίδευσης. Εγώ διάβασα το "Paris memorandum of understanding on Port State Control" που έχει υπογράψει και η Ελλάδα, το οποίο στο τέλος περιγράφει τα προσόντα, τα οποία πρέπει να έχουν οι κατάλληλοι εκπαιδευόμενοι. Αν το διαβάσετε και εσείς, θα αναγνωρίσετε ότι πολλοί λίγοι 'Ελληνες Αξιωματικοί του Λιμενικού Σώματος έχουν αυτά τα προσόντα, όπως τα αναφέρει το πρωτόκολλο, το οποίο έχουμε υπογράψει.
'Οσον αφορά στις προσλήψεις, ασφαλώς και χρειάζονται και καλώς
προχωράτε σε αυτές. Υπενθυμίζω ότι για να φθάσουμε στο νούμερο που είπατε θα πρέπει κάθε χρόνο να παίρνετε περίπου χίλιους πεντακόσιους ανθρώπους. Νομίζω ότι ο Αρχηγός του Λιμενικού Σώματος είπε προχθές ότι εγκρίθηκαν οι σχετικές πιστώσεις.
Διότι θα σας θυμίσω ότι το 1995 ο κ. Κατσιφάρας είχε πει ότι το Λιμενικό Σώμα θα φθάσει να έχει προσωπικό έξι χιλιάδες. Εσείς το παραλάβατε με τεσσεράμισι χιλιάδες. 'Αρα δεν αρκεί η πρόθεση. Πρέπει να
υλοποιηθεί. Είναι βέβαια θετικό ότι υλοποιείται η πρόσληψη των πρώτων χιλίων τετρακοσίων.
Η πρόταση νόμου για την οργάνωση του Λιμενικού Σώματος -δεν ξέρω αν το βάζετε εκεί ή αν το βάζετε χωριστά- προβλέπει την ίδρυση της Ακαδημίας. Ασφαλώς πρέπει να υπάρξει και είναι θετικό. Εγώ όμως, ανησύχησα μ'αυτά που είπατε ότι βρισκόμαστε στο στάδιο της παραχώρησης και της εξεύρεσης των πόρων. Ξέρουμε πόσο διαρκούν αυτά τα στάδια στην Ελλάδα. 'Ολοι θέλουμε να αναβαθμιστεί η εκπαίδευση και να δημιουργηθεί η Ακαδημία, αλλά φοβάμαι, κύριε Υπουργέ, ότι καθυστερούμε πάρα πολύ.
Και δεν θέλω να συζητήσω το αν έχουν εξεταστεί τα πρότυπα, το πώς θα γίνει η στελέχωση, τι είδους υλικοτεχνική υποδομή θα υπάρξει. Είναι θετικό βέβαια το ότι μια σχολή πάει στην περιφέρεια, αλλά, αν θέλει κανείς να έχει σωστά αποτελέσματα, θα πρέπει να έχει προβλέψει από πριν πώς θα αντιμετωπίσει τα προβλήματα που θα έχει η δημιουργία μιας τέτοιας σχολής στην περιφέρεια.
Επίσης έχουμε αποφασίσει ποιο μοντέλο θα ακολουθήσουμε; Θα ακολουθήσουμε το μοντέλο της Αγγλίας, του Ισραήλ ή το δικό μας μοντέλο να μοιράζουμε εκπαιδευτικά ιδρύματα σε διάφορες περιφέρειες προκειμένου, να μένουν όλοι ικανοποιημένοι, αλλά τελικά το ζητούμενο αποτέλεσμα, που είναι η εκπαίδευση, να μη γίνεται σωστά;
Επανέρχομαι στο θέμα του πότε θα ξεκινήσει να λειτουργεί αυτή η σχολή. Εδώ θέλω να ρωτήσω, γιατί στο μεταξύ δεν προχωράτε κάποια άλλη λύση πιο σύντομη, προσωρινή; 'Οταν γινόταν η "ιδιωτικοποίηση" των ναυπηγείων του Σκαραμαγκά υπήρχε μια πρόβλεψη να είναι υποχρεωμένα τα 
ναυπηγεία να παραχωρήσουν ένα χώρο για τη λειτουργία σχολής λιμενικών. Μήπως μπορείτε να υλοποιήσετε αυτήν την υποχρέωση, ώστε μέχρι να λυθούν
αυτά τα προβλήματα να μη χάσουμε το τρένο;
Είμαι βέβαιος ότι και σεις θέλετε να συνεχιστεί η πρωτοπορία της

Ελλάδος στο χώρο της ναυτιλίας και να αποκτήσουμε και ηγετικό ρόλο στο χώρο της τεχνολογίας στην περιοχή μας και στον Εύξεινο Πόντο. 'Ομως με ποιο επιτελικό όργανο το Λιμενικό Σώμα και με ποιες γνώσεις μπορεί να χαράξει μια τέτοια στρατηγική τεχνολογίας; Υπάρχει το επιτελικό όργανο με την απαραίτητη τεχνογνωσία; 'Εχουμε τόσα στελέχη με τα ανάλογα προσόντα σε θέματα προηγμένης τεχνολογίας ή είμαστε έτοιμοι να αγοράσουμε τεχνολογία; Διότι όταν μιλάμε για σύγχρονη τεχνολογία, πρέπει κάποιος να μπορεί να κάνει αξιολόγηση. Αν δεν έχουμε τα στελέχη που θα κάνουν την αξιολόγηση, τότε είμαστε υποχρεωμένοι να δεχόμαστε ό,τι θα μας προσφέρει ο κάθε προμηθευτής.
Μιλήσατε για τη Συνθήκη του Σένγκεν και για την υποχρέωση που έχει η χώρα μας να προστατεύει τα σύνορά μας, που είναι ταυτόχρονα και σύνορα της Ευρώπης. Στην κύρωση όμως της Συνθήκης του Σένγκεν υπήρχε μια δέσμευση για δεκαοκτώ δισεκατομμύρια (18.000.000.000) που θα διετίθεντο στο Λιμενικό Σώμα για την ενίσχυσή του. Πόσα χρήματα έχουν διατεθεί απ'αυτά στο Υπουργείο Εμπορικής Ναυτιλίας, σύμφωνα με όσα έχει δεσμευθεί η Κυβέρνηση και αν ναι, πού έχουν πάει; Και αυτό, διότι αναφέρθηκε από πολλούς ότι το Λιμενικό Σώμα για την κάλυψη των συνόρων διαθέτει ανεπαρκή μέσα. Τα πλαστικά σκάφη δεν είναι ικανά. Τα μεταλλικά σκάφη που έχουμε είναι είκοσι πέντε ετών.
Αναφερθήκατε στα καινούρια σκάφη που θα παραγγελθούν. Η αγορά τους είχε προγραμματιστεί εδώ και πολύ καιρό. Μιλάω για τα σκάφη των πενήντα μέτρων που θα κάνουν και περιπολίες. Αυτό δεν έχει ακόμα υλοποιηθεί. Σήμερα πάλι το εξαγγείλατε. Γιατί αργούμε; Ακόμη, μιλήσατε για τα αεροπλάνα. Νομίζω ότι είχαν παραγγελθεί τρία και θα παραδίδοντο το Νοέμβριο. Μας είπατε ότι το ένα θα έλθει τον Φεβρουάριο. Γιατί καθυστερούμε;
Ακόμη δεν θα ήθελα να αναφερθώ στο θέμα των SUPER PUMA γιατί το
έχουμε εξαντλήσει μετά το ναυάγιο.
Αλλά το συσχετίζω και με το θέμα της εκπαίδευσης, γιατί, ενώ είπατε ότι όλα έχουν λειτουργήσει τέλεια και έχουν εκπαιδευτεί οι πιλότοι και το προσωπικό, σας θυμίζω τι έγινε με τα SUPER PUMA, που είχαν έρθει από το Φεβρουάριο και δεν ήταν στη διάθεσή σας μέχρι το Σεπτέμβριο, άρα δεν μπόρεσαν να κάνουν τη δουλειά τους στο έκτακτο περιστατικό που συνέβη, αλλά δεν είχε καν προβλεφθεί η εκπαίδευση των πιλότων πιο πριν.
Να μιλήσω για το θέμα των αστυνομικών ελικοπτέρων, που κι αυτό είναι μία ιστορία που συζητείται από το 1996, αν δεν κάνω λάθος, και που τώρα και πάλι το συζητάμε.
Θα πω ακόμα για το θέμα των μέσων και βάζω τη μη ύπαρξη σωστά
οργανωμένης επισκευαστικής βάσης. Δεν υπάρχει κάτι τέτοιο, παρ' όλο ότι το Λιμενικό Ταμείο της Ελευσίνας έχει παραχωρήσει δεκαοκτώ στρέμματα για κάτι τέτοιο κι έχει γίνει και η έγκριση της χωροθέτησης από το ΥΠΕΧΩΔΕ. Σήμερα που μιλάμε δεν έχουμε σωστά οργανωμένη επισκευαστική βάση με κατάλληλο προσωπικό, με αποτέλεσμα και πολύ καιρό τα σκάφη να μένουν χωρίς επισκευή και οι επισκευές να μη γίνονται όπως πρέπει. Θα σας θυμίσω πως όταν έγινε το ναυάγιο ένα από τα λίγα καλά σκάφη, που είχαμε στη Σύρο, ήταν για επισκευή, για δεκαπέντε ημέρες, και η επισκευή δεν είχε γίνει.
Επίσης για τη φύλαξη των συνόρων μας διαθέτουμε μόνο είκοσι πέντε κιάλια νυκτός, όπως είπατε. Αναφέρατε ότι η ακτογραμμή της Ελλάδος είναι όση η Αφρική. Με είκοσι πέντε κιάλια νυκτός μπορείτε να ελέγξετε την Αφρική; Δεν είναι και τόσο δα μεγάλο κονδύλι. Διαθέτουμε τέσσερις κάμερες νυκτός. 'Οταν, λοιπόν, μόνοι μας αναγνωρίζουμε τα προβλήματα και σε τόσο απλά μέσα δεν κάνουμε τίποτα, κάτι φταίει. 'Εχουμε ανεπαρκή αλεξίσφαιρα γιλέκα. Το ξέρουμε όλοι, δεν είναι κάτι δύσκολο και είναι κρίμα να θρηνούμε θύματα. Σεις μόνος σας μας θυμήσατε, και καλά κάνατε, το λιμενικό, που έσωσε τους ανθρώπους στο Ναύπλιο.
Ο εξοπλισμός είναι κάτι που ξεκινάει από τα πολύ μικρά και φτάνει στα μεγάλα. 'Οταν τα πάντα λείπουν, αυτό δείχνει ή ότι υπάρχει ελλιπής φροντίδα ή δεν υπάρχει η ανάλογη σημασία ή δεν ξέρω κι εγώ τι.
Πρόσφατα παρουσιάσατε εκείνο το ΒΑΝ και το επιδείξατε. Αλλά αυτό το
ΒΑΝ, το οποίο έχει ραντάρ και όλα τα σύγχρονα μέσα, για να μπορεί να περιπολεί και να προστατεύει τις ακτές, το είχαμε ένα, σαν πιλοτικό. Αντί να το επιδεικνύετε, δεν μπορείτε να μας πείτε τι αποτέλεσμα είχε, αν ήταν θετικό, αρνητικό και τι συμπεράσματα βγάλατε, θα πάρουμε άλλα; Και αν πάρουμε άλλα, γιατί δεν τα παραγγέλλουμε;
Νομίζω, λοιπόν, ότι το ζήτημα δεν έγκειται μόνο στις καλές προθέσεις και τους στόχους που όλοι συμφωνούμε. Είναι ζήτημα προτεραιοτήτων και πρέπει να αποφασίσει η Κυβέρνηση ότι οι συνθήκες έχουν αλλάξει και ότι σήμερα το Λιμενικό Σώμα πρέπει να τύχει μεγαλύτερης προσοχής σε όλα τα επίπεδα. Δεν είναι το Λιμενικό Σώμα που ξέραμε πριν από μερικά χρόνια και που είχε περιοριστεί σε ορισμένα μικρά καθήκοντα. Σήμερα απ' αυτό εξαρτάται η ασφάλεια των συνόρων, η ασφάλεια των νησιών, το αίσθημα ασφάλειας, ο τουρισμός. Είναι πάρα πολλά τα ζητήματα από τα οποία εξαρτάται πώς θα πάει το Λιμενικό. Δεν είναι μόνο θέμα μέσων, αλλά εκπαίδευσης, προσωπικού, είναι θέμα πάρα πολλών παραγόντων και τελικά είναι θέμα φροντίδας προς το ίδιο το Λιμενικό Σώμα.
Αναφέρατε και για το σύστημα ελέγχου της θαλάσσιας κυκλοφορίας. Ασφαλώς και είμαστε υπέρ της επεκτάσεως και αυτό που εγκαθίσταται τώρα αφορά μόνο το Ιόνιο και τον Αργοσαρωνικό. Πρέπει το ταχύτερο δυνατό να επεκταθεί και στον υπόλοιπο χώρο του Αιγαίου. Χρειάζονται πιστώσεις, το ξέρουμε. Υπάρχουν και πάνε για άλλα πράγματα, αλλά πρέπει να αποφασίσουμε ότι εδώ υπάρχει μεγαλύτερη ανάγκη.
Βέβαια δεν τιμά το κράτος και την Κυβέρνηση του ΠΑ.ΣΟ.Κ. -έχουμε 
τοποθετήσει μερικά τοπικά- ότι για το VTMIS δεν υπάρχει το κτίριο ακόμα. Αναφερθήκατε σ' αυτό. Με το να λέτε κι εσείς ότι δεν ξέρετε πού κολλάει

το θέμα μεταξύ ΚΕΔ και Υπουργείου ή μεταξύ του ενός και του άλλου Υπουργείου δεν λύνει το πρόβλημα. Μία Κυβέρνηση έχουμε, αυτήν ξέρουμε και αυτή φταίει.
Βεβαίως θα πάτε αύριο -και καλά θα κάνετε- να τιμήσετε τους αλιείς της Πάρου, αλλά τι θα τους πείτε για την έλλειψη του σωστά οργανωμένου υποκέντρου έρευνας και διάσωσης, που είναι μέσα στους προγραμματισμούς σας; 'Ομως από σχέδια δεν πάσχουμε. Από αποτέλεσμα πάσχουμε.
'Αρα αν υπήρχε αυτό το κέντρο που αυτοί ζητούν -δεν έχει σημασία αν ο ένας το ζητάει στην Πάρο, ο άλλος στη Νάξο και ο άλλος στη Σύρο- και το συγκεκριμένο ατύχημα μπορεί να είχε λιγότερα θύματα και το αίσθημα ασφάλειας θα ήταν μεγαλύτερο, αλλά και κυρίως θα μπορούσαμε να προλάβουμε άλλα ατυχήματα. Δεν ξέρω τι έχει γίνει από τότε που συνέβη το τραγικό γεγονός μέχρι τώρα. 'Εχει στελεχωθεί καλύτερα σε μέσα, σε ανθρώπους το συγκεκριμένο υποκέντρο;
Μιλάω και για το σύστημα "Αρχιμήδης", το οποίο έχει παγώσει, έχει ξεχαστεί. Είναι ένα σύστημα, το οποίο εξυπηρετεί και τον πολίτη και όχι μόνο το Λιμενικό. Βεβαίως αναφερθήκατε κι εσείς στις άσχετες αρμοδιότητες
που υποχρεούνται πολλές φορές να έχουν οι λιμενικοί. Χαίρομαι που συμφωνείτε ότι αυτό δεν πρέπει να γίνεται, πρέπει όμως να φροντίσουμε να μη γίνεται και να απαλλάξουμε τους λιμενικούς από αυτές. Είναι ντροπή να βλέπουμε τους λιμενικούς να κάνουν τους τροχονόμους μέσα στο λιμάνι. Ελπίζω να βρεθεί ένας τρόπος να κάνουν κανονικά τη δουλειά τους εκεί που τους έχουμε ανάγκη.
Τα λάθη, οι παραλείψεις, αλλά και η ανοργανωσιά των κυβερνήσεων του
ΠΑ.ΣΟ.Κ. των τελευταίων ετών έχουν εμποδίσει το Λιμενικό Σώμα να αναβαθμίσει τις υπηρεσίες του και να ανταποκριθεί στην αποστολή του, να προστατεύσει τις ανθρώπινες ζωές, το περιβάλλον, να εφαρμόσει το νόμο απέναντι στην παράνομη δραστηριότητα.
Χαίρομαι που στις προθέσεις του Υπουργού είναι να πάμε προς τη σωστή κατεύθυνση, αλλά αυτό, κύριε Υπουργέ, δεν αρκεί. Αυτές οι προθέσεις, αυτές οι εξαγγελίες πρέπει να μεταφραστούν σε αποτέλεσμα. Αυτό δεν το έχουμε δει ακόμα και γι' αυτό επιμένουμε. Η Κυβέρνηση δεν κρίνεται από τις προθέσεις ή από τις εκθέσεις ιδεών ή από τα λόγια, αλλά από τις πράξεις. Κι εκεί στις πράξεις, θα μου επιτρέψετε να σας πω ότι δεν τα έχετε καταφέρει καλά.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο Κοινοβουλευτικός Εκπρόσωπος
του ΚΚΕ κ. Σκοπελίτης έχει το λόγο.
ΣΤΑΥΡΟΣ ΣΚΟΠΕΛΙΤΗΣ: Κυρία Πρόεδρε, άκουσα με προσοχή τα όσα είπε ο κύριος Υπουργός στην ομιλία του. Περιμένουμε βέβαια το νομοσχέδιο, για να τοποθετηθούμε πάνω σ' αυτά τα προβλήματα.
Κύριοι συνάδελφοι, σίγουρα δεν χωράει δεύτερη κουβέντα ότι πρέπει να παρθούν μέτρα αντιμετώπισης των προβλημάτων του Λιμενικού Σώματος, ώστε να μπορέσει αυτό να ανταποκριθεί στις σύγχρονες ανάγκες και στις απαιτήσεις του κοινωνικού συνόλου. Εξάλλου πρέπει να πω ότι αυτό είναι και μία απαίτηση των ίδιων των λιμενικών. Και αν σκοντάφτει μέχρι τώρα αυτό το ζήτημα και φταίει κάτι, για μας φταίει ότι αυτή η συγκεκριμένη λειτουργία που έχει το Λιμενικό Σώμα εξυπηρετεί τις ανάγκες του εφοπλιστικού κεφαλαίου και την πολιτική της καταστολής των λαϊκών κινημάτων. Αυτές είναι οι βασικές αιτίες, που δεν προχωρούν τα μέτρα αντιμετώπισης των προβλημάτων.
Παρόμοια στάση ήταν κι εκείνη της Νέας Δημοκρατίας, αφού από το 1974 μέχρι τώρα όποιες κυβερνήσεις πέρασαν -και ήταν κυβερνήσεις της Νέας Δημοκρατίας και του ΠΑ.ΣΟ.Κ.- ακολούθησαν την ίδια την πολιτική, την ίδια τακτική πάνω στα προβλήματα του Λιμενικού Σώματος. 'Ετσι, λοιπόν, μπορεί με την επερώτηση αυτή να θίγονται υπαρκτά προβλήματα, που όλοι αναγνωρίζουμε, όμως δεν θίγεται το κυριότερο πρόβλημα, που για μας είναι ο στρατιωτικός χαρακτήρας του Λιμενικού Σώματος. Και με την έννοια αυτή όποια λύση δοθεί στα προβλήματα αυτά που μπήκαν, με αυτήν τη λύση δεν πρόκειται να υπάρξει καμία αλλαγή στη σημερινή κατάσταση, μια κατάσταση που οι ίδιοι οι λιμενικοί τη χαρακτηρίζουν σαν οριακή.
Κύριε Πρόεδρε, κύριοι συνάδελφοι, κύριε Υπουργέ, για το Κομμουνιστικό Κόμμα Ελλάδας για να μπορέσει το Λιμενικό Σώμα να παίξει το ρόλο του και να ενισχύσει την κοινωνική προσφορά του, απαραίτητη προϋπόθεση είναι να προχωρήσει ο εκδημοκρατισμός του. Και όταν λέμε εκδημοκρατισμό, εννοούμε πρώτα και κύρια:
Να καταργηθούν όλοι εκείνοι οι νόμοι που προσδίδουν στρατιωτική ιδιότητα στο σώμα. Οι λιμενικοί δεν μπορεί να είναι στρατιωτάκια, να το πω έτσι απλά.
Να αποδεσμευτεί από το Στρατιωτικό Ποινικό Κώδικα.
Να απαλλαγεί το Λιμενικό Σώμα από κάθε εμπλοκή σε σχέση με το ΝΑΤΟ
και με τη Συνθήκη του Σένγκεν.
Να προχωρήσει στη διάλυση όλων των ειδικών υπηρεσιών παρακολούθησης
και καταστολής του ναυτεργατικού κινήματος και γενικότερα και το προσωπικό που απασχολείται σε αυτές τις υπηρεσίες να δοθεί για να καλύψει άλλες ανάγκες άλλων τομέων του σώματος.
Και τέλος, να καταργηθούν τα στεγανά που υπάρχουν, να υπάρξει πλήρης διαφάνεια και κοινοβουλευτικός έλεγχος σε αυτό.
Παράλληλα δε με τον εκδημοκρατισμό χρειάζεται να γίνει ο αναπροσανατολισμός του Λιμενικού Σώματος και αφού απαλλαγεί από τα καθήκοντα εκείνα που είναι ξένα προς την αποστολή του και συμφωνήσαμε όλοι εδώ όπως είναι το Ν.Α.Τ., ο Οίκος Ναύτη, η Διεύθυνση Ναυτιλιακής
Πολιτικής, η Διεύθυνση Ναυτικής Εργασίας -ακόμη και τους τροχονόμους κάνουν οι λιμενικοί, το ζω καθημερινά- να ρίξει το βάρος του στην πρόληψη και την καταστολή του εγκλήματος, στις παραλίες και στις ακτές και στη γενικότερη προστασία του κοινωνικού συνόλου.
Πιο συγκεκριμένα, λοιπόν, πρέπει το Λιμενικό Σώμα να είναι προσανατολισμένο στη διώξη και στη διακίνηση των ναρκωτικών που δεν είναι, κύριε Υπουργέ, αφού δεν υπάρχει καν διεύθυνση από ό,τι ξέρω για τη δίωξη των ναρκωτικών σε αυτό και ας είναι γνωστό -ειπώθηκε και σήμερα στην Αίθουσα- ότι το 85% των ναρκωτικών διακινείται θαλάσσια.
Πρέπει να είναι προσανατολισμένο στη δίωξη της αρχαιοκαπηλίας και
άλλων αναλόγων εγκλημάτων.
Στην προστασία των θαλάσσιων πλουτοπαραγωγικών πηγών της χώρας μας.
Στην προστασία του θαλάσσιου περιβάλλοντος από τη μόλυνση.
Στην ασφάλεια και στον έλεγχο οπωσδήποτε της ναυσιπλοϊας.
Στην έρευνα και τη διάσωση με τη δημιουργία σωστικών σταθμών εκεί που χρειάζονται, δηλαδή στα νησιά του Αιγίου και του Ιονίου Πελάγους.
Αυτό είναι για μας το αντικείμενο δουλειάς του Λιμενικού Σώματος και όχι επαναλαμβάνω, η προστασία των συμφερόντων των εφοπλιστών που έχει σαν κύρια μέριμνα μέχρι σήμερα και το χτύπημα του ναυτεργατικού κινήματος. 
Μέσα στα πλαίσια ενός τέτοιου αναπροσανατολισμού της δράσης του
σώματος πρέπει να καλυφθούν οι ανάγκες σε προσωπικό και εκείνες που έχουν σχέση με τον εξοπλισμό του. Σήμερα αναγνωρίστηκε και εδώ η ότι αριθμητική δύναμη του Λιμενικού Σώματος είναι και ανεπαρκής και ακατάλληλα προσανατολισμένη με συνέπεια τη μη δυνατότητα ανταπόκρισης τις αυξημένες ανάγκες, τις διαρκώς αυξημένες ανάγκες και την υπερφόρτωση του προσωπικού με τις αρνητικές βέβαια επιπτώσεις που έχει αυτή η υπερφόρτωση.
Ο υπολογισμός τώρα για την κάλυψη των αναγκών σε ανθρώπινο δυναμικό
δεν είναι απλά αριθμητικός. Πρέπει να γίνει στην κατεύθυνση του εκδημοκρατισμού, της αποστρατικοποίησης του σώματος και της αποδέσμευσης από το εφοπλιστικό κεφάλαιο. Σε αυτήν τη βάση πρέπει να μελετηθεί ξανά ένα νέο οργανόγραμμα των αναγκαίων υπηρεσιών που θέλουμε να καλύψουμε και με βάση αυτό να γίνουν οι προσλήψεις αλλά και ο εξοπλισμός.
Επίσης, επιβάλλεται να δοθούν ουσιαστικές αυξήσεις στους μισθούς των λιμενικών. Είναι πέρα για πέρα αστείος αν αληθεύει ο μισθός των εκατόν πενήντα χιλιάδων (150.000) δραχμών που παίρνουν οι εισερχόμενοι στο σώμα. Και ο κατώτερος μισθός του λιμενικού πρέπει να ανέλθει στις διακόσιες εβδομήντα πέντε χιλιάδες (275.000) δραχμές.
Τέλος, πρέπει να κατοχυρωθούν οι δημοκρατικές ελευθερίες και τα συνδικαλιστικά δικαιώματα των λιμενικών. Μέσα σε αυτά μπορούν να λειτουργήσουν, μέσα σε αυτά μπορούν να αποδώσουν καλύτερα. Παράλληλα με τη στελέχωση των υπηρεσιών του Λιμενικού Σώματος πρέπει να προχωρήσει και ο τεχνολογικός εξοπλισμός του που σήμερα σε καμία περίπτωση -ειπώθηκε δεν θέλω να επαναλαμβάνω- δεν ανταποκρίνεται στο ρόλο και στην αποστολή που πρέπει να επιτελέσει το Λιμενικό Σώμα.
Πρέπει όμως να τονίσουμε, κύριε Υπουργέ και κύριοι συνάδελφοι, ότι εμείς, το Κομμουνιστικό Κόμμα, στηρίζουμε την ανάγκη εξοπλισμού του Λιμενικού Σώματος στην κατεύθυνση, όμως, της βελτίωσης του κοινωνικού του έργου και είμαστε αντίθετοι με τις δαπάνες επάνδρωσης και εξοπλισμού των μηχανισμών παρακολούθησης.
Εάν δεν γίνουν αυτά που αναφέραμε, κύριοι συνάδελφοι, το να μιλάμε -έστω και σε όλους τους τόνους- για τα πράγματι υπαρκτά προβλήματα και για το ρόλο που έχει να παίξει το Λιμενικό Σώμα, δεν σημαίνει ότι αντιμετωπίζουμε κιόλας αυτά τα προβλήματα.
Ο όποιος εκσυγχρονισμός επιχειρείται χωρίς να έχει αυτό το περιεχόμενο, έξω από αυτήν την κατεύθυνση και τον προσανατολισμό, το μόνο που θα πετύχει θα είναι εκείνο που έχει σχέση με τη βελτίωση των υπηρεσιών που προσφέρει στο ασφαλιστικό κεφάλαιο και στους τομείς της καταστολής του λαϊκού κινήματος. Τα προβλήματα, όμως, θα εξακολουθούν να παραμένουν, όπως παραμένουν και οι ίδιες οι ανάγκες του κοινωνικού συνόλου.
Τελειώνω, κυρία Πρόεδρε, επαναλαμβάνοντας αυτό: Ακούσαμε με προσοχή τα όσα είπε ο κύριος Υπουργός και περιμένουμε το νομοσχέδιο για την οριστική μας τοποθέτηση.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ευχαριστούμε πολύ τον κ.
Σκοπελίτη.
Το λόγο έχει ο Κοινοβουλευτικός Εκπρόσωπος του Συνασπισμού της
Αριστεράς και της Προόδου κ. Λαφαζάνης.
ΠΑΝΑΓΙΩΤΗΣ ΛΑΦΑΖΑΝΗΣ: Κυρία Πρόεδρε, θα έλεγα ότι "ουδέν κακόν αμιγές καλού". Το τραγικό ναυάγιο του "ΣΑΜΙΝΑ" έφερε με εξίσου τραγικό τρόπο στην επιφάνεια όλα τα προβλήματα που σχετίζονται με την ακτοπλοϊα, με τα λιμάνια μας, με τις θαλάσσιες μεταφορές, με την αστυνόμευση ακτών και των θαλασσίων συνόρων μας.
Πάρα πολλοί φωνάζαμε και σε αυτήν την Αίθουσα και εκτός αυτής της Αιθούσης, για πάρα πολλά λιμνάζοντα θέματα και παγιωμένες, κατεστημένες καταστάσεις, στο χώρο της ναυτιλίας, της ακτοπλοϊας και του Λιμενικού Σώματος. 'Ολα αυτά όμως ήταν "φωνές βοώντος εν τη ερήμω".
Είναι θετικό ότι υπάρχει πλέον σήμερα μία ευαισθησία. Μπορούμε να την αξιοποιήσουμε, εάν υπάρξει πολιτική βούληση, για να βελτιωθούν πάρα πολλά πράγματα. Για να βελτιωθούν όμως κάποια πράγματα στο χώρο αυτό και ιδιαίτερα στο χώρο του Λιμενικού Σώματος χρειάζονται, κύριε Υπουργέ, ρήξεις. Ρήξεις! Με κατεστημένα συμφέροντα, παλιές νοοτροπίες παγιωμένες, οι οποίες δυστυχώς έχουν φυλακίσει όλα αυτά τα οποία πρέπει να γίνουν, για να μπορέσει να κανει ένα βήμα μπροστά η χώρα μας.
Δεν βλέπω τέτοια διάθεση, εάν και θα την ανέμενα από τον κύριο
Υπουργό. Δεν θέλω να εκφράσω μία οριστική κρίση. Είναι ορισμένα νομοσχέδια τα οποία επίκεινται και για το Λιμενικό Σώμα και για το χώρο της ακτοπλοϊας.
'Οσον αφορά την ακτοπλοϊα, δεν ήθελα να το θίξω εδώ, αλλά λυπάμαι που θα πω, ότι η κατεύθυνση που αναζητείτε τις λύσεις θα επιδεινώσει τα προβλήματα. Θα καταστήσει και το Υπουργείο σας και την Κυβέρνησή σας και την εκάστοτε κυβέρνηση ομήρους των δήθεν απελευθερωμένων αγορών, οι οποίες ποτέ στην πράξη δεν είναι απελευθερωμένες αλλά πάντοτε ελεγχόμενες και καταδυναστευόμενες από ορισμένους κυρίους. Είναι, όμως, άλλο κεφάλαιο αυτό.
Δεν βλέπω επίσης μία διάθεση ρήξης όσον αφορά τις καταστάσεις που αντιμετωπίζαμε μέχρι σήμερα στο Λιμενικό Σώμα. Εγώ θα πω τα πράγματα όπως τα καταλαβαίνω και νομίζω ότι δεν απέχουν πολύ από την πραγματικότητα. Με ευθύνη της Νέας Δημοκρατίας, αλλά και των κυβερνήσεων του ΠΑ.ΣΟ.Κ. δεν είχαμε Λιμενικό Σώμα, ανεξάρτητο Λιμενικό Σώμα, το οποίο να κάνει τη δουλειά του, να φροντίζει για αυτά με τα οποία είναι επιφορτισμένο να φροντίζει.
Στην ουσία και οι επερωτώντες από την Αξιωματική Αντιπολίτευση -όχι ως πρόσωπα, ως κατεύθυνση πολιτική- αλλά δυστυχώς και η Κυβέρνηση είχαν μετατρέψει -και υπάρχει ακόμη αυτό το καθεστώς- το Λιμενικό Σώμα σε υπηρετικό προσωπικό των εφοπλιστών και των διάφορων που λυμαίνονται όλα αυτά τα συμφέροντα που σχετίζονται με τις θαλάσσιες μεταφορές. Αυτό ήταν στην πράξη το Λιμενικό Σώμα.
Πηγαίνετε σε οποιοδήποτε λιμάνι να δείτε τι γίνεται.'Εχει ανάστημα ο λιμενάρχης; 'Εχει ανάστημα το Λιμενικό Σώμα; Μπορεί να μιλήσει στον ακτοπλόο αειτονύχη εφοπλιστή, να τον βάλει στη θέση του, να πει τα πράγματα με το όνομά τους να τα ελέγξει; Μπορεί να τα βάλει με όλο αυτό το κύκλωμα που συνδέεται με την ακτοπλοϊα και έχει πνίξει το λιμάνι κυριολεκτικά με διάφορα μεγάλα και μικρότερα συμφέροντα; Συνθλίβεται εκεί και ο λιμενάρχης και το Λιμενικό Σώμα και οι αξιωματικοί και οι λιμενοφύλακες, κάνουν τα θελήματα, δεν είναι ικανοί να παίξουν το ρόλο τους, διότι δεν τους έχουν δώσει τη δυνατότητα να παίξουν το ρόλο που πρέπει να παίξουν.
Απ' ό,τι ακούω, θέλετε να διατηρήσετε το Λιμενικό Σώμα ως στρατιωτικό σώμα. Δεν ξερω γιατί. Τι πάει να πει στρατιωτικό σώμα, για να το καταλάβω και εγώ και να μπορώ να το εξηγήσω. Το Λιμενικό Σώμα δεν αντιμετωπίζει εμπόλεμες καταστάσεις με εχθρούς, παίζει ένα άλλο ρόλο. Πρέπει να δείτε το ρόλο του αυτό με μια προοπτική, που σήμερα είναι πολύ διαφορετικός. Και χθες ήταν, σήμερα πολύ περισσότερο.
Δεν μπορεί το Λιμενικό Σώμα να λειτουργεί κάτω από μια στρατιωτική λογική και στη λογική του Στρατιωτικού Ποινικού Κώδικα και να θέλετε να παίξει ένα ρόλο σύγχρονο, που να βλέπει προς το μέλλον και να μην είναι αγκιστρωμένο σε ένα αμαρτωλό παρελθόν.
Και αυτό το στρατιωτικό σώμα, όπως είναι το Λιμενικό, είναι σήμερα το μακρύ χέρι, ο στρατιωτικός βραχίονας των εφοπλιστών, των ακτοπλόων

και των διάφορων άλλων που λυμαίνονται τις ακτοπλοϊκές γραμμές, τα λιμάνια μας και παίζουν ένα ρόλο ανασταλτικό από κάθε άποψη και για τα
νησιά και για τον τουρισμό και για την ανάπτυξη.
Δεν ξέρω αν έχετε τη διάθεση να σπάσετε αυτόν τον κλοιό, γιατί αυτό είναι κεντρικό πρόβλημα. Πρέπει να αισθανθεί το Λιμενικό Σώμα ανεξάρτητο, ότι μπορεί να κάνει τη δουλειά του απέναντι στον οιονδήποτε, ότι δεν πρόκειται, αν θίξει τον έναν ή τον άλλο διότι παρανομεί, διότι βλάπτει, να του τραβήξει το αυτί το αρχηγείο, το οποίο είναι αλωμένο και το γνωρίζετε. Και μόλις παίρνουν σύνταξη οι διάφοροι απόστρατοι του Λιμενικού Σώματος, μεγαλοσχήμονες αξιωματικοί, καταφεύγουν στις διάφορες ναυτιλιακές εταιρείες. Πάρτε τα ονόματα. Και αυτήν την καριέρα την προετοιμάζουν εκ των προτέρων.
Αυτό πρέπει να αισθανθεί σήμερα το Λιμενικό Σώμα, ότι έχει κύρος, ότι έχει δύναμη να επιβάλει αυτό που πρέπει να επιβάλει, ότι δεν είναι εξαρτώμενο, δεν απολογείται σε κανέναν άλλο, παρά σε αυτό που του επιτάσσει ο νόμος και το καθήκον του.
Αυτό όμως δεν γίνεται σήμερα και είναι μείζον πολιτικό θέμα. Τι να αλλάξετε θεσμούς; Οι θεσμοί, ξέρετε, είναι διάτρητοι κάθε φορά από τις πολιτικές σχέσεις που υπάρχουν. Μπορεί να μεταβάλλεται το θεσμικό πλαίσιο και η πολιτική αυτή η εξάρτηση του Λιμενικού Σώματος να παραμείνει ακέραια και μέσα από τους θεσμούς να διαιωνίζεται και να αναπαράγεται. 
Ασφαλώς όλα αυτά χρειάζονται να αλλάξουν, γιατί σήμερα όταν μιλάμε
για Λιμενικό Σώμα, μιλάμε για τον καθρέπτη της χώρας, τον καθρέπτη από πολλές απόψεις, όχι μόνο ως πύλη εισόδου κλπ , αλλά διότι έχει να παίξει ένα τεράστιο, νευραλγικό και κεντρικό ρόλο.
Δηλαδή δεν μιλάμε πλέον για τα θαλάσσια σύνορα όπου γίνεται ο χαμός εκεί και χρειάζεται ένα Λιμενικό Σώμα ικανό να παίξει το ρόλο του και δε μιλάω για μερικούς φουκαράδες λαθρομετανάστες που πνίγονται κι'όλας -ορισμένοι από αυτούς- στη διαδρομή και παίζουν κορώνα γράμματα τη ζωή τους και νομίζουμε ότι θα επιτελέσουμε το τρομερό έργο αν τους ανακόψουμε. Εδώ μιλάμε για εγκλήματα, όπως λαθρεμπόριο όπλων, λαθρεμπόριο ναρκωτικών κλπ. 
Μιλάμε επίσης, για την περιφρούρηση, την προστασία του θαλάσσιου
περιβάλλοντος, του υποθαλάσσιου περιβάλλοντος, την προστασία των ακτών μας, την προστασία επίσης της δυνατότητάς μας να έχουμε καθαρές θάλασσες και ακτές. Ποιος θα το κάνει αυτό; Μιλάμε για τη φύλαξη των λιμανιών, για την επιβολή της τάξης και της νομιμότητας. Μιλάμε, λοιπόν, για χίλιες δυό λειτουργίες.
Δεν ξέρω αν θα ανταποκριθείτε με τις νέες θεσμικές ρυθμίσεις που θα
φέρετε, αλλά ο τρόπος που αντιμετωπίσατε το όλο θέμα σαν μια υπόθεση περίπου διαχειριστική κάποιων μικρών αλλαγών ή θεσμικών αλλαγών, δεν αναδεικνύει το πολιτικό πρόβλημα που υπάρχει και είναι ριζωμένο πολύ βαθιά. Εύχομαι να το κάνετε και θα το δούμε και θα το κρίνουμε, αλλά πρώτα απ' όλα αυτό πρέπει να κριθεί στην πράξη. Η πολιτική βούληση δηλαδή να κριθεί στην πράξη του τι γίνεται.
Κλείνω, κυρία Πρόεδρε, με το εξής: Το Λιμενικό Σώμα δεν έχει καμία
δουλειά να παρακολουθεί, κύριε Υπουργέ, εκδηλώσεις, διαδηλώσεις, κινήσεις, σωματεία τα οποία κάνουν διάφορες διεργασίες και ασχολούνται με τα προβλήματα της ναυτιλίας, των ακτοπλοϊκών γραμμών κλπ. Δεν έχει καμία δουλειά να το κάνει. Δεν ξέρω αν φτάνουν σε εσάς οι εκθέσεις των διάφορων μπράβων οι οποίοι στέκονται σε διάφορες εκδηλώσεις και δεν ξέρω αν δίνουν σημειώματα και σε ποιον τα δίνουν.
Είχαμε κάνει μια εκδήλωση στον Πειραιά, στην πλατεία Κοραή, για το
θέμα του "ΣΑΜΙΝΑ". Είναι δυνατόν να βλέπουμε αυτούς τους ανθρώπους απέναντί μας; Τι κάνουν; Θέλουν να πληροφορήσουν εσάς ή την ηγεσία του Λιμενικού Σώματος για ορισμένα πράγματα; Ε, να φέρουμε την τηλεόραση να τα λέμε ανοικτά, δημόσια. Ποιοι είναι αυτοί που συντηρούν αυτούς τους μηχανισμούς εκεί πέρα; Ποιοι είναι; Αυτό είναι ένα ερώτημα. Και όλος ο Πειραιάς ξέρει αυτά τα πράγματα, ξέρει τις δραστηριότητες. Ξέρει τους διάφορους φουσκωτούς που εμφανίζονται από εδώ και από εκεί, παρακολουθούν και ακολουθούν. Αυτά πρέπει να τα αντιμετωπίσετε κάποτε, εκτός αν δεν τα γνωρίζετε. Δεν νομίζω, όμως, ότι μπορεί να υπάρξει Υπουργός που να μην τα γνωρίζει αυτά.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Εισερχόμεθα στο στάδιο των
δευτερολογιών.
Ο κ. Σπύρου έχει το λόγο.
ΣΠΥΡΙΔΩΝ ΣΠΥΡΟΥ: Κυρία Πρόεδρε, κύριε Υπουργέ, η Νέα Δημοκρατία
σήμερα, ασκώντας υπεύθυνα τον κοινοβουλευτικό έλεγχο σε έναν τομέα πολύ σοβαρό, όπως είναι η ναυτιλία, για την προοπτική ανάπτυξης της χώρας μας,
αλλά και τη σημασία που έχει όχι μόνο προς τον κυρίως τομέα της ναυτιλίας, αλλά και στον τουρισμό, ο οποίος είναι μια συναλλαγματοφόρος βιομηχανία και απασχολεί πάνω από επτακόσιες χιλιάδες άτομα, αναφέρθηκε στα προβλήματα που έχει το Λιμενικό Σώμα και κατ'επέκταση ο τομέας τον οποίο εποπτεύετε πολιτικά.
Δεν μας δώσατε απαντήσεις, δίνοντας την εντύπωση, μέσα από μια έκθεση, μπορούμε να πούμε, ιδεών -και αναφέρθηκα προηγουμένως, όταν το καλοκαίρι είχατε συναντηθεί με τους λιμενάρχες αλλά και με τους εκπροσώπους των περιφερειών και των νησιών για τα προβλήματα που υπάρχουν και είπατε ότι τα καταγράψατε, τα κατανοήσατε- ότι πριν λίγες μέρες ορκιστήκατε ως Κυβέρνηση, ενώ κυβερνάτε τον τόπο ουσιαστικά είκοσι χρόνια και σήμερα κρίνεται η όλη πολιτική των κυβερνήσεών σας, η νοοτροπία και ο τρόπος που έχετε δημιουργήσει όλη αυτήν, την εικόνα στο χώρο της ναυτιλίας και στο λιμενικό. Δεν δώσατε σαφείς απαντήσεις γιατί το λιμενικό έχει μείνει τόσο πίσω.
Δεν είναι δυνατό να βοά ο κόσμος. Εσείς αυτή τη στιγμή πράγματι παρουσιάζετε μια ιδανική κατάσταση. Δείχνετε ότι έχετε μια καλή πρόθεση, για να φτιάξετε ορισμένα πράγματα, τα οποία βεβαίως εκτός από προθέσεις δεν φαίνεται να είναι και εγγεγραμμένα στον προϋπολογισμό ως ποσά,
τα οποία χρειάζονται για να δημιουργηθούν όλα αυτά τα πράγματα. Και δεν δώσατε απάντηση για τις συμπεριφορές που μπορεί να υπάρχουν εκεί, όταν διά στόματος Δημάρχου της Πάρου ειπώθηκε ότι δυστυχώς στην Πάρο έμελλε να ανοίξει το απόστημα της ναυσιπλοϊας και της ακτοπλοϊας στο Αιγαίο με το χειρότερο τρόπο.
Είπατε ότι θα βάλετε το μαχαίρι βαθιά στο κόκαλο και δεν είδαμε αν

το έχετε κάνει ή αν το έχετε ακόμα στη θήκη. Γιατί δεν είναι δυνατόν σε αυτόν τον τόπο να συμβαίνουν τόσα και να μην έχει ποτέ κανένας ευθύνη. Δεν έχει αναδειχθεί ποτέ από πουθενά. Και αναφέρθηκαν και από συναδέλφους και άλλα θέματα που αφορούν τη δημόσια ζωή, αναφέρθηκε το πόσο η Κυβέρνηση θέλει να συγκαλύπτει, πως η Κυβέρνηση δεν αναλαμβάνει την ευθύνη της και πως ο κάθε Υπουργός στον τομέα του δεν γνωρίζει τίποτα, ούτε για τον προηγούμενο ούτε για ό,τι συμβαίνει.
Σας ρώτησα προηγουμένως αν είναι δυνατόν να μου απαντήσετε, αν τα
τελευταία δέκα χρόνια αγοράστηκαν πλωτά μέσα και από ποιον, γιατί

υπάρχουν από συγκεκριμένο προμηθευτή, όταν όλοι λένε ότι είναι ακατάλληλα. Ιδιαίτερα τα πλαστικά δεν μπορούν να έχουν ομαλή πλεύση, ιδιαίτερα με κυματισμό και μάλιστα δεν μπορούν να εκτελέσουν το καθήκον τους για πάνω από έξι μποφόρ.
Επίσης οι προδιαγραφές που βάζετε, φωτογραφίζουν -όπως σας είπα- την ιταλική εταιρεία "FRICANTIERI" και εν όψει των Ολυμπιακών Αγώνων σε τρία χρόνια. 'Ολα αυτά τα οποία πολύ ωραία περιγράψατε θα σας οδηγήσουν σε γρήγορες αποφάσεις και ο εκσυγχρονισμός του Λιμενικού δεν θα γίνει κατά τρόπο που πράγματι αυτό να λειτουργεί με το κύρος που χρειάζεται ένα τέτοιο σώμα.
Δεν θέλετε αρχηγείο από τη μία πλευρά, από την άλλη μιλάμε για
ακτοφυλακή, μιλάμε για ένα όργανο που να έχει κύρος και επιρροή και να μη μπορεί να ελέγχεται τόσο πολύ μέσα από διαδικασίες, όπου υπολογίζεται το πολιτικό κόστος, αλλά να μπορεί πραγματικά ακόμα και ο τελευταίος λιμενικός να ασκεί τον έλεγχο, τον οποίο πρέπει να κάνει οποιοδήποτε συμφέρον και αν έχει μπροστά του.
Για τις περιγραφές που κάνατε, δεν θα μπορεί κανείς να διαφωνήσει, γιατί έρχονται επάνω στις προτάσεις μας, τις οποίες έχουμε και από το παρελθόν καταθέσει και χαιρόμαστε, αν έχετε τη βούληση, επιτέλους να γίνουν σημαντικά βήματα στον τομέα της ναυτιλίας, τη στιγμή που όλοι οι τομείς της ναυτιλίας πάσχουν, όπως η ακτοπλοϊα που το ζούμε καθημερινά. Ακόμα και οι πολίτες το βιώνουν μέσα από τις τηλεοράσεις.
Για τα προβλήματα που δημιουργούνται στο νησιωτικό μας σύμπλεγμα,
ιδιαίτερα το χειμώνα, έχω την αίσθηση ότι δεν υπάρχει λιμενική
πολιτική. Τα λιμάνια μας είναι εγκαταλειμμένα, είναι ανεπαρκή, είναι ακατάλληλα να εξυπηρετήσουν τη συγκοινωνία. Δεν μπορούν να πλησιάσουν τα σκάφη.
Δεν υπάρχει, δηλαδή, ολοκληρωμένη λιμενική αντίληψη -και η χρηματοδότηση κινείται αιωρούμενη- για το αν είναι δυνατόν να αντιμετωπισθούν τα προβλήματα που έχουν τα νησιά του Αιγαίου ιδιαίτερα, αλλά και του Ιονίου, για να μπορούν πραγματικά μέσα από την καλή λιμενική πολιτική, τον εκσυγχρονισμό του Λιμενικού Σώματος και την όλη διαδιακασία
να αναπτυχθούν.
Γιατί όπως τονίσθηκε και τονίσαμε και εσείς το επιβεβαιώσατε, η
ανάπτυξη της ναυτιλίας τα προσεχή χρόνια θα παίξει καθοριστικό ρόλο στην ανάπτυξη της χώρας μας. Χρειάζεται, λοιπόν, να μας δώσετε και απαντήσεις για το τι έχει συμβεί μέχρι σήμερα, πέρα από τις καλές προθέσεις που ακούσαμε και πιστεύουμε ότι είναι στην πρόθεσή σας, το οποίο ασφαλώς θα επεξεργαστούμε.
Και έχουμε δείξει την προσπάθειά μας με τη συμπεριφορά μας να βγουν
σωστά νομοθετήματα από το Κοινοβούλιο, εφ' όσον είναι προς τη σωστή κατεύθυνση, γιατί στόχος όλων μας είναι η χώρα μας να σταθεί στο ανταγωνιστικό περιβάλλον, που υπάρχει σήμερα προς την ευρωπαϊκή κατεύθυνση για να μπορέσει να αντέξει.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος
της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Υπάρχουν, όμως, θέματα στα οποία δεν μας απαντήσατε. Σας ανέφερα προηγουμένως ότι έχουμε τρία ναυπηγεία, τα οποία έχουν τη δυνατότητα να ναυπηγήσουν πλοία και δεν ξέρω τι σας αναγκάζει να τα παρακάμπτετε μέσα ενδεχομένως από διεθνείς διαδικασίες διαγωνισμών. Αλλά όταν αιφνιδιάζονται με γρήγορες προδιαγραφές, τις οποίες ενδεχομένως φωτογραφικά έχει φτιάξει προς άλλες κατευθύνσεις, που ικανοποιούν ενδεχομένως κάποιους προμηθευτές, μας βάζετε σε ανησυχία και οφείλουμε να τα αποκαλύψουμε και να τα συζητήσουμε και περιμένουμε την απάντησή σας. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Μιλτιάδης Βαρβιτσιώτης έχει
το λόγο.
ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, ακούσαμε από τον κύριο Υπουργό μία έκθεση ιδεών. Και ο κύριος Υπουργός έχει αποδειχθεί ότι είναι πάρα πολύ καλός στις εκθέσεις ιδεών, όπως έχει αποδειχθεί και η Κυβέρνηση να είναι πάρα πολύ καλή στο να παρουσιάζει την εικονική πραγματικότητα, να παρουσιάζει πράγματα τα οποία δεν υπάρχουν, επιδιώξεις ως κατακτημένους στόχους, εξαγγελίες ως πολιτικές, ενώ στην πραγματικότητα ζούμε σε μια διαφορετική Ελλάδα. Σε μία Ελλάδα στην οποία οι υποδομές βρίσκονται σε υστέρηση, σε μία Ελλάδα που η διαφθορά στο δημόσιο τομέα βρίσκεται σε μεγάλη έκταση, σε μία Ελλάδα που οι δημόσιοι λειτουργοί δεν επιτελούν το καθήκον τους με τον τρόπο με τον οποίο θα έπρεπε να το επιτελούν, σε μία Ελλάδα που δεν αστυνομεύεται με τον τρόπο που θα έπρεπε να αστυνομεύεται, σε μία Ελλάδα δυστυχώς που η διαφορά και η απόσταση μεταξύ λόγων και πράξεων είναι τεράστια.
Και θα έλεγα ότι μετά από εκείνο το θλιβερό βράδυ του Σεπτεμβρίου και όσα προηγήθηκαν και όσα επακολούθησαν εκείνου του θλιβερού ναυαγίου, δεν έχουμε ακόμα, σχεδόν έξι μήνες μετά, πειστικές απαντήσεις. 'Εχουμε μία έρευνα της δικαιοσύνης, η οποία έχει βαλτώσει, έχουμε έρευνες μέσα στο Λιμενικό Σώμα, οι οποίες δεν έχουν καταλήξει σε συγκεκριμένα αποτελέσματα, έχουμε αλλαγές στο Λιμενικό Σώμα που δεν καταλαβαίνουμε το λόγο που γίνονται, διότι δεν αιτιολογούνται και έχουμε και έναν Υπουργό Εμπορικής Ναυτιλίας, ο οποίος εξαγγέλλει ένα πάρα πολύ ωραίο και πολύ θετικό νομοθετικό πλαίσιο, το οποίο ακόμα όμως δεν έχουμε δει σε καμία επιτροπή, το οποίο ακόμα δεν έχουμε δει σε επίπεδο νομοσχεδίου στην πράξη και δεν έχουμε δει από τα δικά του χέρια, από τις δικές του υπογραφές να έχει ενσκήψει στα προβλήματα της Εμπορικής Ναυτιλίας, να έχει ενσκήψει στα προβλήματα του Λιμενικού Σώματος.
Διότι φθάνουν από κάθε πλευρά της Ελλάδος, από κάθε οργανωμένο
συντεχνιακό συμφέρον ή κάθε εκπρόσωπο επιχειρηματικής δράσης γύρω από τη ναυτιλία, καθημερινές αναφορές ότι ο κύριος Υπουργός βρίσκεται κλεισμένος στο γραφείο του, μακριά από τα προβλήματα, σε κάθε του εμφάνιση εκφράζεται με έναν πολύ ωραίο τρόπο περί εξαγγελιών, αλλά ένα νομοσχέδιο το οποίο να δίνει λύσεις, ένα νομοσχέδιο το οποίο θα φέρνει τη ναυτιλία στην πρωτοπορία του παγκοσμίου χάρτη ακόμη δεν το έχουμε δει. Το αναμένουμε και όταν θα έρθει, να είσθε βέβαιοι ότι θα είμαστε οι πρώτοι που θα σταθούμε δίπλα του. Αλλά μέχρι τότε θα τον κρίνουμε ως έναν Υπουργό της εικονικής πραγματικότητας.
ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Μελάς. Ορίστε,
κύριε Μελά, έχετε τρία λεπτά για να δευτερολογήσετε.
ΠΑΝΑΓΙΩΤΗΣ ΜΕΛΑΣ: Κύριε Πρόεδρε, κατ' αρχήν θέλω να τονίσω, ότι ο κύριος Υπουργός ανέγνωσε την ομιλία του χωρίς να απαντήσει σε πολλά ερωτήματα που ετέθησαν. Δεν θα πω ότι με τον τρόπο αυτό υποβαθμίσατε, κύριε Υπουργέ, το Κοινοβούλιο ή ότι το υποτιμήσατε. Θα δικαιολογήσω τη
συμπεριφορά σας με το ότι μπορεί να μην είστε ενήμερος να απαντήσετε σε διάφορα θέματα. Διότι δεν μπορώ να πιστέψω ότι αδιαφορείτε για ένα λιμεναρχείο, που έχει χαρακτηριστεί από τριμήνου ως επικίνδυνο και πρέπει να εκκενωθεί ή ότι αδιαφορείτε για την επισκευαστική βάση του Λιμενικού Σώματος και για τόσα άλλα θέματα που σας θέσαμε.
Για να είμαι όμως δίκαιος, απάντησε ο κύριος Υπουργός στην πολιτική τακτική που ακολούθησε το ΠΑΣΟΚ τα τελευταία χρόνια και που έχει σχέση με τον κομματικό παρεμβατισμό και την κομματική ευνοιοκρατία, που ταλαιπώρησε και ταλαιπωρεί το Λιμενικό Σώμα. Είπατε ότι εσείς κρίνετε τα πρόσωπα αξιοκρατικά, ανάλογα με τα προσόντα τους και όχι ανάλογα με κομματικά προσόντα. Εγώ χάρηκα που το άκουσα αυτό. Να είστε βέβαιος όμως ότι θα σας παρακολουθούμε και θα σας κρίνουμε πάνω σ' αυτό το σημείο.
Με την απάντηση όμως που μου δώσατε για την προξενική λιμενάρχη του
Λονδίνου με κάνατε να έχω πολλές επιφυλάξεις εάν πράγματι λειτουργήσετε στο μέλλον αξιοκρατικά. Εγώ πίστεψα στην αρχή ότι αναγνωρίσατε το λάθος σας -και δεν είναι κακό ένας Υπουργός να αναγνωρίζει ένα λάθος- εσείς όμως σήμερα εδώ προσπαθήσατε να δικαιολογήσετε τα αδικαιολόγητα.
Θα σας πω όμως ότι εσείς ήρθατε τώρα στον Πειραιά, εγώ μένω στον Πειραιά χρόνια και ξέρω πρόσωπα και πράγματα. Ξέρω την αλήθεια, και η αλήθεια είναι άλλη από αυτή που μου είπατε εσείς.
Θα σας ρωτήσω το εξής και θέλω να μου απαντήσετε: Ο πλοίαρχος
μηχανικός, τεχνικός που ήταν στο Λονδίνο δεν ήξερε αγγλικά; Πως πάτε μία αντιπλοίαρχο κατώτερου βαθμού ως λιμενάρχη, δηλαδή προϊστάμενη στον πλοίαρχο; Παράδοξο αυτό. Μην μου πείτε ότι εκτελεί άλλα καθήκοντα; Σε ένα προξενικό λιμεναρχείο ο λιμενάρχης είναι η κορυφή.
Τελειώνοντας, κύριε Πρόεδρε, θέλω να τονίσω ότι όταν ακούω τον κύριο Υπουργό να μιλάει για τα θέματα της εμπορικής ναυτιλίας -και στις προγραμματικές δηλώσεις και σήμερα- μου δίνει την αίσθηση ότι έρχεται από το πουθενά. Εσείς, κύριε Υπουργέ, μπορεί να ήρθατε τώρα στον Πειραά, μπορεί να ήρθατε τώρα στο Υπουργείο Εμπορικής Ναυτιλίας, όμως οι κυβερνήσεις του ΠΑΣΟΚ έχουν μία πολιτική διαδρομή. Και η διαχρονική αυτή πολιτική διαδρομή των κυβερνήσεων του ΠΑΣΟΚ ήταν απαξιωτική για το Λιμενικό Σώμα. Εσείς μας είπατε ότι έχετε στόχους, έχετε οράματα, θα κάνετε τομές στην αρχή του 21ου αιώνα. Δεν ξέρω, έπρεπε να μπει ο 21ος αιώνας για να κοιτάξετε το Λιμενικό Σώμα;
Εμείς έχουμε την υπομονή να παρακολουθήσουμε την πολιτική της

Κυβέρνησης του ΠΑΣΟΚ και να είστε βέβαιος ότι θα σας κρίνουμε ανάλογα. ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Γκελεστάθη, έχετε το
λόγο.
ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, φαίνεται ότι είναι η τακτική των κυρίων Υπουργών της Κυβέρνησης του κ. Σημίτη με τις ομιλίες τους στη Βουλή -και στη νομοθετική εργασία, αλλά ιδιαίτερα στον κοινοβουλευτικό έλεγχο- να παρουσιάζονται ότι μόλις ανέλαβε την εξουσία το ΠΑΣΟΚ και μόλις οι ίδιοι ορκίστηκαν Υπουργοί. Βέβαια κοντεύουν περίπου είκοσι χρόνια που βρίσκονται στην εξουσία και ιδιαίτερα τα τελευταία οκτώ χρόνια από τον Οκτώβριο του 1993, που δυστυχώς επανήλθε το ΠΑΣΟΚ στην εξουσία, και αντί ο κύριος Υπουργός να μας πει τα πεπραγμένα των ετών αυτών στον τομέα του Υπουργείου Εμπορικής Ναυτιλίας από την Κυβέρνησή του, μας είπε τώρα τους προγραμματισμούς και τα οράματα που υπάρχουν για το μέλλον. 
Είπαν οι αγαπητοί μου συνάδελφοι ότι επρόκειτο περί αναγνώσεως μιας
εκθέσεως ιδεών. Εγώ θα έλεγα ότι ήταν μία ομιλία για τις προγραμματικές δηλώσεις της Κυβέρνησης τον Οκτώβριο του 1993. Δηλαδή, οι προηγούμενοι Υπουργοί, οι συνάδελφοί σας της κυβερνητικής παράταξης, δεν έκαναν τίποτα απολύτως αυτά τα χρόνια στο Υπουργείο Εμπορικής Ναυτιλίας; Και όταν έρχεστε εδώ και λέτε εσείς ότι τώρα αρχίζουν τα πάντα, ότι τώρα θα δρομολογηθούν τα πάντα, αντιλαμβάνεστε τι βαρύτητα έχει η δήλωσή σας αυτή και για τους συναδέλφους σας, αλλά ιδίως για τα πεπραγμένα σας στον τομέα αυτό.
'Ημασταν πρότινος χρόνου με τον Πρόεδρο του κόμματός μας τον κ. Κώστα Καραμανλή σε μία μεγάλη περιοδεία στη Μυτιλήνη και στη Λήμνο. Σας είπα προηγουμένως ότι υπάρχει ένα αίσθημα ανασφάλειας στους κατοίκους των ακριτικών νησιών μας για τους λόγους τους οποίους αναπτύξαμε.
Κύριε Υπουργέ, μετά τη συζήτηση της επερώτησής μας σήμερα στην Εθνική

Αντιπροσωπεία τι να τους απαντήσουμε; 'Οτι ο κύριος Υπουργός προγραμματίζει τι θα γίνει στο μέλλον; Πώς αυτοί σήμερα το βράδυ θα αισθάνονται ασφαλείς στις κοινωνικές τους υποχρεώσεις, αλλά και στις εργασίες τους;
'Ετσι, κύριε Υπουργέ, πρέπει να συνειδητοποιήσετε ότι υπάρχουν
μεγάλες πολιτικές ευθύνες για την απραξία αυτών των ετών και στον τομέα του Υπουργείου Εμπορικής Ναυτιλίας.
Δεν υπάρχει καμιά αμφιβολία ότι δεν δώσατε συγκεκριμένες απαντήσεις στους ισχυρισμούς που προβλήθηκαν κατά τις ομιλίες μας. Σας είπα προηγουμένως ότι αυτός ο ισχυρισμός που προβάλατε ότι εσείς προσωπικά -είπατε αυτολεξεί "εγώ επέλεξα την τοποθέτηση αυτού του αξιωματικού στο προξενικό λιμεναρχείο"- δεν είναι σωστός. Το "εγώ" δεν πρέπει να υπάρχει και μάλιστα σε ένα τόσο ευαίσθητο Υπουργείο. Θα έπρεπε να λειτουργεί ένα συμβούλιο, ο Αρχηγός, οι Υπαρχηγοί, οι Αρχιπλοίαρχοι, οι 
Πλοίαρχοι. Θα έπρεπε να υπάρχει μια κρίση που στοιχειωδώς να προδίδει ότι υπάρχει κάποια αντικειμενικότητα και βεβαίως ότι εφαρμόζονται αξιοκρατικά κριτήρια. 'Ομως επιβεβαιώνεται ότι εσείς προσωπικά κάνετε τις επιλογές, δηλαδή αυτά που κυκλοφορούν στο Υπουργείο σας. Θα είστε ενήμερος, δεν μπορεί να μην είστε ενήμερος, ότι πολλοί αξιωματικοί και πολλά στελέχη του Υπουργείου σας παραπονούνται για τα αυστηρά κομματικά κριτήρια τα οποία έχουν εφαρμοστεί στη μεταχείρισή τους από τον Οκτώβριο του 1993 μέχρι σήμερα. Είχαμε την ευκαιρία στη συζήτηση άλλων επερωτήσεων να αναφερθούμε σε συγκεκριμένα περιστατικά και βεβαίως έχουμε και τα συγκεκριμένα στοιχεία.
Επομένως, κύριε Υπουργέ, πρέπει να αναθεωρήσετε αυτήν την τακτική σας και στον τομέα αυτό της μεταχειρίσεως του προσωπικού και στις προαγωγές και στις τοποθετήσεις και τις αποστρατείες πρέπει να είναι τόσο αντικειμενικά τα κριτήρια, ώστε να μην δημιουργούνται εύλογα παράπονα. Δεν είναι μόνο ότι γίνεται η μεταχείριση αυτή σε συγκεκριμένα πρόσωπα, αλλά έτσι υποβαθμίζεται το ηθικό του προσωπικού. Με υποβαθμισμένο ηθικό, πώς μπορούν να ανταποκριθούν στα καθήκοντά τους;
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Ευχαριστώ, κύριε
Πρόεδρε.
'Ακουσα με μεγάλη προσοχή τους κυρίους συναδέλφους, ιδιαίτερα της Νέας Δημοκρατίας, οι οποίοι εστίασαν τα σχόλιά τους σε μια παρατήρηση, ότι δεν απάντησα συγκεκριμένα.
Ξέρετε ότι εγώ έχω μια αδυναμία. Δεν μου αρέσει να περνάει τίποτα απαρατήρητο και αναπάντητο. Ως εκ τούτου, θα με υποστείτε τώρα για να ακούσετε συγκεκριμένα.
ΣΠΥΡΙΔΩΝ ΣΠΥΡΟΥ: Στην πρωτολογία είπαμε. 'Οχι στην δευτερολογία. ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Ξέρετε ότι ο
καθένας επιλέγει την τακτική του, όσον αφορά τη συζήτηση.
Φτάνουμε λοιπόν στα συγκεκριμένα. Ας αρχίσουμε ένα προς ένα.
'Οσον αφορά τις κρίσεις των αξιωματικών, κύριε Γκελεστάθη,
έχετε μακρά κοινοβουλευτική θητεία και επομένως η γνώση είναι δεδομένη. 'Εχετε βεβαίως και την εμπειρία της υπουργικής σας θητείας και βεβαίως η γνώση έρχεται πάντοτε και δένει με την εμπειρία.
Εγώ δεν θα μείνω στο παρελθόν, δεν θα μείνω στη δική σας δηλαδή προσωπική άποψη. Γνωρίζετε όμως και οφείλατε να γνωρίζετε, όπως και οι υπόλοιποι συνάδελφοι, ότι η ιεραρχία του Λιμενικού Σώματος δεν κρίνεται ποτέ από τον Υπουργό. Μπορεί ο Υπουργός να εισηγείται στο ΚΥΣΕΑ, όσον αφορά τον Αρχηγό, αλλά από εκεί και πέρα οι υπόλοιποι, οι δύο Υπαρχηγοί και οι Αρχιπλοίαρχοι κρίνονται από συμβούλιο, στο οποίο προεδρεύει ο Αρχηγός του Ναυτικού.
'Οσον αφορά τις επιλογές των προξενικών λιμεναρχών για τις οποίες αναφερθήκατε και σταθήκατε τόσο πολύ στο "εγώ", στην επιλογή μου, θα πω ότι η επιλογή μου είναι πολύ σαφής και επιμένω σε αυτήν.
Γι' αυτό που έλεγε προηγουμένως ο κ. Λαφαζάνης ότι περίμενε ορισμένες ρήξεις θα πω ότι ορισμένες ρήξεις, μπορεί να μην είναι ορατές ορισμένες φορές. Εδώ όμως υπήρχε μια ρήξη και γι αυτό ο κ. Μελάς αντέδρασε. Γιατί τον κ. Μελά δεν τον ενδιαφέρουν οι ρήξεις ούτε και οι αλλαγές βέβαια. 
Ποιες ήταν οι αλλαγές; Για πρώτη φορά δόθηκε η δυνατότητα σε
αξιωματικούς που προέρχονται από το Πολυτεχνείο, δηλαδή που έχουν πτυχία πολυτεχνειακών σχολών να γίνουν προξενικοί λιμενάρχες. Αυτό έγινε για πρώτη φορά και ήταν ένα αίτημα πολλών χρόνων. Για πρώτη φορά επεχείρησα
να ενθαρρύνω την επιλογή μιας γυναίκας αξιωματικού, γιατί πράγματι πρέπει και οι γυναίκες αξιωματικοί να έχουν τη δυνατότητα να γίνουν προξενικοί λιμενάρχες.
ΠΑΝΑΓΙΩΤΗΣ ΜΕΛΑΣ: Δεν διαφωνούμε στο γυναίκα.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Σας παρακαλώ, κύριε Μελά, δεν σας διέκοψα.
Γι αυτό διαφωνείτε επειδή ήταν γυναίκα και δεν θέλω να σας πω, για ποιο λόγο κάνατε και την επερώτηση. Θα φτάσω όμως και σε αυτό και όσοι κατάλαβαν, κατάλαβαν. Αφήστε το λοιπόν.
Λέει ο κ. Μελάς, γιατί έπρεπε να πάει αντιπλοίαρχος και θα προϊστατο του τεχνικού αξιωματικού ο οποίος είναι πλοίαρχος. Να σας πω, λοιπόν, ότι ο συγκεκριμένος πλοίαρχος, ο οποίος είναι τεχνικός αξιωματικός και τεχνικός σύμβουλος στο προξενικό λιμεναρχείο του Λονδίνου απλώς διεκδικούσε να γίνει προξενικός λιμενάρχης. Ενώ η θητεία του λήγει τώρα ζητούσε παράταση. 'Οχι, λοιπόν. Ο συγκεκριμένος τεχνικός σύμβουλος του προξενικού λιμεναρχείου του Λονδίνου θα επιστρέψει στη βάση του, στην Ελλάδα και θα συνεχίσει τις δραστηριότητές του εδώ. Λυπάμαι πάρα πολύ
που παρά την ενθάρρυνσή μου δεν σηματοδόθηκε αυτή η δυνατότητα πλέον για τις γυναίκες αξιωματικούς του Λιμενικού Σώματος, να μπορούν όταν έχουν τα απαραίτητα προσόντα -η συγκεκριμένη αντιπλοίαρχος έχει μεταπτυχιακές σπουδές, επαναλαμβάνω, πέρα από το πτυχίο του πολυτεχνείου- να λάβουν μια τέτοια θέση. Επειδή είπατε, ότι δεν έχει κάνει σε λιμεναρχείο, σας λέω ότι βεβαίως δεν έχει κάνει σε λιμεναρχείο γιατί είναι υπεύθυνη του τομέα ακτοπλοϊκών συγκοινωνιών με το καλύτερο όνομα σε όλο το Υπουργείο. 
ΠΑΝΑΓΙΩΤΗΣ ΜΕΛΑΣ: Είναι δυνατόν να διοικήσει ένας σύνταγμα χωρίς να
έχει διοικήσει λόχο;
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Ποιο σύνταγμα,
κύριε συνάδελφε;
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Μελά.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Επαναλαμβάνω, ότι το προξενικό λιμεναρχείο, όπως σας είπα προηγουμένως -προφανώς δεν το καταλάβατε ή δεν το γνωρίζετε- του Λονδίνου συγκεκριμένα είναι πρεσβεία, η οποία είναι ο εκπρόσωπος της χώρας μας σε ένα διεθνή οργανισμό, στο διεθνή οργανισμό ναυτιλίας. Αυτό απαιτεί ότι ο προξενικός λιμενάρχης δεν έχει σημασία να ξέρει από πλοίο, δεν ανεβοκατεβαίνει σε πλοία για να ελέγχει αν είναι σωστή η σύνθεση του πληρώματος, αλλά συμμετέχει σε συνεδριάσεις, εκπροσωπώντας το Υπουργείο και τις θέσεις της χώρας όσον αφορά τα θέματα της ναυτιλίας που συζητούνται στον I.M.O., αυτή είναι η δουλειά του. Είναι δύο οι θέσεις των προξενικών λιμεναρχών σε ολόκληρο τον κόσμο, ο προξενικός λιμενάρχης του Λονδίνου και ο προξενικός λιμενάρχης της Νέας Υόρκης που συμμετέχουν σε διεθνείς οργανισμούς.
Αυτή είναι η πραγματικότητα. Εάν εσείς τώρα για τον οποιονδήποτε λογο δεν συμφωνείτε σε μια νέα κατεύθυνση την οποία δίνουμε που πράγματι είναι μετά από ρήξη -και μεγάλη ρήξη σας διαβεβαιώ- να δίνουμε τη δυνατότητα στους αξιωματικούς που προέρχονται από τις πολυτεχνικές σχολές και επίσης στις γυναίκες αξιωματικούς να διακρίνονται και σε τέτοιες θέσεις, λυπάμαι, γιατί είμαστε σε μια άλλη εποχή και γιατί πρέπει να ανοίξουμε αυτές τις δυνατότητες.
'Οσον αφορά τώρα το θέμα των επιλογών να είσθε απολύτως βέβαιος. Η δική μου η θητεία έχει ταυτιστεί με την αντικειμενική αξιολόγηση των αξιωματικών όσον αφορά τις θέσεις, τις οποίες εγώ ορίζω και εννοώ τις διευθύνσεις του Υπουργείου και νομίζω ότι εκεί δεν ζήτησα ποτέ την κομματική ταυτότητα κανενός. Το αντίθετο μάλιστα, μάλλον έχω κατηγορηθεί γιατί άλλοι θα περίμεναν διαφορετικές τοποθετήσεις απ' αυτές τις οποίες έκανα στο Υπουργείο. Νομίζω ότι αυτό αναγνωρίζεται από το σύνολο των αξιωματικών και όχι μόνο εκεί, αλλά και στα λιμεναρχεία. Παντού υπάρχει μια αναγνώριση όσον αφορά αυτό το θέμα.
Τώρα, όσον αφορά τα σκάφη του Λιμενικού, με ρωτάτε γιατί δεν
προτιμούμε τα ελληνικά ναυπηγεία. Μα, αγνοείτε ότι για τις προμήθειες πρέπει να υπάρχουν ευρωπαϊκοί διαγωνισμοί; Το αγνοείτε αυτό; Να συμμετέχουν και τα ελληνικά ναυπηγεία στους ευρωπαϊκούς διαγωνισμούς και να κάνουν προτάσεις, εάν υπάρχουν τέτοιες εταιρείες οι οποίες μπορούν πράγματι να λειτουργήσουν ανταγωνιστικά. Δεν μπορεί να κάνει ανάθεση το Υπουργείο σε συγκεκριμένο ναυπηγείο και να πει ότι αναθέτουμε σε σας να κατασκευάσετε ένα σκάφος, δεν γίνεται αυτό.
Δεύτερον, οι προδιαγραφές. Οι προδιαγραφές για τα σκάφη και για όλους τους εξοπλισμους διαμορφώνονται μέσα από επιτροπές, οι οποίες κρίνουν ποιες είναι οι ανάγκες της σύγχρονης εποχής, τι πρέπει να εξυπηρετήσουμε και πώς μπορούν να λειτουργούν. Και υπάρχει και μια διεθνής εμπειρία. Συνήθως συμβουλεύονται και τους συναδέλφους τους από τις 'Ενοπλες Δυνάμεις για τα μέσα τα οποία χρειαζόμαστε. Αν αφορά όπλα, του Στρατού. Αν αφορά πλωτά, του Πολεμικού Ναυτικού.
Τώρα έχουμε μπροστά μας να κάνουμε προμήθειες ύψους 51,5 
δισεκατομμυρίων και είναι εγγεγραμμένα, κύριε Σπύρου, στον προϋπολογισμό. Για τα δεκαοκτώ δισεκατομμύρια που με ρώτησε ο κ. Παπακωνσταντίνου και αφορούσαν τη Συνθήκη του Σένγκεν δεν είχαν προχωρήσει οι διαδικασίες. Είναι, όμως, ενταγμένα και αυτά συμπεριλαμβάνονται μέσα στα 51,5 δισεκατομμύρια. Μόλις τους προηγούμενους δύο τελευταίους μήνες του τελευταίου χρόνου καταφέραμε να εκταμιεύσουμε δύο δισεκατομμύρια, τα

οποία μπορέσαμε να τα αξιοποιήσουμε. Τώρα ξεκίνησε αυτή η διαδικασία και ελπίζουμε ότι θα πάρουμε όλα τα μέσα τα οποία έχουμε προγραμματίσει με γρήγορους ρυθμούς.
Εμένα δεν με ενδιαφέρει το Υπουργείο Εμπορικής Ναυτιλίας να είναι
εκείνο το οποίο θα κάνει και τις προμήθειες για να είναι μονίμως και στο στόχαστρο γι' αυτές τις επιλογές και ούτε να αμφισβητείται η ικανότητα, ούτε οτιδήποτε άλλο. Γι' αυτό το λόγο σκέπτομαι μήπως θα πρέπει να αξιοποιηθεί ο μηχανισμός, ο οποίος έχει μία εγκυρότητα και μία γνώση, του Υπουργείου Εθνικής Αμύνης για τις προμήθειες προκειμένου με γρήγορες
και αδιάβλητες διαδικασίες να προκηρυχθούν οι διαγωνισμοί και να γίνουν όλες οι κατάλληλες ενέργειες.
Επιπλέον, ιδιαίτερα για τα πλωτά υπάρχει πρόβλημα και είναι αδύνατον τον επόμενο χρόνο να έχουμε τα πλωτά που χρειαζόμαστε. Δεν είναι μόνο τα μικρά νησιά. Εδώ στην Τήνο αν πάτε, που είναι στο κέντρο του Αιγαίου, δεν υπάρχει πλωτό μέσο του Λιμενικού. Εάν συμβεί, ο μη γένοιτο, κάτι στη θάλασσα, το λιμεναρχείο πάει με τζιπ στην παραλία και με ντουτούκα προσπαθεί να κινήσει και να καθοδηγήσει βάρκες της περιοχής. Αυτή είναι η πραγματικότητα.
Και λυπάμαι ειλικρινά που αναφέρεσθε σε εμένα ότι κινούμαι στην εικονική πραγματικότητα, γιατί είμαι από εκείνους που στην πολιτική δεν πιστεύω την εικονική πραγματικότητα. Εγώ πιστεύω στη δύναμη της αλήθειας και της καθαρής γλώσσας με το λαό και τους πολίτες. Αυτά έχουμε, αυτά μπορούμε να κάνουμε και αυτά κάνουμε. Αυτά μπορούμε να κάνουμε για αύριο και αυτά κάνουμε. Δεν γίνεται διαφορετικά. Στη σημερινή εποχή ο κόσμος ξέρει, μπορεί να κρίνει και να καταλάβει τι συμβαίνει. Μπορεί να δέχεται βομβαρδισμό από τα Μέσα Μαζικής Ενημέρωσης όπου μπορεί εκεί να διαμορφώνονται πολλές και μεγάλες προσδοκίες, αλλά ο πολιτικός είναι υποχρεωμένος να μιλάει τη γλώσσα της αλήθειας. Και η γλώσσα της αλήθειας είναι απλή. Δεν υπάρχει η δυνατότητα το κάθε νησί να έχει το δικό του σκάφος. Θα πάρουμε ορισμένα σκάφη, μικρό τον αριθμό και προσπαθώ να καλύψω τις υπόλοιπες ανάγκες. Με ποιον τρόπο; Μ' αυτόν που ψήφισε η Βουλή, με τη δική σας συμβολή, με την τροπολογία που κάναμε στο προηγούμενο νομοσχέδιο, όπου δίνει τη δυνατότητα να χρησιμοποιούμε στο Λιμενικό τα σκάφη, ιδιαίτερα τα ταχύπλοα, που κατάσχουμε όταν συλλαμβάνουμε κάποιους διακινητές είτε λαθρομεταναστών είτε εκείνους που προβαίνουν σε εγκληματικές δράσεις από το παράνομο εμπόριο ναρκωτικών ή τσιγάρων κυρίως. Ελπίζω ότι με αυτόν τον τρόπο θα δώσουμε τη δυνατότητα, με τα κατασχεμένα πλέον ταχύπλοα σκάφη, να καλυφθούν κάποιες από αυτές τις ανάγκες.
Αναφορικά τώρα με το Λιμεναρχείο Λαυρίου. Φυσικά, μας ενδιαφέρει, όπως μας ενδιαφέρει για όλα τα λιμεναρχεία της χώρας, να έχουν την καλύτερη εικόνα. Αλλά και πάλι είναι αδύνατον. Δεν υπάρχει ο προϋπολογισμός εκείνος με τον οποίον θα μπορούσαμε να κάνουμε καινούρια κτίρια σε όλα τα λιμεναρχεία της χώρας. Είναι αδύνατον. Και γι'αυτό έχω προσωπικά παρακαλέσει, έχω απευθυνθεί προσωπικά στην Τοπική Αυτοδιοίκηση αλλά και σε τοπικούς φορείς -γιατί είναι κάτι που ενδιαφέρει και τους ίδιους, είναι ένα κομμάτι της εικόνας της πόλης το λιμάνι και το λιμεναρχείο- όπου μπορούν να βοηθήσουν για τη διαμόρφωση καινούριων γραφείων για την αναπαλαίωση, την ανακατασκευή, τις επισκευές των και ό,τι άλλο χρειασθούν στα διάφορα λιμεναρχεία της χώρας.
Θέλω να σας διαβεβαιώσω ότι, παρά τις ελλείψεις και παρά τα προβλήματα, υπάρχει ασφάλεια στα λιμάνια. Μπορεί σε ορισμένες περιοχές να υπάρχει το αίσθημα της ανασφάλειας -και είναι λογικό διότι ζούμε σε μια περίοδο πολλών αλλαγών και που για διάφορους άλλους λόγους έχει αρχίσει να εμφανίζεται έντονα- αλλά ασφάλεια υπάρχει.
Θέλω επίσης να σημειώσω και κάτι άλλο. 'Εχω την αίσθηση ότι καμιά
φορά μέσα στην προσπάθεια να ασκήσουμε κριτική υπερβάλλουμε και μέσα στην υπερβολή μας κάνουμε κακό. Και κάνουμε κακό πού; Διότι δίνουμε επιχειρήματα στους ανταγωνιστές μας. Και υπάρχουν ανταγωνιστές. Υπάρχουν ανταγωνιστές για δραστηριότητες που αναπτύσσονται στη χώρα μας ή ανταγωνιστές για κάποιους οι οποίοι επιδιώκουν κάποια άλλη δουλειά. Είναι τυχαία νομίζετε όλη αυτή η φιλολογία περί τρομοκρατίας η οποία αναπτύσσεται τα τελευταία χρόνια; Υπάρχουν επιδιώξεις πίσω από αυτήν την υπόθεση. Είναι τυχαίο το γεγονός ότι πέρασαν σε όλα τα κανάλια της Ευρώπης, με τα πιο μελανά χρώματα, όλα τα επιχειρήματα τα οποία ακούσθηκαν στη δημόσια συζήτηση στην Ελλάδα μετά το τραγικό ναυάγιο του "ΣΑΜΙΝΑ"; Γιατί δεν πέρασε στα Μέσα Μαζικής Ενημέρωσης της Ευρώπης και με μελανότερα χρώματα το τραγικότερο ναυάγιο του "ΕΣΘΟΝΙΑ" πριν από μερικά χρόνια; Γιατί η Σουηδία δεν έχει την ίδια τουριστική κίνηση όσο το Αιγαίο και η Ελλάδα.
ΑΘΑΝΑΣΙΟΣ ΒΑΡΙΝΟΣ: Πέρασε.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Πέρασε, αλλά όχι μ' αυτόν τον τρόπο. Αυτό είναι υπερβολικό. Και σας διαβεβαιώ επειδή βλέπω το κλίμα ότι είναι πολλοί εκείνοι, οι οποίοι με προσεγγίζουν τον τελευταίο καιρό από ξένα Μέσα Μαζικής Ενημέρωσης. Και βλέπω και τις επιθετικές ερωτήσεις που κάνουν και αναμένω και δεύτερο γύρο επιθέσεων.
ΠΡΟΕΔΡΕΥΩΝ (Παναγιώτης Σγουρίδης): 'Η το δυστύχημα του οδοντωτού που έγινε στην Αυστρία.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Βεβαίως.
ΝΙΚΟΛΑΟΣ ΓΚΕΛΕΣΤΑΘΗΣ: Γιατί δεν καταργείτε τον κοινοβουλευτικό
έλεγχο; Να βρείτε εσείς έναν τρόπο με τον οποίον η Αξιωματική Αντιπολίτευση θα ασκεί τα καθήκοντά της.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κατ' αρχάς δεν
αναφέρθηκα σε σας, κύριε Γκελεστάθη.
ΝΙΚΟΛΑΟΣ ΓΚΕΛΕΣΤΑΘΗΣ: Κάποιοι είναι πατριώτες και κάποιοι υπερπατριώτες;
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Δεν κάνω καμία διάκριση. Γνωρίζετε πάρα πολύ καλά ότι έχω απόλυτο σεβασμό σε όλα τα πολιτικά κόμματα και δέχομαι όλες τις ιδέες.
ΝΙΚΟΛΑΟΣ ΓΚΕΛΕΣΤΑΘΗΣ: Γενικά λέω. Δεν λέω μόνο για μένα.
ΠΡΟΕΔΡΕΥΩΝ (Παναγιώτης Σγουρίδης): Αυτό δεν σημαίνει ότι δεν μπορεί να γίνεται κριτική και επί του τρόπου της αντιπολίτευσης. Εσείς κάνετε την αντιπολίτευση, κάνει κριτική και ο Υπουργός. Πολιτικός διάλογος γίνεται εδώ μέσα.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Ελπίζω λοιπόν να
μου αναγνωρίζετε το δικαίωμα να κάνω κι εγώ μια παρατήρηση, πολύ περισσότερο μάλιστα όταν αυτή η παρατήρηση...
ΝΙΚΟΛΑΟΣ ΓΚΕΛΕΣΤΑΘΗΣ: Μπορεί να ισχυριστεί κανείς ότι η Αξιωματική
Αντιπολίτευση ζημιώνει τα εθνικά θέματα;
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): ...έχει άμεση σχέση με το να υπενθυμίσει γενικώς το δημόσιο διάλογο, ο οποίος γίνεται γιατί εδώ δεν είναι μια κλειστή Αίθουσα, γίνεται ένας δημόσιος διάλογος. Καταγράφονται Πρακτικά, μένουν στην ιστορία, ο κόσμος ακούει, καταγράφονται στις τηλεοράσεις, το κοινό μαθαίνει.
Και οι ανταγωνιστές μας μαθαίνουν όμως. Και οι ξένοι μαθαίνουν. Κι εκείνοι που θέλουν να πλήξουν τον τουρισμό μας μαθαίνουν. Και εκείνοι που ενδιαφέρονται να χρησιμοποιήσουν ορισμένα απ' αυτά τα στοιχεία για να έρθουν και να ζητήσουν φθηνότερα τουριστικά πακέτα στα ελληνικά νησιά μαθαίνουν. Και αυτά χρησιμοποιούν. Αυτή είναι η πραγματικότητα. Αυτό ήθελα να υπενθυμίσω και νομίζω ότι είχα υποχρέωση να το υπενθυμίσω εντελώς καλόπιστα προκειμένου όλοι ν' αντιληφθούμε το τι ακριβώς συμβαίνει.
(Στο σημείο αυτό κτυπάει το κουδούνι λήξης του χρόνου ομιλίας του
κυρίου Υπουργού)

Ο κ. Παπαθανασίου αναφέρθηκε πολύ σωστά στο πρόγραμμα "ΑΡΧΙΜΗΔΗΣ". Και θέλω να σας διαβεβαιώσω ότι το πρόγραμμα "ΑΡΧΙΜΗΔΗΣ" είναι ένα πολύ καλό
πρόγραμμα, το οποίο προχωρούμε με ικανοποιητικούς ρυθμούς.
Θέλω να σας υπενθυμίσω για εκείνους, οι οποίοι δεν ενθυμούνται, ότι αυτό περιλαμβάνει ένα σύστημα λογισμικού, ένα σύστημα πληροφορικής όπου το λογισμικό λαμβάνει υπόψη του πληροφορίες που υπάρχουν για ένα περιστατικό, αν δηλαδή συμβαίνει κάτι, αν υπάρχει ένα ατύχημα, τι καιρός υπάρχει, αν υπάρχουν διατιθέμενα μέσα διάσωσης. Επίσης το σύστημα παρέχει εκτιμήσεις για την πιθανή θέση που μπορεί να εντοπιστεί το περιστατικό αυτό και δίνει παράλληλα συμβουλευτικές οδηγίες για την κατάστρωση του σχεδίου έρευνας και διάσωσης.
Επίσης θέλω να σας πω ότι το λογισμικό αυτό και ο εξοπλισμός έχουν
ήδη εγκατασταθεί στο Υπουργείο Εμπορικής Ναυτιλίας, στο Κέντρο 'Ερευνας και Διάσωσης, ενώ ορισμένοι από τους ηλεκτρονικούς υπολογιστές ήδη έχουν εγκατασταθεί στις λιμενικές αρχές Πειραιώς, Χανίων και Ηρακλείου και προβλέπεται να ολοκληρωθεί όλη αυτή η διαδικασία το Δεκέμβριο του 2001. 
(Στο σημείο αυτό κτυπάει ξανά το κουδούνι λήξεως του χρόνου ομιλίας
του κυρίου Υπουργού)
Ολοκληρώνω, κύριε Πρόεδρε, και δεν θα κάνω χρήση της τριτολογίας μου. ΠΡΟΕΔΡΕΥΩΝ (Παναγιώτης Σγουρίδης): Καλό θα ήταν να κάνετε χρήση και
της τριτολογίας σας για να κλείσετε.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Δύο σχόλια μόνο
θέλω να κάνω.
Θέλω να πω απλώς ότι ο κ. Λαφαζάνης, αλλά και ο κ. Σκοπελίτης
έκαναν μια παρατήρηση που μου έκανε φοβερή εντύπωση λες και βρισκόμαστε σε άλλες εποχές, ότι δηλαδή το Λιμενικό Σώμα παρακολουθεί τις συγκεντρώσεις των εργαζομένων και ότι ο μόνος ρόλος που έχει είναι να είναι υπηρέτης των εφοπλιστών της ακτοπλοϊας και ότι είναι η δύναμη καταστολής του ναυτεργατικού κινήματος. Λυπάμαι πάρα πολύ.
ΑΘΑΝΑΣΙΟΣ ΒΑΡΙΝΟΣ: Ποιος το είπε αυτό;
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Ο κ. Λαφαζάνης. Λυπάμαι πάρα πολύ και πρέπει να σας διαβεβαιώσω από τη δική μου επαφή με όλες τις συνδικαλιστικές οργανώσεις, όποιας πολιτικής απόχρωσης και αν έχουν οι συνδικαλιστικές οργανώσεις και οι ίδιοι οι συνδικαλιστές και όποιου ρεύματος και αν είναι, ότι μάλλον τα καλύτερα λόγια έχουν να πουν για τη συνεργασία τους με τους λιμενικούς και ιδιαίτερα με τη διεύθυνση που ασχολείται με τη ναυτεργασία παρά αυτά τα οποία ακούω σήμερα. 
Ειλικρινά δεν το γνωρίζω και πέφτω από τα σύννεφα όταν μου λέτε ότι
έπρεπε ο Υπουργός να γνωρίζει, ότι υπάρχουν λιμενικοί που παρακολουθούν συγκεντρώσεις δημοκρατικών πολιτών.
ΠΑΝΑΓΙΩΤΗΣ ΛΑΦΑΖΑΝΗΣ: Μου επιτρέπετε μια διακοπή, κύριε Υπουργέ; ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Σας διαβεβαιώ,
κύριε Λαφαζάνη, ότι σε μια δημοκρατική πολιτεία και ιδιαίτερα με μια Κυβέρνηση, η οποία έχει αγωνιστεί για τα δημοκρατικά δικαιώματα, αυτό μόνο ύβρη αποτελεί και τίποτε περισσότερο. Προς Θεού!

'Οσον αφορά τώρα στις προδιαγραφές για τα μεγάλα σκάφη του λιμενικού. Εδώ μου κάνει φοβερή εντύπωση.
Κατ' αρχάς, από πού γνωρίζετε εσείς ότι υπάρχουν προδιαγραφές, οι
οποίες είναι φωτογραφία κάποιας ιταλικής εταιρίας;
ΣΠΥΡΙΔΩΝ ΣΠΥΡΟΥ: Αυτό σας ενόχλησε;
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Δεν με ενόχλησε.
Μου δημιουργεί απορία και θέλω να μάθω από πού τις γνωρίζετε.
Εκφράζετε την ανησυχία, έχοντας πληροφορίες μέσα από την επιτροπή η
οποία επεξεργάζεται τις αρμοδιότητες ή εκφράζετε ανησυχία επειδή
γνωρίζετε από κάποιες πληροφορίες που έχετε από κάποιες ανταγωνίστριες εταιρίες; Από εμένα πάντως δεν τις έχετε. Και η ηγεσία του Υπουργείου Εμπορικής Ναυτιλίας δεν έχει τις προδιαγραφές αυτές. Εσείς πού τις

ξέρετε; Και με εγκαλείτε, και μάλιστα επανειλημμένως, γιατί δεν σας
απάντησα;
Δεν σας απάντησα την πρώτη φορά, γιατί είναι ύβρις αυτό το οποίο
είπατε, δεν σας απάντησα, γιατί δεν ήθελα να ρίξω λάδι στη φωτιά. Επιμένετε όμως και παίρνετε την απάντηση.
Πείτε μου, λοιπόν, από πού έχετε τις προδιαγραφές αυτές; Τις έχετε
από πληροφορίες από αυτούς που επεξεργάζονται τώρα τις προδιαγραφές ή τις
έχετε από κάποιες ανταγωνίστριες εταιρίες;
ΣΠΥΡΙΔΩΝ ΣΠΥΡΟΥ: Αυτή η σχέση υπάρχει πολύ καιρό. Δεν έγινε τώρα.

ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κύριε Σπύρου,
ειλικρινά σας έχω μεγάλη προσωπική εκτίμηση. Καταλαβαίνω ότι κάποιος είπε
αυτήν την ιδέα. Σας παρακαλώ πάρα πολύ μην την υιοθετείτε. Ας δούμε τις προδιαγραφές. Εξάλλου, σας είπα προηγουμένως ότι εγώ σκέφτομαι να αξιοποιήσουμε και την εμπειρία των Ενόπλων Δυνάμεων. Και το καλύτερο απ' όλα είναι να γίνει μια κοινή επιτροπή και με τις 'Ενοπλες Δυνάμεις, να είναι ανοιχτές και με πλήρη διαφάνεια οι διαδικασίες, με το μηχανισμό και την εμπειρία που έχουν και να κάνουμε τις προμήθειες.
(Στο σημείο αυτό κτυπάει ξανά το κουδούνι λήξεως του χρόνου ομιλίας
του κυρίου Υπουργού)
Τέλος, κύριε Πρόεδρε -και ολοκληρώνω με αυτό- καταλαβαίνω βέβαια τη συναισθηματική φόρτιση, που πολλές φορές διακατέχει τους συναδέλφους, ιδιαίτερα της Νέας Δημοκρατίας. Και βλέπω ότι εκφράζουν πάντοτε ένα παράπονο, κάνοντας κριτική: "Μα, είσαστε πολλά χρόνια στην εξουσία. Από το 1993. Είκοσι χρόνια κυβερνάτε. 'Εχετε ευθύνες".
Πράγματι, είμαστε είκοσι χρόνια στην εξουσία και κυβερνάμε συνέχεια
από το 1993. Τυχαίο είναι; Μόνοι μας κυβερνάμε; Παίρνουμε δια της βίας την εξουσία; Με την ψήφο του ελληνικού λαού την παίρνουμε. Ο λαός επιλέγει το ΠΑ.ΣΟ.Κ. Και έχει τους λόγους του προφανώς που επιλέγει το ΠΑ.ΣΟ.Κ., διότι προφανώς κυβερνούμε για το συμφέρον του και προφανώς μας έχει περισσότερη εμπιστοσύνη. Αυτή είναι η αλήθεια. Γιατί παραπονείσθε από εκεί και πέρα;
Εάν εσείς πράγματι έχετε τόσο μεγάλο παράπονο, είναι λογικό να
αναπτύξετε τις δικές σας δραστηριότητες και να διεκδικήσετε την πλειοψηφία. Προς το παρόν, όμως, την εντολή για τη διακυβέρνηση της χώρας την έχει το ΠΑ.ΣΟ.Κ. και με αυτήν την εντολή προχωράμε.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Και πέραν αυτού,
κύριε Πρόεδρε, θέλω να τελειώσω σε ένα λεπτό λέγοντας ότι ...
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, μισό λεπτό. Κάποια στιγμή χάσατε την ειδικότητα, την οποία είχατε από το Ευρωκοινοβούλιο να είσθε αποτελεσματικός μέσα σε πολύ λίγα λεπτά.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): 'Εχω τελειώσει. ΠΡΟΕΔΡΕΥΩΝ (Παναγιώτης Σγουρίδης): Απορώ πώς με μία δευτερολογία την
οποία θα μπορούσατε να τη συμπτύξετε μαθηματικά όπως σας αρμόζει, φτάσαμε σε αυτό το σημείο. 'Εχετε μία ιδιότητα, την οποία αποκτήσατε στο Ευρωκοινοβούλιο. Σε τρία λεπτά λέγατε στο Ευρωκοινοβούλιο πολλά σημαντικά πράγματα. Αυτό πρέπει να το δούμε.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Φαίνεται, όμως, ότι ερχόμενος στην Ελλάδα, κύριε Πρόεδρε, θυμήθηκα την παλιά μου συνδικαλιστική ιδιότητα και επομένως επανήλθα στα ελληνικά δεδομένα. 
Ωστόσο, θέλω να ολοκληρώσω και να πω ότι παρά τις όποιες απόψεις,
επικρίσεις και κρίσεις, οι οποίες ακούστηκαν σήμερα από όλα τα κόμματα, χάρηκα για τη συζήτηση. Θέλω να ευχαριστήσω τη Νέα Δημοκρατία που έκανε την επερώτηση αυτή. Μας έδωσε τη δυνατότητα να συζητήσουμε αυτό το μείζον θέμα, που αφορά το Λιμενικό Σώμα. Και πρέπει να σας πω ότι εγκαταλείπω το μικρόφωνο οριστικώς με αισιοδοξία ότι όλα τα κόμματα, από το πνεύμα το οποίο εκφράσανε, είναι απολύτως βέβαιο ότι θα αντιμετωπίσουν με πολύ θετικό και δημιουργικό πνεύμα το νομοσχέδιο που έρχεται, για τον εκσυγχρονισμό και τη λειτουργία του Λιμενικού Σώματος.
Σας ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαθανασίου έχει το λόγο
για δέκα λεπτά.
ΙΩΑΝΝΗΣ ΠΑΠΑΘΑΝΑΣΙΟΥ: Κύριε Πρόεδρε, το κακό είναι ότι ο κύριος
Υπουργός δεν έχασε μόνο την αποτελεσματικότητά του στο να συμπτύσσει σε δύο λεπτά όσα έλεγε σε πολλά, αλλά έχασε την αποτελεσματικότητά του γενικώς. Διότι ενώ είναι ένα χρόνο Υπουργός, τα αποτελέσματα δεν είναι ανάλογα με αυτά τα οποία μας λέει εδώ ως στόχους.
Τι μας είπατε, κύριε Υπουργέ, στη δευτερολογία σας: Στην ουσία παραδεχθήκατε τις ευθύνες του ΠΑ.ΣΟ.Κ. για τη σημερινή κατάσταση στο Λιμενικό Σώμα.
'Οταν μας λέτε ότι από αυτά τα δεκαοκτώ δισεκατομμύρια δεν έχουμε πάρει κανένα, ποιος φταίει; Εμείς; 'Οταν μας λέτε ότι καταφέρατε μόλις τον τελευταίο χρόνο να πάρετε δύο δισεκατομμύρια, τι θέλετε να σας πούμε; Μπράβο, που καταφέρατε μετά από τόσο καιρό να πάρετε δύο δισεκατομμύρια; 'Οταν μας λέτε ότι δεν μπορούμε να έχουμε πλωτά, δεν μπορούμε να έχουμε τζιπ και το τζιπ κινείται με τη ντουντούκα και μας περιγράφετε αυτήν την κατάσταση, τι θέλετε να σας πούμε; Συγχαρητήρια; Και ποιος φταίει γι'

αυτό; Εμείς;
Δεν παραπονιόμαστε, γιατί είμαστε είκοσι χρόνια εκτός εξουσίας. Παραπονιόμαστε για τα αποτελέσματα που βλέπουμε με σας είκοσι χρόνια στην
εξουσία.
Εμείς, εάν θέλουμε να έρθουμε στην εξουσία, είναι διότι πιστεύουμε

ότι θα τα κάνουμε καλύτερα. Δεν σας είπαμε ποτέ εδώ ότι την εξουσία την πήρατε με μεθόδους άλλες. Είναι, όμως, δικαίωμα της Αξιωματικής Αντιπολίτευσης να κάνει κριτική γι' αυτά τα οποία κάνει η Κυβέρνηση. Και άλλη κριτική θα της κάνει εάν είναι ένα χρόνο στην κυβέρνηση, άλλη αν είναι τρία, άλλη αν είναι πέντε, άλλη αν είναι είκοσι και εν πάση περιπτώσει, τα τελευταία επτά συνεχώς.
'Αρα, για όλα αυτά που μας λέτε "αυτά μπορούμε", αυτά μπορείτε εσείς. Εμείς πιστεύουμε ότι μπορούμε καλύτερα, γι'αυτό σας κάνουμε κριτική και
λέμε ότι πρέπει να έλθουμε εμείς στην εξουσία για να τα κάνουμε καλύτερα. Ας αφήσουμε όμως αυτό το δεύτερο κομμάτι. Το "θα μπορούμε" θυμίζει τη

γραμμή του Πρωθυπουργού "αυτή είναι η Ελλάδα". Δεν είναι αυτή η Ελλάδα, δεν μπορούμε αυτά, μπορούμε καλύτερα, μπορούμε να είμαστε πιο αποτελεσματικοί αρκεί να το κάνουμε.
Επαναλαμβάνω ότι εσείς προσπαθείτε να δικαιολογήσετε τα αδικαιολόγητα οκτώ ετών προβάλλοντας τους σωστούς στόχους για τα επόμενα. Η Κυβέρνηση όμως είναι μια, το ΠΑΣΟΚ είναι το ίδιο, ο Πρωθυπουργός είναι ο ίδιος. Αυτά είναι και δικές σας κουβέντες όταν αναλάβατε το Υπουργείο. 'Αρα και η κριτική μας είναι ενιαία.
Αναφέρατε το θέμα της επιλογής λιμενικού προξένου στο Λονδίνο και το 
μόνο που θα σχολιάσω, είναι ότι αναφέρατε πολλές φορές το θέμα γυναίκα. Χωρίς να θέλω να πάρω τη θέση του κ. Μελά, το μόνο που δεν έχει σχέση
είναι ότι ήταν γυναίκα, τουλάχιστον όσον αφορά τη Νέα Δημοκρατία. Το είπε
και ο κ. Μελάς εκτός μικροφώνου, το τονίζω για να είναι σαφές ότι δεν

υπάρχει θέμα διάκρισης ανδρών και γυναικών. Θα ήθελα να το τονίσω άλλη μια φορά αυτό το θέμα και δεν θα πω τίποτε άλλο.
Θα ήθελα να πω λίγα πράγματα για το θέμα των διαγωνισμών. Διαγωνισμοί γίνονται από επιτροπές που φτιάχνουν τις προδιαγραφές. Ξέρουμε όμως όλοι ότι αν θέλουμε να κάνουμε ένα διαγωνισμό κομμένο και ραμμένο στα μέτρα κάποιου, το κάνουμε στις προδιαγραφές. Εγώ δεν θα πω αν γίνεται ή αν δεν γίνεται, διότι δεν είμαι ειδικός στις προδιαγραφές για τα συγκεκριμένα μέσα. Θα πω όμως το αποτέλεσμα. Το αποτέλεσμα είναι ότι τα τελευταία χρόνια, όλες οι προμήθειες γίνονται από έναν, τον ίδιο συγκεκριμένο προμηθευτή.
Αυτό εσάς με την ευρωπαϊκή εμπειρία θα πρέπει να σας προβληματίσει και θα πρέπει να είχε προβληματίσει και τους προηγούμενους. Βάζει κάθε άνθρωπο σε σκέψη, αν είναι δυνατόν σε κάθε διαγωνισμό να είναι πάντοτε ο ίδιος μειοδότης. Θα πρέπει να αλλάξει και η λογική της φτηνότερης προσφοράς την οποία μπορεί ο συγκεκριμένος κόβοντας και ράβοντας σε ποιότητα να την προσαρμόζει ενδεχομένως στη φθηνότερη τιμή και να πάμε στη συμφερότερη προσφορά που είναι συνάρτηση τεχνικών προδιαγραφών και τιμής βεβαίως.
Πάντως επαναλαμβάνω, το γεγονός ότι είναι ο ίδιος προμηθευτής συνεχώς τον τελευταίο καιρό, σημαίνει ότι κάτι δεν πάει καλά. Γι' αυτό να το αλλάξετε.
Απαντήσατε για τον "ΑΡΧΙΜΗΔΗ" ότι προχωράει και ότι τα μέσα θα τα πάρουμε, αλλά δεν μας είπατε τίποτε για την καθυστέρηση στο θέμα της σχολής. Επαναλαμβάνω αυτό που είπα στην αρχή και εγώ και άλλοι συνάδελφοι, ότι στους στόχους δεν διαφωνεί κανείς, αλλά στο αποτέλεσμα από το οποίο κρίνεται η Κυβέρνηση, έχουμε ριζικές αντιρρήσεις. Με το να λέμε ότι προχωράμε, θα το κάνουμε, το έχουμε προγραμματίσει, δρομολογείται και όλες τις λέξεις που καταλήγουν στο αυτό, δεν σημαίνει τίποτα. Κατά τη γνώμη σας, δεν μπορούμε, αλλά εμείς λέμε ότι μπορούμε καλύτερα, είμαστε εδώ και αυτό νομίζω ότι τα λέει όλα.
Θέλω να κλείσω με τη λογική πως όσα ακούγονται σ' αυτήν την Αίθουσα
με αφορμή το ναυάγιο, επειδή είναι δημόσια συζήτηση, τελικά τα μαθαίνουν όλα και γίνεται η ζημιά. Αν αυτό το επεκτείνουμε, σημαίνει ότι δεν πρέπει να μιλάμε, διότι επειδή είναι δημόσια η συζήτηση, όποια κριτική κάνουμε στην Κυβέρνηση, κάποιος κακοπροαίρετος την εκμεταλλεύεται. Κάποτε πρέπει να ξεχάσουμε τη λογική ότι παντού υπάρχουν εχθροί οι οποίοι εκμεταλλεύονται. Πράγματι υπάρχουν και το ξέρουμε, γιατί ζούμε σ'αυτό το περιβάλλον. Το θέμα είναι τι κάνουμε εμείς για να δίνουμε τροφή σ'αυτούς
τους ανθρώπους.
Την ίδια λογική μας είπε και ο Πρωθυπουργός σήμερα το πρωί. Αυτά που λέτε για το αεροδρόμιο, τα ακουν οι ξένοι. Το πρόβλημα είναι να μην τα λέμε ή να μην τα κάνουμε. Το θέμα είναι να είμαστε έτσι οργανωμένοι και αποτελεσματικοί, ώστε να μην αναγκαζόμαστε να τα λέμε. Διότι με τη λογική να μην πούμε τα στραβά του αεροδρομίου γιατί τα μαθαίνουν οι ξένοι, να μην πούμε τις καθυστερήσεις των Ολυμπιακών Αγώνων, διότι τις μαθαίνουν οι ξένοι, να μην πούμε τα προβλήματα του Λιμενικού Σώματος, γιατί τα μαθαίνουν οι ξένοι, τότε δεν πρέπει να μιλάει κανείς, να δεχόμαστε όλοι ότι τα κάνετε όλα καλά.
Ξέρετε ποιο είναι το κακό; Πως απ'όλα όσα λέγονται εδώ, οι μόνοι που δεν μαθαίνετε τίποτα είστε εσείς και συνεχίζετε να κάνετε τα ίδια λάθη. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση
επί της υπ'αριθμόν 39/18.12.2000 επερώτησης των Βουλευτών της Νέας Δημοκρατίας προς τον Υπουργό Εμπορικής Ναυτιλίας, σχετικά με την πολιτική της Κυβέρνησης για τη δομή και τη λειτουργία του Λιμενικού Σώματος. 
'Εχουν διανεμηθεί τα πρακτικά της Τρίτης 6 Φεβρουαρίου 2001 και της
Τρίτης 9 Ιανουαρίου 2001 και ερωτάται το Σώμα αν τα επικυρώνει.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς, τα Πρακτικά της Τρίτης 6 Φεβρουαρίου 2001 και της Τρίτης 9 Ιανουαρίου 2001, επικυρώθηκαν.
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 14.50' λύεται η συνεδρίαση για τη Δευτέρα 19 Φεβρουαρίου 2001 και ώρα 18.00' με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία σύμφωνα με την ημερήσια διάταξη που θα διανεμηθεί.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

