ΣΥΝΕΔΡΙΑΣΗ ΚΑ'
Τρίτη 30 Μαϊου 2000
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α. ΕΙΔΙΚΑ ΘΕΜΑΤΑ 
1. Επικύρωση Πρακτικών, 
2. Ανακοινώνεται απόφαση του Προέδρου της Βουλής με την οποία συστάθηκε η Επιτροπή Αναθεώρησης του Συντάγματος για την επεξεργασία των αναθεωρητέων διατάξεων, 
Β. ΝΟΜΟΘΕΤΙΚΗ ΕΡΓΑΣΙΑ 
1. Ψήφιση στο σύνολο του σχεδίου νόμου του Υπουργείου Περιβάλλοντος, Χωροταξίας και Δημοσίων 'Εργων: "Τροποποίηση των διατάξεων του ν. 1577/85 "Γενικός Οικοδομικός Κανονισμός" και άλλες πολεοδομικές διατάξεις", 
2. Συζήτηση επί των άρθρων του σχεδίου νόμου του Υπουργείου Εθνικής Οικονομίας: "Κωδικοποίηση των διατάξεων για τη σύσταση, οργάνωση και λειτουργία συστήματος εγγύησης καταθέσεων και τροποποίηση και συμπλήρωση του Καταστατικού της Τράπεζας της Ελλάδος", 
ΟΜΙΛΗΤΕΣ 
Επί του σχεδίου νόμου του Υπουργείου Εθνικής Οικονομίας: ΑΛΟΓΟΣΚΟΥΦΗΣ Γ., 
ΔΡΥΣ Γ., 
ΛΑΦΑΖΑΝΗΣ Π., 
ΜΑΓΚΡΙΩΤΗΣ Ι., 
ΡΕΓΚΟΥΖΑΣ Α., 
ΤΖΕΚΗΣ Α.


Π Ρ Α Κ Τ Ι Κ Α   Β Ο Υ Λ Η Σ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΚΑ'
Τρίτη 30 Μαϊου 2000
---------------------------
Αθήνα, σήμερα στις 30 Μαϊου 2000, ημέρα Τρίτη και ώρα 18.27', συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από τον κ. 'Αγγελο Τζέκη, Βουλευτή Β' Θεσσαλονίκης, τα ακόλουθα: (Το κείμενο των ανακοινώσεων υπάρχει στο τεύχος των Πρακτικών της Βουλής).
ΠΡΟΕΔΡΟΣ (Απόστολος Κακλαμάνης): Κύριε συνάδελφοι, εισερχόμεθα στην ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Ψήφιση στο σύνολο του νομοσχεδίου του Υπουργείου Περιβάλλοντος, Χωροταξίας και Δημοσίων 'Εργων: "Τροποποίηση των διατάξεων του ν.  1577/1985 "Γενικός Οικοδομικός Κανονισμός" και άλλες πολεοδομικές διατάξεις".
Κύριε Υπουργέ, έχετε να κάνετε κάποια νομοτεχνική παρατήρηση; ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Το άρθρο 30 που αποτελεί την τροπολογία που κατέθεσε ο κ. Σγουρίδης, η οποία έγινε δεκτή και βρίσκεται στη σελίδα 36, μεταφέρεται ως παράγραφος 16 στο άρθρο 27 ως έχει.
ΠΡΟΕΔΡΟΣ (Απόστολος Κακλαμάνης): Ερωτάται το Σώμα: Γίνεται δεκτό το νομοσχέδιο του Υπουργείου Περιβάλλοντος, Χωροταξίας και Δημοσίων 'Εργων "Τροποποίηση των διατάξεων του ν. 1577/1985 "Γενικός Οικοδομικός Κανονισμός" και άλλες πολεοδομικές διατάξεις" και στο σύνολο, με τη νομοτεχνική παρατήρηση του κυρίου Υπουργού; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΑΓΓΕΛΟΣ ΤΖΕΚΗΣ: Κατά πλειοψηφία.  
ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό κατά πλειοψηφία και στο σύνολο με τη νομοτεχνική παρατήρηση του κυρίου Υπουργού.
Συνεπώς το νομοσχέδιο του Υπουργείου Περιβάλλοντος, Χωροταξίας και Δημοσίων 'Εργων "Τροποποίηση των διατάξεων του ν. 1577/1985 "Γενικός Οικοδομικός Κανονισμός" και άλλες πολεοδομικές διατάξεις" έγινε δεκτό κατά πλειοψηφία κατ' αρχήν, κατ' άρθρο και στο σύνολο σε μόνη συζήτηση και έχει ως εξής: (Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής).
ΠΡΟΕΔΡΟΣ (Απόστολος Κακλαμάνης): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση. Κύριοι συνάδελφοι, πριν συνεχίσουμε, έχω την τιμή να ανακοινώσω στο Σώμα ότι με την υπ' αριθμόν 2676/1987/30.5.2000 απόφαση του Προέδρου της Βουλής συστάθηκε η Επιτροπή Αναθεώρησης του Συντάγματος για την επεξεργασία των αναθεωρητέων διατάξεων, που έχουν καθοριστεί με την απόφαση της Ολομέλειας της Βουλής της Θ' Βουλευτικής Περιόδου.
Εγκρίνει το Σώμα; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Το Σώμα ενέκρινε.
Η σχετική απόφαση θα καταχωρισθεί στα Πρακτικά της σημερινής συνεδριάσεως και θα κοινοποιηθεί στους ενδιαφερόμενους Βουλευτές.  (Στο σημείο αυτό ο Πρόεδρος της Βουλής κ. Απόστολος Κακλαμάνης καταθέτει για τα Πρακτικά την προαναφερθείσα απόφαση η οποία έχει ως εξής: ΒΟΥΛΗ ΤΩΝ ΕΛΛΗΝΩΝ ΔΙΕΥΘΥΝΣΗ ΚΟΙΝΟΒΟΥΛΕΥΤΙΚΩΝ ΕΠΙΤΡΟΠΩΝ Αθήνα, 30 Μαϊου 2000 Πρωτ. 2676 Αριθμ.
Διεκπ. 1987 ΑΠΟΦΑΣΗ ΘΕΜΑ: Σύσταση Επιτροπής Αναθεώρησης του Συντάγματος Ο ΠΡΟΕΔΡΟΣ ΤΗΣ ΒΟΥΛΗΣ ΤΩΝ ΕΛΛΗΝΩΝ 'Εχοντας υπόψη: 1. Το άρθρο 110 του Συντάγματος, 2. Το άρθρο 119 σε συνδυασμό με τα άρθρα 31 και 25 παρ. 9 του Κανονισμού της Βουλής 3. ίην απόφαση της Βουλής που έλαβε με δύο ονομαστικές ψηφοφορίες στις 20 Μαϊου 1998 και 24 Ιουνίου 1998 και διαπίστωσε την ανάγκη αναθεώρησης του Συντάγματος και καθόρισε ειδικά τις αναθεωρητέες διατάξεις, 4. τις επιστολές του Προέδρου της Βουλής από 11 Μαίου 2000, 5. τις έγγραφες υποδείξεις των Κοινοβουλευτικών Ομάδων, α π ο φ α σ ί ζ ο υ μ ε, συνιστούμε Επιτροπή Αναθεώρησης του Συντάγματος, αποτελούμενη από 41 μέλη, για να επεξεργασθεί το περιεχόμενο των αναθεωρητέων διατάξεων που έχουν καθορισθεί με απόφαση της Ολομέλειας της Βουλής που έλαβε με δύο ονομαστικές ψηφοφορίες στις 20 Μαϊου και 24  Ιουνίου 1998 και συγκροτείται ως ακολούθως: Από το Πανελλήνιο Σοσιαλιστικό Κίνημα Ακριβάκης Αλέξανδρος Αρσένης Γεράσιμος Βενιζέλος Ευάγγελος Γιαννόπουλος Ευάγγελος Γκούσκος Διονύσιος Θωμάς Γεώργιος Ιωαννίδης Φοίβος Καστανίδης Χαράλαμπος Κοντογιαννόπουλος Βασίλειος Κουτσούκος Ιωάννης Κρητικός Παναγιώτης Κωνσταντίνου Φλώρος Λοβέρδος Ανδρέας Λωτίδης Λάζαρος Μαγκριώτης Ιωάννης Μαντέλης Αναστάσιος Νασιώκας 'Εκτορας Παπαγεωργίου Ιωάννης Παπαηλίας Ηλίας Παπαθεμελής Στυλιανός Παπαϊωάννου Μιλτιάδης Τζιόλας Ελευθέριος Από το Κόμμα της Νέας Δημοκρατίας Ανδρεουλάκος Απόστολος Βαρβιτσιώτης Ιωάννης Δήμας Σταύρος Καραμανλής Αχιλλέας Κατσαρός Νικόλαος Κεφαλογιάννης Ιωάννης Λυκουρέζος Αλέξανδρος Μαρκογιαννάκης Χρήστος Μητσοτάκης Κωνσταντίνος Μπακογιάννη Θεοδώρα Μπενάκη 'Αννα Νεράντζης Αναστάσιος Παναγιωτόπουλος Πάνος Παπαγεωργόπουλος Eλευθέριος Παυλόπουλος Προκόπης Πολύδωρας Βύρων Στυλιανίδης Eυριπίδης Από το Κομμουνιστικό Κόμμα Ελλάδας Σκυλλάκος Αντώνιος Από το Συνασπισμό της Αριστεράς και της Προόδου Κουβέλης Φώτιος Ο ΠΡΟΕΔΡΟΣ ΤΗΣ ΒΟΥΛΗΣ ΑΠΟΣΤΟΛΟΣ ΧΡ. ΚΑΚΛΑΜΑΝΗΣ Κοινοποίηση : Γραφείο κ. Προέδρου της Βουλής Γραφεία Κοινοβουλευτικών Ομάδων Αναφερόμενους κ.κ. Βουλευτές  Διεύθυνση Κοινοβουλευτικών Επιτροπών                    " 
ΠΡΟΕΔΡΟΣ  (Απόστολος Κακλαμάνης): Σύμφωνα με το άρθρο 119 του Κανονισμού της Βουλής, η Βουλή με απόφασή της, που λαμβάνεται μετά πρόταση του Προέδρου της, ορίζει προθεσμία για την υποβολή της έκθεσης της Επιτροπής Αναθεώρησης του Συντάγματος.
Η πρότασή μου, με την οποία συμφώνησε και η Διάσκεψη των Προέδρων, είναι να ορισθεί ως προθεσμία για την περάτωση του έργου της Επιτροπής η 15η Οκτωβρίου 2000.
Η Επιτροπή θα συνεδριάσει και θα συγκροτηθεί σε σώμα την Πέμπτη 1η Ιουνίου 2000 και ώρα 09.00' και θα αποφασίσει τη διαδικασία που θα ακολουθηθεί.
Αυτό το οποίο έχει συζητηθεί και με τα κόμματα και στη Διάσκεψη των Προέδρων είναι να εργαστεί η επιτροπή κατά το μήνα Σεπτέμβριο και το πρώτο δεκαπενθήμερο του Οκτωβρίου να έχει ολοκληρώσει το έργο της, για να υποβάλει το πόρισμά της το αργότερο στις 15 Οκτωβρίου, ώστε η Ολομέλεια να συζητήσει στη συνέχεια επί των αναθεωρητέων διατάξεων και προτάσεων της επιτροπής και μέχρι την άνοιξη το πολύ να έχουμε ολοκληρώσει το έργο μας.
Συμφωνεί το Σώμα; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Συνεπώς το Σώμα συνεφώνησε ομοφώνως.
Κυρίες και κύριοι συνάδελφοι, θα ήθελα να θέσω υπόψη σας ομόφωνη απόφαση της Διάσκεψης των Προέδρων, σχετικώς με την ανανέωση των ηλεκτρονικών υπολογιστών και την αποπληρωμή των τηλεφωνικών τελών για την προηγουμένη περίοδο και σε ό,τι αφορά τους υπολογιστές για την παρούσα περίοδο και για τους νέους συναδέλφους.  Δηλαδή θα εφαρμοστούν οι αποφάσεις, οι οποίες από το έτος 1993 λαμβάνονται και εφαρμόζονται για τα θέματα αυτά. Το κείμενο της απόφασης είναι το εξής: "  ΑΠΟΦΑΣΗ ΤΗΣ ΟΛΟΜΕΛΕΙΑΣ ΤΗΣ ΒΟΥΛΗΣ ΤΩΝ ΕΛΛΗΝΩΝ Η ΒΟΥΛΗ ΤΩΝ ΕΛΛΗΝΩΝ 'Εχοντας υπόψη: 1. Τα άρθρα 63 παρ. 1 και 2 και 65 του Συντάγματος, 2. Το Ζ' ψήφισμα της Ε' Αναθεωρητικής Βουλής των Ελλήνων (ΦΕΚ 23/Α/75), 3. Τις διατάξεις του Ν. 1180/1981 (ΦΕΚ 188/Α/81), 4. Την κατά την ΙΕ' Συνεδρίαση της 1ης Νοεμβρίου 1996 απόφαση της Ολομέλειας της Βουλής των Ελλήνων (απόφ. 5843/4.11.96 - ΦΕΚ 252/Α//96) 5. Την κατά την ΞΒ' Συνεδρίαση της 21ης Ιανουαρίου 1997 απόφαση της Ολομέλειας της Βουλής των Ελλήνων (ΦΕΚ 8/Α/97) 6. Την από 30.5.2000 ομόφωνη απόφαση της Διάσκεψης των Προέδρων.
Αποφασίζει 1. Η κατά την ΙΕ' Συνεδρίαση της 1ης Νοεμβρίου 1996 απόφαση της Ολομέλειας της Βουλής των Ελλήνων (απόφ. 5843/4-11-96 - ΦΕΚ 252/Α/96) ισχύει αναλόγως και για τους βουλευτές της Θ' Περιόδου της Βουλής και μέχρις ενάρξεως της Ι' Περιόδου, καθώς και για τους 'Ελληνες Ευρωβουλευτές που εξελέγησαν στην Ευρωβουλή κατά το 1994.
2. Η κατά την ΞΒ' Συνεδρίαση της 21ης Ιανουαρίου 1997 απόφαση της Ολομέλειας της Βουλής των Ελλήνων (ΦΕΚ 8/Α/97) ισχύει αναλόγως και για τις Θ' και Ι' Περιόδους της Βουλής, καθώς και για τους 'Ελληνες Ευρωβουλευτές που εξελέγησαν στην Ευρωβουλή κατά το 1994 ή/και κατά το 1999.
Η ισχύς της παρούσας αρχίζει από τη δημοσίευσή της στην Εφημερίδα της Κυβερνήσεως.
Ο ΠΡΟΕΔΡΟΣ ΤΗΣ ΒΟΥΛΗΣ ΑΠΟΣΤΟΛΟΣ ΧΡ. ΚΑΚΛΑΜΑΝΗΣ" Συμφωνεί το Σώμα; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Συνεπώς το Σώμα συνεφώνησε ομοφώνως. Εισερχόμεθα στη συζήτηση των άρθρων του νομοσχεδίου του Υπουργείου Εθνικής Οικονομίας: "Κωδικοποίηση των διατάξεων για τη σύσταση, οργάνωση και λειτουργία συστήματος εγγύησης καταθέσεων και τροποποίηση και συμπλήρωση του Καταστατικού της Τράπεζας της Ελλάδος".
Τα άρθρα είναι είκοσι και θα συζητηθούν σε μία ενότητα, εκτός αν θέλετε κάποια από αυτά να συζητηθούν χωριστά.
Ο κύριος Υπουργός έχει το λόγο.
ΓΕΩΡΓΙΟΣ ΔΡΥΣ (Υφυπουργός Οικονομίας): 'Εγινε από όλες τις πτέρυγες της Βουλής μία παρατήρηση, σχετικά με τη συμμετοχή εκπροσώπων των συνεταιριστικών τραπεζών στο διοικητικό συμβούλιο του Ταμείου Εγγύησης Καταθέσεων. Επεξεργάστηκα αυτήν την πρόταση. 'Εχω ετοιμάσει τη σχετική τροποποίηση του άρθρου 12. Παρακαλώ να την πάρουν οι Βουλευτές ώστε να τη γνωρίζουν κατά την ανάπτυξη των επιχειρημάτων τους.
Δεν έχω άλλη τροποποίηση, κύριε Πρόεδρε.
(Στο σημείο αυτό ο κύριος Υπουργός καταθέτει για τα Πρακτικά την προαναφερθείσα τροποποίηση του άρθρου 12, η οποία έχει ως εξής: "Τροποποίηση του άρθρου 12 Προτείνεται η αντικατάσταση του δευτέρου εδαφίου της παραγράφου 2 του άρθρου 12 ως εξής: "Από την ένταξη των πιστωτικών ιδρυμάτων με τη μορφή πιστωτικών συνεταιρισμών στο Τ.Ε.Κ., το Διοικητικό Συμβούλιο αυτού καθίσταται οκταμελές, με την προσθήκη ενός μέλους προερχομένου από τα παραπάνω πιστωτικά ιδρύματα".
Επομένως το εν λόγω άρθρο λαμβάνει την ακόλουθη μορφή: 'Αρθρο 12 Διοίκηση ΤΕΚ - Αρμοδιότητες Διοικητικού Συμβουλίου ΤΕΚ 1. ως έχει.
2. Το Διοικητικό Συμβούλιο, απαρτιζόμενο από τα μέλη που προτείνονται από τους φορείς της παρ. 1, διορίζεται με απόφαση του Υπουργού Εθνικής Οικονομίας και έχει πενταετή θητεία. Από την ένταξη των πιστωτικών ιδρυμάτων με τη μορφή πιστωτικών συνεταιρισμών στο Τ.Ε.Κ., το Διοικητικό Συμβούλιο αυτού καθίσταται οκταμελές, με την προσθήκη ενός μέλους προερχομένου από τα παραπάνω πιστωτικά ιδρύματα.
3-14. ως έχουν.                              ") 
ΠΡΟΕΔΡΟΣ (Απόστολος Κακλαμάνης): Ο εισηγητής της Πλειοψηφίας κ.
Ζαμπουνίδης δεν είναι εδώ.
Το λόγο έχει ο εισηγητής της Νέας Δημοκρατίας κ. Αδάμ Ρεγκούζας.
ΑΔΑΜ ΡΕΓΚΟΥΖΑΣ: Κυρίες και κύριοι συνάδελφοι, όπως τόνισα και στην χθεσινή κατ'αρχήν συζήτηση αυτό το νομοθέτημα δίνει την εντύπωση ότι σε αυτό δεν έχει ιδιαίτερη συμμετοχή η Κυβέρνηση όσον αφορά τη σύνταξή του.  Απλώς η Τράπεζα της Ελλάδος και η 'Ενωση Ελληνικών Τραπεζών στην προσπάθειά τους να κάνουν κάποιες προσαρμογές προς τα ευρωπαϊκά δεδομένα έφεραν αυτό το νομοσχέδιο με κάποιες φραστικές διορθώσεις.
Ασφαλώς ο σκοπός έχει προσδιοριστεί με το ν. 2324/95. Είναι πιστή προσαρμογή στην 94/19 κοινοτική οδηγία του 1995. Δεν ιδρύεται για πρώτη φορά το Ταμείο. Απλώς επαναλαμβάνονται οι διατάξεις του νομοσχεδίου. Στο άρθρο 2 που μιλάει για την ίδρυση του Ταμείου Εγγύησης Καταθέσεων διευκρινίζει -και πριν και τώρα ότι παραμένει νομικό πρόσωπο ιδιωτικού δικαίου- με τη μόνη προσθήκη του τίτλου στα αγγλικά για να μπορεί να βγαίνει προς τα έξω, επειδή θα συναλλάσσεται με την Κεντρική Ευρωπαϊκή Τράπεζα.
Και στον αρχικό νόμο τον 2324/95 και τώρα το άρθρο 2 μιλάει για την ενίσχυση και τη σταθερότητα του πιστωτικού συστήματος.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) Εκτιμώ ότι γίνεται απλά μία προσαρμογή, όπως είπα και χθες, για να καλυφθεί ο τύπος -θα έλεγε κανείς- προς την Ευρωπαϊκή 'Ενωση, για να εμφανίζεται ότι το τραπεζικό σύστημα στην Ελλάδα εξασφαλίζει και εγγυάται τις καταθέσεις των πελατών, ενώ αυτό δεν γίνεται, διότι ακριβώς το πλαφόν κάλυψης των καταθέσεων, όπως τονίστηκε και χθες, δεν εξασφαλίζει τους πολλούς καταθέτες, γιατί ο μέσος όρος είναι περίπου έξι εκατομμύρια οκτακόσιες χιλιάδες δραχμές (6.800.000) δραχμές, δηλαδή περίπου είκοσι χιλιάδες ΕYRO και τίποτε περισσότερο.
Σε αυτό το σημείο θα πρέπει να τονιστεί ότι η Ευρωπαϊκή 'Ενωση έχει θεσπίσει το κατώτατο όριο, αλλά οι περισσότερες ευρωπαϊκές χώρες δεν έχουν μείνει στο κατώτατο όριο κάλυψης αυτών των καταθέσεων, αλλά έχουν πολύ μεγαλύτερη οροφή.
Αυτό πρακτικά σημαίνει ότι η Τράπεζα της Ελλάδος και η 'Ενωση Ελληνικών Τραπεζών, στην προσπάθειά τους να εμφανισθούν εναρμονισμένοι με τα κοινοτικά δεδομένα από τη μία πλευρά και από την άλλη πλευρά να αποφύγουν όσο το δυνατόν το ασφαλιστικό κόστος γι'αυτήν τη προσαρμογή, δεν ανεβάζουν το πλαφόν κάλυψης.
Αυτό εξάλλου φαίνεται και από το άρθρο 4, που εάν πάρει κανείς τον αρχικό ν. 2324/95, είχε άλλα ποσοστά και άλλα διαστήματα υπολογισμού της ετήσιας εισφοράς, εδώ αμβλύνονται αυτά τα ποσοστά υπολογισμού ακριβώς στην προσπάθεια να μειωθεί και η εισφορά των πιστωτικών ιδρυμάτων μέσα σε αυτό. Δηλαδή το ΤΕΚ, χωρίς όμως να μεγαλώνει το πλαφόν κάλυψης των καταθέσεων.
'Αρα, λοιπόν, ο κοινωνικός χαρακτήρας, θα έλεγε κανείς, δεν εξασφαλίζετο ούτε τότε ούτε τώρα.
Απορίας άξιον είναι, γιατί η Κυβέρνηση αφού ούτως ή άλλως θα έφερνε αυτό το νομοθέτημα, δεν συνομίλησε με την 'Ενωση Ελληνικών Τραπεζών και με την Τράπεζα της Ελλάδος σε μία προσπάθεια βελτίωσης.
Επίσης στο άρθρο 3 λέει: "συμμετέχουν προαιρετικά, ύστερα από αίτησή τους, για συμπληρωματική, του αντίστοιχου συστήματος της έδρας τους, κάλυψη, ως προς το ποσό ή και ως προς τις κατηγορίες των καλυπτόμενων καταθέσεων, σύμφωνα με τα προβλεπόμενα στο άρθρο 5 του παρόντος..." κλπ.  Εκείνο που έχω να τονίσω εγώ είναι ότι αυτά που μένουν εκτός, το Ταχυδρομικό Ταμιευτήριο και τα Ταμείο Παρακαταθηκών και Δανείων, είναι μία ανάγκη ουσιαστικά, γιατί τα ταμεία αυτά είναι νομικά πρόσωπα δημοσίου δικαίου και επομένως οι καταθέσεις προς αυτά, με οποιαδήποτε μορφή και εάν υπάρχουν, καλύπτονται εξολοκλήρου με την εγγύηση του ελληνικού δημοσίου. Γι'αυτό ακριβώς και δεν μπαίνουν αυτά μέσα στο νέο Ταμείο, αυτό το οποίο αναπροσαρμόζεται ουσιαστικά φραστικά και μόνο ύστερα από την αρχική του θεσμοθέτηση, που έγινε το 1995, στην προσαρμογή της κοινοτικής οδηγίας τότε.
Επίσης μία άλλη παρατήρηση που θα ήθελα να επισημάνω στο άρθρο 4, είναι ότι η συμμετοχή των διαφόρων πιστωτικών ιδρυμάτων με τη μορφή της συνδρομής σε περίπτωση εκτάκτων αναγκών περιορίζεται μέχρι το διπλάσιο. Γιατί; Δεν το καταλαβαίνω! Δηλαδή εξασφαλίζουμε τα συμφέροντα του τραπεζικού συστήματος και μόνο; Εάν οι ανάγκες επιβάλλουν μεγαλύτερη κάλυψη, γιατί η συμμετοχή αυτή δεν μπορεί να είναι και πενταπλάσια; Πραγματικά είναι απορίας άξιον! Επίσης, όσον αφορά στα δανειζόμενα κεφάλαια, αυτά πρέπει να έχουν ασφαλώς και τις ανάλογες εγγυήσεις. Επομένως ποιό πιστωτικό ίδρυμα σε περίπτωση κάλυψης ενός κινδύνου, που δεν θα επαρκούν οι πόροι αυτού του Ταμείου, θα δεχθεί να δανειοδοτήσει το Τ.Ε.Κ. για να καλύψει κινδύνους πέρα και έξω από τα περιουσιακά στοιχεία, τα οποία δεν έχει; Γιατί τα περιουσιακά στοιχεία του είναι μόνο καταθέσεις ή ομόλογα ή τοποθετήσεις γενικά σε τίτλους και τίποτα περισσότερο.
Βεβαίως στο άρθρο 5, που μίλησα προηγουμένως, για το μίνιμουμ πλαφόν, όσον αφορά στην κάλυψη των καταθέσεων, λέει ότι αναπροσαρμόζεται με απόφαση του διοικητικού συμβουλίου.
Εγώ πραγματικά στο σημείο αυτό -βγαίνει και από τα άλλα άρθρα παρακάτω, όπως βγαίνει ακόμη και από το δεύτερο κεφάλαιο για τις αρμοδιότητες της νομισματικής πολιτικής- κυρίως γι'αυτό το Ταμείο Εγγύησης Καταθέσεων, δεν μπορώ να καταλάβω ένα πράγμα: Είναι νομικό πρόσωπο ιδιωτικού δικαίου. Καμία παρέμβαση δεν έχει ο Υπουργός Εθνικής Οικονομίας. Γιατί, ύστερα από πρόταση του διοικητικού συμβουλίου, πρέπει να εγκρίνει ο Υπουργός Εθνικής Οικονομίας τον προσδιορισμό των αποδοχών των μελών του διοικητικού συμβουλίου; Καμία παρέμβαση. Δεν ελέγχεται από κανέναν. Ούτε από τον Υπουργό Εθνικής Οικονομίας. Ο Υπουργός Εθνικής Οικονομίας προσδιορίζει ποιος θα διοριστεί από την 'Ενωση Ελληνικών Τραπεζών ή την Τράπεζα της Ελλάδος; Απλά επικυρώνει. Αφού δεν έχει όμως παρέμβαση με ισχύ στο ταμείο και στη λειτουργία του ή ακόμη και στην κάλυψη ή ακόμη και τώρα που νομοθετούμε δεν κάνουμε προσπάθεια παρέμβασης για να διορθώσουμε αυτά τα ελάχιστα, έστω ποσοστά κάλυψης για να εξασφαλίσουμε το κοινωνικό αγαθό προς τους πολίτες, προς τους 'Ελληνες καταθέτες; Αυτό σημαίνει ότι η μικρή κάλυψη αυτών των καταθέσεων θα οδηγήσει ουσιαστικά τους 'Ελληνες σε άλλες κατευθύνσεις. Θα τους στείλουμε στο Χρηματιστήριο; Μα, και εκεί τους εγκλωβίζουμε. Και εκεί δεν έχουμε ενισχυμένο θεσμικό πλαίσιο για να τους προστατεύσουμε. Θα τους στείλουμε πού; Στο καζίνο, για να χάσουν και τα λεφτά τους; Δεν εξασφαλίζουμε τίποτα.
Σκεφθήκαμε πραγματικά τι προβλήματα μπορούν να δημιουργηθούν απ' αυτήν τη χαλαρότητα με την οποία αντιμετωπίζουμε αυτό το νομοθέτημα, που από πρώτη άποψη φαίνεται ότι είναι ένα νομοθέτημα τεχνικών προσαρμογών, αλλά ουσιαστικά είναι ένα σοβαρό νομοθέτημα, όπως τονίστηκε και χθες; Και ποιος είναι ο ρόλος του Υπουργού Εθνικής Οικονομίας, εν τοιαύτη περιπτώσει; Γιατί ο Υπουργός Εθνικής Οικονομίας επικυρώνει την απόφαση που προσδιορίζει τις αποδοχές των μελών του διοικητικού συμβουλίου χωρίς να βάζουμε κάποιες συντεταγμένες, χωρίς να ορίζουμε μια διαδικασία το πώς θα υπολογιστούν αυτές οι αποδοχές; Βεβαίως δεν είμαστε στους περιορισμούς που προβλέπονται απ' το δημόσιο λογιστικό, γιατί είναι νομικό πρόσωπο ιδιωτικού δικαίου. Ασφαλώς πρέπει να λειτουργεί με τους κανόνες της ελεύθερης αγοράς, ακόμη και η πρόσληψη του προσωπικού με βάση την αξιολόγηση, τα προσόντα και τις δυνατότητες των στελεχών. Δεν πρέπει όμως να βάλουμε κάποιο αντικειμενικό σύστημα που να μπορούμε να ακολουθούμε σε σχέση με αυτά που λειτουργούν στην υπόλοιπη αγορά; 'Ενα από τα σημαντικά θέματα είναι και η πρόσληψη του προσωπικού. Το είπα και χθες. Δεν είναι δυνατόν να προσλαμβάνονται κάποιοι άνθρωποι εκεί, να ισχύει ό,τι ισχύει για την Τράπεζα της Ελλάδος, να υπάρχουν βεβαίως οι συμβάσεις περιορισμένου ή αορίστου χρόνου και να μην μπαίνει κανένας περιορισμός. Αυτοί οι άνθρωποι που είναι στο διοικητικό συμβούλιο και δεν ελέγχονται από κανέναν μπορούν να κάνουν προσλήψεις, να προσδιορίζουν αποδοχές σύμφωνα με αυτά που οι ίδιοι αποφασίζουν. Δηλαδή "Γιάννης κερνάει, Γιάννης πίνει".
Στο θέμα του τακτικού ελέγχου δεν έχω να παρατηρήσω τίποτα. Εκείνο που έχει σημασία είναι ότι τα νομικά πρόσωπα ιδιωτικού δικαίου ασφαλώς υπόκεινται στον έλεγχο των ορκωτών λογιστών ή των ελεγκτικών εταιρειών, δεν υπόκεινται στον έλεγχο του Ελεγκτικού Συνεδρίου. Επομένως δεν έχουμε να κάνουμε καμία παρατήρηση.
Εκείνο που έχει σημασία είναι το άρθρο 17. Και είναι νομίζω πολύ σημαντικό και η Κυβέρνηση δεν έδωσε χθες απάντηση. Με το άρθρο 17 έγινε μία προσπάθεια να διορθωθεί η ατέλεια που παρατηρήθηκε στην εφαρμογή του ν. 2324/1975.
Αναφέρομαι ειδικά στην προθεσμία έκδοσης των προεδρικών διαταγμάτων, που θα προσδιορίζουν τις προϋποθέσεις για ένταξη στο ΤΕΚ και άλλων πιστωτικών οργανισμών, όπως είναι των συνεταιριστικών τραπεζών κλπ.  Εκεί ο αρχικός νόμος προέβλεπε ότι εντός έξι μηνών -μιλάμε για το 1995- θα είχε εκδοθεί το προεδρικό διάταγμα που καθόριζε τις λεπτομέρειες ένταξης των λοιπών πιστωτικών ιδρυμάτων στο ΤΕΚ. Δεν εκδόθηκαν ποτέ.
Αντί να θεραπεύσουμε το πρόβλημα ερχόμαστε και το ανοίγουμε. Δεν βάζουμε κανένα περιορισμό για τις λεπτομέρειες ένταξης. Προβλεπόταν στην αρχή στο άρθρο 3 εκείνο το "δύναται με απόφαση του διοικητικού συμβουλίου να εισέρχονται στο ΤΕΚ και οι συνεταιριστικές τράπεζες". Εκφράστηκε από τον διοικητή της Τραπέζης Ελλάδος και από τον Πρόεδρο της Εμπορικής Τράπεζας στη συζήτηση στην επιτροπή ότι πράγματι το επιθυμούν. Εξεφράσθη από τον πρόεδρο των συνεταιριστικών τραπεζών ότι θέλουν να συμμετέχουν. Διαγράφηκε το δύναται στην συζήτηση στην Επιτροπή αλλά το κενό παραμένει.
Αλλά βλέπετε επειδή λοιπές συνεταιριστικές τράπεζες με τον ανταγωνισμό που έρχεται στο τραπεζικό σύστημα είναι περισσότερο επισφαλείς να δημιουργήσουν προβλήματα στη λειτουργία τους και άρα να δημιουργήσουν κινδύνους και τους κινδύνους αυτούς θα τους επωμιστούν ασφαλώς αυτοί που συμμετέχουν κατά το 99%, δηλαδή η Τράπεζα της Ελλάδος και η 'Ενωση Ελληνικών Τραπεζών αφήνουμε το κενό και διορθώνουμε και την ατέλεια του προηγουμένου νόμου με την έννοια ότι δεν βάζουμε συγκεκριμένη προθεσμία, ένταξης στο ΤΕΚ των Συνεταιριστικών Τραπεζών.
Ούτε το υποχρεωτικό εξασφαλίζεται ούτε η υποχρεωτική έκδοση προεδρικού διατάγματος εντός της τακτής προθεσμίας των έξι μηνών που υπήρχε στον προηγούμενο νόμο, γίνεται.
Πραγματικά εγώ θεωρώ, ότι πρώτον είναι εμπαιγμός προς τους εκπροσώπους, προς τις συνεταιριστικές τράπεζες και δεύτερον, είναι εμπαιγμός και προς τους πολίτες, στους συνεταιριζόμενους, αυτούς που συμμετέχουν στις συνεταιριστικές τράπεζες. Δεν τους εξασφαλίζουν τίποτα και ούτε πρόκειται.
Δεν θέλω να κάνω "κασσανδρινές" προβλέψεις, αλλά είμαι βέβαιος ότι φραστικά μόνο η Τράπεζα της Ελλάδος και η 'Ενωση Ελληνικών Τραπεζών δέχονται τα λοιπά πιστωτικά ιδρύματα, δηλαδή τις συνεταιριστικές τράπεζες. Δεν πρόκειται να το κάνουν ποτέ, αφού τους βγάζουμε και την πρώτη υποχρέωση που είχαν για την έκδοση του προεδρικού διατάγματος. Τώρα τους διευκολύνουμε κι'όλας για να μην πάρουν ποτέ την απόφαση, γιατί λέμε: "Με απόφαση του διοικητικού συμβουλίου καθορίζονται οι λεπτομέρειες". Αυτές οι λεπτομέρειες πότε θα καθορισθούν; Γιατί δεν τις προσδιορίζουμε; Δεν μπορούμε να τις προσδιορίσουμε τώρα; Δεν υπάρχουν προϋποθέσεις για τα λοιπά πιστωτικά ιδρύματα που συμμετέχουν στο ΤΕΚ; Γιατί για τις συνεταιριστικές τράπεζες πρέπει να αποφασίσει το διοικητικό συμβούλιο που θα καθορίζει τις προϋποθέσεις και τους όρους εισόδου των λοιπών συνεταιριστικών τραπεζών στη λειτουργία του ΤΕΚ; Πραγματικά εγώ δεν μπορώ να το καταλάβω.
Κλείνοντας με το δεύτερο κεφάλαιο, θα κάνω μόνο μια παρατήρηση.  Αναφέρομαι στις τροποποιήσεις που γίνονται για την προσαρμογή της Τράπεζας Ελλάδος στα δεδομένα και τη λειτουργία της Κεντρικής Ευρωπαϊκής Τράπεζας. Γίνονται κάποιες φραστικές διορθώσεις και εδώ. Η Κυβέρνηση δεν έχει καμία παρέμβαση. Απλά, επικυρώνεται μια απόφαση της γενικής συνέλευσης της Τράπεζας Ελλάδος που ήταν αναγκαία να γίνει και βέβαια το άρθρο 55β' του αρχικού νόμου παραμένει ως έχει. Η λειτουργία δηλαδή του Συμβουλίου Νομισματικής Πολιτικής. Παρ' ότι βεβαίως δεν έχει τις αρμοδιότητες, μετά την ένταξή μας στην ΟΝΕ, για τη χάραξη νομισματικής πολιτικής στη χώρα, ωστόσο έχει αρμοδιότητες που επιβάλουν ποινές, αναστολή δυνατότητας συμμετοχής, επιβολή περιορισμών, άτοκη κατάθεση στην Τράπεζα της Ελλάδος κλπ.
Αυτό το Συμβούλιο Νομισματικής Πολιτικής είναι, όπως λένε οι τραπεζικοί κύκλοι, ένα πανίσχυρο συμβούλιο το οποίο δεν ελέγχεται από κανέναν. Δεν μπορεί να ελεγχθεί, ούτε και από τον ίδιο τον Πρωθυπουργό, ακόμα και αν το θέλει. 'Οχι από τον Υπουργό Εθνικής Οικονομίας, ούτε από τον ίδιο τον Πρωθυπουργό μπορεί να ελεγχθεί.
Ερωτώ λοιπόν: Ναι μεν υπάρχει η δυνατότητα να κληθεί, σύμφωνα με τον Κανονισμό της Βουλής, ο διοικητής της Τραπέζης της Ελλάδος και να μας δώσει πληροφορίες όταν και όποτε χρειαστεί και πάρουμε απόφαση, αλλά δεν θα μπορούσε να προβλεφθεί εδώ μια θεσμοθετημένη διαδικασία απολογιστικού χαρακτήρα για τις πράξεις και τις ενέργειες του Συμβουλίου Νομισματικής Πολιτικής, τουλάχιστον από εδώ και πέρα, αφού δεν θα έχει την αποκλειστικότητα χάραξης νομισμαστικής πολιτικής; Πραγματικά δεν το καταλαβαίνω.
Ωστόσο εμείς, ως Νέα Δημοκρατία, όπως τονίσαμε και στη συζήτηση επί της αρχής, επειδή θα είμαστε οι τελευταίοι που θα ακυρώσουμε ή θα δημιουργήσουμε εμπόδια στην ευρωπαϊκή προοπτική της χώρας, στη λειτουργία και προσαρμογή του τραπεζικού συστήματος με την Κεντρική Ευρωπαϊκή Τράπεζα και γι'αυτό βεβαίως ψηφίζουμε το νομοσχέδιο. Ωστόσο όμως οι παρατηρήσεις μας παραμένουν ακέραιες χωρίς καμία αναστολή.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ζαμπουνίδης έχει το λόγο. 
ΝΙΚΟΛΑΟΣ ΖΑΜΠΟΥΝΙΔΗΣ: Δεν έχω να προσθέσω τίποτα, κύριε Πρόεδρε.
Συμφωνώ στο σύνολο των άρθρων.
ΠΡΟΕΔΡΕΥΩΝ (Παναγιώτης Σγουρίδης): Ο κ. Τζέκης έχει το λόγο. ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, μπορώ να ζητήσω κάτι; ΠΡΟΕΔΡΕΥΩΝ (Παναγιώτης Σγουρίδης): Θα πάρετε το λόγο με τη σειρά σας. ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, στις επτά η ώρα, υπάρχει δυστυχώς μια επιτροπή των ΔΕΚΟ και επειδή είμαστε λίγοι Βουλευτές πρέπει να παρευρεθώ εκεί. 'Ετσι δεν θα μπορέσω...
ΠΡΟΕΔΡΕΥΩΝ (Παναγιώτης Σγουρίδης): Θέλετε να προηγηθείτε; ΠΑΝΑΓΙΩΤΗΣ ΛΑΦΑΖΑΝΗΣ: Αν έχετε την καλοσύνη.
ΠΡΟΕΔΡΕΥΩΝ (Παναγιώτης Σγουρίδης): Αν θέλετε να προηγηθείτε, μπορούμε να ζητήσουμε από τον κ. Τζέκη τη σειρά του για να σας δώσουμε το λόγο.  
ΑΓΓΕΛΟΣ ΤΖΕΚΗΣ: Βεβαίως, κύριε Πρόεδρε.
ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Λαφαζάνης, ειδικός αγορητής του Συνασπισμού της Αριστεράς και της Προόδου έχει το λόγο.
Θα σας βάλω δεκαπέντε λεπτά και αν θέλετε να τα εξαντλήσετε, εξαντλήστε τα.
ΠΑΝΑΓΙΩΤΗΣ ΛΑΦΑΖΑΝΗΣ: Μου δόθηκε και χθες η ευκαιρία να μιλήσω αναλυτικά επί του νομοσχεδίου, το οποίο είναι πάρα πολύ σημαντικό, αλλά δυστυχώς φαίνεται ότι δεν αντιμετωπίζεται έτσι, τουλάχιστον από την πλευρά της Κυβέρνησης, αλλά έχω την αίσθηση και από την πλευρά της Αξιωματικής Αντιπολίτευσης.
Για να προχωρήσω στα συγκεκριμένα θέματα, δυστυχώς είμαι υποχρεωμένος να επαναλάβω τις βασικές παρατηρήσεις, τις οποίες έκανα και χθες κατά την αγόρευσή μου για τα θέματα, που αφορούν το Ταμείο Εγγυήσεως Καταθέσεων και την προσαρμογή του καταστατικού της Τράπεζας της Ελλάδος στο σύστημα των ευρωπαϊκών τραπεζών.
Η πρώτη παρατήρηση, την οποία υπογράμμισα και θεωρώ υποχρέωσή μου να επαναλάβω, είναι ότι διαμορφώνουμε ένα Ταμείο Εγγυήσεως Καταθέσεων. Αυτό, για την περίπτωση που μία ή περισσότερες τράπεζες περιέλθουν σε αδυναμία να εκπληρώσουν τις υποχρεώσεις τους απέναντι στους καταθέτες. Υποτίθεται ότι το Ταμείο αυτό έχει σκοπό να αποζημιώσει τους καταθέτες σε μία τέτοια περίπτωση, που κανείς από μας δεν θέλει ασφαλώς να συμβεί.
Δυστυχώς, όμως, το Ταμείο αυτό δεν αποζημιώνει, κύριε Υπουργέ, τους καταθέτες. Είναι ταμείο μη εγγυήσεως καταθέσεων, είναι ταμείο -καλύτερα να το διατυπώσω- ευτελούς εγγύησης των καταθέσεων.
Και αυτό για τον εξής απλό λόγο: Αποζημιώνει τον καταθέτη μέχρι του ποσού των έξι εκατομμυρίων οκτακοσίων χιλιάδων (6.800.000) δραχμών, δηλαδή, είκοσι χιλιάδες (20.000) ευρώ. Αυτό σημαίνει ότι αν ο 'Ελληνας καταθέτης έχει ένα εκατομμύριο, θα τα πάρει. Αν έχει δύο εκατομμύρια, θα τα πάρει. Αν έχει έξι εκατομμύρια οκτακόσιες χιλιάδες, θα τα πάρει. Αν έχει είκοσι, τριάντα, σαράντα, πενήντα, εξήντα, εβδομήντα εκατομμύρια, θα πάρει πάλι έξι εκατομμύρια οκτακόσιες χιλιάδες (6.800.000).
Λυπάμαι πάρα πολύ, αλλά έτσι εξαιρούνται όλοι οι μεσαίοι καταθέτες, η μεγάλη πλειοψηφία των μεσαίων καταθετών στη χώρα μας. Δεν ξέρω γιατί το  κάνει αυτό η Κυβέρνηση, γιατί δημιουργεί αυτήν την ανασφάλεια.                      Επικαλέσθηκε την οδηγία της Ευρωπαϊκής 'Ενωσης.
Να μην τα φορτώνουμε όλα στην Ευρωπαϊκή 'Ενωση επιτέλους. Ασφαλώς υπάρχουν πράγματα που προέρχονται από εκεί, που δεν πρέπει να τα εγκρίνουμε, αλλά όχι όλες τις αδυναμίες, όλα τα προβλήματα, τις πολιτικές που ασκούμε να τις φορτώνουμε στην Ευρωπαϊκή 'Ενωση, να την επικαλούμεθα ως άλλοθι, προκειμένου να καλυπτόμεθα.  Η ευρωπαϊκή οδηγία έχει ως κατώτατο όριο εγγύησης τα είκοσι χιλιάδες (20.000) ευρώ.  Και το πνεύμα και η διάθεση και η κατεύθυνσή της είναι η εγγύηση να είναι περαιτέρω, να είναι παραπάνω, όπως σημείωσα χθες.
Επομένως, στο χέρι της Κυβέρνησης ήταν να πάει πολύ παραπάνω από τα είκοσι χιλιάδες (20.000) ευρώ.  Δεν τη δεσμεύει η Ευρωπαϊκή 'Ενωση, την ενθαρρύνει προς αυτήν την κατεύθυνση. Δεν ήθελα να πω ότι πρέπει να πάμε σε ένα σύστημα εγγύησης των εμπορικών τραπεζών ανάλογο της Γερμανίας. Το γνωρίζετε. Και αν δεν το γνωρίζετε, σας πληροφορώ, κύριε Υπουργέ, ότι στη Γερμανία οι καταθέσεις των εμπορικών τραπεζών καλύπτονται όλες, ανεξαρτήτως ύψους καταθέσεων. Αντιλαμβάνεσθε ότι δημιουργείται στη Γερμανία ένα τραπεζικό σύστημα απόλυτα ασφαλές απέναντι στον καταθέτη.
Δε λέω ότι είμαστε σε θέση να πάμε εκεί, αλλά δεν είναι δυνατόν σε ό,τι αφορά την κοινωνία, σε ό,τι αφορά κοινωνικά δεδομένα, πάντα η Κυβέρνηση να νομοθετεί στο κατώτατο όριο, στο κατώτατο επίπεδο, στην τελευταία θέση της Ευρωπαϊκής 'Ενωσης.  Νομίζω ότι δεν έπρεπε να ήταν αυτή η φιλοδοξία μας, πολύ περισσότερο που αυτό δεν ανταποκρίνεται στα μακροπρόθεσμα συμφέροντα του τραπεζικού συστήματος, δεν ανταποκρίνεται στα συμφέροντα των καταθετών.
Αυτό γιατί γίνεται, κυρίες και κύριοι συνάδελφοι; Γιατί υπάρχει αυτή η ευτελής αποζημίωση, η ανύπαρκτη αποζημίωση; Αυτό δημιουργεί μια μεγάλη ανασφάλεια και πλήττει -αν θέλετε- και την οικονομία και τις τράπεζες μακροπρόθεσμα κλπ. Γιατί γίνεται αυτό; Για τον εξής απλούστατο λόγο, για να μη βάλουν το χέρι στην τσέπη οι τράπεζες και πληρώσουν κάτι παραπάνω για να εγγυηθούν τις καταθέσεις απ' όπου βγάζουν και το κέρδος. Γι' αυτό γίνεται.
Η Κυβέρνηση νομοθέτησε ακριβώς τις προτάσεις των ελληνικών τραπεζών. 'Οπως τις φέρανε, τις έκανε νόμο. Αλλά εν πάση περιπτώσει, σ' αυτήν τη χώρα δεν κυβερνούν οι τράπεζες ή δεν πρέπει να κυβερνούν οι τράπεζες. Δεν μπορούν οι τράπεζες να είναι το παν και η πολιτική να τις ακολουθεί και να τις παρακολουθεί. Δεν γίνεται αυτό το πράγμα.
Το επικαλέσθηκε και η 'Ενωση Ελληνικών Τραπεζών στην επιτροπή, το επικαλέσθηκε και ο κύριος Υπουργός, ότι οι τράπεζες θα έχουν μεγάλο κόστος, αν βάλουν το χέρι στην τσέπη, ώστε να ενισχύσουν τα διαθέσιμα  αυτού του Ταμείου, για να μπορούν να αποζημιώνουν τον καταθέτη, όταν αυτές οι ίδιες χρεοκοπούν. Επικαλέσθηκαν το ότι θα υπάρχει κόστος χρήματος και το ότι το κόστος της λειτουργίας των τραπεζών θα ανέλθει. 'Ελεος! Οι τράπεζες σ' αυτήν τη χώρα έχουν κέρδη τα οποία δεν έχει καμία ευρωπαϊκή χώρα και πολύ φοβάμαι ότι έχουν σπάσει και το παγκόσμιο ρεκόρ.  'Ολα στην ελληνική οικονομία δουλεύουν για τις τράπεζες πλέον. Δύο τρισεκατομμύρια πλησιάζουν τα κέρδη τους. Ουδέποτε μπορούσε να διανοηθεί κανείς ότι μία κάστα τραπεζιτών θα μπορούσε να αντλεί τέτοιους πόρους με τα λεφτά των καταθετών από την ελληνική οικονομία. Και λένε ότι δεν μπορούν να εγγυηθούν έστω κάτι περισσότερο από τις καταθέσεις; Αυτό είναι απαράδεκτο, το επιχείρημα είναι έωλο, δεν στέκει.
Βέβαια οι τραπεζίτες βλέπουν ίσαμε τη μύτη τους. Κοιτάνε το βραχυπρόθεσμο συμφέρον τους, αλλά η Κυβέρνηση έπρεπε να ενεργήσει, ώστε να προφυλάξει το μακροπρόθεσμο δημόσιο συμφέρον σ' αυτήν την περίπτωση, να υποχρεώσει με το νόμο τις τράπεζες να καταβάλουν στο Ταμείο χρήματα, ώστε να μπορεί να παίξει το ρόλο του σε μια περίπτωση που θα χρειαστεί, ο μη γένοιτο.
Επίσης, θα έλεγα και το εξής: Εδώ υπάρχει ένα μείζον θέμα που δεν είναι αντιληπτό τουλάχιστον από εμένα και φαίνεται και τρελό και παράλογο. Οι τράπεζες Θα εκχωρούν περίπου 0,5 τοις χιλίοις κατά μέσο όρο ετησίως από τις καταθέσεις τους, ένα ασήμαντο ποσοστό, ένα ασήμαντο ποσό. Πρέπει αυτό το Ταμείο για να καλύψει και τα έξι εκατομμύρια οκτακόσιες χιλιάδες (6.800.000) δραχμές, να έχει κάποια διαθέσιμα για να καλύψει έστω μία μεσαία τράπεζα, η οποία θα βρεθεί σε αδυναμία αύριο να εκπληρώσει τις υποχρεώσεις της.
Εδώ όμως δεν υπάρχει ένα ποσοστό το οποίο να θεωρείται ότι το Ταμείο αυτό πρέπει να το εξασφαλίσει σε κάποια φάση για να παίξει αυτόν το ρόλο του. Η εύλογη σχέση των διαθεσίμων του Ταμείου Εγγύησης Καταθέσεων, του ΤΕΚ και των καλυπτόμενων καταθέσεων δεν καθορίζεται από την Κυβέρνηση, δεν καθορίζεται από το νομοθέτημα, αλλά επαφίεται στην καλή θέληση της 'Ενωσης Ελληνικών Τραπεζών να το καθορίσει.
Και ρωτάω, σήμερα αυτό το Ταμείο έχει ογδόντα ένα δισεκατομμύρια (81.000.000.000) δραχμές. Αν στα εκατόν πενήντα δισεκατομμύρια (150.000.000.000) το διοικητικό συμβούλιο...
ΓΕΩΡΓΙΟΣ ΔΡΥΣ (Υφυπουργός Οικονομικών): Τα ίδια πράγματα είπατε και χθες και προχθές, τα ίδια λέτε και σήμερα.
ΠΑΝΑΓΙΩΤΗΣ ΛΑΦΑΖΑΝΗΣ: Τι να κάνω, κύριε Υπουργέ, αυτές είναι οι αδυναμίες, αυτές είναι οι παρατηρήσεις μας.
ΓΕΩΡΓΙΟΣ ΔΡΥΣ (Υφυπουργός Οικονομικών): Γιατί τα επαναλαμβάνετε, τρεις φορές όμως; 
ΠΑΝΑΓΙΩΤΗΣ ΛΑΦΑΖΑΝΗΣ: Τι να κάνω, να μην τα πω; Αυτές είναι οι παρατηρήσεις και νομίζω ότι είναι ουσιώδεις.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ, έχει δικαίωμα από αυτού του Βήματος να λέει όσα θέλει και όπως θέλει.  
ΠΑΝΑΓΙΩΤΗΣ ΛΑΦΑΖΑΝΗΣ: Ρωτάω ποια είναι η εύλογη σχέση. Μπορείτε να μου πείτε; Ποιος θα την καθορίσει; Η 'Ενωση Ελληνικών Τραπεζών; Είπατε ότι σήμερα το Ταμείο έχει ογδόντα ένα δισεκατομμύρια (81.000.000.000) δραχμές. Αν η διοίκηση του Ταμείου καθορίσει αυτή την εύλογη σχέση στα εκατόν πενήντα δισεκατομμύρια (150.000.000.000) δραχμές αύριο και σταματήσει τις εισφορές και το Ταμείο αρχίσει να ισορροπεί. Μια μεσαία τράπεζα εδώ στη χώρα μας -δεν λέω για τις μεγάλες- έχει καταθέσεις από πεντακόσια δισεκατομμύρια έως εφτακόσια δισεκατομμύρια. Αν είμαστε με αποθεματικά του Ταμείου, διαθέσιμα του Ταμείου εκατόν πενήντα δισεκατομμύρια (150.000.000.000) δραχμές, αυτό δεν θα μπορεί να πληρώσει ούτε τα έξι εκατομμύρια οκτακόσιες χιλιάδες (6.800.000) δραχμές.
ΑΔΑΜ ΡΕΓΚΟΥΖΑΣ: Και ποιος θα το δανείσει χωρίς εγγύηση; ΠΑΝΑΓΙΩΤΗΣ ΛΑΦΑΖΑΝΗΣ: Γιατί, λοιπόν, δεν καθορίζετε με το νόμο την εύλογη σχέση περίπου πόση πρέπει να είναι; Περίπου, ένα πλαίσιο. Μην το αφήνετε αυτό στις ελληνικές τράπεζες. Δεν πληρώνουν, θα καθορίσουν και χαμηλά αυτήν την εύλογη σχέση στο τέλος δεν θα έχουν να πληρώσουν και τα έξι εκατομμύρια οκτακόσιες χιλιάδες (6.800.000) δραχμές. Είναι ουσιώδης παρατήρηση και νομίζω ότι πρέπει να τη λάβετε υπόψη σας.
Εν πάση περιπτώσει, ξέρουμε ότι έχουν συμφέροντα οι τράπεζες, εδώ όμως είναι άλλο πράγμα αυτό που συζητάμε. Δεν συζητάμε μόνο για τα συμφέροντα των τραπεζών.
Δεν θα επαναλάβω τα περί δημοσίου δικαίου, ότι δηλαδή δεν είναι νομικό πρόσωπο δημοσίου δικαίου, αλλά νομικό πρόσωπο ιδιωτικού δικαίου.  Λυπάμαι πάρα πολύ, αλλά η Κυβέρνηση και το κράτος για άλλη μία φορά απαλλάσσονται και από αυτήν την ευθύνη και θα δούμε πού θα φτάσει στο τέλος η πολιτική με αυτήν την απαλλαγή και την εκχώρηση. Απαλλάσσεται κάθε ευθύνη από την εγγύηση των καταθέσεων.
Κοιτάξτε να δείτε πώς διαμορφώνεται η πολιτική στις μέρες μας: Η πολιτική εξουσία, τα πολιτικά κόμματα γενικότερα, δεν ασκούν τη νομισματική πολιτική. Αυτήν την εκχωρούν στους τραπεζίτες σε εθνικό και ευρωπαϊκό επίπεδο.
Η πολιτική δεν ασκεί την εποπτεία στο τραπεζικό σύστημα. Αυτή εκχωρείται στην Ευρωπαϊκή Κεντρική Τράπεζα και στο Ευρωπαϊκό Σύστημα Κεντρικών Τραπεζών και εκεί δεν υπάρχει πολιτικός έλεγχος. Τώρα, η πολιτική, η Κυβέρνηση, τα κόμματα δεν έχουν καμία σχέση εκεί με τις καταθέσεις και την εγγύηση των καταθέσεων. 'Ετσι όμως η πολιτική γίνεται όμηρος των αγορών και των τραπεζών, γίνεται υποχείριο, θεραπαινίδα των τραπεζών και των αγορών.
Στο τέλος -πολύ το φοβάμαι- αν θα συνεχιστεί αυτή η πορεία, αυτή η Αίθουσα δεν ξέρω για τι πράγματα θα συζητά πλέον.
Αυτή είναι η φιλοσοφία του νομοσχεδίου, γι' αυτό είπα ότι είναι πάρα πολύ σοβαρό.
Κάνατε το Τ.Ε.Κ. Δεν επαναλαμβάνω πάλι τις παρατηρήσεις για τη διοίκηση του Τ.Ε.Κ., τις οποίες ακούσατε και χθες. Φτιάχνετε ένα Ταμείο Εγγύησης Καταθέσεων. Συμμετέχει η Τράπεζα της Ελλάδος, συμμετέχει εκπρόσωπος του Υπουργείου Εθνικής Οικονομίας, τέσσερις εκπρόσωποι των Τραπεζών -ίσα ίσα οι ψήφοι- και απουσιάζει η κοινωνία, απουσιάζει κάθε ίχνος κοινωνικών φορέων.
ΑΔΑΜ ΡΕΓΚΟΥΖΑΣ: Και η 'Ενωση Συνεταιριστικών Τραπεζών.
ΠΑΝΑΓΙΩΤΗΣ ΛΑΦΑΖΑΝΗΣ: Τράπεζα όμως, εκπρόσωποι τραπεζών.
ΑΔΑΜ ΡΕΓΚΟΥΖΑΣ: Πιστωτικό ίδρυμα.
ΠΑΝΑΓΙΩΤΗΣ ΛΑΦΑΖΑΝΗΣ: Πρέπει να υπάρχει σ'αυτό το Ταμείο και ένα ίχνος αντιπροσώπευσης από την κοινωνία των καταθετών.
Μου είπατε ότι δεν υπάρχει σύλλογος καταθετών. Μάλιστα, δεν υπάρχει, αλλά καταθέτες κατά μείζονα λόγο είναι εργαζόμενοι, επαγγελματίες, βιοτέχνες. Θα μπορούσατε, έστω για λόγους διακοσμητικής παρουσίας, να πείτε ότι στη διοίκηση βάζω έναν εκπρόσωπο της ΓΣΕΕ, έναν εκπρόσωπο της ΓΣΕΒΕ, εκπροσώπους των επαγγελματικών βιοτεχνικών επιμελητηρίων. Βάζω έστω κάπου έναν, για να υπάρχει ένα μάτι, γιατί πολύ φοβάμαι ότι στη διοίκηση ισχύει αυτό που λένε "Γιάννης πίνει, Γιάννης κερνάει". Σε μια δύσκολη στιγμή θα αρχίσουν οι διάδρομοι, οι παραδιάδρομοι, οι καθυστερήσεις, παρακαθυστερήσεις, χρεοκόπησε, δεν χρεοκόπησε, ταλαιπωρείται η τράπεζα, δεν ταλαιπωρείται και στο τέλος θα φθάνουν οι καταθέτες να μην παίρνουν και αυτά τα πενιχρά χρήματα, τα οποία εν πάση περιπτώσει πρέπει να πάρουν.
Μου απάντησαν στην επιτροπή ότι το Ταμείο αξιοποιεί λεφτά των τραπεζών. Δεν είναι λεφτά των τραπεζών. Οι τράπεζες δεν είναι μια οποιαδήποτε επιχείρηση. Χρησιμοποιούν λεφτά των καταθετών, του καταθετικού κοινού, του αποταμιευτικού κοινού. 'Ετσι βγάζουν τα κέρδη τους. Επομένως, δεν είναι μια οποιαδήποτε επιχείρηση να πει "λεφτά μου είναι", που και εκεί δεν είναι σωστό, αλλά εν πάση περιπτώσει πολύ περισσότερο δεν είναι σωστό στις τράπεζες.
'Οταν λέμε "Ταμείο Εγγύησης Καταθέσεων" δεν είναι ταμείο εγγύησης τραπεζών. Πρέπει να υπάρχει και μια μορφή εκπροσώπησης των καταθετών.  Για την Ευρωπαϊκή Κεντρική Τράπεζα έκανα τις παρατηρήσεις μου και χθες. Είμαστε υπέρ της ευρωπαϊκής ενοποίησης, υπέρ της ευρωπαϊκής ολοκλήρωσης. 'Ολα αυτά είναι πολύ ωραία και σημαντικά, αλλά δεν είναι δυνατό να οδηγούμαστε σε μια ευρωπαϊκή ενοποίηση με στεγανά, με μονόπλευρους δείκτες και προσανατολισμένοι μονομερώς σε ορισμένες πολιτικές που κινούνται σε ένα αγοραίο πλαίσιο.
Δυστυχώς, το σύστημα των ευρωπαϊκών κεντρικών τραπεζών αυτήν την αντίληψη και φιλοσοφία έχει. Πολύ φοβάμαι ότι και τα προβλήματα που έχει σήμερα το ευρώ δεν είναι άσχετα με τις επιλογές που έγιναν, είτε με το Μάαστριχτ είτε μετά με το 'Αμστερνταμ είτε με το Σύμφωνο Σταθερότητας κλπ. Είναι μονομερείς επιλογές.
Υπάρχει και άλλος δρόμος ευρωπαϊκής ενοποίησης. Δεν έχω το χρόνο να μακρηγορήσω, αλλά υπάρχει άλλος δρόμος με δημοκρατικούς, κοινωνικούς, πολιτικούς όρους. Διαφωνούμε με τη στεγανοποίηση της νομισματικής πολιτικής, από την πολιτική σε εθνικό και ευρωπαϊκό επίπεδο. Η νομισματική πολιτική είναι εργαλείο πολιτικής, εργαλείο ανάπτυξης, εργαλείο απασχόλησης, εργαλείο ανταγωνιστικότητας. Δεν μπορεί να έχει μονόπλευρο στόχο μόνο τον αποπληθωρισμό, γιατί έτσι αύριο θα δούμε την Ευρώπη να βουλιάζει, την ανεργία να αυξάνει, το κοινωνικό έδαφος να σείεται και υποτίθεται ότι θα εξασφαλίζεται μια σταθερότητα των τιμών μέσα σε ένα τέλμα. 'Ηδη το ζούμε γύρω μας. Πίστευαν ότι έτσι θα κάνουν το ισχυρό ευρώ. Αδύνατο είναι έτσι το ευρώ και δεν ξέρω πόσο θα αδυνατίσει -δεν το εύχομαι- περαιτέρω.
Διαφωνούμε, λοιπόν, γι'αυτό δεν εγκρίνουμε αυτές τις κατευθύνσεις επί της αρχής. Αυτό, όμως, δεν έχει σχέση μ'αυτό που είπατε χθες, ότι εν πάση περιπτώσει είμαστε κατά της ευρωπαϊκής ενοποίησης. Δεν υπάρχει ένας δρόμος για την ευρωπαϊκή ενοποίηση. Υπάρχει και ο αριστερός δρόμος, η αριστερή αντίληψη για την ευρωπαϊκή ενοποίηση, η συντηρητική, η νεοφιλελεύθερη, η συναίνεση της νεοδεξιάς σοσιαλδημοκρατίας με τα συντηρητικά κόμματα, υπάρχουν πολλά πράγματα, με τα οποία μπορεί να πορευθεί η Ευρώπη. Εμείς έχουμε μια επιλογή για την ευρωπαϊκή ενοποίηση, αλλά με άλλο δρόμο.
Τέλος, επειδή συζητάμε για μελλοντική χρεοκοπία τραπεζών και η συζήτηση αυτή είναι λίγο άχαρη, το θέμα είναι να προλαβαίνουμε το κακό και όχι να το αντιμετωπίζουμε εκ των υστέρων. Και για να προλαβαίνεις το κακό πρέπει να ασκείται εποπτεία επί του τραπεζικού συστήματος.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
Τελειώνω, κύριε Πρόεδρε, μια κουβέντα μόνο.
Την εποπτεία την έχει η Τράπεζα της Ελλάδος, αλλά πολιτικός έλεγχος επί της εποπτείας δεν υπάρχει. Δεν αμφιβάλλω ότι ο κ. Παπαδήμος ή ο οποιοσδήποτε κ. Παπαδήμος, μπορεί να κάνει σωστά τη δουλειά του. Η πολιτική ελέγχει το κατά πόσον κάνει σωστά αυτήν τη δουλειά; Και εδώ έχουμε ένα πλέγμα τραπεζών, οι οποίες επεκτείνονται ραγδαία σε φοβερά πράγματα. Γνωστή τράπεζα έχει επενδύσει σε δύο καζίνο, με αντλήσεις κεφαλαίων από το χρηματιστήριο. Ελέγχονται αυτά; Δεν αμφιβάλλω, αλλά ποιος μπορεί να το διαπιστώσει πολιτικά πλέον και όχι με διαχειριστική ευθύνη. Διότι ξέρετε ότι τελευταία ασπίδα ελέγχου είναι η πολιτική. Γιατί αν πάνε στα διάφορα τεχνοκρατικά σώματα οι αρχές θα δουν ότι εποπτεύει αυτός, ποιος εποπτεύει τον εποπτεύοντα, ο εποπτεύων του εποπτεύοντος και δεν καταλήγει πουθενά αυτό το πράγμα. Ενώ στην πολιτική υπάρχει η κρίση που λέγεται λαϊκή ετυμηγορία. Εδώ, όμως, στεγανοποιούμε σταθερά τη λαϊκή  ετυμηγορία, δηλαδή την πολιτική κρίση, από τα τεκτενόμενα στη διαχείριση.  Πολύ φοβάμαι ότι από αυτά δεν θα προκύψει κάτι καλό.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κάθε τρεις μήνες ο Διοικητής της Τράπεζας της Ελλάδος έρχεται στην Επιτροπή Οικονομικών και απολογείται.
ΠΑΝΑΓΙΩΤΗΣ ΛΑΦΑΖΑΝΗΣ: Τι σχέση έχει αυτό με αυτό που σας είπα; 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Λαφαζάνη, απευθύνθη στο Σώμα, δεν απευθύνθηκε σε σας.
ΠΑΝΑΓΙΩΤΗΣ ΛΑΦΑΖΑΝΗΣ: Δεν έχει πάντως καμία σχέση με αυτό που είπα. 
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, θα ήθελα για τους νέους συναδέλφους να πω τα εξής: 'Οταν το νομοσχέδιο είναι επί της αρχής, συζητείται με ευρύτητα πάνω σε γενικές αρχές, αλλά όταν συζητάμε τα άρθρα, θα πρέπει να κάνουμε επί των άρθρων συγκεκριμένες παρατηρήσεις και όχι να επαναλαμβάνουμε αυτά τα οποία έχουμε ως γενικές αρχές επί της αρχής του νομοσχεδίου. 'Αρθρο πρώτον. Προτείνουμε αυτήν την τροπολογία, θα μπορούσαμε να κάνουμε αυτό. 'Η διαφωνούμε στο άρθρο αυτό ή στο άρθρο εκείνο.
ΑΔΑΜ ΡΕΓΚΟΥΖΑΣ: Επί των άρθρων είναι η συζήτηση.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αυτό γίνεται στην κατ' άρθρο συζήτηση. 
ΠΡΟΕΔΡΕΥΩΝ (Παναγιώτης Σγουρίδης): Τα λέω αυτά, κύριοι συνάδελφοι, για να δώσω το στίγμα βάσει του οποίου πρέπει να συζητούμε τα άρθρα.
Ο κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Κύριε Πρόεδρε, κυρίες και κύριοι συνάδελφοι, χθες τοποθετηθήκαμε επί της αρχής. Κάναμε μία ανάλυση πάνω στο συγκεκριμένο νομοσχέδιο και είπαμε ότι και αυτό το νομοσχέδιο κινείται μέσα στην κατεύθυνση της Ευρωπαϊκής 'Ενωσης για πλήρη ενσωμάτωση του τραπεζικού συστήματος στο ευρωπαϊκό τραπεζικό σύστημα. Είπαμε ότι θα δίνει λόγο ιδίως για όσα θα γίνονται μέσα από την Ευρωπαϊκή Κεντρική Τράπεζα.  Επομένως, σήμερα θα σταθούμε στη συζήτηση επί των άρθρων για να αποδείξουμε ότι και μέσα από αυτό το νομοσχέδιο, τόσο στο Α' κεφάλαιο όσο και στο Β' δίνονται εξουσίες στις Τράπεζες -όσον αφορά το Α' κεφάλαιο-και βέβαια παραχωρούνται κυριαρχικά δικαιώματα της Τράπεζας της Ελλάδος στην Κεντρική Ευρωπαϊκή Τράπεζα.
'Ετσι, λοιπόν, για το Ταμείο Εγγύησης Καταθέσεων, στο άρθρο 2, παράγραφος 1 γίνεται αυτή η προσθήκη που δεν αποτελεί νομικό πρόσωπο ή δημόσιο οργανισμό κλπ. Και ενώ δεν υπήρχε αυτή η διάταξη στο προηγούμενο, δεν αφήνει πλέον καμία υποψία ότι αυτό το Ταμείο είναι κάτω από το δημόσιο έλεγχο. Η προσθήκη δεν έγινε κατά τύχη. Είναι μία παρέμβαση που κάνει η 'Ενωση Ελληνικών Τραπεζών προκειμένου να αποχαρακτηρίσει τελείως το Ταμείο από τον δημόσιο χαρακτήρα. Επίσης, στην ίδια παράγραφο του ιδίου άρθρου απαλείφεται ότι έχει και χαρακτήρα ασφαλιστικό. Δηλαδή απορρίπτεται η περίπτωση της αντασφάλισης όπως άλλωστε υποστήριξε και ο κύριος Πρόεδρος της 'Ενωσης Ελλήνων Τραπεζών επικαλούμενος το κόστος που φυσικά οι τράπεζες θα μετακυλίσουν στους καταθέτες, ξεχνώντας όμως να αναφέρει ότι τα κέρδη των τραπεζών κατά το έτος που πέρασε ήταν αυξημένα κατά 100%.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ:....
ΑΓΓΕΛΟΣ ΤΣΕΚΗΣ: Αυτή κατά τη δική μας γνώμη είναι η πλήρης ασφάλιση των καταθέσεων και μπορείτε να διαφωνείτε, κύριε Γεωργακόπουλε.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Βεβαίως, διαφωνώ.
ΑΓΓΕΛΟΣ ΤΣΕΚΗΣ: Στην παράγραφο 3 η συμμετοχή της Τράπεζας της Ελλάδος κατά 60%, ποσοστό  που αυξάνει αν προστεθούν και οι υπόλοιπες κρατικές τράπεζες, αποδεικνύει ότι ο ιδιωτικός χαρακτήρας, όπως είπα και προηγούμενα, γίνεται γιατί αυτό επιθυμούν οι τραπεζίτες και γιατί αυτό εξυπηρετεί την πολιτική τους.
Στην παράγραφο 4 με την προσθήκη αυτή αποδεικνύεται ότι τα πιστωτικά ιδρύματα δρουν έξω από κανόνες. Μετά από πέντε χρόνια λειτουργίας του Tαμείου υπάρχουν πιστωτικά ιδρύματα που δεν κατέβαλαν τη συμμετοχή τους στο ιδρυτικό κεφάλαιο και όμως δεν έχουν υποστεί καμία κύρωση. Χθες τοποθετήθηκα συγκεκριμένα, αλλά δεν έχουμε πάρει την απάντηση. Δίνεται βέβαια σ' αυτές προθεσμία τριών μηνών από τη δημοσίευση του παρόντος που αυτό αποδεικνύει ότι υπάρχουν τα πιστωτικά ιδρύματα που δεν έχουν δώσει ούτε το ιδρυτικό τους κεφάλαιο όσον αφορά τη συμμετοχή.
Στο άρθρο 2 στην παράγραφο 1 που αφορά την συμμετοχή των πιστωτικών ιδρυμάτων στα ΤΕΚ. Είπαμε ότι εξαιρούνται οι τράπεζες οι συνεταιριστικές, φέρατε βέβαια μια τροπολογία, όπου λέτε ότι θα συμμετέχουν στο Δ.Σ.  του ΤΕΚ με την προϋπόθεση της παραγράφου 17. Εδώ δεν θεωρείται ότι είναι αυτονόητη η είσοδος των συνεταιριστικών τραπεζών. Για να συμμετέχουν θα  πρέπει να είναι αυτονόητη η συμμετοχή των συγκεκριμένων τραπεζών στο ΤΕΚ.  Δηλαδή θα πρέπει να απαλειφθεί τελείως το άρθρο 17 που δίνει το δικαίωμα στον Υπουργό με πρότασή του να αποφασίσει αν θα είναι ή δεν θα είναι.  'Αλλωστε είναι γνωστός κυρίες και κύριοι συνάδελφοι, ο έντονος ανταγωνισμός που υπάρχει. Γίνονται συγχωνεύσεις, συνεργασίες, μεγαθήρια ολόκληρα τόσο στο διεθνή αλλά και στον εσωτερικό χώρο. Επομένως θα πρέπει και αυτά να μπουν στο Ταμείο Εγγύησης Καταθέσεων, γιατί, εφ' όσον δεν υπάρχει αντιμονοπωλιακή πολιτική που θα τα βοηθούσαν να αντέξουν σ'αυτόν τον ανταγωνισμό, πιστεύουμε ότι με αυτήν τη συμμετοχή δίνεται στους καταθέτες των συγκεκριμένων τραπεζών η αίσθηση της εγγύησης.
Στην παράγραφο 2 στο εδάφιο 2 μπαίνει μια προσθήκη, "περί του ισοδυνάμου ή μη της καλύψεως, κρίνει το Δ.Σ. κλπ." Οι προϋποθέσεις θα πρέπει να ξεκαθαριστούν. Ποιες είναι οι προϋποθέσεις, ποιοι είναι οι όροι του Ταμείου πώς θα κρίνει το ισοδύναμο κλπ.
Στο άρθρο 4 "όροι και λοιπά έσοδα του ΤΕΚ". Πιστεύουμε ότι είναι και ο πυρήνας εδώ του νομοσχεδίου.
Στην παράγραφο 1 στο εδάφιο α εξαιρεί τους μη αναληφθέντες τόκους που προϋπήρχε στο προηγούμενο αλλά εδώ σήμερα το βγάζει απ' έξω. Αυτό με το εδάφιο α4 που εξαιρεί τις καταθέσεις του ΤΕΚ, δηλαδή, τις εισφορές των πιστωτικών ιδρυμάτων που είναι κατατεθειμένες στα ΤΕΚ και τα εκμεταλλεύονται, σημαίνει ότι μειώνει το ποσοστό πάνω στο οποίο υπολογίζεται η εισφορά. 'Αρα περιορίζονται οι υποχρεώσεις των πιστωτικών ιδρυμάτων προς το Ταμείο. Στην παράγραφο 1 εδάφιο β, προβλέπει συμπληρωματική εισφορά, όταν δεν επαρκούν οι πόροι, η οποία όμως συμψηφίζεται με τις τακτικές εισφορές των επόμενων ετών. Γιατί θα πρέπει να θεωρηθούν σε μια έκτακτη περίπτωση αυτές οι εισφορές και να θεωρηθούν ότι θα συμψηφιστούν στα επόμενα έτη, όταν θα πρέπει να αναλαμβάνουν όλοι το ρίσκο και οι συμμετέχοντες στα πιστωτικά ιδρύματα, στο Ταμείο προκειμένου να αντιμετωπίσουν μια ενδεχόμενη κρίση.
Και βέβαια παρακάτω μιλάει στην παράγραφο 2α ότι το Ταμείο δανείζεται αν δεν επαρκούν οι πόροι προκειμένου να αντέξει σε μια κρίση και να αποζημιώσει τους καταθέτες.  Δηλαδή βάζουμε το Ταμείο να δανειστεί από τα τραπεζικά ιδρύματα που συμμετέχουν στο Ταμείο, διπλή είναι η ζημιά για το Ταμείο. Και αυτό βέβαια για μας έχει σχέση και με την αντιστάθμιση που είχαμε πει παραπάνω. Και έχει σχέση και με την αύξηση του ποσοστού συμμετοχής των πιστωτικών ιδρυμάτων στο Ταμείο για να υπάρχει ένα ισχυρό Ταμείο που θα μπορέσει σε μια ενδεχόμενη κρίση να αποζημιώσει τους καταθέτες.
Επίσης στο άρθρο 4 παράγραφος 3α μειώνεται το ύψος της ετήσιας τακτικής εισφοράς. Επίσης το Δ.Σ. αποφασίζει για την εύλογη σχέση μεταξύ διαθεσίμων του ΤΕΚ και του συνόλου των καλυπτομένων καταθέσεων και αναπροσαρμόζει τις εισφορές. Αυτήν την εύλογη σχέση πώς την καθορίζει και με ποια κριτήρια.
Η εκτίμησή μας είναι ότι και με αυτήν την παράγραφο, οφειλούνται τα πιστωτικά ιδρύματα και κάνουμε συγκεκριμένη πρόταση η εισφορά να υπολογίζεται στο ενεργητικό κάθε πιστωτικού ιδρύματος, για να υπάρχει και πιο δίκαιος υπολογισμός της εισφοράς αλλά και το Ταμείο να έχει περισσότερους πόρους για να αυξηθεί το ποσό της αποζημίωσης στον καταθέτη.
Στην παράγραφο 3 γ2, το 80% της εισφοράς των πιστωτικών ιδρυμάτων κατατίθεται στο λογαριασμό κατάθεσης που τηρείται σε κάθε πιστωτικό ίδρυμα που καταβάλλει την αντίστοιχη εισφορά.
Η εκτίμησή μας είναι ότι μέσα και από αυτήν την παράγραφο δίνεται η δυνατότητα να αξιοποιεί το κάθε πιστωτικό ίδρυμα αυτό το ποσοστό της εισφοράς που έχει στο λογαριασμό του για ίδιο όφελος. Ενώ είναι κατατεθειμένα με ένα συγκεκριμενο επιτόκιο, έχει τη δυνατότητα μέσα από μία περισσότερο κερδοφόρα επένδυση του ανάλογου ποσού να κερδίσει πολλά περισσότερα και με αυτά τα κέρδη να δώσει την εισφορά στο Ταμείο. 'Εχουμε και εδώ πάλι ευνοϊκή μεταχείριση υπέρ των τραπεζών.
Στην παράγραφο γ3 εκεί που λέει "σε περίπτωση ενεργοποίησης του συστήματος, τα κεφάλαια, οι δεδουλεμένοι τόκοι και κάθε οφειλόμενη εισφορά αποδίδονται άμεσα στο ταμείο". Αυτό δεν εξασφαλίζεται και έχει σχέση με την πρότασή μας. Μπορεί να πει η τράπεζα αυτήν την ώρα, ότι δεν έχει να δώσει αυτά τα λεφτά σε άμεση διαδικασία. Παρακάτω λέει ότι μπορεί να δώσει δύο τρίμηνες παρατάσεις, αλλά αυτό σημαίνει ότι, όταν υπάρχει κρίση και δεν μπορεί το Ταμείο να αντιμετωπίσει την κατάσταση εδώ, πράγματι υπάρχει προβλημα.
Στο άρθρο 4 παράγραφος 3 εδάφιο γ4, είναι προσθήκη. Αναφέρει: Το Δ.Σ. δίνεται να αποφασίζει η τοποθέτηση των διαθεσίμων σε τίτλους κατά παρέκκλιση του εδαφίου γ2 του παρόντος. Με αυτήν την προσθήκη όμως σκόπιμα δεν κατανομάζονται οι τίτλοι, γιατί συμπεριλαμβάνει μέσα και τις καταθέσεις των διαθεσίμων στο χρηματιστήριο.
Είναι μία πολιτική της Κυβέρνησης που την εφαρμοζει και με τα αποθέματα των ασφαλιστικών ταμείων, θέλει δηλαδή ζεστό χρήμα, προκειμένου να προμηθεύσει το χρηματιστήριο και από εκεί μέσα και τις Τράπεζες και τις άλλες επιχειρήσεις. Θεωρούμε ότι αυτό πρέπει να απαλειφθεί, γιατί ήταν και στον προηγούμενο νόμο. Γίνεται, λοιπόν σκόπιμα για να μπουν στο παιχνίδι του χρηματιστηρίου. Βέβαια το χρηματιστήριο δεν εξασφαλίζει τίποτα. Μην ξεχνάμε ότι τον τελευταίο χρόνο ζήσαμε μία δραματική περίπτωση των μικροκαταθετών στο χρηματιστήριο που χάθηκαν περιουσίες.  Μάλιστα οδηγήσαμε τους μικροκαταθέτες σε δανεισμό από τράπεζες προκειμένου να παίξουν στο χρηματιστήριο.
Στην παράγραφο 5 φαίνεται καθαρά η λογική της εξυπηρέτησης των τραπεζών αφού τα έσοδα από ρευστοποιήσεις πηγαίνουν πρώτον, στα δάνεια που μπορεί να είναι από την κρίση που δεν είχε αποθέματα, για να την καλύψει και δεύτερον λέει πως κατατίθεται στους λογαριασμούς τους γνωστούς κατά τρόπο που γίνεται και στις εισφορές. Δηλαδή και να ρευστοποιήσεις ένα περιουσιακό στοιχείο εκ των προτέρων ξέρουν οι τράπεζες ότι το Ταμείο θα τα τοποθετήσει στους λογαριασμούς τους που διατηρούν υπέρ του Ταμείου.
Επίσης στο άρθρο 5 έχουμε τις καλυπτόμενες καταθέσεις. Στην παράγραφο 2 στο εδάφιο α καλύπτει το σύνολο των καταθέσεων του ιδίου καταθέτη σε πιστωτικά ιδρύματα κατ'ανώτατο όριο 20.000 ευρώ. Εκεί συμπεριλαμβάνονται μέσα και οι δεδουλεμένοι τόκοι. Παράλληλα με το εδάφιο β που λέει ότι το ποσό κάλυψης αναπροσαρμόζεται στο εκάστοτε ελάχιστο όριο που ισχύει στα πλαίσια των σχετικών ρυθμίσεων της Ευρωπαϊκής 'Ενωσης με απόφαση του Δ.Σ. του ΤΕΚ.
'Αρα, στην πρότασή σας μέσα βάζετε συγκεκριμένο ανώτατο όριο, ενώ η Ευρωπαϊκή 'Ενωση έχει το κατώτατο και θα μπορούσε η Κυβέρνηση να φέρει πρόταση που να συμπεριλαμβάνει την ασφάλιση, όπως είπα, και στην επιτροπή -και εδώ είχαμε μία διαφωνία- των μικρών και μεσαίων καταθετών, που δεν γνωρίζουν τι γίνεται με τα πιστωτικά ιδρύματα και δεν γνωστοποιούν αν είναι ή όχι μέλη του Ταμείου Εγγύησης Καταθέσεων χωρίς να υπάρχουν και κυρώσεις για το συγκεκριμένο ζήτημα.
Το άρθρο 6 μιλάει για την ενεργοποίηση του συστήματος εγγυήσεων των καταθέσεων. Στην παράγραφο 3 λέει ότι σε έκτακτες περιπτώσεις δίνεται από την Τράπεζα της Ελλάδος δύο παρατάσεις τρίμηνες για να κινηθεί από το ΤΕΚ η διαδικασία αποζημίωσης. Ενώ μέσα σε τρεις μήνες θα πρέπει το Ταμείο να αποζημιώσει τους καταθέτες.
Πρέπει να ακούσουμε ποιες είναι αυτές οι έκτακτες περιπτώσεις, γιατί παρ' όλο που θέσαμε το ερώτημα δεν πήραμε απάντηση. Εμείς συμπεραίνουμε ότι αν δεν φθάνουν οι πόροι να καλύψουν τυχόν κρίσεις, τότε θα δοθούν τρίμηνες παρατάσεις προκειμένου να βρεθούν -και αν βρεθούν- τα ανάλογα ποσά για να αποζημιωθούν οι καταθέτες.
Το άρθρο 9 μιλάει για την πληροφόρηση των καταθετών. Και εδώ, ενώ είναι υποχρεωμένα τα πιστωτικά ιδρύματα να εκδώσουν αναλυτικό φυλλάδιο με τα στοιχεία που αναφέρει, δεν είναι υποχρεωμένα όμως να ενημερώσουν τους καταθέτες. Μπορεί δηλαδή ένα πιστωτικό ίδρυμα να βγάλει το φυλλάδιό τους, αλλά δεν είναι υποχρεωμένο με αυτό το φυλλάδιο να ενημερώσει τους καταθέτες. Και αυτό βέβαια λέει ότι γίνεται ύστερα από εγγύηση του ίδιου του καταθέτη.
Η πρότασή μας, λοιπόν, είναι ότι θα πρέπει να υποχρεωθούν και στην ενημέρωση των αποταμιευτών. Γιατί, όταν λέμε ότι με το συγκεκριμένο νομοσχέδιο δεν υπάρχουν υποχρεώσεις παρά δικαιώματα υπέρ των τραπεζών, το αποδεικνύουμε σήμερα μιλώντας στα άρθρα, κύριε Υπουργέ.
Το άρθρο 11 μιλά για τις εξαιρούμενες καταθέσεις. Εδώ θα πρέπει να τονίσουμε ότι το σύστημα δεν αφορά ολόκληρο τον χρηματοπιστωτικό χώρο.  Στην παράγραφο 4 εξαιρεί τα επενδυτικά προγράμματα των ασφαλιστικών εταιρειών που και αυτά είναι καταθέσεις. Επίσης, εξαιρεί τις ομολογίες και τα τραπεζικά ομόλογα -και αυτές όμως είναι καταθέσεις- και οι υποχρεώσεις που προκύπτουν από πώληση με ταυτόχρονη συμφωνία επαναγοράς τίτλων τα γνωστά repos.
Η πρότασή μας είναι ότι θα πρέπει να θεωρηθούν ότι είναι καταθέσεις και να μην εξαιρεθούν. 'Αλλωστε και από τον τίτλο του συγκεκριμένου άρθρου που λέει "εξαιρούμενες καταθέσεις" αυτά τα οποία εξαιρείτε θεωρούνται καταθέσεις.
Το άρθρο 12 στην παράγραφο 13 α', β' και γ', αναφέρεται στο επαγγελματικό απόρρητο. Στην παράγραφο 13β' το απόρρητο ισχύει για τα κόμματα της Βουλής και τις δικαστικές αρχές, ενώ στο εδάφιο γ' επιτρέπεται και δεν αποτελεί παράβαση του απορρήτου των τραπεζικών καταθέσεων η ανταλλαγή στοιχείων και πληροφοριών μεταξύ του ΤΕΚ και των αρχών που είναι αρμόδιες για την εποπτεία των πιστωτικών ιδρυμάτων στα κράτη μέλη της Ευρωπαϊκής 'Ενωσης αλλά και τρίτα κράτη, όταν θα κάνει συμφωνία το Ταμείο.
Επίσης, με το εδάφιο δ' εξασκείται τρομοκρατία ιδίως στους εργαζόμενους με την απειλή της απόλυσης, αν υπάρχει υποψία παραβίασης του απορρήτου. Εδώ βέβαια έχουμε δύο αλληλοσυγκρουόμενα στοιχεία: Πρώτον, δεν υπάρχει απόρρητο για τις αρχές της Ευρωπαϊκής 'Ενωσης και δεύτερον, υπάρχει απόρρητο για την ελληνική Βουλή, τα κόμματα και την δικαστική αρχή.
Στο σημείο αυτό θα ήθελα να τονίσω πως μπορεί να προβλέπει ότι υπάρχει ένας έλεγχος από την εξεταστική επιτροπή που θα δημιουργηθεί για συγκεκριμένο λόγο, αλλά όμως αυτό δεν έχει να κάνει με τον ουσιαστικό έλεγχο της Βουλής απέναντι σ' αυτό το Ταμείο. Και βέβαια η πρότασή μας είναι να μην ισχύει το απόρρητο και να απολειφθεί το συγκεκριμένο άρθρο.  Το άρθρο 12 μιλά για τις αρμοδιότητες κλπ. Είπατε εδώ ότι προστίθεται ένας από τις συνεταιριστικές τράπεζες. Πιστεύουμε ότι για να γίνει αυτό θα πρέπει να προηγηθεί αυτό που είπαμε προηγουμένως, για την πλήρη συμμετοχή στο ταμείο των συνεταιριστικών τραπεζών, γιατί νομίζουμε ότι μέσα και από το σχέδιο που υπήρχε ήταν κάτι που μας επέτρεπε να βγάλουμε συμπεράσματα, ότι εξασκούσε πίεση η 'Ενωση Ελληνικών Τραπεζών. Και βέβαια υπάρχουν ζητήματα με την αποζημίωση των μελών. Δεν αναφέρει ύψος αποζημιώσεως σε σχέση με κάποιο οργανισμό.
Το άρθρο 13 παράγραφοι 1, 2 και 3 προβλέπει για το προσωπικό.
'Ολα τα ζητήματα που αφορούν τους εργαζόμενους τα ρυθμίζει το Δ.Σ. του Τ.Ε.Κ., όπως προσλήψεις, συμβάσεις ορισμένου και αορίστου χρόνου.  Υπάρχουν αυτά στο νομοσχέδιο. Η πρότασή μας είναι ότι οι εργαζόμενοι θα πρέπει να είναι μόνιμοι. Αυτό το συνδέουμε και με την πρόταση που κάναμε και χθες και την επαναλαμβάνουμε και σήμερα, ότι το συγκεκριμένο Ταμείο θα πρέπει να έχει δημόσιο χαρακτήρα για τους λόγους που αναφέραμε και στη συγκεκριμένη περίπτωση, αφού διατηρείται ο ιδιωτικός χαρακτήρας, να υπάρχει τουλάχιστον η σύμβαση αορίστου χρόνου για όλους τους εργαζόμενους που θα καλύπτουν πάγιες οργανικές θέσεις. Οι προσλήψεις μάλιστα να γίνονται με κριτήρια που επιβάλλει και ο λεγόμενος νόμος Πεπονή. Να υπάρχει δε ενιαίο μισθολόγιο για όλους τους εργαζόμενους γιατί γνωρίζουμε ότι, όπου υπάρχουν πολλά μισθολόγια, εκεί υπάρχει και αντιπαράθεση μεταξύ των εργαζομένων.
'Αρθρο 14 παράγραφος 1, τακτικός έλεγχος. Ο έλεγχος γίνεται από ορκωτούς ελεγκτές ή ελεγκτική εταιρεία που υποβάλλουν έκθεση στην αρμόδια Επιτροπή Οικονομικών Θεμάτων της Βουλής.
Πιστεύουμε ότι αυτός ο έλεγχος δεν καλύπτει την ουσία. Γι'αυτό η πρότασή μας είναι ο έλεγχος να γίνεται από τα ελεγκτικά όργανα του δημοσίου και να είναι αποφασιστικός.
'Αρθρο 10 που αφορά την τήρηση των υποχρεώσεων. Δεν προβλέπονται ουσιαστικές κυρώσεις. Ενώ σε άλλες περιπτώσεις δίνονται αρμοδιότητες στο Τ.Ε.Κ. στο σημείο αυτό χρειάζεται ειδική συναίνεση της Τράπεζας της Ελλάδος. Δηλαδή η Τράπεζα Ελλάδος μετατρέπεται σε έναν προστάτη των τραπεζών. Αφού λέμε ότι το Τ.Ε.Κ. είναι ιδιωτικού δικαίου, αφήστε λοιπόν το Τ.Ε.Κ. να επιβάλει τις κυρώσεις αυτές που πρέπει στις τράπεζες. Και σαν παράδειγμα αναφέρουμε τι έγινε με τις τρεις τράπεζες που δεν έχουν καταθέσει το ποσοστό συμμετοχής τους στο ιδρυτικό κεφάλαιο. Ζητήσαμε δε και ένα πρόσθετο στοιχείο, να μας πείτε, εάν το δεύτερο εξάμηνο όλων των τραπεζών έχει αποδοθεί στο Ταμείο.
Επίσης δεν υπάρχουν εξουσίες προληπτικής παρέμβασης, πράγμα που τονίσαμε και χθες, αλλά υπάρχουν εξουσίες προληπτικής παρέμβασης σε μία σειρά από χώρες της Ευρωπαϊκής 'Ενωσης, όπως Αυστρία, Γαλλία, Βέλγιο, Δανία, Ιρλανδία, Ισπανία, Γερμανία, Ιταλία, Φιλανδία και άλλες.  Πιστεύουμε ότι με αυτό το νομοσχέδιο, αντί να υπάρχουν υποχρεώσεις των τραπεζών, έχουν πολύ περισσότερα δικαιώματα και δεν εξασφαλίζεται η εγγύηση των καταθετών. Εμείς σας είπαμε και επί της αρχής, ότι θέλουμε ένα ταμείο εγγύησης με δημόσιο χαρακτήρα, με δημόσιο έλεγχο, με πλήρη διαφάνεια και δημοκρατική λειτουργία, έτσι ώστε να υπάρχει ουσιαστικός τρόπος παρέμβασης για την εγγύηση των καταθετών.
Επίσης, κύριε Υπουργέ, θα πρέπει να μας πείτε γιατί δεν προβλέπεται στο νομοσχέδιο τι θα γίνονται στην περίπτωση διάλυσης του Τ.Ε.Κ. τα αποθέματά του και η περιουσία του. Που πηγαίνουν αυτά; Μας είπατε στην επιτροπή, ότι εάν προκύψει τέτοιο ζήτημα, τότε θα το αντιμετωπίσει η Κυβέρνηση που θα είναι στην εξουσία. Πιστεύουμε όμως, ότι ένας νόμος θα πρέπει να προβλέπει και μια τέτοια περίπτωση, διότι υπάρχει το ενδεχόμενο σε μία τέτοια περίπτωση τα αποθέματα και γενικά τα περιουσιακά στοιχεία να αλλάξουν χέρι, να πάνε στις τράπεζες κ.λπ.
Θέλω να πω μόνο δύο λόγια για το δεύτερο κεφάλαιο. Πιστεύω ότι το έχουμε εξαντλήσει πλήρως και επί της αρχής. Θέλω όμως εδώ να επιχειρηματολογήσω και να πω ότι η έκθεση σχεδίου της Διεύθυνσης Επιστημονικών Μελετών ισχυροποιεί όλες εκείνες τις δικές μας δικαιολογίες για την καταψήφισή του, που αναφέρουν ότι δεν υπάρχει έλεγχος από την ελληνική Βουλή, ότι θα πρέπει να υπάρχει συνεργασία ελληνικού Κοινοβουλίου και Ευρωβουλής, ότι υπάρχει υπεροχή της Ευρωπαϊκής 'Ενωσης απέναντι στο ελληνικό Κοινοβούλιο. Αυτό βέβαια το είπε και ο κ.  Παπαδήμος, όταν είπε ότι το συγκεκριμένο νομοσχέδιο και οι τροποποίησεις του καταστατικού της τράπεζας που εγκρίθηκαν στη γενική συνέλευση έγιναν αντικείμενο εκτεταμένης και διεξοδικής συζήτησης με το ευρωπαϊκό σύστημα κεντρικών τραπεζών, όπως προβλέπει η Συνθήκη. Δηλαδή, εμείς σήμερα δεν επικυρώνουμε τίποτε άλλο, παρά αυτήν τη συμφωνία της 'Ενωσης Ελλήνων Τραπεζών, της Τράπεζας Ελλάδος και βέβαια, της Ευρωπαϊκής 'Ενωσης.
Γι' αυτό πιστεύουμε ότι και με το σημερινό νομοσχέδιο γίνεται ένα ακόμη βήμα εν όψει της Νομισματικής 'Ενωσης και της αντικατάστασης της δραχμής από το ευρώ. Και βιάζεσθε βέβαια, γιατί υπάρχει και η συνάντηση του Ιουνίου προκειμένου μέσα από εκεί να πείτε ότι έχουμε εναρμονιστεί πλήρως στις απαιτήσεις της Ευρωπαϊκής 'Ενωσης.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
ΑΓΓΕΛΟΣ ΤΖΕΚΗΣ: Τελειώνω, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Κύριε Τζέκη, το είπατε πολλές φορές.
ΑΓΓΕΛΟΣ ΤΖΕΚΗΣ: Εμείς πιστεύουμε ότι και με αυτό το νομοσχέδιο δεν είπατε τίποτε άλλο από το ότι παραχωρούμε ουσιαστικές αρμοδιότητες σε υπερεθνικά όργανα που αύριο θα τα βρούμε μπροστά μας.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΑΓΓΕΛΟΣ ΤΖΕΚΗΣ: Κύριε Πρόεδρε, δεν τελείωσα.
ΠΡΟΕΔΡΕΥΩΝ (Παναγιώτης Σγουρίδης): Τι να σας κάνω, κύριε Τζέκη. Εγώ σας έδωσα την άνεση των οκτώ λεπτών επιπλέον, επειδή ακριβώς κάνατε επεξεργασία επί των άρθρων. Γι' αυτό σας τα έδωσα. Αν μιλούσατε γενικά επί της αρχής και επί ανέμων και υδάτων, δεν θα σας άφηνα στο Βήμα.  
ΑΓΓΕΛΟΣ ΤΖΕΚΗΣ: Περιμένουμε τις απαντήσεις του κυρίου Υπουργού. ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, θα προσπαθήσω να απαντήσω στην κριτική η οποία ασκήθηκε πάλι από το Συνασπισμό και από το Κομμουνιστικό Κόμμα Ελλάδας, για ορισμένα άρθρα του νομοσχεδίου.  Πρώτον, λοιπόν, στο άρθρο 2. Ο ασφαλιστικός χαρακτήρας του Ταμείου Εγγύησης Καταθέσεων ρητώς καταργείται προς αποφυγή αστόχων ενεργειών και αναλογιών με το ασφαλιστικό δίκαιο και το θεσμό της ασφάλισης.
Εξ ου και είναι αδόκιμη η περίπτωση της αντασφάλισης που δεν προβλέπεται καθώς δεν την προβλέπει και η σχετική οδηγία της Ευρωπαϊκής 'Ενωσης. 'Αλλωστε, εάν προχωρούσαμε εμείς στην καθιέρωση της αντασφάλισης, αυτό θα ηύξανε κατά πολύ το κόστος της λειτουργίας του συστήματος τόσο για τις τράπεζες όσο και αντανακλαστικά για τους καταθέτες.
Πρέπει όμως να σημειώσουμε εδώ, κύριοι συνάδελφοι, ότι, αντί αντασφαλίσεως προβλέπεται ρητώς στο άρθρο 4 του νομοσχεδίου, παράγραφος 2α' -πόροι και έσοδα του Ταμείου Εγγύησης Καταθέσεων- ήδη από την υπάρχουσα και μη τροποποιούμενη ρύθμιση, ότι σε περίπτωση μη επάρκειας των διαθεσίμων από εισφορές το Ταμείο Εγγύησης Καταθέσεων, για να εξεύρει τα χρήματα και να πληρώσει εξ ολοκλήρου τους καταθέτες, μπορεί να δανείζεται τα απαιτούμενα κεφάλαια από τα συμμετέχοντα σ' αυτό πιστωτικά ιδρύματα ή και από άλλες πηγές.
Για δε τα ποσά των δανείων αυτών, εγγυώνται τα συμμετέχοντα στο Ταμείο Εγγύησης Καταθέσεων πιστωτικά ιδρύματα. Με τον τρόπο αυτόν δημιουργείται μία κοινωνία κινδύνων που εγγυάται την πλήρη αποζημίωση των καταθετών σε περίπτωση ανάγκης.
Στο άρθρο 3: Γιατί εξαιρούμε το Ταμείο Παρακαταθηκών και Δανείων και το Ταχυδρομικό Ταμιευτήριο; Η απάντηση είναι απλή: Διότι για τους καταθέτες του Ταμείου Παρακαταθηκών και Δανείων και του Ταχυδρομικού Ταμιευτηρίου εγγυάται το κράτος κατά 100%.  Σχετικά με τους πιστωτικούς συνεταιρισμούς με την τροπολογία την οποία κάναμε στο άρθρο 17 καλύπτονται πλέον πλήρως. Και οι Συνεταιριστικές Τράπεζες.
'Αρθρο 4: Πόροι και έσοδα του Ταμείου Εγγύησης Καταθέσεων. Οι καταθέσεις του Ταμείου Εγγύησης Καταθέσεων ευλόγως εξαιρούνται από τη βάση υπολογισμού των εισφορών, αφού οι καταθέσεις αυτές μένουν υποχρεωτικά στα πιστωτικά ιδρύματα και αποτελούν τις καταβληθείσες εισφορές. Θα ήταν παράδοξο, κύριοι συνάδελφοι, τα πιστωτικά ιδρύματα να πληρώνουν εισφορές επί των εισφορών τους.
Πριν προχωρήσω στο άρθρο 5 παρακαλώ να μου επιτρέψετε να αλλάξω μία λέξη στο άρθρο 4, όπου λέει: "Το υπολειπόμενο ποσοστό ογδόντα τοις εκατό (80%) της ως άνω προσφοράς... ". Διαγράφεται η λέξη "προσφοράς" και γίνεται "εισφοράς".
ΑΓΓΕΛΟΣ ΤΖΕΚΗΣ: Ποιο είπατε; 
ΓΕΩΡΓΙΟΣ ΔΡΥΣ (Υφυπουργός Οικονομικών): Στο άρθρο 4 λέει στην παράγραφο ΙΙΙ: "Το υπολειπόμενο ποσοστό ογδόντα τοις εκατό (80%) της ως άνω προσφοράς κατατίθεται σε λογαριασμό τρίμηνης προθεσμιακής κατάθεσης του Ταμείου Εγγύησης Καταθέσεων...". Η λέξη "προσφοράς" αντικαθίσταται με την ορθή λέξη "εισφοράς".
Προχωρώ στο άρθρο 5: Προστατεύονται μόνο οι καταθέσεις και όχι άλλα προϊόντα. Αυτά είναι και τα πλαίσια της σχετικής οδηγίας της Ευρωπαϊκής 'Ενωσης. Το όριο των είκοσι χιλιάδων ευρώ σκοπό έχει να προστατεύσει τους μικροκαταθέτες και να αποφύγει πιθανούς κινδύνους σε περίπτωση πτωχεύσεως μιας τράπεζας. Κίνδυνος που συνήθως οφείλεται σε μαζική απόσυρση των καταθετών αυτών.
Το όριο αυτό εφαρμόζεται ως έγγιστα και από τα περισσότερα κράτη-μέλη της Ευρωπαϊκής 'Ενωσης. Πάντως, εάν η κοινοτική ρύθμιση επιβάλει την αναπροσαρμογή του ελαχίστου αυτού ορίου, το διοικητικό συμβούλιο έχει τη δυνατότητα να προβεί στην αντίστοιχη αναπροσαρμογή. Το όριο αυτό ισχύει ανά καταθέτη και ανά τράπεζα, ανεξαρτήτως του αριθμού των λογαριασμών που έχει στην τράπεζα αυτή.
'Αρθρο 6: 'Εκτακτες περιπτώσεις για την παράταση της προθεσμίας χορηγήσεως αποζημίωσης, είναι η έκφραση που ακριβώς χρησιμοποιεί η οδηγία, χωρίς να εξειδικεύει. Πάντως έκτακτη περίπτωση θα ήταν η πτώχευση μιας πολύ μεγάλης τράπεζας και η δυσχέρεια στη σύνταξη του καταλόγου των πιστωτών, οπότε προφανώς θα εδικαιολογείτο η παράταση αυτή.
Στο άρθρο 10 τα πιστωτικά ιδρύματα υπόκεινται σε διοικητικές κυρώσεις από την Τράπεζα της Ελλάδος μέχρι ανακλήσεως, της άδειας λειτουργίας τους, εάν δεν εκπληρώνουν τις υποχρεώσεις τους προς το Ταμείο Εγγύησης Καταθέσεων.
Εάν, λοιπόν, εσείς γνωρίζετε κάποιο τραπεζικό ίδρυμα το οποίο δεν έχει εκπληρώσει τις υποχρεώσεις του προς το Ταμείο Εγγύησης Καταθέσεων, δεν έχετε παρά να υποβάλετε ερώτηση και να ζητήσουμε τα σχετικά στοιχεία από την Τράπεζα της Ελλάδος.
Το άρθρο 10, το οποίο είναι παλαιά ρύθμιση, προβλέπει ακόμα και ανάκληση της άδειας λειτουργίας του τραπεζικού ιδρύματος.
'Αρθρο 11, σχετικά με τις εξαιρούμενες καταθέσεις: Οι αναφερόμενες ως εξαιρούμενες καταθέσεις είναι αυτές που επιβάλλει η οδηγία να εξαιρούνται. Αιτιολογία είναι ότι οι καταθέτες και οι δικαιούχοι των καταθέσεων αυτών είναι πρόσωπα του χρηματοοικονομικού τομέα ή άλλα πολύ καλά πληροφορημένα πρόσωπα, τα οποία δεν έχουν ανάγκη προστασίας από το σύστημα, διότι γνωρίζουν πολύ καλά τον κίνδυνο που αναλαμβάνουν και μπορούν να πληροφορηθούν την ποιότητα του πιστωτικού ιδρύματος στο οποίο τηρούν τέτοιες καταθέσεις.
'Αρθρο 12: Για την παράγραφο 2 του άρθρου 12 σας έχω μοιράσει μία αλλαγή. Θα ήθελα μόνο να πω ότι η ένταξη των πιστωτικών ιδρυμάτων με τη μορφή πιστωτικών συνεταιρισμών στο Ταμείο Εγγύησης Καταθέσεων, η οποία αναμένεται για το αμέσως προσεχές διάστημα βάσει της σχετικής κοινοτικής οδηγίας και της εξουσιοδοτικής διάταξης του άρθρου 17 του νομοσχεδίου, καθιστά εύλογη τη συμμετοχή στο διοικητικό συμβούλιο του Ταμείου Εγγύησης Καταθέσεων και ενός μέλους προερχόμενου από τα παραπάνω ιδρύματα.
Ο στόχος αυτός υπηρετείται με την προτεινόμενη βελτίωση της διάταξης του άρθρου 12 χωρίς παράλληλα βεβαίως να διαταράσσονται η αντιπροσωπευτικότητα του διοικητικού συμβουλίου και οι εντός αυτού ισορροπίες, ούτε να δυσχεραίνεται η λειτουργία του με υπέρμετρη αύξηση των μελών του.
Στο άρθρο 12 έχω δύο ακόμα βελτιώσεις. Στην παράγραφο 5 λέει τα εξής: "Η θητεία των μελών διακόπτεται μόνο εάν κατά τη διάρκεια αυτής προκύψουν πράξεις ή παραλείψεις που θέτουν υπό αμφισβήτηση την αξιοπιστία που συνάδει με την άσκηση του λειτουργήματός τους ή αδυνατούν να ασκήσουν τα καθήκοντά τους για λόγους υγείας. Σε περίπτωση χηρεύσεως, με οποιονδήποτε τρόπο και με αιτιολογημένη απόφαση του Υπουργού Εθνικής Οικονομίας, πέραν του προαναφερομένου, θέσεως μέλους του διοικητικού συμβουλίου...". 'Αρα προστίθενται οι λέξεις: "και", "με αιτιολογημένη απόφαση του Υπουργού Εθνικής Οικονομίας"".
'Αρθρο 13: 'Εχει καταρτισθεί ένας λεπτομερής κανονισμός στελέχωσης και υπηρεσιακής κατάστασης, η οποία γνωστοποιείται στο Υπουργείο Εθνικής Οικονομίας και Οικονομικών για το προσωπικό του Ταμείου Εγγύησης Καταθέσεων το οποίο έχει προσληφθεί με αυστηρά κριτήρια ως εξειδικευμένο προσωπικό και διέπεται ως προς την εξέλιξή του και τη μισθολογική του κατάσταση από τις διατάξεις που διέπουν το προσωπικό της Τράπεζας της Ελλάδος. Η διάταξη αυτή δεν μεταβάλλεται σε σχέση με τον προηγούμενο νόμο.
Επίσης, με υπουργική απόφαση έχει καθοριστεί η οργανική διάρθρωση του Ταμείου Εγγύησης Καταθέσεων, η οποία προβλέπει και εσωτερικό ελεγκτή, ο οποίος πρέπει να είναι ορκωτός λογιστής.
'Αρθρο 14: Προβλέπεται και εξωτερικός ορκωτός ελεγκτής ή ελεγκτική εταιρεία, που υποβάλλουν την έκθεσή τους περί διαχειρίσεως του διοικητικού συμβουλίου σε φορείς μεταξύ των οποίων η Βουλή των Ελλήνων και προφανώς η Επιτροπή Οικονομικών υποθέσεων.
Επομένως, όλα αυτά τα οποία ανεφέρθησαν περί απορρήτου, νομίζω ότι δεν ευσταθούν.
Επίσης, το Ταμείο Εγγύησης Καταθέσεων καταρτίζει ετησίως ισολογισμό, προϋπολογισμό για το επόμενο έτος και απολογισμό για το προηγούμενο που εγκρίνονται από το Υπουργείο Εθνικής Οικονομίας και Οικονομικών και υποβάλλονται επίσης στη Βουλή των Ελλήνων.
Στο άρθρο 17 σας έχω δώσει τη νέα διατύπωση της παραγράφου 1 όπου νομίζω ότι καλύπτονται πλήρως οι παρατηρήσεις τις οποίες κάνατε σχετικά με τη συμμετοχή των συνεταιριστικών τραπεζών.
Επίσης στο άρθρο 17 παρακαλώ να διαγραφεί πλήρως η παράγραφος 3 που λέει "τα άρθρα 40 έως 56 του ν. 2324/1995 ΦΕΚ 146Α' καταργούνται", καθ'υπόδειξη της νομοπαρασκευαστικής επιτροπής.
Αυτά είχα να πω, κύριοι συνάδελφοι, σχετικά με τις παρατηρήσεις σας. ΠΡΟΕΔΡΕΥΩΝ (Παναγιώτης Σγουρίδης): Ο κ. Αλογοσκούφης έχει το λόγο. ΓΕΩΡΓΙΟΣ ΑΛΟΓΟΣΚΟΥΦΗΣ : Κύριε Πρόεδρε, δύο τρεις παρατηρήσεις έχω να κάνω και επειδή δεν μίλησα επί της αρχής η μία δύο από αυτές θα είναι και επί της αρχής.
Κατ' αρχάς επειδή άκουσα τους συναδέλφους να ανησυχούν που δεν ασφαλίζεται το ποσό το οποίο εγγυάται το Ταμείο Εγγύησης Καταθέσεων το οποίο είναι πραγματικά μικρό. Και αν ήταν δυνατόν βεβαίως να πάμε σε μεγαλύτερο ποσό θα έπρεπε να έχουμε πάει σε μεγαλύτερο ποσό. Γι' αυτό δεν υπάρχει καμία αμφιβολία. Απλώς εδώ θα ήθελα να τονίσω ότι το ενδεχόμενο να φθάσουμε σε κατάσταση τέτοια που να υποχρεωθεί το Ταμείο Εγγύησης Καταθέσεων να αποζημιώσει καταθέτες είναι εξαιρετικά μικρό, γιατί πριν φθάσουμε σε αυτό υπάρχουν άλλοι μηχανισμοί προστασίας του τραπεζικού συστήματος. Υπάρχουν οι μηχανισμοί χρηματοδότησης από την Τράπεζα της Ελλάδος, εάν μία τράπεζα έχει προσωρινές δυσκολίες. Και στην ουσία δεν μιλάμε για γενική χρήση του τραπεζικού συστήματος, αλλά για περιπτώσεις καταδολίευσης σε μία τράπεζα εις βάρος των καταθετών. Πάντως καλό θα ήταν εφόσον δημιουργείται αυτό το Ταμείο να είναι μεγαλύτερο το ποσό.
Η δεύτερη παρατήρηση έχει να κάνει με το άρθρο 17. Το ανέφερε και προηγουμένως ο εισηγητής μας. Με προεδρικό διάταγμα κατόπιν προτάσεως του Υπουργού Εθνικής Οικονομίας τα πιστωτικά ιδρύματα με τη μορφή πιστωτικών συνεταιρισμών θα ενταχθούν στο ΤΕΚ. Στο παλιό σχέδιο υπήρχε μια προθεσμία έξι μηνών. Αναφέρεται στην εισηγητική έκθεση ότι επειδή η προθεσμία αυτή παρήλθε άπρακτη σβήνουμε την προθεσμία. Αυτό δεν είναι λογική. Να βάλουμε μία καινούρια προθεσμία. Δεν μπορεί έτσι γενικώς και αορίστως να λέμε θα ενταχθούν στο ΤΕΚ. Nα βάλουμε μία προθεσμία αν θέλετε εντός ενός έτους, δύο ετών. Να μπει μία λογική προθεσμία. Εγώ δεν λέω να είναι έξι μήνες από σήμερα.
ΓΕΩΡΓΙΟΣ ΔΡΥΣ (Υφυπουργός Οικονομικών): Διορθώθηκε και έγινε εντός ενός έτους.
ΓΕΩΡΓΙΟΣ ΑΛΟΓΟΣΚΟΥΦΗΣ: Εντάξει, εντός ενός έτους, το δέχομαι. ΠΡΟΕΔΡΕΥΩΝ (Παναγιώτης Σγουρίδης): Σε ποιο άρθρο το βάζετε αυτό; 
ΓΕΩΡΓΙΟΣ ΔΡΥΣ (Υφυπουργός Οικονομικών): Είναι στο άρθρο 17 στην πρώτη παράγραφο.
ΓΕΩΡΓΙΟΣ ΑΛΟΓΟΣΚΟΥΦΗΣ: Στο άρθρο 17 στην πρώτη παράγραφο λέει: "Με εκδιδόμενο προεδρικό διάταγμα κατόπιν προτάσεως του Υπουργού Εθνικής Οικονομίας, τα πιστωτικά ιδρύματα με τη μορφή πιστωτικών συνεταιρισμών του ν. 1667/86 θα ενταχθούν στο ΤΕΚ εντός ενός έτους".
ΠΡΟΕΔΡΕΥΩΝ (Παναγιώτης Σγουρίδης): Προστίθενται στο άρθρο 17 στο τέλος της παραγράφου 1 οι λέξεις "εντός ενός έτους".
ΓΕΩΡΓΙΟΣ ΑΛΟΓΟΣΚΟΥΦΗΣ: Τώρα έρχομαι στην πιο ουσιαστική παρατήρηση, που έχει να κάνει με την Τράπεζα της Ελλάδος.
'Οπως γνωρίζετε, κύριε Πρόεδρε, εμείς είμαστε υπέρμαχοι του να δοθεί ανεξαρτησία στην Τράπεζα της Ελλάδος. Είχαμε πάρει και πρωτοβουλίες εντός του Κοινοβουλίου για να ψηφιστεί ο νόμος για την ανεξαρτησία της Τράπεζας της Ελλάδος. Βεβαίως και συμφωνούμε με τις αλλαγές του καταστατικού, αλλά τα ζητήματα αυτά, του τι συμβαίνει όταν δημιουργούμε ανεξάρτητες αρχές ή ημιανεξάρτητες αρχές, όπως είναι η Τράπεζα της Ελλάδος, θα πρέπει να τα δει η Κυβέρνηση με μία ευρύτητα πνεύματος. Και τι εννοώ: Δημιουργούμε πράγματι ανεξάρτητες αρχές όπως είναι η Τράπεζα της Ελλάδος. Είμαστε υποχρεωμένοι στη συγκεκριμένη περίπτωση από τη Συνθήκη για την Ευρωπαϊκή 'Ενωση. Εκχωρούμε τη νομισματική πολιτική, όπως θα την εκχωρίσουμε και στην Ευρωπαϊκή Κεντρική Τράπεζα. Από εκεί και έπειτα, όταν έχουμε αμπεμπολίσει τον πολιτικό έλεγχο, δεν είναι δυνατόν, η Κυβέρνηση να μεταχειρίζεται την Τράπεζα της Ελλάδος ως κομματικό της φερέφωνο, διότι εκεί έχουμε φθάσει. Είχα και στο παρελθόν τοποθετηθεί επί του θέματος.  Κατά τον ορισμό των μελών του Συμβουλίου της Νομισματικης Πολιτικής η Κυβέρνηση χωρίς καμία διαβούλευση με τα υπόλοιπα κόμματα της Αντιπολίτευσης, τοποθέτησε ορισμένα μέλη του Συμβουλίου Νομισματικής Πολιτικής με συγκεκριμένες θητείες, το διοικητή και τους υποδιοικητές, χωρίς να λάβει καθόλου υπόψη της τις προτιμήσεις των υπολοίπων κομμάτων του Κοινοβουλίου και ορισμένα από αυτά τα μέλη δεν είχαν και καμία ειδικότητα στα θέματα της νομισματικής πολιτικής. Δεν προσωποποιώ το θέμα αλλά είναι ένα αντικειμενικό γεγονός.
Θέλω, λοιπόν, να απευθύνω μια έκκληση και μια προειδοποίηση -και την έχω απευθύνει και στο παρελθόν αυτήν την προειδοποίηση- ότι η συνεργασία μας στα θέματα της Τράπεζας της Ελλάδος και η εμπιστοσύνη που θα δείξουμε θα εξαρτηθεί εφεξής από το κατά πόσο η Κυβέρνηση θα δείξει διάθεση συναινετικής τοποθέτησης των μελών του Συμβουλίου Νομισματικής Πολιτικής. Δεν μπαίνω στο θέμα του γενικότερου κομματισμού που υπάρχει στην Τράπεζα της Ελλάδας. Θα το θέσουμε αυτό κατά τον κοινοβουλευτικό έλεγχο.
Θέλω όμως επ'ευκαιρία της ψήφισης της τροποποίησης του καταστατικού της Τράπεζας της Ελλάδος να τοποθετηθώ σ' αυτό το συγκεκριμένο ζήτημα.         'Εχουμε πληροφορίες ότι ανανεώθηκε η θητεία ενός μέλους του Συμβουλίου Νομισματικής Πολιτικής εν κρυπτώ και παραβύστω ή θα ανανεωθεί. Εάν δεν έχει ανανεωθεί, απαιτούμε να υπάρξει διαβούλευση με τη Βουλή και τα κόμματα της Αντιπολίτευσης για το ποιος θα τοποθετηθεί στη θέση του συγκεκριμένου αυτού μέλους του οποίου έληξε ή λήγει η θητεία του το 2000.  Ευχαριστώ  πολύ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Θα είμαι σύντομος, κύριε Πρόεδρε.
Είπε ο κύριος Υπουργός ότι σε περίπτωση κρίσης το Ταμείο δανείζεται, αφού πάει στα πιστωτικά ιδρύματα και ζητήσει μια βοήθεια και εάν πάλι δεν μπορέσει να ανταπεξέλθει της κρίσης, να αποζημιώσει δηλαδή τους καταθέτες, δανείζεται. Με αυτό το σκεπτικό δεν υπάρχει η αντασφάλιση για την οποία μιλάμε και απαλείφεται ο όρος "ασφαλιστικός χαρακτήρας" που υπήρχε στον προηγούμενο νόμο.
Για τις κυρώσεις, κύριε Υπουργέ, εδώ υπάρχει μια έκθεση ελέγχου ορκωτού ελεγκτή επί της οικονομικής διαχείρισης κατά του ισολογισμού του Ταμείου Εγγύησης Καταθέσεων για τη χρονική περίοδο από 1.1.1999 έως 31.12.1999. Στη σελίδα 13 στο κεφάλαιο "εισπρακτέο" αναφέρει ότι υπάρχει ένα χρεωστικό υπόλοιπο 31.12.1999 με 17.280.000 που είναι συγκεκριμένα ποσά που αναφέρονται στην κάλυψη ιδρυτικού κεφαλαίου τριών ξένων τραπεζών.
Αναφέρει επίσης μέσα ότι το Ταμείο κατ' επανάληψη έχει απευθυνθεί στην Τράπεζα Ελλάδος προκειμένου να επιληφθεί του θέματος και παρ'όλα αυτά πέρασαν τόσα χρόνια και κυρώσεις πάνω σ'αυτό το σημείο δεν έχουμε δει.  'Αρα, ισχυροποιείται η δική μας αιτιολογία ότι όλα δίνονται στα πιστωτικά ιδρύματα, έλεγχος δεν υπάρχει, κυρώσεις δεν υπάρχουν, μόνο υποχρεώσεις των καταθετών απέναντι τις τράπεζες και όχι υποχρεώσεις τραπεζών απέναντι στους καταθέτες.
Ζητήσαμε χθες να μας φέρετε καταστάσεις, εάν έχουν δώσει τη δεύτερη εισφορά τους τα πιστωτικά ιδρύματα μέχρι την πρώτη εργάσιμη ημέρα του Μαρτίου, αλλά αυτές ακόμα δεν ήρθαν. Θέλουμε να δούμε πια πιστωτικά ιδρύματα έχουν αποδώσει τη δεύτερη εισφορά και ποια όχι και αν δεν έχουν δώσει ποιες κυρώσεις επέβαλε η Τράπεζα Ελλάδος ή το ταμείο.
Επίσης, δεν μας αναφέρατε -και είναι βασικό- ότι κατά παρέκκλιση το Ταμείο μπορεί με απόφασή του να επενδύει προς το χρηματιστήριο. Θέλουμε μια καθαρή εξήγηση: Εκεί που λέτε ότι τους τίτλους τους διαθέτει όπου αποφασίζει το διοικητικό συμβούλιο συμπεριλαμβάνεται το χρηματιστήριο ή όχι; Εμείς θεωρούμε ότι συμπεριλαμβάνεται και αυτό βέβαια σας καθιστά υπεύθυνους για τα αποθέματα αυτά που θα παιχθούν στο χρηματιστήριο.  Τελειώνοντας, θέλω να πω το εξής. Για την Τράπεζα Ελλάδος δεν είπατε τίποτα. Γιατί να πείτε άλλωστε; Η τροποποίηση του καταστατικού, όπως γίνεται με την παράγραφο 3, του άρθρου 2, λέει ότι από της υποκαταστάσεως του ευρώ στο εθνικό νόμισμα της χώρας η τράπεζα παύει να ασκεί αυτοτελώς τις αρμοδιότητες των περιπτώσεων α,β,γ, και ενεργεί σύμφωνα με τις κατευθυντήριες γραμμές και τις οδηγίες της Ευρωπαϊκής Κεντρικής Τράπεζας σύμφωνα με τα άρθρα 105 παράγραφοι 2 και 3 και 111 της Συνθήκης του Μάαστριχτ.
'Αρα, λοιπόν, αυτό που εμείς λέμε ότι γίνεται η ουσιαστική πλέον προσαρμογή μέσα απ'αυτήν τη συνθήκη είναι και η πικρή αλήθεια για σας.  Πιστεύουμε βέβαια ότι με αυτά που λέτε  ότι θα ασκείτε και πάλι εθνική πολιτική προς όφελος του εργαζόμενου λαού, θα πρέπει να πάρετε και την ευθύνη να πείτε την ωμή αλήθεια ότι αυτό το Κοινοβούλιο πλέον είναι ένα όργανο που θα επικυρώνει -όπως το είπε ο κ. Παπαδήμας και εσείς δεν το αναιρέσατε- αποφάσεις της Ευρωπαϊκής Κεντρικής Τράπεζας, Τράπεζας Ελλάδας. Και, δυστυχώς για τον ελληνικό λαό, αυτή η αλήθεια θα πρέπει να ακουστεί.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 
ΓΕΩΡΓΙΟΣ ΔΡΥΣ (Υφυπουργός Οικονομικών): Πολύ σύντομα θα κάνω τρεις παρατηρήσεις.
Δεν έκανα τον κόπο να επαναλάβω αυτά τα οποία είπα χθες για τα ερωτήματά σας. Θα σας διαβάσω όμως ένα μέρος εξ αυτών. Ελπίζω να μελετήσετε τα Πρακτικά. Είπα χθες τα εξής: "Προχωρούμε σε επαναδιατύπωση των διατάξεων που παρουσίασαν ερμηνευτικά προβλήματα κατά την εφαρμογή του νόμου σύμφωνα με τις λύσεις που έδωσε το διοικητικό συμβούλιο του Ταμείου Εγγύησης Καταθέσεων κατά την έναρξη της λειτουργίας του". Σας λέω χαρακτηριστικά -το επανέλαβα χθες- ότι μερικές τράπεζες δεν έχουν εκπληρώσει μέχρι σήμερα τις υποχρεώσεις τους, στηριζόμενες σε ασαφείς ρυθμίσεις του ισχύοντος νομικού πλαισίου. Ακριβώς αυτά τα προβλήματα προσπαθούμε να επιλύσουμε με το παρόν σχέδιο νόμου.
'Ερχομαι πάλι στο άρθρο 17. Δέχομαι τη συμπλήρωση την οποία έκανε ο κ.  Αλογοσκούφης.
Παρακαλώ η πρώτη γραμμή της παραγράφου 1 του άρθρου 17 να διατυπωθεί ως εξής: "Με προεδρικό διάταγμα εκδιδόμενο εντός ενός έτους από της ισχύος του παρόντος κατόπιν προτάσεως του Υπουργού Εθνικής Οικονομίας,..." και συνεχίζει ως έχει.
Επίσης, σας ανέφερα προηγουμένως δύο βελτιώσεις που έκανα στο άρθρο 12 παράγραφος 5. Τις επαναλαμβάνω για να μην υπάρξει σύγχυση. Διαβάζω πώς έχει το άρθρο 12: "Η θητεία των μελών διακόπτεται μόνο με αιτιολογημένη διαμορφώθηκε του Υπουργού Εθνικής Οικονομίας εάν κατά τη διάρκεια αυτής προκύψουν πράξεις ή παραλείψεις που θέτουν υπό αμφισβήτηση την αξιοπιστία που συνάδει με την άσκηση του λειτουργήματός τους ή αδυνατούν να ασκήσουν τα καθήκοντά τους για λόγους υγείας. Σε περίπτωση χηρεύσεως, με οποιονδήποτε τρόπο και πέραν του προαναφερομένου...".  Επομένως η πρώτη προσθήκη είναι στην πρώτη γραμμή της παραγράφου 5 του άρθρου 12 "με αιτιολογημένη απόφαση του Υπουργού Εθνικής Οικονομίας" και η δεύτερη προσθήκη είναι στην έκτη γραμμή με τη λέξη "και".
Εάν υπάρχει κάποιο πρόβλημα, παρακαλώ, οι συνάδελφοι Βουλευτές να συνεννοηθούν με τους συνεργάτες μου.
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε κύριε Υπουργέ.
Ο κ. Μαγκριώτης έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, πολύ σύντομα θα μιλήσω για μερικές αναφορές που έγιναν.
'Οσον αφορά την κατανομή των διαθεσίμων κατά 20% από την Τράπεζα της Ελλάδος σε κρατικά ομόλογα ή σε άλλους κρατικούς τίτλους και το 80% σε καταθέσεις προθεσμιακές στα άλλα πιστωτικά ιδρύματα, που συμμετέχουν στο Τ.Ε.Κ., θέλω και πάλι να τονίσω ότι είναι αυτονόητο ότι το Τ.Ε.Κ. θέλει να αξιοποιήσει τα διαθέσιμά του. Είναι προς όφελος του Ταμείου, είναι προς όφελος των καταθετών. Δεν μπορώ να κατανοήσω πώς συνάδελφοι αυτό το ερμηνεύουν ότι είναι μία διάταξη υπέρ των τραπεζών και ενάντια στους καταθέτες.
Οι καταθέτες θέλουν να έχουν ένα υγιές και ισχυρό Ταμείο, το οποίο πρέπει να έχει υψηλούς διαθέσιμους πόρους και τους οποίους πρέπει κάθε στιγμή να μπορεί να τους αξιοποιεί για να καλύψει τις επισφάλειες που θα υπάρξουν.
Με αυτήν την έννοια, ψάχνει τους καλύτερους δυνατούς τρόπους για να επενδύσει τα κεφάλαιά του. Δεν μπορώ να καταλάβω πώς είναι χάρισμα στις τράπεζες οι οποίες συμμετέχουν στο Ταμείο και το ενισχύουν, όταν σ' αυτές το ΤΕΚ επενδύει τα κεφάλαιά του σε προθεσμίες και με επιτόκιο το οποίο καθορίζεται από την αγορά. Αυτό, ειλικρινά, αδυνατώ να το κατανοήσω! 'Ισως, θα μπορούσε να έχει μία λογική αν θα ήταν μεγαλύτερο το ποσοστό που διαχειρίζεται ή αξιοποιεί η Τράπεζα της Ελλάδος, δηλαδή, το 20% να είναι 40%. Αυτό θα μπορούσε να είναι ένα σημείο συζήτησης.  Νομίζω όμως ότι αναζητούμε λόγους για να καταψηφίσουμε ένα νομοσχέδιο και έτσι εφευρίσκουμε επιχειρήματα.
'Οσον αφορά τώρα τις συνεταιριστικές τράπεζες, είναι αυτονόητο ότι οι εμπορικές τράπεζες και η 'Ενωση Τραπεζών δεν θέλουν την ένταξη των συνεταιριστικών  τραπεζών στο Ταμείο Ασφάλισης Καταθετών, γιατί έχουν κάποιες αδυναμίες στη λειτουργία τους.  Βεβαίως οι συνεταιριστικές τράπεζες, για να ανεβάσουν τη φερεγγυότητα και την αξιοπιστία τους, θέλουν να ενταχθούν και πιέζουν να ενταχθούν.  'Εχω την αίσθηση ότι η προθεσμία την οποία έθεσε ο κύριος Υπουργός, είναι πάρα πολύ σωστή και θα λειτουργήσει πιεστικά. Πρέπει να αξιοποιηθεί και από τις συνεταιριστικές τράπεζες που χρόνος αυτός για να παίξουν ένα πολύ σημαντικό ρόλο. Εκεί που έχουν δραστηριοποιηθεί δυναμικά  ο ρόλος τους είναι σημαντικός.
Θα αδράξω την ευκαιρία και θα πω ότι υπάρχει ένα αίτημα από το φορέα που συστήνει τη Συνεταιριστική Τράπεζα στη Θεσσαλονίκη για τη μείωση του αρχικού κεφαλαίου. Δεν μπορεί να συγκεντρωθεί το κεφάλαιο αφού είναι πολύ υψηλό, είναι ισόποσο του Λεκανοπεδίου της αντίστοιχης τράπεζας. Εδώ και τέσσερα χρόνια δεν μπορούν να συγκεντρώσουν το κεφάλαιο και να λειτουργήσει η τράπεζα. Θέλω να προσέξει ο κύριος Υπουργός το αίτημα του φορέα για τη σύσταση της Συνεταιριστικής Τράπεζας Θεσσαλονίκης.
Τέλος θα ήθελα να πω ότι δεν κατανοώ τον υπαινιγμό του συναδέλφου και Κοινοβουλευτικού Εκπροσώπου της Νέας Δημοκρατίας, του κ. Αλογοσκούφη: "Η ανανέωση της θητείας κάποιου μέλους του Συμβουλίου Νομισματικής Πολιτικής μας βάζει σε σκέψεις για το κατά πόσο θα υποστηρίξουμε τις δραστηριότητες της Τράπεζας της Ελλάδος".
Νομίζω ότι η Τράπεζα της Ελλάδος και η Διοίκησή της απολαμβάνουν τη γενικότερη υποστήριξη όλων των πολιτικών κομμάτων. Να θυμηθούμε ότι ο Αρχηγός της Νέας Δημοκρατίας είχε πει προεκλογικά ότι εάν εκλεγεί -έτσι βεβαίως ισχύει από τις διατάξεις της Ευρωπαϊκής 'Ενωσης και του Συμφώνου Σταθερότητας- θα διατηρηθεί ο κ. Παπαδήμας και η Διοίκηση στη σημερινή τους θέση. Δεν καταλαβαίνω γιατί σήμερα αυτήν τη Διοίκηση, που απολαμβάνει αυτής της υψηλής αποδοχής και αξιοπιστίας, τη θέτουμε εν αμφιβόλω. Θα έλεγα ότι δεν είναι καλή η υπηρεσία που προσφέρουμε, αν διατυπώνουμε τέτοιους ευθύς υπαινιγμούς. Αν βεβαίως ο νόμος λέει ότι πρέπει να είναι μετά από διακομματική διαβούλευση η συγκρότηση του Συμβουλίου Νομισματικής Πολιτικής, τότε καλώς. Αν όμως ο νόμος βάζει ορισμένα κριτήρια: τεχνοκρατικά, γνωστικά, επιστημονικά και αξιοκρατικά, τότε, αν η Κυβέρνηση τον εφαρμόζει, δεν μπορούμε να διατυπώνουμε τέτοιους υπαινιγμούς.
Θα κλείσω λέγοντας ότι ορθότατα προστίθεται από τις συνεταιριστικές τράπεζες και ένα μέλος στο οκταμελές Διοικητικό Συμβούλιο του ΤΕΚ, στο βαθμό που κάποια συνεταιριστική τράπεζα, το λιγότερο μία, εισέλθει στο Ταμείο.  'Ομως, ζυγός αριθμός διοικητικού συμβουλίου νομίζω ότι δεν μπορεί να υπάρξει και να λειτουργεί εκτός αν πάντοτε η ψήφος του προέδρου είναι διπλή.
ΓΕΩΡΓΙΟΣ ΔΡΥΣ (Υφυπουργός Οικονομικών): Μόνο σε περιπτώσεις ισοψηφίας έχει διπλή ψήφο ο Πρόεδρος.
ΙΩΑΝΝΗΣ ΜΑΓΚΡΙΩΤΗΣ: Θέλω όμως να πω ότι θα μπορούσαμε πολύ απλά σε μία τέτοια περίπτωση, αυτόματα, τα δύο μέλη της Τράπεζας της Ελλάδος να γίνονται τρία και να πηγαίνουμε σε 8μελές συμβούλιο, όπου ουσιαστικά και πάλι ο ευρύτερος δημόσιος τομέας έχει την πλειοψηφία, κάτι που είναι πολύ σημαντικό και που χθες το αμφισβήτησαν πάλι οι συνάδελφοι της Αντιπολίτευσης, λέγοντας ότι η πλειοψηφία ανήκει στις εμπορικές τράπεζες.  Ευχαριστώ πολύ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): O κ. Αλογοσκούφης έχει το λόγο. 
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, αυτό που είπα δεν σηκώνει παρερμηνείες. Το έχουμε πει και στο παρελθόν ότι από τη στιγμή που εκχωρήσαμε τη νομισματική πολιτική σε μία ανεξάρτητη διοικητική αρχή με ιδιαίτερες αρμοδιότητες και τη στιγμή που ο ίδιος ο νόμος προβλέπει τον έλεγχο της ανεξάρτητης διοικητικής αρχής από το Κοινοβούλιο, νομίζω ότι είναι αυτονόητο και είναι και η πρακτική σε όλες τις χώρες της Ευρωπαϊκής 'Ενωσης, ότι τα μέλη τα οποία τοποθετούνται πρέπει να απολαμβάνουν κάποια στιγμή ευρύτερης συνέναισης.
Δεν τίθεται κανένα θέμα -επειδή το θέσατε, δεν είναι προσωπικό βεβαίως το ζήτημα- για τον κ. Παπαδήμα. Δεν θέσαμε κανένα θέμα γι τον κ.  Παπαδήμα. Για άλλους όμως είχαμε θέσει θέμα και στο παρελθόν. Δεν είναι η πρώτη φορά, δεν είναι κεραυνός εν αιθρία. Και είχαμε θέσει θέματα, διότι η διαδικασία που ακολουθήθηκε για την τοποθέτηση και πολύ φοβόμαστε από τις πληροροφίες που έχουμε, η διαδικασία που ακολουθείται και για την ανανέωση θητειών είναι μία διαδικασία η οποία δεν λαμβάνει υπόψη της τη βούληση του Κοινοβουλίου αι ειδικότερα της Μείζονος και της Ελάσσωνος Αντιπολίτευσης. Αυτό το θέμα ζητήσαμε και θεωρούμε ότι είναι ζήτημα -εάν η Κυβέρνηση εννοεί βεβαίως τη συναίνεση και τη συνεργασία- το οποίο δεν θα πρέπει να μας απασχολήσει ξανά. Διότι περιμένουμε πρωτοβουλίες από την Κυβέρνηση, να υπάρξουν διαβουλεύσεις για τις ανανεώσεις των θητειών.  Σας ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Μαγκριώτη.
ΙΩΑΝΝΗΣ ΜΑΓΚΡΙΩΤΗΣ: Χαίρομαι, διότι διέγραψε από την παρέμβασή του τη φράση που χρησιμοποίησε προηγουμένως: "Τότε εμείς θα σκεφτούμε την υποστήριξή μας προς τη Διοίκηση της Τράπεζας της Ελλάδος και τη στάση μας".
Συμφωνώ απολύτως και είναι σωστό, όπως το θέσατε τώρα. Είναι όμως τελείως διαφορετικό από τον υπαινιγμό που διατυπώσατε προηγουμένως.
ΑΔΑΜ ΡΕΓΚΟΥΖΑΣ: Δεν είπε αυτό.
ΓΕΩΡΓΙΟΣ ΑΛΟΓΟΣΚΟΥΦΗΣ: Να διαβάσετε τα Πρακτικά, κύριε Μαγκριώτη! Κύριε Πρόεδρε, το λόγο, παρακαλώ.
ΠΡΟΕΔΡΕΥΩΝ (Παναγιώτης Σγουρίδης): Ζήτησε το λόγο ο κ. Τσέκης, θα σας δώσω το λόγο κύριε Αλογοσκούφη.
Ορίστε, κύριε Τσέκη, έχετε το λόγο.
ΑΓΓΕΛΟΣ ΤΖΕΚΗΣ: Κύριε Πρόεδρε, θα αναφερθώ στον εκπρόσωπο του ΠΑΣΟΚ, που είπε ότι αδυνατεί να κατανοήσει, στο σημείο που σταθήκαμε και αναλύσαμε, πώς με το 80% που παρακρατεί από την εισφορά και μένει στο λογαριασμό κατατεθημένο στο πιστωτικό ανάλογο ίδρυμα και πώς αυτό το πιστωτικό ίδρυμα με ανάλογο πρόσφορο τρόπο κερδοσκοπεί σε βάρος και της εισφοράς του και σε βάρος του ταμείου.
Πιστεύουμε ότι η φιλοσοφία που διακρίνει πλέον το ΠΑΣΟΚ, που έχει μία ξεκάθαρη πολιτική, συντηρητική, νεοφιλελεύθερης κατεύθυνσης, δεν θα κατανοήσει ότι οι τράπεζες κερδοσκοπούν. 'Οπως, βέβαια, δεν κατανοεί η Κυβέρνηση αλλά και το ΠΑΣΟΚ, ότι κερδοσκοπούν οι τράπεζες και μέσα από τη διαφορά των επιτοκίων, όπως είναι το επιτόκιο επιχορήγησης και το επιτόκιο κατάθεσης, που είναι κατά πολύ μεγαλύτερη η διαφορά τους σε σχέση με τον πληθωρισμό.
Δεν έχουμε την απαίτηση να μας κατανοήσετε.  Απεναντίας εμείς καταλαβαίνουμε τον τρόπο με τον οποίον υπερασπιζόσαστε τα δικαιώματα των τραπεζών, όπως βέβαια βγαίνουν και τα πράγματα μέσα από τη Συνθήκη του Μάαστριχτ. Αυτό λέει εκεί. Το τραπεζικό σύστημα, οι τραπεζίτες, θα είναι εκείνοι που θα κανονίσουν τους κανόνες παιχνιδιού.  Και μέσα στους κανόνες παιχνιδιού είναι η συγκεκριμένη σας πολιτική.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Μαγκριώτη.
Αυτά τα οποία είπε ο Κοινοβουλευτικός Εκπρόσωπος του Κ.Κ.Ε. πηγάζουν από την πάγια θέση για το Μάαστριχτ και την Ευρωπαϊκή 'Ενωση.
ΙΩΑΝΝΗΣ ΜΑΓΚΡΙΩΤΗΣ: Μα, δεν έχει σχέση. Θέλω να κατανοήσει και ίσως ψηφίσει, γιατί είναι καλό σε αυτά να υπάρχει ευρύτερη συναίνεση.
Αν κρατά η Τράπεζα της Ελλάδας όλα τα διαθέσιμά της και δεν διαθέτει θα απαξιώνονται, θα απομειώνονται,  έστω και με το 2% του πληθωρισμού. Ενώ αν τα επενδύει, τα αξιοποιεί με ένα επιτόκιο 5%, θα έχει συν 3% κέρδος το ταμείο, δηλαδή θα είναι ακόμη πιο ενισχυμένο το ταμείο, θα διασφαλίζονται οι καταθέτες.
Τι να τα κάνει; Να τα ράψει στο πάπλωμα ή στο στρώμα, να τα κρατάει όπως η γιαγιά του παλιού καλού καιρού, να τα ζεσταίνει, για να αβγαταίνουν; Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Καλώς.
Κύριοι συνάδελφοι, κηρύσσεται περαιωμένη η συζήτηση επί των άρθρων του νομοσχεδίου "Κωδικοποίηση των διατάξεων για τη σύσταση, οργάνωση και λειτουργία συστήματος εγγύησης καταθέσεων και τροποποίηση και συμπλήρωση του καταστατικού της Τράπεζας της Ελλάδος" και εισερχόμαστε στην ψήφιση των άρθρων κεχωρισμένως.
ΓΕΩΡΓΙΟΣ ΔΡΥΣ (Υφυπουργός Οικονομικών): Παρακαλώ, να προστεθεί, γιατί δεν είναι γραμμένο στο σχετικό κείμενο, το άρθρο 20, το ακροτελεύτιο: "Η ισχύς του παρόντος αρχίζει από τη δημοσίευσή του στην Εφημερίδα της Κυβερνήσεως". Στο κείμενο δεν υπάρχει.
ΠΡΟΕΔΡΕΥΩΝ (Παναγιώτης Σγουρίδης): Στην έκθεση υπάρχει, κύριε Υπουργέ.
'Αρθρο1.
Ερωτάται το Σώμα: Γίνεται δεκτό το άρθρο 1, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, Δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 1 έγινε δεκτό, ως έχει, κατά πλειοψηφία.
'Αρθρο2.
Ερωτάται το Σώμα: Γίνεται δεκτό το άρθρο 2, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, Δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 2 έγινε δεκτό, ως έχει, κατά πλειοψηφία.
'Αρθρο3.
Ερωτάται το Σώμα: Γίνεται δεκτό το άρθρο 3, ως έχει και στην έκθεση της Διαρκούς Επιτροπής; 
ΠΟΛΛΟΙ ΒΟΥΛΕΥΤΕΣ: Δεκτό, Δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 3 έγινε δεκτό, κατά πλειοψηφία, ως έχει και στην έκθεση της Διαρκούς Επιτροπής.  'Αρθρο 4 Ερωτάται το Σώμα: Γίνεται δεκτό το άρθρο 4, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, Δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 4 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
'Αρθρο5.
Ερωτάται το Σώμα: Γίνεται δεκτό το άρθρο 5, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, Δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 5 έγινε δεκτό, ως έχει, κατά πλειοψηφία.
'Αρθρο6.
Ερωτάται το Σώμα: Γίνεται δεκτό το άρθρο 6, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 6 έγινε δεκτό, κατά πλειοψηφία ως έχει.
'Αρθρο7.
Ερωτάται το Σώμα: Γίνεται δεκτό το άρθρο 7, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 7 έγινε δεκτό, κατά πλειοψηφία ως έχει.
'Αρθρο8.
Ερωτάται το Σώμα: Γίνεται δεκτό το άρθρο 8, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 8 έγινε δεκτό, κατά πλειοψηφία ως έχει.
'Αρθρο9.
Ερωτάται το Σώμα: Γίνεται δεκτό το άρθρο 9, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 9 έγινε δεκτό, κατά πλειοψηφία ως έχει.
'Αρθρο 10.
Ερωτάται το Σώμα: Γίνεται δεκτό το άρθρο 10, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΑΓΓΕΛΟΣ ΤΖΕΚΗΣ: Κατά πλειοψηφία.  
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 10 έγινε δεκτό, κατά πλειοψηφία ως έχει.
'Αρθρο11.
Ερωτάται το Σώμα: Γίνεται δεκτό το άρθρο 11 ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς, το άρθρο 11 έγινε δεκτό, κατά πλειοψηφία ως έχει.
'Αρθρο12.
Ερωτάται το Σώμα: Γίνεται δεκτό το άρθρο 12, όπως τροποποιήθηκε από τον κυριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 12 έγινε δεκτό, κατά πλειοψηφία όπως τροποποιήθηκε από τον κυριο Υπουργό.
'Αρθρο13.
Ερωτάται το Σώμα: Γίνεται δεκτό το άρθρο 13, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 13 έγινε δεκτό, κατά πλειοψηφία ως έχει.
'Αρθρο14.
Ερωτάται το Σώμα: Γίνεται δεκτό το άρθρο 14, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 14 έγινε δεκτό, κατά πλειοψηφία ως έχει.
'Αρθρο15.
Ερωτάται το Σώμα: Γίνεται δεκτό το άρθρο 15, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 15 έγινε δεκτό, κατά πλειοψηφία ως έχει.
'Αρθρο16.
Ερωτάται το Σώμα: Γίνεται δεκτό το άρθρο 16, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 16 έγινε δεκτό, κατά πλειοψηφία ως έχει.
'Αρθρο17.
Ερωτάται το Σώμα: Γίνεται δεκτό το άρθρο 17, ως έχει στην έκθεση της Διαρκούς Επιτροπής και όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 17 έγινε δεκτό, κατά πλειοψηφία, ως έχει στην έκθεση της Διαρκούς Επιτροπής και όπως τροποποιήθηκε από τον κύριο Υπουργό.
'Αρθρο18.
Ερωτάται το Σώμα: Γίνεται δεκτό το άρθρο 18, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 18 έγινε δεκτό, κατά πλειοψηφία ως έχει.
'Αρθρο19.
Ερωτάται το Σώμα: Γίνεται δεκτό το άρθρο 19 ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 19 έγινε δεκτό, κατά πλειοψηφία, ως έχει.
Πριν εισέλθουμε στην ψήφιση του ακροτελευτίου άρθρου, πρέπει να πω ότι υπάρχει και η τροπολογία με γενικό αριθμό 22 και ειδικό 1. Είναι βουλευτική, του κ. Παπαγεωργόπουλου. Η τροπολογία αυτή έχει ενσωματωθεί στο νομοσχέδιο. Λέει ότι δεν εξαιρούνται τα πιστωτικά ιδρύματα που λειτουργούν με τη μορφή πιστωτικών συναιτερισμών του ν. 1667/86. 'Αρα, είναι αυτό το οποίο προσετέθη. Η τροπολογία έχει γίνει δεκτή. Ερωτάται το Σώμα: Γίνεται δεκτό το ακροτελεύτιο άρθρο; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Το ακροτελεύτιο άρθρο έγινε δεκτό κατά πλειοψηφία.
Συνεπώς το νομοσχέδιο του Υπουργείου Εθνικής Οικονομίας "Κωδικοποίηση των διατάξεων για τη σύσταση, οργάνωση και λειτουργία συστήματος εγγύησης καταθέσεων και τροποποίηση και συμπλήρωση του Καταστατικού της Τράπεζας της Ελλάδος" έγινε δεκτό κατά πλειοψηφία επί της αρχής και επί των άρθρων.
Ερωτάται το Σώμα: Γίνεται δεκτό το νομοσχέδιο και στο σύνολο; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Το νομοσχέδιο έγινε δεκτό κατά πλειοψηφία και στο σύνολο.
Συνεπώς το νομοσχέδιο του Υπουργείου Εθνικής Οικονομίας "Κωδικοποίηση των διατάξεων για τη σύσταση, οργάνωση και λειτουργία συστήματος εγγύησης καταθέσεων και τροποποίηση και συμπλήρωση του Καταστατικού της Τράπεζας της Ελλάδος" έγινε δεκτό κατά πλειοψηφία κατ'αρχήν, κατ'άρθρον και στο σύνολο και έχει ως εξής: (Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής).
ΠΡΟΕΔΡΕΥΩΝ (Παναγιώτης Σγουρίδης): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Παρεσχέθη η ζητηθείσα εξουσιοδότηση.
Κύριοι συνάδελφοι, στο σημείο αυτό δέχεστε να λύσουμε τη συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 20.17' λύεται η συνεδρίαση για αύριο ημέρα Τετάρτη 31 Μαίου 2000 και ώρα 18.00' με αντικείμενα εργασιών του Σώματος: "Συζήτηση προ ημερησίας διατάξεως, σύμφωνα με το άρθρο 143 του Κανονισμού της Βουλής,με πρωτοβουλία του Προέδρου της Κοινοβουλευτικής Ομάδας της Νέας Δημοκρατίας κ. Κώστα Καραμανλή, σε επίπεδο Αρχηγών κομμάτων, με θέμα "Η οργάνωση των Ολυμπιακών Αγώνων του 2004", σύμφωνα με την ειδική ημερήσια διάταξη.
Ο ΠΡΟΕΔΡΟΣ                                   ΟΙ ΓΡΑΜΜΑΤΕΙΣ 

