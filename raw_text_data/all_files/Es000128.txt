ΣΥΝΕΔΡΙΑΣΗ ΟΓ'
Παρασκευή 28 Ιανουαρίου 2000
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α' ΕΙΔΙΚΑ ΘΕΜΑΤΑ 
1. Ανακοινώνεται ότι τη συνεδρίαση παρακολουθούν μαθητές, από: το 46ο Σχολείο Περιστερίου, το 2ο και 4ο Δημοτικό Σχολείο Παπάγου και το 1ο Γυμνάσιο Τρικάλων, 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1) Κατάθεση αναφορών, 2) Απαντήσεις Υπουργών σε ερωτήσεις Βουλευτών, 3) Ανακοίνωση του δελτίου επικαίρων ερωτήσεων της Δευτέρας 31 Ιανουαρίου 2000, 4) Συζήτηση επικαίρων ερωτήσεων:
Α. Προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με την αντιμετώπιση διαφόρων προβλημάτων, ενόψει των επικείμενων εκλογών, Β. Προς τον Υπουργό Εξωτερικών, σχετικά με τη λήψη μέτρων προστασίας της ονομασίας, παραγωγής και διακίνησης του ελληνικού ούζου, Γ. Προς τον Υπουργό Εργασίας και Κοινωνικών Ασφαλίσεων, σχετικά με την κατάργηση της ειδικής εισφοράς που πληρώνουν οι συνταξιούχοι για τα οικονομικά προβλήματα των ασφαλιστικών ταμείων, Δ. Προς τον Υπουργό Γεωργίας: Ι) σχετικά με την ένταξη στο Γ' Κοινοτικό Πλαίσιο Στήριξης της κατασκευής λιμνοδεξαμενών στις Σποράδες και τον Αλμυρό Βόλου, ΙΙ) σχετικά με την παρακράτηση από τους αγροτικούς συνεταιρισμούς ποσοστών από τις επιδοτήσεις της Ευρωπαϊκής 'Ενωσης κλπ.,
 Ε. Συζήτηση επερώτησης προς τον Υπουργό Γεωργίας, σχετικά με την αγροτική πολιτική της Κυβέρνησης, 
Γ. ΝΟΜΟΘΕΤΙΚΗ ΕΡΓΑΣΙΑ 
1. Κατάθεση εκθέσεων Διαρκών Επιτροπών:
Ι. Η Διαρκής Επιτροπή Οικονομικών Υποθέσεων καταθέτει τις εκθέσεις της στα σχέδια νόμων του Υπουργείου Εθνικής Οικονομίας:
α) "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Παναμά για την οικονομική και τεχνολογική συνεργασία", β) "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Λετονίας για την οικονομική και τεχνολογική συνεργασία", ΙΙ) Η Διαρκής Επιτροπή 'Αμυνας και Εξωτερικών Υποθέσεων καταθέτει τις εκθέσεις της στα σχέδια νόμων του Υπουργείου Εξωτερικών:
α) "Κύρωση της Ευρωμεσογειακής Συμφωνίας συνδέσεως μεταξύ των Ευρωπαϊκών Κοινοτήτων και των Κρατών-Μελών τους αφ' ενός και του Χασεμιτικοκύ Βασιλείου της Ιορδανίας αφ' ετέρου", β) "Κύρωση του Πρωτοκόλλου μεταξύ του Υπουργείου Εξωτερικών της Ελληνικής Δημοκρατίας και του Υπουργείου Εξωτερικών της Ρωσικής Ομοσπονδίας για την προετοιμασία και έκδοση κοινής συλλογής εγγράφων προερχομένων από τα ιστορικά Αρχεία τους", ΟΜΙΛΗΤΕΣ 1. Επί των επικαίρων ερωτήσεων:
ΒΑΡΙΝΟΣ Α.,
 ΒΟΥΛΓΑΡΗΣ Α.,
 ΒΡΕΤΤΟΣ Κ.,
 ΙΩΑΝΝΙΔΗΣ Φ.,
 ΚΟΥΝΑΛΑΚΗΣ Π.,
 ΚΩΣΤΟΠΟΥΛΟΣ Β.Δ.,
 ΠΑΠΑΝΔΡΕΟΥ Β.,
 ΡΟΚΟΦΥΛΛΟΣ ΧΡ.,
 ΡΟΚΟΣ Γ.,
 ΣΚΟΠΕΛΙΤΗΣ Σ.,
 2. Επί της επερωτήσεως:
ΑΠΟΣΤΟΛΟΥ Ε.,
 ΒΕΖΔΡΕΒΑΝΗΣ Η.
ΒΡΕΤΤΟΣ Κ.,
 ΓΕΩΡΓΑΚΟΠΟΥΛΟΣ Δ.,
 ΔΑΒΑΚΗΣ Α.,
 ΚΑΡΑΣΜΑΝΗΣ Γ.,
 ΛΕΟΝΤΑΡΙΔΗΣ Θ.,
 ΜΠΑΣΙΑΚΟΣ Ε.,
 ΜΠΟΥΤΑΣ Ε.,
 ΡΟΚΟΣ Γ.,
 ΤΣΙΤΟΥΡΙΔΗΣ Κ.
ΠΡΑΚΤΙΚΑ  ΒΟΥΛΗΣ
Θ' ΠΕΡΙΟΔΟΣ
(ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Δ'
ΣΥΝΕΔΡΙΑΣΗ  ΟΓ'
Παρασκευή 28 Ιανουαρίου 2000
------------
Αθήνα, σήμερα στις 28 Ιανουαρίου 2000, ημέρα Παρασκευή και ώρα 10.17' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ.  ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από τον κ. Αλέξανδρο Βούλγαρη, Βουλευτή Μαγνησίας, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της Βουλής)
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων της Δευτέρας 31 Ιανουαρίου 2000.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ.4 Καν.Βουλής)
1. Η με αριθμό 522/25.1.2000 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ελένης Ανουσάκη προς τον Υπουργό Μεταφορών και Επικοινωνιών, σχετικά με τη λήψη μέτρων για την επίλυση του κυκλοφοριακού προβλήματος της Αθήνας.
2. Η με αριθμό 525/26.1.2000 επίκαιρη ερώτηση του Βουλευτή της Νέας Δημοκρατίας κ. Γεωργίου Καρατζαφέρη προς τον Υπουργό Εθνικής 'Αμυνας, σχετικά με τις προθέσεις της Κυβέρνησης, για ρύθμιση του προβλήματος των Ελλήνων ανυπότακτων του Εξωτερικού.
3. Η με αριθμό 536/26.1.2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αποστόλου Τασούλα προς τον Υπουργό Υγείας και Πρόνοιας, σχετικά με τη λήψη μέτρων για τη λειτουργία των Μονάδων Εντατικής Θεραπείας, στα Δημόσια Νοσοκομεία.
4. Η με αριθμό 529/26.1.2000 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Στέλλας Αλφιέρη προς τον Υπουργό Εμπορικής Ναυτιλίας, σχετικά με την εφαρμογή της νομοθεσίας, για την οργανική σύνθεση των ποντοπόρων πλοίων.
5. Η με αριθμό 531/26.1.2000 επίκαιρη ερώτηση του Βουλευτού του Δημοκρατικού Κοινωνικού Κινήματος κ. Ιωάννη Αράπη προς τους Υπουργούς Εργασίας και Κοινωνικών Ασφαλίσεων, Ανάπτυξης, σχετικά με τη λειτουργία του εργοστασίου "ΒΙΟΜΑΓΝ", στο Μαντούδι Ευβοίας.
Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου ('Αρθρο 130 παρ.4 Καν.Βουλής) 1. Η με αριθμό 521/25.1.2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παρασκευά Παρασκευόπουλου προς την Υπουργό Πολιτισμού, σχετικά με τα προβλήματα στέγασης και λειτουργίας, του Κρατικού Ωδείου Θεσσαλονίκης.
2. Η με αριθμό 538/26.1.2000 επίκαιρη ερώτηση του Βουλευτή της Νέας Δημοκρατίας κ. Ανδρέα Καραγκούνη προς τον Υπουργό Γεωργίας, σχετικά με την επίλυση του προβλήματος της ανταγωνιστικότητας της εξαγώγιμης βρώσιμης ελιάς κ.λπ.
3. Η με αριθμό 537/26.1.2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την καθυστέρηση στην εκτέλεση του έργου, της περιμετρικής οδού στην Καβάλα κ.λπ.
4. Η με αριθμό 528/26.1.2000 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τους Υπουργούς Εθνικής Παιδείας και Θρησκευμάτων, Οικονομικών, σχετικά με την καθυστέρηση έκδοσης, της απόφασης απαλλοτρίωσης του οικοπέδου του τέως Λυκείου "ΜΠΑΡΜΠΙΚΑ".
5. Η με αριθμό 530/26.1.2000 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Δημαρά προς τους Υπουργούς Εσωτερικών, Δημόσιας Διοίκησης και Αποκέντρωσης, Εθνικής Παιδείας και Θρησκευμάτων, σχετικά με τη λήψη μέτρων, για την ασφαλή λειτουργία των χώρων, στις παιδικές χαρές και τα σχολεία.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των ΕΠΙΚΑΙΡΩΝ ΕΡΩΤΗΣΕΩΝ Επίκαιρες ερωτήσεις πρώτου κύκλου:
Η πρώτη με αριθμό 523/25.1.2000 επίκαιρη ερώτηση τoυ Βουλευτή του Πανελλήνιου Σοσιαλιστικού Κινήματος κ. Αλέξανδρου Βούλγαρη, προς τον Υπουργό Γεωργίας, σχετικά με την ένταξη στο Γ' Κοινοτικό Πλαίσιο Στήριξης, της κατασκευής λιμνοδεξαμενών στις Σποράδες και τον Αλμυρό Βόλου, κρατείται για να συζητηθεί αργότερα.
Η δεύτερη η με αριθμό 539/26.1.2000 επίκαιρη ερώτηση του Βουλευτή της Νέας Δημοκρατίας κ.Γεωργίου Καλού προς τον Υπουργο Εθνικής Παιδείας και Θρησκευμάτων, σχετικά με την εισαγωγή των παιδιών ομογενών στην τριτοβάθμια εκπαίδευση κ.λπ. διαγράφεται λόγω κωλύματος του αρμοδίου Υπουργού.
Η τρίτη η με αριθμό 534/26.1.2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ.Δημητρίου Κωστόπουλου προς τον Υπουργό Εργασίας και Κοινωνικών Ασφαλίσεων, σχετικά με την κατάργηση της ειδικής εισοφοράς, που πληρώνουν οι συνταξιούχοι για τα οικονομικά προβλήματα των ασφαλιστικών ταμείων κλπ. κρατείται.
Ακολουθεί η τέταρτη με αριθμό 526/26.1.2000 επίκαιρη ερώτηση του Βουλευτή του Συνασπισμού της Αριστεράς και της Προόδου κ.Πέτρου Κουναλάκη προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με την αντιμετώπιση διαφόρων προβλημάτων, εν όψει των επικείμενων εκλογών.
Η επίκαιρη ερώτηση έχει ως εξής:
"Ενώ αυξάνονται καθημερινώς οι πιθανότητες διεξαγωγής πρόωρων εκλογών ή εκλογικού αιφνιδιασμού, με πρωτοβουλία της Κυβέρνησης παραμένουν σε εκκρεμότητα μεγάλα προβλήματα της εκλογικής διαδικασίας. Ο νόμος για τον έλεγχο των δαπανών των υποψηφίων Βουλευτών και των κομμάτων χρειάζεται σημαντικές αλλαγές. Απαιτούνται νέοι περιορισμοί στις εκλογικές δαπάνες για να εξασφαλιστεί και η εκλογίκευσή τους. Πρέπει να αποσαφηνιστεί ο τρόπος άσκησης του εκλογικού δικαιώματος των ετεροδημοτών και της ψήφου των ελλήνων μεταναστών που ζουν στις χώρες της Ευρωπαϊκής 'Ενωσης.
Τέλος πρέπει να εξασφαλιστεί κατά την προεκλογική περίοδο η κατά το δυνατόν ισότιμη συμμετοχή των κομμάτων στα ηλεκτρονικά Μέσα Μαζικής Ενημέρωσης.
Ερωτάται η κυρία Υπουργός: Πώς σκέφτεται να αντιμετωπίσει εγκαίρως τα κρίσιμα προβλήματα της εκλογικής διαδικασίας; Πως θα υπάρξουν οι αναγκαίες νομοθετικές ρυθμίσεις και εγγυήσεις, ανεξάρτητα από το χρόνο διεξαγωγής των εκλογών;" H Yπουργός Εσωτερικών, Δημόσιας Διοίκησης και Αποκέντρωσης κ. Βάσω Παπανδρέου έχει το λόγο.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Κύριε συνάδελφε, μπορώ να πω ότι με έκπληξη διάβασα την ερώτηση του κ. Κουναλάκη και αυτό γιατί ο κύριος συνάδελφος είναι μέλος της Επιτροπής Ελέγχου των Οικονομικών των Κομμάτων της Βουλής και πριν αρκετό καιρό κάναμε μια σύσκεψη στο Υπουργείο Εσωτερικών, Δημόσιας Διοίκησης και Αποκέντρωσης και ανταλλάχθηκαν απόψεις και προτάσεις.
Είναι επίσης μέλος της ειδικής μόνιμης Επιτροπής Απόδημου Ελληνισμού της Βουλής, η οποία όχι μόνο είναι ενήμερη, αλλά συμμετέχει σε μία ευρύτερη επιτροπή, προκειμένου να μελετήσει και να υποβάλει πρόταση για την άσκηση του εκλογικού δικαιώματος των Ελλήνων πολιτών, κατοίκων άλλων χωρών της Ευρωπαϊκής 'Ενωσης.
Ανεξάρτητα από τα παραπάνω θα ήθελα να πω ότι για το πρώτο θέμα που αφορά τον έλεγχο των δαπανών, πράγματι ο νόμος που έχει ψηφιστεί το 1996 έχει σχολιαστεί από διάφορες πλευρές και διάφοροι συνάδελφοι ή κόμματα υποδεικνύουν την τροποποίηση ή τη συμπλήρωση υφισταμένων διατάξεων.
Στόχος της Κυβέρνησης και της κοινωνίας είναι να υπάρχει διαφάνεια στη χρηματοδότηση των πολιτικών κομμάτων, αλλά και των Βουλευτών, δημοσιότητα των εσόδων και των δαπανών και αξιόπιστος έλεγχος των οικονομικών τους.
Η επιτροπή ελέγχου των οικονομικών των κομμάτων, αλλά και η Ειδική Μόνιμη Επιτροπή Θεσμών και Διαφάνειας της Βουλής, έχουν επισημάνει με εκθέσεις τους κάποια κενά στις ισχύουσες διατάξεις. Το Νοέμβριο του 1999 είχαμε μία συνάντηση στο Υπουργείο στην οποία συμμετείχε και ο κ.  Κουναλάκης. 'Εστειλα προς τον Πρόεδρο της Επιτροπής τον κ. Αποστολίδη στις 18 Νοεμβρίου, ένα σχέδιο τροποποιήσεων του νόμου. Οι κυριότερες τροποποιήσεις που προβλέπονται είναι η διεύρυνση των φορέων που απαγορεύεται να χρηματοδοτούν τα κόμματα, ώστε να περιλαμβάνονται και επιχειρήσεις εκμετάλλευσης τυχερών παιχνιδιών, αλλοδαπά, φυσικά και νομικά πρόσωπα.
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Υπουργού)
Θα μου δώσετε ένα λεπτό γιατί το θέμα είναι αρκετό.
ΠΡΟΕΔΡΟΣ (Απόστολος Κακλαμάνης): Θα σας δώσω ένα λεπτό.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Δεν προφταίνω να απαντήσω σε όλα τα ερωτήματα. Είναι η θέσπιση κανόνων χρήσεως διαφημιστικού  υλικού, καθώς και των χώρων στους οποίους επιτρέπεται  η ανάρτηση ή επικόλληση  τέτοιου υλικού, στη ρεαλιστική αναπροσαρμογή  του ανωτάτου ορίου των εκλογικών δαπανών  των υποψηφίων Βουλευτών, στον τρόπο  και τη διαδικασία είσπραξης των εσόδων των κομμάτων στον τρόπο δημοσίευσης  ισολογισμού  και έκθεσης εκλογικών εσόδων και δαπανών και στην ανασύνθεση  της προβλεπόμενης σήμερα επιτροπής ελέγχου των οικονομικών των κομμάτων, προκειμένου να συμμετέχουν εκτός από εκπρόσωποι κομμάτων και ανώτατοι δικαστικοί λειτουργοί.
Στις παρατηρήσεις αυτές, δεν έχω απάντηση από τους εκπροσώπους των κομμάτων και σε κάθε περίπτωση η Κυβέρνηση θα πάρει πρωτοβουλία, έστω και αν δεν έχουμε απαντήσεις.
'Ενα δεύτερο ζήτημα το οποίο έχει τεθεί κατά καιρούς είναι η αλλαγή του κανονιστικού  πλαισίου, με το οποίο καθορίζεται ο τρόπος προβολής Βουλευτών και κομμάτων  από τα τηλεοπτικά μέσα, κρατικά και ιδιωτικά, καθώς και ο καθορισμός των παροχών και των διευκολύνσεων, οι οποίες συνυπολογίζονται  στις προεκλογικές δαπάνες, όπως και τα κριτήρια και η διαδικασία αποτίμησης σε χρήμα αυτών των παροχών.
Τα ζητήματα αυτά ρυθμίζονται με υπουργικές αποφάσεις, οι οποίες εκδίδονται  μόλις προκηρυχθούν οι εκλογές. Επειδή ακριβώς ο χρόνος είναι  σύντομος, εγώ με επιστολή μου στις 12 Νοεμβρίου ζήτησα από τους Προέδρους όλων των κομμάτων να μου υποδείξουν τον εκπρόσωπό τους άτυπα, γιατί τυπικά  η διακομματική αυτή επιτροπή πρέπει να συσταθεί μετά την προκήρυξη των εκλογών, ώστε να αρχίσουμε από τώρα την προεργασία για την τροποποίηση αυτών των κανονιστικών διατάξεων. 'Ολα τα κόμματα, εκτός του Συνασπισμού, έχουν απαντήσει. Σε κάθε  περίπτωση όμως εγώ θα συγκαλέσω την άτυπη επιτροπή, έστω και αν Συνασπισμός δεν στείλει εκπρόσωπο.
'Οσον αφορά τώρα στο θέμα των ετεροδημοτών, είναι γνωστό ότι ο νόμος...
ΠΡΟΕΔΡΟΣ (Απόστολος Κακλαμάνης): Κυρία Υπουργέ, σας παρακαλώ να ολοκληρώσετε μετά για το θέμα των ετεροδημοτών.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης):'Εχω απαντήσει μόνο στο ένα από τα ερωτήματα... ΠΡΟΕΔΡΟΣ (Απόστολος Κακλαμάνης): Δεν πειράζει, δυστυχώς ο κ.
Κουναλάκης έβαλε πολλά ερωτήματα. Θα πάρει το λόγο ο κ. Κουναλάκης και θα επανέλθετε, κυρία Υπουργέ.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Εγώ προτιμώ  να απαντήσω τώρα, κύριε Πρόεδρε, και να μην δευτερολογήσω.
ΠΕΤΡΟΣ ΚΟΥΝΑΛΑΚΗΣ: Καλύτερα να τα πει τώρα, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Θα μιλήσετε  όμως για δύο λεπτά, κύριε Κουναλάκη.
ΠΕΤΡΟΣ ΚΟΥΝΑΛΑΚΗΣ: Εντάξει, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Η κυρία Υπουργός έχει το λόγο. Ορίστε, κυρία Υπουργέ, και δεν θα σας δώσω το λόγο για δεύτερη φορά. ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Για τους ετεροδημότες έχει ψηφισθεί ο νόμος. Γνωρίζετε ότι το θέμα  έχει λυθεί για τις ευρωεκλογές, αλλά για τις εθνικές εκλογές τα θέματα είναι πολύ πιο πολύπλοκα. Στις ευρωεκλογές είναι μια ενιαία περιφέρεια, ενώ στις δημοτικές έχουμε πενήντα έξι εκλογικές  περιφέρειες και θα πρέπει να γίνει ανασύνταξη των εκλογικών καταλόγων, σύμφωνα  με τα νέα δημοτολόγια.
Είχαμε και τις εκλογές, είχαμε και τον "ΚΑΠΟΔΙΣΤΡΙΑ" και οι δήμαρχοι θα πρέπει να φτιάξουν τις νέες αλφαβητικές καταστάσεις. Είχαν προθεσμία μέχρι τις 31.12.1999. Δεν έχουν ολοκληρώσει όλοι, γιατί υπάρχουν αντικειμενικές δυσκολίες. 'Εχει καθορισθεί με προεδρικό διάταγμα ο τρόπος καθορισμού των εκλογικών διαμερισμάτων και η διαδικασία κατάταξης των εκλογέων από τους δημάρχους, αλλά η ανασύνταξη των εκλογικών καταλόγων είναι μία πάρα πολύ δύσκολη διαδικασία.
Πρέπει να πω ότι η τελευταία ανασύνταξη είχε γίνει το  1962 και έτσι θα πρέπει να δώσω μια παράταση στην προθεσμία που προβλέπει ο νόμος για να ολοκληρωθεί αυτή η διαδικασία, για να δημιουργηθούν τα δημοτολόγια απο τους δήμους.
'Οσον αφορά το θέμα το σχετικό με το εκλογικό δικαίωμα των πολιτών που κατοικούν στις χώρες της  Ευρωπαϊκής 'Ενωσης, αυτό έχει λυθεί για τις ευρωεκλογές, όπως ξέρετε. Για τις εθνικές εκλογές  έχει ξεκινήσει η διαδικασία  στην οποία συμμετέχετε και εσείς, κύριε Κουναλάκη, στην επιτροπή.
'Εχουν γίνει κάποιες προτάσεις, υπάρχουν διαφωνίες και οι διαφωνίες είναι ποιος κάνει την εκτύπωση και την αποστολή των ψηφοδελτίων, αν γίνεται από το Υπουργείο ή με ευθύνη των  κομμάτων, ποιος είναι ο τρόπος αποσφράγισης των φακέλων και διαλογής των  ψηφοδελτίων, αν εκτυπώνονται τα ψηφοδέλτια με μορφή πολύπτυχου ή όχι, γιατί μιλάμε για πενήντα έξι εκλογικές περιφέρειες και μπορεί σε ένα εκλογικό τμήμα της Γερμανίας για παράδειγμα να υπάρχουν ψηφοφόροι και για τις πενήντα έξι ελογικές περιφέρειες και ο καθένας θέλει να ψηφίσει αυτόν που είναι στην εκλογική περιφέρεια.
Είναι μια πάρα πολύ δύσκολη διαδικασία. Εγώ περιμένω από την επιτροπή να ολοκληρώσει τη συζήτησή της γι' αυτά τα θέματα και να φέρουμε την τροπολογία στη Βουλή.
Από κει και πέρα, χρειάζεται μια ολόκληρη διαδικασία για ανάρτηση πινάκων κ.λπ.,
 αλλά πρέπει πρώτα η επιτροπή να ξεδιαλύνει ή να ξεκαθαρίσει τρία-τέσσερα σημεία στα οποία έχουν διαφωνίες.
ΠΡΟΕΔΡΟΣ (Απόστολος Κακλαμάνης): Ο κ. Κουναλάκης έχει το λόγο.
ΠΕΤΡΟΣ ΚΟΥΝΑΛΑΚΗΣ: Εγώ κύριε Πρόεδρε, δεν αμφισβητώ ότι συμμετέχω σ' αυτά που είπε η κυρία Υπουργός. Πράγματι μετέχω σ' αυτές τις επιτροπές, αλλά εδώ υπάρχει ένα πρόβλημα, ότι όλα αυτά έχουν μείνει στη μέση και από την άλλη μεριά ακούμε ότι είναι δυνατόν να προκηρυχθούν εκλογές σε ένα, σε δύο μήνες. Τι θα γίνει; Θα πάμε σε εκλογές με τους ισχύοντες όρους; Αυτό το νόημα είχε η ερώτησή μου. Αν δεν προκηρυχθούν πρόωρες εκλογές, είναι δυνατόν να υπάρξουν αυτές οι βελτιώσεις και οι αλλαγές σε νομοθετικό επίπεδο και αλλού.
Επί παραδείγματι, κυρία Παπανδρέου, είπατε ότι στείλατε τις προτάσεις σας στην Επιτροπή Ελέγχου. Δεν καταλαβαίνω γιατί δεν απάντησε ο κ.  Αποστολίδης. Εμείς είπαμε ότι είμαστε σύμφωνοι. Εγώ εκλήθην από τον κ.  Αποστολίδη, συμφώνησα απολύτως με τις παρατηρήσεις σας και υποτίθεται ότι από καιρό έπρεπε να είχαν σταλεί σε σας και να προχωρήσετε στην αλλαγή της νομοθεσίας, που όλοι λέμε, πρώτος ο κύριος Πρόεδρος, ότι είναι διάτρητη και ότι δεν είναι δυνατόν -το διαπιστώσαμε και εμείς που κάναμε τον έλεγχο-  μ' αυτόν το νόμο να κάνουμε τίποτα. Δεν υπάρχει καμία δυνατότητα να ελέγξει αυτή η επιτροπή οτιδήποτε.
'Οσον αφορά τους μετανάστες, πρέπει να σας πω ότι πριν από λίγες μέρες κάναμε συνεδρίαση -δεν ήσασταν εσείς- και συμφωνήσαμε σε όλα. Δεν υπάρχουν διαφωνίες πια στην επιτροπή. Τέλειωσαν οι διαφωνίες.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Για το πολύπτυχο και όλα αυτά;
ΠΕΤΡΟΣ ΚΟΥΝΑΛΑΚΗΣ: Βεβαίως για όλα αυτά συμφωνήσαμε. Ρωτήστε το γενικό γραμματέα του Υπουργείου σας. Επομένως και εδώ είναι ο δρόμος ανοιχτός για να υπάρξουν λύσεις και να ψηφίσουν οι άνθρωποι αυτοί, όπως στις ευρωεκλογές. Το θέμα είναι ότι χρειάζονται νομοθετικές ρυθμίσεις.  Αυτές καθυστερούν και αν καθυστερήσουν ακόμα λίγο, δυστυχώς δεν θα "προκάνουμε". Θα πάμε στις εκλογές με τα ισχύοντα και αυτό είναι εξαιρετικά αρνητικό.
'Οσον αφορά τα θέματα των ετεροδημοτών, εγώ ειλικρινά λυπάμαι γιατί, απ' ό,τι κατάλαβα, οι ετεροδημότες θα ψηφίσουν όπως ψήφιζαν στο παρελθόν. Αν δείτε σήμερα το "ΚΑΡΦΙ" του Νίκου Κακαουνάκη που είναι ένθερμος οπαδός του ΠΑ.ΣΟ.Κ. λέει: "Τεράστια επιχείρηση του ΠΑ.ΣΟ.Κ. Θα μεταφέρουμε διακόσιες πενήντα χιλιάδες ετεροδημότες, δωρεάν εισιτήρια, όλα τσάμπα".  Δηλαδή πρόκειται εδώ για μια τεράστια επιχείρηση εξαγοράς της ψήφου αυτών των ανθρώπων. Πρέπει επιτέλους αυτός ο αναχρονισμός να τελειώνει και να εκσυγχρονιστεί η Ελλάδα. Είχατε κάνει μια θετική προσπάθεια στις ευρωεκλογές και έπρεπε να υπάρξει συνέχεια, αλλά μου λέτε ότι θα μείνουν ως έχουν. Αυτό με κάνει να λέω λυπάμαι.
ΠΡΟΕΔΡΟΣ (Απόστολος Κακλαμάνης): Πριν απαντήσει η κυρία Υπουργός, θα ήθελα να πω, με την άδεια και των δύο, τα εξής. Η κυρία Υπουργός είπε ότι έχει ζητήσει να πάνε Εκπρόσωποι κομμάτων στο Υπουργείο για να συζητήσουν αυτά τα ζητήματα. Καλώς συζητήσατε εσείς στην επιτροπή, αλλά δεν είσθε αρμόδιοι γι' αυτά τα θέματα. Είσθε μόνο για να ελέγχετε μετά τις εκλογές τις δηλώσεις των κομμάτων...
ΠΕΤΡΟΣ ΚΟΥΝΑΛΑΚΗΣ: Κάναμε προτάσεις.
ΠΡΟΕΔΡΟΣ (Απόστολος Κακλαμάνης): Ναι, αλλά τι συμβαίνει μ' αυτές τις προτάσεις, τι συμβαίνει γενικώς όταν οι πάντες κάνουμε για τα πάντα προτάσεις. Καλός ο ζήλος, αλλά νομίζω ότι αυτό που σας ζήτησε η κυρία Υπουργός είναι προτιμότερο. Γιατί σε κάθε επιτροπή της Βουλής και σ' αυτήν την επιτροπή τη δική σας και στην Επιτροπή Θεσμών και Διαφάνειας και στη Διάσκεψη των Προέδρων και σε διάφορα όργανα της Βουλής τα κόμματα στέλνουν σε ανύποπτο χρόνο εκπροσώπους τους για τα θέματα της αρμοδιότητας των οργάνων αυτών. 'Οταν όμως ανακύπτουν ζητήματα όπως αυτό, προφανώς με βάση τα ζητήματα που τίθενται τότε και ποια πολιτική έχουν, θα καθορίσουν τις θέσεις τους.
Το λέω αυτό γιατί και η Υπουργός υποχρεώθηκε εμμέσως να αλληλογραφεί μαζί σας και όχι, είτε με τη Βουλή ως Σώμα είτε με τα κόμματα με τα οποία θα συνεργάζεται. Γι' αυτό λοιπόν σας παρακαλώ προσωπικώς για σας που ως κόμμα δεν έχετε ορίσει εκπρόσωπο, να τον ορίσετε, γιατί προφανώς θεωρούσατε ότι και με την επιτροπή, όπου πραγματικά συμμετέχετε με ζήλο και ενδιαφέρον, είναι το ίδιο πράγμα. Αλλά να μην μπερδεύουμε τους ρόλους.  Η Κυβέρνηση αποφασίζει και έχει και την ευθύνη, γι' αυτό αφού συζητήσει με τα κόμματα. Οι διάφορες επιτροπές και οι εσωτερικοί θεσμοί της Βουλής είναι για το ρόλο που κάθε φορά από τον Κανονισμό ή τη νομοθεσία έχουν. Το λέω αυτό για να είμαστε επ' αυτού εξηγημένοι, ώστε να γνωρίζει και η κυρία Υπουργός από πού θα έχει την υπεύθυνη θέση των κομμάτων με τα οποία θεωρεί σωστό -και καλά κάνει- να διαβουλευτεί πριν πάρει ως Κυβέρνηση τις αποφάσεις της που στη συνέχεια να φέρει στη Βουλή.
Ορίστε,κυρία Υπουργέ.
ΒΑΣΩ ΠΑΠΑΝΔΡΕΟΥ (Υπουργός Εσωτερικών,Δημόσιας Διοίκησης και Αποκέντρωσης): Κύριε Πρόεδρε, πράγματι υπάρχουν διάφορες επιτροπές που κάνουν διάφορες προτάσεις.
ΠΡΟΕΔΡΟΣ (Απόστολος Κακλαμάνης): Εσείς καλοπίστως απευθυνθήκατε, εφόσον εμείς σας οχλούμε κάνατε και μας απαντήσατε. Η κανονική διαδικασία, όμως, είναι αυτή που είπα.  Να έρθουν οι Εκπρόσωποι των κομμάτων, να συζητήσουν μαζί σας και εν συνεχεία υπεύθυνα να αποφασίσετε και να μας εισηγηθείτε στη Βουλή τι θα ψηφίσουμε, αν συμφωνούμε.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης):Θα ήθελα να πω στον κ. Κουναλάκη για τους ετεροδημότες ότι σύμφωνα με την ισχύουσα νομοθεσία, αν οι εκλογές γίνουν μέχρι τον Ιούνιο για οποιοδήποτε χρόνο ισχύουν οι εκλογικοί κατάλογοι της προηγούμενης χρονιάς. Αν γίνουν μετά τον Ιούνιο μπορεί οι εκλογικοί κατάλογοι να αλλάξουν. 'Ομως, για τη συγκεκριμένη περίπτωση για τους ετεροδημότες -γιατί μιλάμε για πενήντα έξι εκλογικές περιφέρειες που θα ψηφίζουν οι ετεροδημότες στον τόπο κατοικία τους, αλλά θα ψηφίζουν τον υποψήφιο  από τον τόπο τον οποίο προέρχονται. Αλλάζει, λοιπόν, όλη η διαδικασία, καταργούνται οι ενορίες και ορίζονται καινούρια εκλογικά διαμερίσματα σε όλη την επικράτεια. Αυτά τα προεδρικά διατάγματα έχουν βγει για τον τρόπο με τον οποίο θα γίνει αυτή η κατάταξη πλέον των εκλογέων. Πρέπει όμως να ανασυνταχθούν όλοι οι εκλογικοί κατάλογοι και αυτό γίνεται με βάση τα δημοτολόγια, τη δημοτολογική τακτοποίηση όλων των δημοτών της χώρας, μέσω των Προέδρων και των δημάρχων.
Είχαν προθεσμία μέχρι τις 31 Δεκεμβρίου. Ορισμένοι δήμοι ή κοινότητες δεν έχουν ανταποκριθεί λόγω αντικειμενικών δυσκολιών. Αλλά η ανασύνταξη των εκλογικών καταλόγων είναι ένα πάρα πολύ δύσκολο θέμα. Δεν είναι πολύ απλό, είναι πολύ δύσκολο και γι' αυτό σας είπα ότι θα δώσω και παράταση, για την ολοκλήρωση.
'Οσο για τα άλλα θέματα, η επιτροπή δεν έχει ομοφωνήσει, κύριε Κουναλάκη.
ΠΕΤΡΟΣ ΚΟΥΝΑΛΑΚΗΣ:Συμφωνήσαμε σε όλα.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης):'Ηταν εκεί ο Γενικός Γραμματέας και με ενημέρωσε χθες για τα σημεία στα οποία διαφωνείτε. Περιμένω μία περαιτέρω επεξεργασία από την επιτροπή, για να το φέρω αυτό στη Βουλή. Πιστεύω ότι ορισμένα θέματα μπορεί να λυθούν. Καλώ τους Εκπροσώπους των κομμάτων εντός των ημερών για να συζητήσουμε όλα αυτά τα θέματα.
ΠΡΟΕΔΡΟΣ (Απόστολος Κακλαμάνης):Καλύτερος τρόπος είναι αυτός. Με τα κόμματα να συζητήσετε και να μας εισηγηθείτε.
Εισερχόμεθα στη συζήτηση των επικαίρων ερωτήσεων δευτέρου κύκλου: Πρώτα θα συζητηθεί η δεύτερη με αριθμό 520/25.1.2000 επίκαιρη ερώτηση του Βουλευτή της Νέας Δημοκρατίας κ. Αθανάσιου Βαρίνου προς τους Υπουργούς Εξωτερικών, Εθνικής Οικονομίας, σχετικά με τη λήψη μέτρων προστασίας της ονομασίας, παραγωγής και διακίνησης του ελληνικού ούζου.
Μαζί θα συζητηθεί και η επόμενη -έχουν το ίδιο περιεχόμενο- η τρίτη με αριθμό 535/26.1.2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Σκοπελίτη προς τον Υπουργό Ανάπτυξης, σχετικά με τη λήψη μέτρων προστασίας της ελληνικής ονομασίας και προέλευσης για το ούζο κλπ.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ.ΠΑΝΑΓΙΩΤΗΣ ΣΓΟΥΡΙΔΗΣ).
ΠΡΟΕΔΡΕΥΩΝ (Παναγιώτης Σγουρίδης): Η επίκαιρη ερώτηση του κ. Βαρίνου είναι η ακόλουθη:
"Ο Επίτροπος της Ευρωπαϊκής 'Ενωσης κ. Poul Nielson ολοκλήρωσε τις διήμερες διαπραγματεύσεις που είχε στην Πραιτόρια της Νοτίου Αφρικής την περασμένη Πέμπτη, 20.1.2000, προκειμένου να συμπληρωθεί η εμπορική συμφωνία Ευρωπαϊκής 'Ενωσης-Νοτίου Αφρικής.
Ο κ. Nielson παρέδωσε στους συναδέλφους της Ευρωπαϊκής 'Ενωσης τις προτάσεις της Νοτίου Αφρικής, που αφορούν τις παραδοσιακές ονομασίες συγκεκριμένων οινοπνευματωδών ποτών, κυρίως της Ιταλικής Grappa και του ελληνικού ούζου, ενώ μέχρι την Παρασκευή 28.1.2000, το συμβούλιο θα απαντήσει στις προτάσεις της Νοτίου Αφρικής.
Σύμφωνα με το Πρακτορείο Ειδήσεων EUROPE η Κυβέρνηση της Νοτίου Αφρικής αναγνωρίζει την υποχρέωσή της να μη ξαναχρησιμοποιήσει τις ονομασίες "Porto" και "Xeres" σύμφωνα με την αρχική συμφωνία του περασμένου χρόνου, όμως, η Νότιος Αφρική δεν συμφωνεί να μη ξαναχρησιμοποιήσει τις ονομασίες "ΟΥΖΟ" και "Grappa" και προτείνει να συνεχίσει την παραγωγή, τη διάθεση και εξαγωγή με τις ονομασίες "South African Ouzo" και South African Grappa".
Η Κυβέρνηση αν είχε παρέμβει εγκαίρως, όπως οι 'Ιβηρες γιαι το Porto και το Xeres, οι 'Ελληνες παραγωγοί ΟΥΖΟΥ -ιδιαίτερα οι Χιώτες και οι Μυτιληνοί- δεν θα αντιμετώπιζαν το σημερινό πρόβλημα.
Γι' αυτό ερωτάσθε κύριοι Υπουργοί:
Σε ποιες ενέργειες θα προβεί η Κυβέρνηση προκειμένου να προστατεύσει την ονομασία, την παραγωγή και τη διακίνηση του ελληνικού ΟΥΖΟΥ;
Επίσης η επίκαιρη ερώτηση του κ. Σκοπελίτη έχει ως εξής:
"Ανησυχία, αγανάκτηση και οργή επικρατεί στους ουζοπαραγωγούς της Λέσβου, της Χίου, της Θεσσαλίας, της Μακεδονίας και αλλού, αλλά και στους καταναλωτές του ποτού ούζου σε ολόκληρη τη χώρα για τη στάση που φαίνεται ότι κρατά η Κομισιόν της Ευρωπαϊκής 'Ενωσης.
'Οπως είναι γνωστό το ούζο, αλκοολούχο ποτό που παράγεται ιστορικά και αποκλειστικά στην Ελλάδα και το οποίο είναι άμεσα συνδεδεμένο με τις παραδόσεις και τον πολιτισμό του ελληνικού λαού, έχει κατοχυρωθεί -και σωστά- σε ευρωπαϊκό επίπεδο ως ελληνικής ονομασίας και προελεύσεως προϊόν. Ωστόσο η Κομισιόν της Ευρωπαϊκής 'Ενωσης δεν συμπεριλαμβάνει το ούζο, με αυτήν την ονομασία και την προέλευση, σε διεθνείς, σε διμερείς ή πολυμερείς εμπορικές συμφωνίες που υπογράφει. 'Ετσι, ενώ σε συμφωνία που υπέγραψε με τη Νότια Αφρική προσδιόρισε σαν κατοχυρωμένα προϊόντα το "porto" και το "cherry", δεν έκανε το ίδιο και για ούζο. Κι αυτό, την ώρα που η Νότια Αφρική ζητά να παράγει και προφανώς να εξάγει με την ονομασία ούζο κάποιο αλκοολούχο ποτό που παράγει η ίδια!
Ερωτάται η κυρία Υπουργός ποια μέτρα πρόκειται να πάρει η Κυβέρνηση και πότε, ώστε:
- Να κατοχυρωθεί και σε παγκόσμιο επίπεδο το ούζο, σαν προϊόν ελληνικής ονομασίας και προελεύσεως.
- Να υιοθετήσουν αυτή τη θέση και να εφαρμόζουν ανάλογη πρακτική όλα τα όργανα της Ευρωπαϊκής 'Ενωσης, της Κομισιόν συμπεριλαμβανομένης." Ο κ. Ροκόφυλλος, Αναπληρωτής Υπουργός Εξωτερικών, έχει το λόγο για έξι λεπτά για να απαντήσει και στις δύο ερωτήσεις ταυτόχρονα και οι κύριοι συνάδελφοι θα έχουν το λόγο για δύο λεπτά ο καθένας.
Ορίστε, κύριε Υπουργέ.
ΧΡΗΣΤΟΣ ΡΟΚΟΦΥΛΛΟΣ (Αναπληρωτής Υπουργός Εξωτερικών): Κατ'αρχήν να ενημερώσω το Σώμα και μέσα από το Σώμα τον ελληνικό λαό περί τίνος πρόκειται.
Τον Οκτώβριο της περσινής χρονιάς υπογράφηκε μία σύμβαση μεταξύ της Νοτίου Αφρικής και της Ευρωπαϊκής 'Ενωσης, μεγάλη σύμβαση που φέρει τον τίτλο "Εφαρμογή Συμφωνίας εμπορίου, αναπτύξεως και συνεργασίας Ευρωπαϊκής 'Ενωσης-Νοτίου Αφρικής", η οποία είναι πάρα πολύ σημαντική. Αυτή υπογράφηκε από την Ευρωπαϊκή 'Ενωση και τη Νότιο Αφρική και συμφωνήθηκε να τεθεί προσωρινά σε εφαρμογή, πριν από την επικύρωσή της, την 1η Ιανουαρίου του 2000.
Συμφωνήθηκε ακόμη ότι η σύμβαση αυτή θα τεθεί σε εφαρμογή, εφ' όσον εν τω μεταξύ υπογραφεί κανονικά και μία πρόσθετη συμφωνία οίνων και οινοπνευματωδών ποτών. 'Οταν ήλθε αυτή η δεύτερη συμφωνία, διαπιστώθηκε η διαφωνία, διότι δεν ήθελαν οι Νοτιοαφρικανοί να αναγνωρίσουν ούτε το ελληνικό ούζο  ούτε την ιταλική grappa. Το σκεπτικό τους ήταν ότι πρόκειται για παραδοσιακές ονομασίες -διαφέρουν κατά τούτο και από το porto και από το cherry και απ'όλα τα άλλα τα οποία αναφέρατε. Η νομική τους επιχειρηματολογία, συνίσταται στο ότι δεν υπάρχει έρεισμα για την προστασία τους στη συμφωνία TRIPS του Παγκόσμιου Οργανισμού Εμπορίου και γι' αυτό δεν ήθελαν να τις αναγνωρίσουν.
Εμείς δεν περιμέναμε την ερώτησή σας, η οποία καλώς ετέθη, αλλά πολύ πριν από την ερώτησή σας έχουμε ασχοληθεί με το θέμα, έχουμε αρνηθεί να υπογράψουμε τη συμπληρωματική συμφωνία και έχουμε κινήσει τη νομική διαδικασία μέσα στην Ευρωπαϊκή 'Ενωση, σύμφωνα με την οποία, εφόσον δεν υπογράφουμε τη συμπληρωματική συμφωνία οίνων και οινοπνευματωδών ποτών, δεν ισχύει ούτε η αρχική συμφωνία, η μεγάλη συμφωνία εμπορίου μεταξύ Ευρωπαϊκής 'Ενωσης και Νοτίου Αφρικής.
Πράγματι, ο Επίτροπος Nielson, όπως πολύ σωστά γράφει και ο κ.
Βαρίνος, πήγε στη Νότιο Αφρική και εκεί περίπου ετάχθη με τις απόψεις των Νοτιοαφρικανών, με την έννοια ότι ο ίδιος δεν έλαβε θέση και είπε ότι εγώ είμαι απλώς αγγελιοφόρος, ότι η διαφορά υπάρχει μεταξύ Ελλάδας και Ιταλίας από τη μία μεριά και Νοτίου Αφρικής από την άλλη. Αλλά όταν  ήλθε  το ζήτημα στο Συμβούλιο Γενικών Υποθέσεων πριν από λίγες ημέρες, ο κ.                   Επίτροπος μας ανέπτυξε αυτές τις παράξενες απόψεις του και αναγκάστηκα να τον αντικρούσω πολύ έντονα. Και τούτο, γιατί υπάρχει κανονισμός της Ευρωπαϊκής 'Ενωσης του έτους 1989 που μιλάει με σαφήνεια ότι ούζο μπορεί να αποκαλείται μόνον το προϊόν με ορισμένα χημικά χαρακτηριστικά που παράγεται αποκλειστικά στην Ελλάδα. Είναι επομένως κατοχυρωμένο το ούζο μέσα στην Ευρωπαϊκή 'Ενωση. Το ίδιο υπάρχει και για την ιταλική grappa.
Είπα, λοιπόν, ότι αυτός ο Κανονισμός είναι υποχρεωτικός βεβαίως για όλα τα κράτη-μέλη, και για τα δεκεπέντε, αλλά είναι υποχρεωτικός, πριν απ' όλα, για τα όργανα της Ευρωπαϊκής 'Ενωσης και, επομένως, και για τον κύριο Επίτροπο, ο οποίος πήγε εκεί κάτω και παρίστανε περίπου τον αγγελιοφόρο.
Μετά απ' αυτό πήραν το λόγο οι Υπουργοί Εξωτερικών της Γαλλίας, της Πορτογαλίας και της Ισπανίας, οι οποίοι  συμμερίστηκαν πλήρως τις απόψεις μου και άσκησαν και εκείνοι κριτική στον επίτροπο. Μετά το θέμα παραπέμφθηκε σε μια ειδική επιτροπή του Συμβουλίου (ΤΟ COREPER), η οποία συνήλθε πράγματι πριν από δύο μέρες και η οποία αναφέρει επί λέξει: "Πρώτον, να καταστεί σαφές ότι ο Κανονισμός που προστατεύει το ούζο και την grappa έχει πλήρη εφαρμογή στις χώρες της Ευρωπαϊκής 'Ενωσης. Η Επιτροπή μπορεί να δηλώσει ότι η παραγωγή και εμπορία των προϊόντων αυτών από την Ελλάδα και την Ιταλία αντιστοίχως, προστατεύεται πλήρως εντός της Ευρωπαϊκής 'Ενωσης".
Επομένως, το θέμα έχει πλήρως κατοχυρωθεί από την πλευρά μας, γιατί ακριβώς κινηθήκαμε σθεναρά, έτσι ώστε να μην υπάρξει κανένα απολύτως πρόβλημα.
Τελικά αποδεικνύεται και κάτι ακόμα καλύτερο. Παρακάλεσα τον Γενικό Διευθυντή κ. Βασιλάκη να  καλέσει στο Υπουργείο Εξωτερικών τον πρέσβη της Νοτίου Αφρικής, ο οποίος απάντησε προφορικά ότι εκείνοι δεν παράγουν ούτε σταγόνα ούζου, ενώ παράγουν "grappa" και ακόμα ότι το κάνουν αυτό μόνο για λόγους θεωρητικούς.
Μετά απ'αυτό έχει αρχίσει μια διαπραγμάτευση μεταξύ μας, έτσι ώστε να εξαιρέσουν το ούζο ad hoc, για να αποσύρουμε  και εμείς τη δική μου επιστολή με την οποία έχουμε μπλοκάρει, όχι μόνο τη συμφωνία οίνων και οινοπνευματωδών, που δεν την υπογράψαμε άλλωστε, αλλά και τη βασική, την πολύ μεγάλη συμφωνία γενικού εμπορίου μεταξύ των δύο οντοτήτων, δηλαδή της Ευρωπαϊκής 'Ενωσης από τη μια μεριά και της Νότιας Αφρικής από την άλλη.
Αυτές είναι οι εξηγήσεις που είχα την τιμή να σας δώσω. Είναι απολύτως ευκρινή τα πράγματα. Υπήρξε επομένως και έγκαιρη αντίδραση δική μας, οργανωμένη, με τις ευρωπαϊκές υπηρεσίες του Υπουργείου των Εξωτερικών, που έχω την τιμή να διευθύνω και με τη Μόνιμη Ελληνική Αντιπροσωπεία στις Βρυξέλλες, έτσι ώστε πράγματι δεν παρουσιάστηκε κυριολεκτικά καμία κερκόπορτα. Είχαν γνώσιν οι φύλακες και αυτήν τη γνώση τη χρησιμοποίησαν για να μην παραβιαστούν τα εύλογα και νόμιμα δικαιώματα των παραγωγών ούζου στην Ελλάδα.
Δίπλα σ'αυτό υπάρχει και ένα πρόβλημα για τη ρετσίνα, την οποία στη Ν. Αφρική έχουν κατατάξει, όχι στους επιτραπέζιους οίνους, αλλά στα βαριά ποτά, όπως το ουϊσκι κλπ.,
 με αποτέλεσμα να έχει μεγαλύτερη φορολογία. Και σ'αυτό επιμένουμε. Δεν νομίζω ότι είναι αντικείμενο της ερώτησής σας, αλλά και σ' αυτό το θέμα δίνουμε τη μάχη μας, ώστε να γίνει η σωστή κατάταξη της ρετσίνας μεταξύ των επιτραπέζιων οίνων.
ΠΡΟΕΔΡΕΥΩΝ (Παναγιώτης Σγουρίδης): Ο κ. Βαρίνος έχει το λόγο για δύο λεπτά.
ΑΘΑΝΑΣΙΟΣ ΒΑΡΙΝΟΣ: Ευχαριστώ, κύριε Πρόεδρε.
Πράγματι, πρόκειται για μια προσωπική σας επιτυχία, κύριε Ροκόφυλλε, όμως αν είχε γίνει πριν από έξι μήνες η παρέμβαση την οποία κάνετε εσείς σήμερα, θα είχαμε τώρα λύσει το πρόβλημα, δηλαδή θα είχε αποδεχθεί η Νότιος Αφρική να αντιμετωπίσει το θέμα, ανάλογα με τη δέσμευσή της για το "porto" και το  "cherry" που έχουν κατορθώσει να κάνουν μέχρι στιγμής οι Πορτογάλοι και οι Ισπανοί.
'Οπως ξέρετε οι 'Ιβηρες -έχω εδώ και την εφημερίδα των Ευρωπαϊκών Κοινοτήτων-αποδέχονται για το "porto"  και το "cherry"  εδώ και ένα πεντάμηνο αυτές τις δεσμεύσεις που εμείς επιζητούμε σήμερα για το ούζο. Ελπίζω η στάση σας να είναι σταθερή, μέχρις ότου συμφωνήσει η Νότιος Αφρική τώρα και στο μέλλον να μην επιτρέψει την παραγωγή και διάθεση ποτού που θα έχει στην ονομασία τη λέξη  ούζο.
Ο πρέσβης της Νοτίου Αφρικής δηλώνει εγγράφως -έχω στα χέρια μου την επιστολή του- αλλά και προφορικά, ότι δεν γίνεται σήμερα παραγωγή ούζου στη Νότιο Αφρική. Δεν μας λέει όμως τίποτα για το τι θα κάνει στο μέλλον και αυτό είναι το ύποπτο. Εν πάση περιπτώσει, γιατί δεν συμφωνεί η Νότιος Αφρική αφού δεν παράγει ούζο, σε μια ανάλογη συμφωνία, όπως αυτή που έκανε με τους 'Ιβηρες για το "porto" και το  "cherry";
Οι  παραγωγοί του ελληνικού ούζου διαθέτουν στη Νότιο Αφρική, κύριε Υπουργέ, μόνο εκατό χιλιάδες φιάλες ούζο, σύμφωνα με την έρευνα που έκανα.  Διαθέτουν όμως εκατομμύρια φιάλες ούζου στην Ευρωπαϊκή 'Ενωση και ιδιαίτερα στη Γερμανία. Αντιλαμβάνεσθε ότι αν έχουμε αυτές τις ευρωπαϊκές αγορές κάτω από τέτοιο πρίσμα, με ένα 'Αφρικαν ούζο ή δεν ξέρω εγώ πώς μπορεί να το λένε, θα δημιουργηθούν προβλήματα στην προστασία της ονομασίας, της παραγωγής και της διακίνησης του ελληνικού ούζου.
Ο σύνδεσμος ελληνικών αποσταγμάτων, οινοπνευματωδών ποτών σας έχει ενημερώσει εγγράφως και εσάς και τον κύριο Πρωθυπουργό. 'Εχω στα χέρια μου τις επιστολές.
Επίσης, έχετε πάρει διαμαρτυρίες από τα επιμελητήρια της Χίου και της Λέσβου, που ζητούν την εφαρμογή του κανονισμού της Ευρωπαϊκής 'Ενωσης 1576/1989, που κατοχυρώνει την ονομασία, την παραγωγή και τη διακίνηση του ελληνικού ούζου. Παρακαλώ πολύ να επιμείνετε, κύριε Υπουργέ, πάνω σε αυτό το θέμα.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σκοπελίτης έχει το λόγο.
ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, οι ουζοπαραγωγοί αλλά και οι καταναλωτές όλης της χώρας, και μπορώ να πω ιδιαίτερα της δικής μου πατρίδας της Μυτιλήνης, είναι ανήσυχοι. Και είναι ανήσυχοι, γιατί έχουν το προηγούμενο με τη φέτα, που είχε μία παρόμοια εξέλιξη.
Ζητάνε πέρα από το να κατοχυρωθεί η κυκλοφορία μέσα στα όρια της Ευρωπαϊκής 'Ενωσης, να δεσμευτεί η Ευρωπαϊκή 'Ενωση ότι αυτό θα γίνει και σε παγκόσμιο επίπεδο. Καλές είναι οι διαπραγματεύσεις, αλλά εδώ πρέπει να έχουμε την κατηγορηματική σας εμμονή στην προστασία του αλκοολούχου ποτού  με την ονομασία ούζο σαν ποτό ελληνικής προέλευσης και παραγωγής.                      Επαναλαμβάνω αυτό έχει μία ιδιαίτερη σημασία και πιστεύω ότι κατανοήθηκε από εσάς και είναι δεμένο με αυτό που λέμε στην ερώτησή μας. Στην ιδιαίτερή μου πατρίδα έχει πολλή σημασία και είναι και στις παραδόσεις του νησιού. Και αν πραγματικά οδηγηθούμε σε μια άλλη κατεύθυνση πέρα από την κατοχύρωση αυτή, θα είναι σοβαρή και μεγάλη ευθύνη. Και εμείς ανησυχούμε, γιατί υπάρχει το προηγούμενο με τη φέτα, που έφτασε σε αυτό το σημείο σήμερα, που όλοι μας γνωρίζουμε και που βέβαια δεν είναι της ώρας να αναφερθώ σε αυτό.
Να επιμείνετε σε αυτό, κύριε Πρόεδρε, γιατί πραγματικά ανησυχούμε πάρα πολύ, ότι αν αφήσουμε και ένα μικρό παραθυράκι ανοιχτό, οπωσδήποτε θα προχωρήσουμε σε μία άλλη απώλεια ενός προϊόντος ελληνικής προέλευσης, ελληνικής κατοχύρωσης. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 
ΧΡΗΣΤΟΣ ΡΟΚΟΦΥΛΛΟΣ (Αναπληρωτής Υπουργός Εξωτερικών): Και εγώ ευχαριστώ τους δύο συναδέλφους για την κατανόησή τους και την αποδοχή του γεγονότος ότι πολεμάμε για το ίδιο θέμα και ευτυχώς πολεμάμε με επιτυχία.
Πρέπει να σας πω ότι η νομική υπηρεσία της Ευρωπαϊκής 'Ενωσης είπε αυτό που υπαινίχθηκα πριν, ότι όχι μόνο φεύγει από τη μέση η συμφωνία οίνων και οινοπνευματωδών ποτών, αλλά ακυρώνεται και η μεγάλη συμφωνία αναπτύξεως και συνεργασίας με τη Νότιο Αφρική μετά από αυτό, γιατί αυτά θα έπρεπε να πάνε πακέτο με τη συμφωνία οίνων και οινοπνευματωδών. Είναι πολύ μεγάλο το θέμα.
Μια και μιλάμε γι' αυτό, θέλω να σας δώσω να καταλάβετε κάποιο νομικό ζήτημα που υπάρχει. Θα γνωρίζετε ότι για τα προϊόντα υπάρχουν τρία είδη προστασίας. Πρώτον, είναι τα εμπορικά σήματα, δεύτερον, είναι οι γεωγραφικές ονομασίες και τρίτον, είναι οι παραδοσιακές ονομασίες. Τα  άλλα που είπαμε για το cherry, το portο, υπάγονται στη δεύτερη κατηγορία.        Μερικά για τα οποία oι νοτιοαφρικανοί διαφωνούσαν ήταν στην πρώτη κατηγορία για τα σήματα.  Εκεί είναι πολύ ισχυρή η προστασία και διεθνώς.
Για τις παραδοσιακές ονομασίες, όπως είναι το ούζο και η grappa, δεν υπάρχει διεθνώς σχεδόν καμία προστασία. Αντιθέτως, υπάρχει μια συμφωνία TRIPS στον Παγκόσμιο Οργανισμό Εμπορίου, (σας την ανέφερα εν τάχει στην πρωτολογία μου), η οποία τις εξαιρεί από τη διεθνή προστασία. Η Ευρωπαϊκή 'Ενωση, όμως, τις προστατεύει και επομένως εγώ ισχυρίστηκα ότι, εφόσον η Νότιος Αφρική θέλει να συνεργαστεί στενά με την Ευρωπαϊκή 'Ενωση και θέλει να εισέλθει στο χώρο της έννομης τάξης της Ευρωπαϊκής 'Ενωσης, οφείλει και εκείνη να σεβαστεί το Κοινοτικό Δίκαιο, αυτό που περιέχεται στον Κανονισμό 1576/89, που είναι σαφής και αυτό δέχτηκε και το Ευρωπαϊκό Συμβούλιο.
Επομένως, το ζήτημα είναι να υποχωρήσει η Νότιος Αφρική και νομίζω ότι θα το κάνει.
Θέλω να πιστεύω, με βάση τις διαπραγματεύσεις που έχουμε αρχίσει με τον εδώ Πρέσβη, ότι θα έχουμε μία ευτυχή κατάληξη γιατί βεβαίως και εμείς αποδίδουμε τεράστια σημασία στη μεγάλη συμφωνία συνεργασίας με τη Νότιο Αφρική, που ο λαός της έχει αγωνιστεί για την ελευθερία του. Πρόκειται για  ένα λαό που τον συμπαθούμε πολύ στην Ελλάδα. Στη Ν. Αφρική φιλοξενούνται μάλιστα περίπου εκατόν πενήντα χιλιάδες 'Ελληνες.
Θέλουμε επομένως, να βρούμε ένα φιλικό τρόπο διακανονισμού, ο οποίος όμως θα αφήνει αλώβητα τα συμφέροντα των παραγωγών ούζου.
ΠΡΟΕΔΡΕΥΩΝ (Παναγιώτης Σγουρίδης): Εξάλλου από έρευνα που έγινε από τον Ελληνο-νοτιοαφρικάνο κ. Κουλούδη έχει αποδειχθεί ότι μπορεί μεν να υπάρχει ένα μικρό ζήτημα με το ούζο "ΖΟΡΜΠΑ", αλλά έχει πλήρως εξαλειφθεί.
ΧΡΗΣΤΟΣ ΡΟΚΟΦΥΛΛΟΣ (Αναπληρωτής Υπουργός Εξωτερικών): Επιτρέψτε μου να πω και εγώ ότι το έχω αυτό γραπτώς και από τον Πρέσβη της Νοτίου Αφρικής στην Ελλάδα.
ΠΡΟΕΔΡΕΥΩΝ (Παναγιώτης Σγουρίδης): Και εγώ ουζοπαραγωγός είμαι γι'αυτό τα λέω.
Τρίτη επίκαιρη ερώτηση πρώτου κύκλου είναι η με αριθμό 534/26.1.2000 του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τον Υπουργό Εργασίας και Κοινωνικών Ασφαλίσεων, σχετικά με την κατάργηση της ειδικής εισφοράς που πληρώνουν οι συνταξιούχοι, για τα οικονομικά προβλήματα των Ασφαλιστικών Ταμείων.
Η επίκαιρη ερώτηση του κ. Κωστόπουλου έχει ως εξής:
"Σύμφωνα με το άρθρο 60 του ν. 2084/92 "Αναμόρφωση της κοινωνικής ασφάλισης και άλλες διατάξεις" (ΦΕΚ 165/Α/1992), σε συνδυασμό με τα άρθρα 25 και 3 του ν. 2556/97 "Μέτρα κατά τις εισφοροδιαφυγής, διασφάλιση εσόδων Ι.Κ.Α. και άλλα θέματα" (ΦΕΚ 270/Α/1997), κρατείται ειδική εισφορά από τους συνταξιούχους υπέρ Λογαριασμού Αλληλεγγύης Φορέων Κοινωνικής Ασφάλισης (ΛΑΦΚΑ).
Πρόκειται για μια πρόσθετη οικονομική επιβάρυνση στους συνταξιούχους, που παίρνουν σύνταξη εκατόν είκοσι χιλιάδες δραχμές και πάνω και κυμαίνεται από 1% μέχρι και 5%. Σύμφωνα με το άρθρο 25 παράγραφος 3 του ν. 2556/97 η κράτηση αυτή θα καταβάλλεται από τους συνταξιούχους τουλάχιστον μέχρι τις 31.12.2001.
Η κράτηση αυτή είναι απαράδεκτη, γιατί η λογική που λέει ότι οι συνταξιούχοι θα πρέπει να πληρώνουν για να καλύπτονται τα οικονομικά προβλήματα των ασφαλιστικών ταμείων, για τα οποία οι συνταξιούχοι δεν έχουν καμία ευθύνη, πρέπει να καταργηθεί.
Από την άλλη πλευρά ο καθορισμός του ορίου των συντάξεων μέχρι εκατόν είκοσι χιλιάδες δραχμές -οι συνταξιούχοι αυτής της κατηγορίας δεν καταβάλλουν την εισφορά- έγινε το 1997.
Ωστόσο από τότε και μέχρι το 2000 οι συντάξεις έχουν αυξηθεί κατά 19%. Συνεπώς  ένα πρώτο άμεσο μέτρο θα ήταν η ανάλογη αναπροσαρμογή του ορίου των εκατόν είκοσι χιλιάδων δραχμών στις εκατόν σαράντα πέντε χιλιάδες δραχμές.
Ερωτάται ο κύριος Υπουργός ποια μέτρα πρόκειται να πάρει η Κυβέρνηση και πότε ώστε:
-Να καταργηθεί η ειδική εισφορά που πληρώνουν οι συνταξιούχοι, πολύ περισσότερο μάλιστα που ο ΛΑΦΚΑ έχει ένα αποθεματικό αρκετών δεκάδων δισεκατομμυρίων δραχμών.
-Να αυξηθεί το πλαφόν των εκατόν είκοσι χιλιάδων δραχμών στις εκατόν σαράντα πέντε χιλιάδες δραχμές." Εμμέσως δηλαδή, κύριε συνάδελφε, παραδέχεσθε ότι αυξήθηκαν οι συντάξεις κατά 20% από το 1997.
Ο κύριος Υφυπουργός έχει το λόγο.
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων):
Γιατί φέρνετε επιχείρημα, κύριε Πρόεδρε;
Αγαπητέ συνάδελφε, όμως είμαι βέβαιος ότι ξέρετε, η σχετική διάταξη, το λέτε και στην ερώτησή σας, για τη δημιουργία του λογαριασμού αλληλεγγύης φορέων κοινωνικής ασφάλισης έγινε με τη νομοθεσία του 1992.
Δεν έχω κανέναν δισταγμό να πω -το είπα και άλλες φορές δημόσια- ότι η δημιουργία του ΛΑΦΚΑ είναι μια από τις πολύ θετικές διατάξεις αυτής της κατά τα άλλα όχι επιτυχούς κατά τη γνώμη μου, νομοθεσίας. Αλλά πάντως υπάρχουν διατάξεις και σ' αυτήν τη νομοθεσία που είναι θετικές. Τέτοια διάταξη θεωρώ τη δημιουργία του λογαριασμού Αλληλεγγύης Φορέων Κοινωνικής Ασφάλισης.
Τώρα, η χρηματοδότηση αυτού του λογαριασμού γίνεται και με μια μικρή παρακράτηση από τους συνταξιούχους. Βεβαίως, αρχικά  ήταν το ποσό των εκατό (100.000) χιλιάδων δραχμών άνω των οποίων παρακρατείται ένα μικρό ποσοστό για την ενίσχυση αυτού του λογαριασμού. Το αυξήσαμε αυτό το ποσό στις εκατόν είκοσι  (120.000) χιλιάδες δραχμές.  Στην ερώτησή σας επιχειρηματολογώντας και με τον σωστό υπολογισμό στις αυξήσεις των συντάξεων σε δύο χρόνια μέσα κατά 19%, θεωρείτε  ότι πρέπει να αυξηθεί τουλάχιστον το πλαφόν των εκατόν είκοσι χιλιάδων (120.000) δραχμών και να πάει στις εκατόν σαράντα πέντε (145.000) χιλιάδες δραχμές.
'Εχω να σας πω τα εξής. Πρώτον, ο ΛΑΦΚΑ έχει ήδη λειτουργήσει στα πλαίσια της αρχής της αλληλεγγύης που διέπει το κοινωνικοασφαλιστικό μας σύστημα -αλληλεγγύη των γενεών, αλλά και αλληλεγγύη των τάξεων- με πολύ θετικά αποτελέσματα, αφού μας έδωσε τη δυνατότητα -έχω στοιχεία αν θέλετε να σας δώσω αλλά δεν έχω το χρόνο- να καλύψουμε πάρα πολλά ελλειμματικά ταμεία, τα οποία δεν μπορούσαν να ανταποκριθούν στην καταβολή των  συντάξεων. Το κλασικότερο αν θέλετε παράδειγμα, είναι το Ταμείο Μετάλλου.
'Εχουμε πολλές φορές ενισχύσει από τον ΛΑΦΚΑ το Ταμείο Μετάλλου, για να ανταποκριθεί στις υποχρεώσεις του, όπως και το ΤΣΑ και άλλα μικρότερα ταμεία.
Συνεπώς  δεν τίθεται θέμα κατάργησης του λογαριασμού. Τώρα, το εάν πρέπει να αυξηθεί το πλαφόν και να πάει στις εκατόν σαράντα πέντε χιλιάδες (145.000) δραχμές, ή πού αλλού μπορεί να βρεθεί η χρυσή τομή ή το σωστό όριο, είναι ένα θέμα που μας απασχολεί, αλλά δεν έχουμε αυτήν τη στιγμή καταλήξει κατά τρόπο που να μπορώ να σας βεβαιώσω κατηγορηματικά ότι θα γίνει τόσο ή πότε θα γίνει ακριβώς αυτή η μεταβολή. Πάντως, ένα είναι βέβαιο. 'Οτι οι χρηματοδοτήσεις του ΛΑΦΚΑ προς ελλειμματικούς ασφαλιστικούς οργανισμούς, είναι πολύ σημαντικές και δεν θα μπορούσαν να λειτουργήσουν κάποια ταμεία αν δεν υπήρχε αυτή η δυνατότητα μέσω του ΛΑΦΚΑ.
Για τα αποθεματικά του  θα σας πω στη δευτερολογία μου, διότι δεν έχω άλλο χρόνο στη διάθεσή μου.
ΠΡΟΕΔΡΕΥΩΝ (Παναγιώτης Σγουρίδης): Ο κ.Κωστόπουλος έχει το λόγο.
ΔΗΜΗΤΡΙΟΣ Β.ΚΩΣΤΟΠΟΥΛΟΣ (Ε'Αντιπρόεδρος της Βουλής): Κύριε Υφυπουργέ, η νομοθεσία όπως και στην ερώτηση αναφέρεται και θα μπορούσε κανείς να επικαλεσθεί και άλλους νόμους και άλλες διατάξεις, επιτρέπει να κλέβονται εκκλησάκια. Και νομίζω ότι με καταλαβαίνετε, τι διαφορά έχει δηλαδή εκείνος που κλέβει το εκκλησάκι με κάποιον ο οποίος χαρατσώνει το χαμηλοσυνταξιούχο; Για πέστε μου; Είναι πολύ σοβαρό το ζήτημα.
Και επειδή αναφερθήκατε σε κάποια στοιχεία της επίκαιρης ερώτησης, θέλω να σας πω ότι κατ'αρχήν φαίνεται ότι μετράμε με διαφορετικό μέτρο.  Τρία χρόνια λέει η επίκαιρη ερώτηση και όχι δύο. Μην τα κάνουμε όπως τα θέλουμε, επειδή είναι και προεκλογική περίοδος. Αλλά αυτήν την παράγραφο της επίκαιρης, εγώ αν θέλετε την σβήνω ολόκληρη με δικιά μου ευθύνη, παρ'ό,τι την υπογράφω και να πάμε να επικοινωνήσουμε σε μια άλλη λογική, κύριε Υφυπουργέ.
Ακούστε με όσο μπορείτε πιο προσεκτικά.
'Εχετε καθορίσει ένα αφορολόγητο ποσό, η Κυβέρνηση πρόσφατα κιόλας.  Εφόσον λέτε αφορολόγητο αυτό το ποσόν του ενός ή δύο εκατομμυρίων -δεν ξέρω πόσο λέτε, δεν ξέρω βέβαια αν σημαίνει τίποτα άλλο, δεν σημαίνει αφορόλογητο;- σημαίνει αφορολόγητο γιατί εκτιμάται -αλλιώς λέει η ΕΣΥΕΑ πρέπει να είναι το όριο φτώχειας, αλλιώς λέτε εσείς- ότι μέχρι λόγου χάρη δύο εκατομμύρια δεν μπορεί να φορολογηθεί γιατί δεν έχει περιθώρια να φορολογηθεί. Αλλιώς πώς θα φθάσουμε στο σημείο να θυμίζει την παροιμία του γαϊδουριού του Χότζα.
Από την άποψη αυτή συμφωνούμε εμείς, κύριε Υφυπουργέ, ότι δεν μπορεί να βάλουμε κανένα χαράτσι σε ποσό που προσδιορίζουν άλλοι νόμοι ότι είναι αφορολόγητο; Αν συμφωνούμε σε αυτό, τελειώσαμε και αφήστε τα άλλα. Σας είπα εγώ με δική μου ευθύνη ότι την αφαιρώ την παράγραφο. Πάμε, λοιπόν, να συμφωνήσουμε και αν θέλετε να βάλετε ΛΑΦΚΑ σε κάποιους συνταξιούχους, να το κουβεντιάσουμε ξεχωριστά. Να συμφωνήσουμε, όμως, σε αυτόν τον άξονα.
Κύριε Υπουργέ, εγώ πλήρωσα σαράντα χρόνια στο ΙΚΑ. Γιατί με βάζετε να  ξαναπληρώσω; Δεν πλήρωσα; Με μία έννοια έχει ανταπόδοση αυτό που πλήρωσα.  Γιατί με βάζετε τώρα να πληρώνω και άλλα; Εσείς φταίτε, εννοώ οι εξουσίες, οι κυβερνήσεις. Εσείς βάλατε τα λεφτά των ασφαλισμένων άτοκα στις τράπεζες για να θησαυρίσουν οι αετονύχηδες, οι κλέφτες του εισοδήματος των εργαζομένων και τώρα πάλι εγώ θα πληρώσω. Με καταλαβαίνετε;
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Αντιπροέδρου)
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Κωστόπουλε.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Η οργή έχει κάποια σημασία, έχει κάποια δικαιολογητική βάση.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Ιωαννίδη, έχετε δύο λεπτά για να δευτερολογήσετε.
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Πάντοτε μου αρέσει ο λόγος και το πάθος με το οποίο εκφέρει το λόγο του ο αγαπητός συνάδελφος ο κ. Κωστόπουλος, του οποίου την καλή πίστη δεν  αμφισβητώ, αλλά πρέπει να σας πω ότι τα πράγματα δεν είναι ακριβώς έτσι.         Διότι καλώς γνωρίζετε παραδείγματος χάρη, κύριε Κωστόπουλε, ότι ο θεσμός των κατωτάτων ορίων συντάξεων που υπάρχει στη χώρα μας μόνο, σημαίνει επιδότηση των κατωτάτων συντάξεων και μάλιστα το 65% με 70% αυτών που παίρνουν τα κατώτατα όρια, εάν έπαιρναν μόνο με βάση τις ασφαλιστικές τους εισφορές τη σύνταξή τους -γιατί λέτε εδώ για το ότι πληρώσατε- θα έπαιρναν πολύ λιγότερα.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Μα, τριμερής δεν είναι η συμμετοχή;
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων):
Εκτός της τριμερούς.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Από πότε άρχισε να πληρώνει το κράτος;
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Εγώ, κύριε Κωστόπουλε, δεν σας διέκοψα. 'Ετσι δεν θα προλάβω να απαντήσω με πληρότητα.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Απαντήστε. Σας δίνω εγώ το χρόνο!
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): 'Οπως και να έχει το πράγμα και εις ό,τι αφορά τα αποθεματικά πρέπει να σας πω το εξής: Είναι ακριβές ότι μέχρι το 1983 -δείτε ποιος έχει την ευθύνη μέχρι το 1983- δεν είχαν απόδοση τα αποθεματικά των ασφαλιστικών οργανισμών, τα οποία ήταν δεσμευμένα. 'Εκτοτε, όμως, αρχίζουμε εμείς με το 9%, πήγαμε ύστερα στο 15% στην Τράπεζα της Ελλάδος. Πρέπει να σας πω ότι έχουμε εκπληκτικά αποτελέσματα τα τελευταία χρόνια που επενδύουμε από το 1994 και ύστερα τα αποθεματικά σε κρατικά ομόλογα, σε έντοκα γραμμάτια του δημοσίου, τα οποία είχαν απόδοση υψηλότατη και απολύτως εγγυημένη, έφθασαν στο 22%. 'Ετσι έχουμε αύξηση από τότε μέχρι σήμερα των αποθεματικών κατά 400%.
Τώρα υπάρχει η άλλη διάσταση μετά την απόσυρση του μισού της ερωτήσεως. Υπάρχει η διάσταση που θέσατε με μία λογική που εγώ για να είμαι σοβαρός δεν μπορώ να την αμφισβητήσω. 'Εχετε δίκιο όταν ισχυρίζεσθε ότι όταν λέμε πως ένα εισόδημα κατώτατο είναι αφορολόγητο δεν πρέπει εμμέσως να επιβαρύνεται ούτε έστω με αυτό το 1% -γιατί περί αυτού πρόκειται- ούτε καν για να συνεισφέρει εκ λόγων αλληλεγγύης σε ένα λογαριασμό που καλύπτει ελλειμματικούς ασφαλιστικούς οργανισμούς. Και υπ'αυτήν την έννοια σας βεβαιώνω ότι θα το εξετάσουμε, θα το εισηγηθώ αν θέλετε, αλλά δεν μπορώ να δεσμευτώ, όπως σας είπα και στην αρχή, ούτε χρονικά πότε μπορεί να ρυθμιστεί ούτε για το ακριβές ποσό.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση "Αρχαίο Ελληνικό Θέατρο", δεκαοκτώ μαθητές και ένας συνοδόςδάσκαλος από το 46ο Δημοτικό Σχολείο Περιστερίου.
Η Βουλή τους καλωσορίζει.
(Χειροκροτήματα από όλες τις πτέρυγες)
'Εχουμε κοινοβουλευτικό έλεγχο, γι' αυτό είναι παρόντες οι Βουλευτές που ερωτούν και οι Υπουργοί οι οποίοι απαντούν μέσα στην Αίθουσα. Αυτό ενημερωτικά για τα παιδιά.
Επίσης, η πέμπτη με αριθμό 532/26.1.2000 επίκαιρη ερώτηση πρώτου κύκλου του Βουλευτή του Δημοκρατικού Κοινωνικού Κινήματος κ.  Αναστασίου Ιντζέ προς τον Υπουργό Εργασίας και Κοινωνικών Ασφαλίσεων, σχετικά με τη λήψη μέτρων για την παραχώρηση της αίθουσας συγκεντρώσεων του οικισμού "ΜΑΚΕΔΟΝΙΑ" της Νέας Ευκαρπίας Θεσσαλονίκης, στο νόμιμο όργανο διοίκησης του οικισμού κλπ. διαγράφεται κατόπιν συνεννοήσεως του Υπουργού και του Βουλευτή.
Επίσης, η πρώτη με αριθμό 524/26.1.2000 επίκαιρη ερώτηση δευτέρου κύκλου του Βουλευτή του Πανελλήνιου Σοσιαλιστικού Κινήματος κ. Παναγιώτη Σγουρίδη προς τον Υπουργό Εθνικής Παιδείας και Θρησκευμάτων, σχετικά με την καθυστέρηση λειτουργίας του Διεθνούς Ερευνητικού Κέντρου Χάους και Πολυπλοκότητας στη Θράκη διαγράφεται λόγω κωλύματος του Υπουργού.
ΑΝΑΣΤΑΣΙΟΣ ΙΝΤΖΕΣ: Και στην περίπτωσή μου λόγω κωλύματος του Υπουργού διαγράφεται.
ΠΡΟΕΔΡΕΥΩΝ (Παναγιώτης Σγουρίδης): Επίσης, η τέταρτη με αριθμό 527/26.1.2000 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την αποκατάσταση των σεισμοπλήκτων στην περιοχή Ιστιαίας και Λουτρών Αιδηψού Ευβοίας, διαγράφεται λόγω κωλύματος του Υπουργού.
Εισερχόμαστε στη συζήτηση της πρώτης με αριθμό 523/25.1.2000 επίκαιρης ερώτησης πρώτου κύκλου του Βουλευτή του Πανελλήνιου Σοσιαλιστικού Κινήματος κ.  Αλέξανδρου Βούλγαρη, προς τον Υπουργό Γεωργίας, σχετικά με την ένταξη στο Γ' Κοινοτικό Πλαίσιο Στήριξης της κατασκευής λιμνοδεξαμενών στις Σποράδες και τον Αλμυρό Βόλου.
Η επίκαιρη ερώτηση του κ. Βούλγαρη είναι η ακόλουθη:
"'Οπως είναι γνωστό τα νησιά των Β. Σποράδων (Σκιάθος, Σκόπελος, Αλόννησος) όπως και η πεδινή περιοχή του Αλμυρού αντιμετωπίζουν οξυμένα προβλήματα διαχείρισης ύδατος τόσο για την ύδρευση όσο και για την άρδευση.
Στα πλαίσια της πολιτικής που ακολουθεί το Υπουργείο Γεωργίας για την αξιοποίηση των υδάτινων πόρων της χώρας μας, προκειμένου να καλυφθούν κυρίως οι ανάγκες άρδευσης, οι λιμνοδεξαμενές "Καστάνια" Αλοννήσου "Πανόρμου" Σκοπέλου και "Ξηριάς" Αλμυρού έχουν χαρακτηριστεί ως έργα άμεσης προτεραιότητας.
Για το λόγο αυτό η Επιτροπή Παρακολούθησης του Β' Κ.Π.Σ. του Τομέα Γεωργίας στη συνεδρίαση της 15/5/99 εξέφρασε την πρόθεση για σύντομη ένταξη των λιμνοδεξαμενών Αλοννήσου και Σκοπέλου στο μέτρο 5.2 του δεύτερου Κοινοτικού Πλαισίου Στήριξης, η οπόια όμως πρόθεση τελικά δεν υλοποιήθηκε.
Επειδή για την κατασκευή των λιμνοδεξαμενών αυτών έχουν ξεκινήσει ήδη οι διαδικασίες απαλλοτριώσεων των απαραίτητων εκτάσεων και επειδή βρισκόμαστε στην περίοδο προγραμματισμού για τα έργα που θα ενταχθούν στο τρίτο Κοινοτικό Πλαίσιο Στήριξης ερωτάται ο Υπουργός Γεωργίας εάν το Υπουργείο Γεωργίας έχει προγραμματίσει την ένταξη λιμνοδεξαμενών "Καστάνια" Αλοννήσου, "Πάνορμος" Σκοπέλου και "Ξηριά"  Αλμυρού για χρηματοδότηση στο Γ' Κοινοτικό Πλαίσιο Στήριξης και την υλοποίηση των έργων αυτών".
Ο Υφυπουργός Γεωργίας κ. Βρεττός έχει το λόγο για τρία λεπτά να πρωτολογήσει.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Ευχαριστώ, κύριε Πρόεδρε. Το ερώτημα που θέτει ο κύριος συνάδελφος αφορά την ένταξη ή όχι έργων εγγειοβελτιωτικών στην Καστάνια Αλοννήσου, στον Πάνορμο Σκοπέλου και Ξηριά Αλμυρού, στο Γ' Κοινοτικό Πλαίσιο Στήριξης.
'Οπως γνωρίζετε, κύριε συνάδελφε, το Υπουργείο Γεωργίας, όπως άλλωστε και τα υπόλοιπα Υπουργεία, στο χρονικό αυτό διάστημα επεξεργάζονται τα προγράμματα του Γ' Κοινοτικού Πλαισίου Στήριξης, εξειδικεύοντας έργα και δραστηριότητες που τελικά θα υιοθετηθούν και θα μπουν σε πράξη για τα προσεχή έξι χρόνια.
Στα πλαίσια αυτά το Υπουργείο Γεωργίας έχει επιλέξει την προτεραιότητα να κάνει όσα μπορεί περισσότερα εγγειοβελτιωτικά έργα.  Μάλιστα βρίσκεται σε επικοινωνία με τους περιφερειάρχες ολόκληρης της χώρας, έτσι ώστε τα χρήματα τα οποία εκχωρούνται στην περιφέρεια με προτεραιότητα να αποδίδονται σε έργα που αφορούν τη γεωργική καλλιέργεια και αναπτύσσουν νέα εγγειοβελτιωτικά ή συμπληρώνουν παλιά.
'Eτσι λοιπόν, τα έργα που προτείνεται, κύριε συνάδελφε, αποτελούν για μας και αυτά στοιχείο προβληματισμού και εξέτασης. Και δεν σας κρύβω ότι και δήμαρχοι από τις περιοχές αυτές έχουν έρθει και έχουμε συζητήσει πάνω στα θέματα αυτά. Είμαστε σε μία διερεύνηση των πραγμάτων και ελπίζουμε ότι όλα θα πάνε καλά, έτσι ώστε και αυτά να ενταχθούν είτε στο κεντρικό πρόγραμμα του Υπουργείου είτε στα περιφερειακά προγράμματα και να πάρουν το δρόμο της υλοποίησής τους.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Βούλγαρης έχει το λόγο. ΑΛΕΞΑΝΔΡΟΣ ΒΟΥΛΓΑΡΗΣ: Κύριε Πρόεδρε, όλοι γνωρίζουμε ότι το νερό είναι ένα πολύτιμο αγαθό. Μάλιστα ορισμένοι ιστορικοί αναφέρουν ότι οι μελλοντικοί πόλεμοι θα γίνονται για το νερό και όχι για οποιονδήποτε άλλο λόγο. Η διαχείριση, λοιπόν, του πολύτιμου αυτού αγαθού, των υδάτινων δηλαδή πόρων της χώρας μας, θα έλεγα ότι είναι μία επιτακτική ανάγκη.  Και γι'αυτό πρέπει να υπάρχει ένας σχεδιασμός σε εθνική κλίμακα, για να γνωρίζουμε τις ποσότητες του νερού τόσο για ύδρευση όσο και για άρδευση .
Το Υπουργείο Γεωργίας, έχει προχωρήσει τα τελευταία χρόνια σε μια καταγραφή όλων των αναγκών σε νερό, προκειμένου να κατασκευαστούν -όπως ανέφερε και ο κύριος Υπουργός- εγγειοβελτιωτικά έργα, τα οποία είναι κυρίως λιμνοδεξαμενές και δίκτυα άρδευσης-ύδρευσης, για να έχουμε αυτήν την ορθολογική διαχείριση των υδάτινων πόρων.
Σε αυτήν την καταγραφή του Υπουργείου Γεωργίας οι λιμνοδεξαμενές Καστάνια, Αλοννήσου και Πανόρμου Σκοπέλου, καθώς η λιμνοδεξαμενή Ξηριά Αλμυρού, έχουν μπει σε προτεραιότητα για το λόγο κατ'αρχήν ότι οι λιμνοδεξαμενές των νησιών μπαίνουν σε προτεραιότητα, γιατί είναι τουριστικές περιοχές και το νερό είναι απαραίτητο, γιατί έχουμε προβλήματα τους θερινούς μήνες, καθώς και γιατί η πεδινή περιοχή του Αλμυρού έχει ανάγκη από έργα αγροτικής υποδομής, για να μπορέσουμε να στηρίξουμε και την αγροτική οικονομία σε αυτές τις περιοχές.
Γι'αυτόν το λόγο, η γνώμη μου είναι ότι τα έργα τα οποία θα χρηματοδοτηθούν από το Γ' Κοινοτικό Πλαίσιο Στήριξης, από πορους που χειρίζεται το Υπουργείο Γεωργίας και αφορούν τη διαχείριση των υδάτινων πόρων, θα πρέπει να είναι έργα τα οποία προκύπτουν από έναν εθνικό σχεδιασμό και με προτεραιότητες είτε τα χρήματα δίνονται από το εθνικό σκέλος του Υπουργείου  Γεωργίας είτε τα χρήματα δοθούν από τα περιφερειακά προγράμματα. Γιατί όλοι γνωρίζουμε -και αυτό είναι και απόφαση της Κυβέρνησης- ότι πρέπει να ενισχυθούν τα περιφερειακά προγράμματα με περισσότερα χρήματα από όσα διαχειρίστηκαν στο δεύτερο Κοινοτικό Πλαίσιο Στήριξης.
'Ετσι, η παράκληση και η προσωπική προς τον Υπουργό Γεωργίας, είναι, αυτά τα έργα τα οποία έχουν μπει σε προτεραιότητα από το Υπουργείο Γεωργίας να εγκριθούν για χρηματοδότηση, γιατί ήδη έχουν ολοκληρωθεί όλες οι μελέτες και βρισκόμαστε και για τα τρία αυτά έργα σε διαδικασίες απαλλοτρίωσης των εκτάσεων που απαιτούνται για να γίνουν αυτές οι λιμνοδεξαμενές. Οι οποίες λιμνοδεξαμενές βέβαια δεν προσβάλλουν το περιβάλλον, γιατί έχουν εγκριθεί και οι μελέτες περιβαλλοντικών επιπτώσεων. Γιατί όπως όλοι γνωρίζουμε, το υδάτινο στοιχείο συμβάλλει και στην ανάδειξη και στη διατήρηση του φυσικού περιβάλλοντος.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός Γεωργίας κ. Βρεττός έχει το λόγο για δύο λεπτά για να δευτερολογήσει.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): 'Οπως είπε και ο κύριος συνάδελφος τα έργα αυτά πράγματι έχουν έναν αξιοσημείωτο βαθμό ωριμότητας και αξίζει κανένας να τα βάλει σε εφαρμογή, δηλαδή να ξεκινήσει την κατασκευή τους.
'Οπως είπα και προηγουμένως, κύριε συνάδελφε, θα πρέπει και η περιφέρεια να αξιοποιήσει τα χρήματα τα οποία τις δίνουμε σε έργα προτεραιότητας. Αυτό θα σας παρακαλέσω να το στείλετε και σαν μήνυμα και στην περιφέρεια.
Από τη μεριά τη δική μας, θα κάνουμε ό,τι είναι δυνατόν, έτσι ώστε έργα τα οποία έχουν αυτόν το βαθμό ωριμότητας και χρησιμότητας, να τα προωθήσουμε προς υλοποίηση στα προσεχή χρόνια, στα πλαίσια του τρίτου Κοινοτικού Πλαισίου Στήριξης.
Σας ευχαριστώ πολύ για το ενδιαφέρον σας και θα είμαι στη διάθεσή σας για περισσότερες λεπτομέρειες.
Σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Πέμπτη είναι η  με αριθμό 533/26.1.2000 επίκαιρη ερώτηση  του Βουλευτού του Δημοκρατικού Κοινωνικού Κινήματος κ. Γεωργίου Ρόκου προς τον Υπουργό Γεωργίας, σχετικά με την παρακράτηση από τους αγροτικούς συνεταιρισμούς ποσοστών απο τις επιδοτήσεις της Ευρωπαϊκής 'Ενωσης κ.λπ.
Η επίκαιρη ερώτηση του κ. Ρόκου είναι η  ακόλουθη:
"Ανάστατοι είναι οι αγρότες της Β' περιφέρειας Θεσσαλονίκης αλλά και όλων των νομών της χώρας, με την κατ' εξακολούθηση παρακράτηση από τους αγροτικούς συνεταιρισμούς, ποσοστών από τις επιδοτήσεις της Ευρωπαϊκής Κοινότητας.
Με τον ν.2538/97 (ΦΕΚ 242 Α'/1.12.1997) , καθώς και με την εγκύκλιο 149903/5.3.97 της Διεύθυνσης Γεωργίας, απαγορεύεται κάθε παρακράτηση από τις κοινοτικές επιδοτήσεις.
Παρά ταύτα, οι παρακρατήσεις γίνονται και μάλιστα σε όσους αγρότες αρνούνται να συναινέσουν, παρακρατείται παντελώς η επιδότηση.
Το Υπουργείο Γεωργίας στις καταγγελίες και τα παράπονα των αγροτών, τους παραπέμπει στον εισαγγελέα.
Για τις παρανομίες αυτές παρενέβη και η Ευρωπαϊκή Επιτροπή με τους ελεγκτές κ.κ.  Barth  και  Akbel.
Ερωτάται ο κύριος Υπουργός Γεωργίας:
Είναι πολιτική λύση αυτή;
Τι προτίθεται να κάνει για να μην βρεθούν για πολλοστή φορά οι αγρότες στους δρόμους;".
Ο Υφυπουργός Γεωργίας κ. Βρεττός έχει το λόγο για τρία λεπτά να πρωτολογήσει.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας):  Είναι γεγονός, κύριε συνάδελφε, ότι υπάρχει ένα τέτοιο ζήτημα που δημιουργεί προβλήματα ανάμεσα σε μεμονωμένους παραγωγούς και τις ενώσεις τους ή πολλές φορές και ανάμεσα  σε σύνολο ομάδων που ανήκουν σε συγκεκριμένες ενώσεις.
Η παρακράτηση από συνεταιρισμούς κοινοτικών ενισχύσεων απαγορεύεται και απο το Κοινοτικό Δίκαιο και από το Ελληνικό Δίκαιο. Συνεπώς εάν γίνεται και στο βαθμό που γίνεται, είναι παράνομο.
Τώρα βέβαια οι αγροτικοί συνεταιρισμοί έχουν το δικαίωμα να ορίζουν συνδρομές οι οποίες  μπορούν να εισπράττονται, αλλά όχι στα πλαίσια της κοινοτικής ενίσχυσης. Εάν με τις γενικές τους συνελεύσεις  πάρουν κάποια απόφαση ή με οποιαδήποτε άλλη απόφαση  ζητούν συνδρομές από τα μέλη τους, μπορούν να το κάνουν. Δεν μπορούν όμως, να το κάνουν πρακρατώντας οικονομικές ενισχύσεις της Ευρωπαϊκής 'Ενωσης.
Αγρότες που έχουν  διαμαρτυρηθεί και έχουν καταφύγει στα δικαστήρια έχουν δικαιωθεί. Ακόμα και ομάδες αγροτών  έχουν δικαιωθεί όπως μια ένωση του Αλμυρού. 'Οσοι οι αγρότες έχουν καταφύγει  τουλάχιστον σε εμάς φαίνεται ότι βρίσκουν το δρόμο της δικαίωσης.
Τώρα εμείς για να αντιμετωπίσουμε  την κατάσταση  έχουμε ξεκινήσει την ειδική κάρτα της Αγροτικής Τράπεζας  και στοχεύουμε σε σύντομο χρονικό διάστημα με τη χρήση αυτής της κάρτας, να δίνουμε τις ενισχύσεις απευθείας χωρίς τη μεσολάβηση τρίτων.
Αυτή είναι η πολιτική μας και η προοπτική την οποία έχουμε να σας προτείνουμε στο ερώτημά σας, για το τι κάνουμε για τα προσεχή χρόνια. Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ρόκος έχει το λόγο για δυο λεπτά.
ΓΕΩΡΓΙΟΣ ΡΟΚΟΣ: Κύριε Πρόεδρε, ο κύριος Υπουργός δέχθηκε την ουσία της επίκαιρης ερώτησής μας, όμως εγώ μένω στο πολιτικό κομμάτι πια. Δεν δικαιολογείται άγνοια γιατί αυτό το θέμα ταλανίζει το Υπουργείο εδώ και δύο χρόνια.
Η πολιτική αιτιολόγηση της κατάργησης της ΔΙΔΑΓΕΠ  και της δυνατότητας στον ΟΠΕΚΕΠΕ που δημιουργήθηκε να παρεμβαίνει για να ομαλοποιεί αυτήν την κατάσταση και να μην επιτρέπει τις παράνομες πράξεις, δεν προχωράει.
Εν τοιαύτη περιπτώσει, εδώ και δύο χρόνια το γνωρίζει το Υπουργείο.  Εμείς λέμε γιατί δεν έχει παρέμβει μέχρι σήμερα. Δικαιούμαι έτσι να πω γι' αυτό που είπε στο τέλος ο Υπουργός για την κάρτα της Αγροτικής Τράπεζας, ότι θα έπρεπε να έχει γίνει. Γνωρίζετε πολύ καλά  ποια είναι τα εισοδήματα των αγροτών. Δεν είναι δυνατόν να συνεχισθεί αυτή η κατάσταση γι' αυτό το ελάχιστο ποσό των επιδοτήσεων που το δίνετε με καθυστέρηση ήδη έξι μηνών και πέραν των έξι μηνών. Θα ερχόμαστε εμείς εδώ κάθε χρόνο να κάνουμε τις ίδιες επίκαιρες ερωτήσεις.
Εν τοιαύτη περιπτώσει θα έπρεπε η ΔΙΔΑΓΕΠ η οποία είναι υπεύθυνη και παραμένει υπεύθυνη ως φαίνεται, να στέλνει η ίδια τα χρηματα. 'Η κύριε Υπουργέ, θα πρέπει να πληρώνει  αυτή  στις ενώσεις  για την εργασία που κάνουν, γιατί αυτή είναι υπεύθυνη για τη διανομή των χρημάτων και όχι να αναγκάζεται η ένωση να παρακρατεί τα ποσά και να έρχεται σε σύγκρουση αυτός ο φορέας  ο δικός της με τα  ίδια τα φυσικά της μέλη.
Πρέπει να ενεργήσετε, κύριε Υπουργέ, να κάνετε μία εγκύκλιο στις ενώσεις να δώσουν τα χρήματα. Γιατί ξέρετε τι γίνεται τώρα; Εκβιάζουν με την παρακράτηση και δεν δίνουν ούτε τα ποσά.
Αν δεν δεχθεί ο μεμονωμένος αγρότης να πληρώσει το 2% δεν παίρνει όλο το ποσό το οποίο εμπιστεύεται στη ΔΙΔΑΓΕΠ. Τότε εσείς τι κάνετε;
Υπάρχουν σαφώς αυτές οι αποφάσεις που λέτε για τον Αλμυρό, οι προσφυγές κλπ.
Το θέμα είναι πολιτικό πια. Εσείς τι θα κάνετε; Με την κάρτα που είπατε είναι πάλι μια παραπομπή στις καλένδες όπως ήταν πριν από δύο χρόνια με την τότε διαβεβαίωσή σας, ότι με τη δημιουργία του ΟΠΕΚΕΠΕ όλα αυτά θα τελείωναν. Δεν έχουν τελειώσει όμως. Πρέπει να πάρετε θέση γιατί έχετε ευθύνες.
ΠΡΟΕΔΡΕΥΩΝ (Παναγιώτης Σγουρίδης): Πάντως αυτή είναι αστική διαφορά ανάμεσα σε οργανώσεις και ιδιώτες.
Ο Υφυπουργός Γεωργίας κ. Βρεττός έχει το λόγο για να δευτερολογήσει για δύο λεπτά.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Ο κύριος συνάδελφος αναφέρεται στο πολιτικό σκέλος και βεβαίως υπάρχει ένα πολιτικό σκέλος το οποίο αναγνωρίζουμε. Αυτό συνίσταται στο ότι εμείς κατ' επανάληψη έχουμε συστήσει και στις οργανώσεις των παραγωγών και στο τριτοβάθμιο όργανό τους, ότι αυτή η κατάσταση δεν μπορεί να συνεχιστεί. 'Οποτε εμφανίζεται τέτοια καταγγελία εμείς επισήμως με έγγραφα αλλά και με οποιοδήποτε τρόπο παίρνουμε το μέρος των παραγωγών.
Σας διαβεβαιώνουμε επίσημα και εδώ, κύριε συνάδελφε, ότι είμαστε με το μέρος εκείνων που έχουν δίκιο και δίκιο έχουν εκείνοι στους οποίους δεν επιτρέπεται να παρακρατείται η ενίσχυσή τους. Συνεπώς σε πολιτικό επίπεδο το Υπουργείο λειτουργεί κανονικά δίνοντας την κατεύθυνση ότι δεν πρέπει σε καμιά περίπτωση να παρακρατούνται οι ενισχύσεις.
Γνωρίζετε βεβαίως πολύ καλά -εδώ θα πρέπει να σταθούν οι προσπάθειες όλων μας- πώς λειτουργούν οι συνεταιρισμοί και με ποια μέτρα εκβιάζουν τους παραγωγούς. Αυτά είναι ανεπίτρεπτα πράγματα, και τα έχουμε καταγγείλει. Το να εφαρμοστεί η κάρτα της ΑΤΕ δεν είναι απλό πράγμα.  'Εχει γίνει ολόκληρο συνεργείο που μελετάει το θέμα και μάλιστα κάνει επισκέψεις σε άλλες χώρες για να δει πώς λειτουργούν εκεί τα συστήματα αυτά.
Ελπίζουμε ότι γρήγορα θα εφαρμοστεί έτσι ώστε να απαλλαγούμε συνολικά από το δυσάρεστο φαινόμενο, το οποίο επικρατεί δυστυχώς μέσα στον αγροτικό χώρο και ιδιαίτερα στο αγροτικό κίνημα που εκφράζεται από τους συνεταιρισμούς του.
ΓΕΩΡΓΙΟΣ ΡΟΚΟΣ: Φέρτε το νέο νόμο περί συνεταιρισμών. Το έχετε υποσχεθεί.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Ο νέος νόμος περί συνεταιρισμών έχει κατατεθεί και σήμερα μάλιστα περνάει από την κυβερνητική επιτροπή. Είναι επίκαιρο το ερώτημά σας. Τις επόμενες μέρες θα έλθει προς συζήτηση  στη Βουλή για οριστικοποίηση και ψήφισή του. Απ' ότι βλέπω αυτός ο νόμος έχει τη συγκατάθεση απ' όλες τις πλευρές και αυτό είναι πολύ ευχάριστο.
ΠΡΟΕΔΡΕΥΩΝ (Παναγιώτης Σγουρίδης): Ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στην ημερήσια διάταξη των ΕΠΕΡΩΤΗΣΕΩΝ Θα συζητηθεί η υπ' αριθμό 22/18-1-2000 επερώτηση των Βουλευτών της Νέας Δημοκρατίας κυρίων Μπασιάκου, Ηλ. Βεζδρεβάνη, Αθ. Δαβάκη, Γ. Καρασμάνη, Θ. Λεονταρίδη, Αθ. Κονταξή, Ηλ. Καλλιώρα, Στ. Παπαδόπουλου, Θ. Σκρέκα, Σ. Τσιτουρίδη και Στ. Δήμα, προς τον Υπουργό Γεωργίας, με αντικείμενο την αγροτική πολιτική της Κυβέρνησης.
Η Νέα Δημοκρατία με επιστολή της ορίζει ως Κοινοβουλευτικό Εκπρόσωπο για τη συζήτηση της επερώτησης αυτής το Βουλευτή κ. Σάββα Τσιτουρίδη.
Ο Συνασπισμός της Αριστεράς και της Προόδου ορίζει ως Κοινοβουλευτικό Εκπρόσωπο τον κ. Ευάγγελο Αποστόλου για τη συζήτηση της επερώτησης.
Ο κ. Μπασιάκος έχει το λόγο για είκοσι λεπτά.
ΕΥΑΓΓΕΛΟΣ ΜΠΑΣΙΑΚΟΣ: Κύριοι συνάδελφοι, η Νέα Δημοκρατία κατέθεσε αυτήν την πολύ σημαντική πιστεύω επερώτηση, την οποία υπέγραψαν πολλοί Βουλευτές ακριβώς, για να αποδείξει τη σημασία που αποδίδει στον ευαίσθητο τομέα της γεωργίας και ειδικότερα στις συγκεκριμένες καλλιέργειες που περιγράφονται σε αυτή.
Θα θέλαμε να απέδιδε και η Κυβέρνηση αντίστοιχο ενδιαφέρον και σημασία και να μην παρίστατο εδώ ο καθόλα αγαπητός Υφυπουργός Γεωργίας αλλά ο κύριος Υπουργός Γεωργίας, αν ήθελε να αποδείξει στη Βουλή ότι έχει επιχειρήματα και ότι η πολιτική που ακολουθεί η Κυβέρνηση είναι στο σωστό δρόμο.
Θα μπορούσε, κύριε Υφυπουργέ, να ορίσει η Κυβέρνηση την επερώτηση κάποια άλλη ώρα σε συνεργασία με το Προεδρείο της Βουλής, αν γνώριζε ότι υπάρχει αυτή η κυβερνητική επιτροπή. Σε καμιά περίπτωση δεν αποτελεί δικαιολογία ότι έχει μία άλλη ανειλημμένη υποχρέωση ο κύριος Υπουργός.  Φοβάμαι ότι δεν είναι εδώ καμία φορά ο κύριος Υπουργός Γεωργίας όταν συζητάμε αυτά τα θέματα.
Σε παλαιότερη επίκαιρη ερώτησή μου αλλά και ερωτήσεις άλλων συναδέλφων, σχετικά με το βαμβάκι, πάλι δεν παρίστατο ο κύριος Υπουργός και παρίστατο ο Υφυπουργός κ. Φουντάς. Αν είχε επιχειρήματα ο κύριος Υπουργός θα ερχόταν να μας μιλήσει εδώ και να μας πει τι προσπάθεια έχει καταβάλει για να περισώσει ό,τι είναι δυνατόν από τις καλλιέργειες αυτές και από το εισόδημα των αγροτών.
Θα πρέπει να παραδεχθούμε όλοι μας ότι ειδικά γι' αυτά τα προϊόντα, το βαμβάκι, το ελαιόλαδο, τα σιτιρά και τις καλλιέργειες των οπωροκηπευτικών, απασχολούνται περισσότεροι από τους μισούς αγρότες.  Επίσης αυτά τα προϊόντα επηρεάζουν το εισόδημά τους και κατ' επέκταση το εισόδημα και την επιβίωση της ελληνικής υπαίθρου.
Δεν υπάρχει, λοιπόν, κανένα ενδιαφέρον από την Κυβέρνηση που άλλωστε δεν έχει επιχειρήματα και σε καμιά περίπτωση δεν φαίνεται να θέλει να απολογηθεί εδώ, για την τεράστια αποτυχία που έχει σημειωθεί από την ελληνική πλευρά, όταν καλείται να διαπραγματευθεί αυτούς τους πολύ σημαντικούς καίριους τομείς της ελληνικής γεωργίας.
Είναι γνωστό άλλωστε και δεν χρειάζεται να το επαναλάβουμε και να το τονίσουμε, ότι το αγροτικό εισόδημα επί ημερών της Κυβέρνησης του ΠΑ.ΣΟ.Κ.  μειώνεται ραγδαία, μειώνεται σημαντικά, τα δε τελευταία τρία χρόνια έχει μειωθεί κατά 10%. Την ίδια στιγμή είναι γνωστό ότι η Κυβέρνηση υπερηφανεύεται ότι εξασφάλισε επαρκείς κοινοτικούς πόρους μέσω του τρίτου Κοινοτικού Πλαισίου Στήριξης.
Μας λένε υπερφίαλα τα μέλη της Κυβέρνησης ότι εξασφάλισαν 9,5 τρισεκατομμύρια δραχμές. Ο κύριος Υπουργός Γεωργίας αντιφάσκει προς τις κυβερνητικές δηλώσεις τουλάχιστον των ευρωεκλογών και λέει ότι εξασφάλισαν δώδεκα τρισεκατομμύρια (12.000.000.000.000) δραχμές σε πρόσφατα φυλλάδιά του στα πλαίσια μιας προπαγανδιστικής προσπάθειας να μεταστραφεί το ιδιαίτερα αρνητικό κλίμα που υπάρχει για την Κυβέρνηση στην ύπαιθρο. Δεν μας εξηγεί, όμως, ότι αν είναι έτσι τα πράγματα, αν είναι αληθής ο ισχυρισμός της Κυβέρνησης ότι εξασφαλίστηκαν τόσα πολλά τρισεκατομμύρια, πώς εξηγείται ότι το αγροτικό εισόδημα μειώνεται και ότι οι προοπτικές για τα συγκεκριμένα προϊόντα αλλά και συνολικά για την ελληνική γεωργία, διαφαίνονται τραγικές;
Σας το λέω αυτό, κύριε Υφυπουργέ, γιατί τα προϊόντα, για τα οποία γίνεται λόγος σήμερα, αντιμετωπίζουν τη μεγαλύτερη κρίση. Στο μέλλον η κρίση αυτή θα ενταθεί και θα βαθαίνει. Το γνωρίζετε αυτό.
Ας ξεκινήσω από το βαμβάκι. Είναι μία σημαντική καλλιέργεια, η οποία επηρεάζει το εισόδημα εκατόν είκοσι χιλιάδων αγροτών σε όλη την ελληνική περιφέρεια. Το προϊόν αυτό πήγαινε πολύ καλά μέχρι το 1993 και το 1995 λόγω των παλαιότερων ρυθμίσεων που οδήγησαν στη ραγδαία αύξηση του εισοδήματος των βαμβακοπαραγωγών και της τιμής του βάμβακος. Σας θυμίζω ότι από το 1988, 1989 μέχρι το 1993 που έφυγε η Νέα Δημοκρατία από την κυβέρνηση, υπερδιπλασιάστηκε η τιμή του βάμβακος πέρα από την αύξηση της καλλιέργιας. Το γνωρίζετε αυτό και σας περιγράφουμε στην επερώτηση τα συγκεκριμένα στοιχεία, όπου εκατόν τριάντα εννιά (139) δραχμές το κιλό είχε το βαμβάκι το 1988, 1989 για να φθάσει στις διακόσιες εβδομήντα πέντε (275) δραχμές το κιλό το βαμβάκι το 1993. Αυτά είναι τα επίσημα στοιχεία του Υπουργείου Γεωργίας. Και ενώ, λοιπόν, θα έπρεπε αυτή η πορεία αύξησης του εισοδήματος των βαμβακοπαραγωγών να βελτιώνεται, έχουμε ραγδαία συρρίκνωση, ραγδαία μείωση.
Τη χρονιά που μας πέρασε, κύριε Υφυπουργέ -και δεν νομίζω να είστε υπερήφανος γι' αυτό- η τιμή του βαμβακιού έχει πέσει κατά 15% δραχμικά ακόμη και από την τιμή του 1993 ενώ πέρασαν επτά ολόκληρα χρόνια και ενώ το κόστος παραγωγής αυξάνεται ραγδαία και ενώ άλλες χώρες, όπως η Ισπανία, καταφέρνουν να εισπράττουν το σύνολο του τιμήματος, δηλαδή ένα ποσό τριακοσίων ή τριακοσίων πενήντα δραχμών το κιλό.
Βλέπετε, λοιπόν, ότι εδώ έχει σημειωθεί μία σημαντική αποτυχία της ελληνικής πλευράς, η οποία έχει θύματα τελικά τους αθώους αγρότες, οι οποίοι σας εμπιστεύτηκαν για μία ακόμη φορά στις περασμένες εκλογές προφανώς μη γνωρίζοντας, ότι θα σημειωθούν αυτού του είδους οι ανευθυνότητες και οι αποτυχίες κατά τις διαπραγματεύσεις για το βαμβάκι.
Επιλέξατε μία μέθοδο παραπληροφόρησης και παραπλάνησης των αγροτών λέγοντας ότι: ναι, μην ανησυχείτε θα καταβάλουμε και τη δεύτερη δόση μαζί. Πολλές φορές αφήσατε να εννοηθεί ότι θα υπάρξει και τρίτη δόση. Την δεύτερη δόση είπατε ότι θα την καταβάλατε ως άτοκο δάνειο μαζί με την πρώτη και καλά κάνατε. 'Ηταν πρόταση της Νέας Δημοκρατίας και την εφαρμόσατε μόνο μία φορά στο παρελθόν το 1996 και τότε προεκλογικά. Τους είπατε, όμως, ότι αυτή η δεύτερη δόση και άρα το συνολικό ποσό, αφορά πολύ μικρότερη ποσότητα παραγωγής σε σχέση με αυτά τα στοιχεία που είχατε δώσει στις Βρυξέλλες και παρά τις αντιφάσεις που είχε το Υπουργείο με τον Οργανισμό Βάμβακος ως προς την εκτίμηση παραγωγής. Και αυτό είναι σημαντικό λάθος για το οποίο ευθύνεσθε και το οποίο οδηγεί σε μείωση της αξιοπιστίας της χώρας μας στα αρμόδια κοινοτικά όργανα. Πώς να σας πιστέψουν όταν άλλα στοιχεία δίνει ο Οργανισμός Βάμβακος και άλλα το Υπουργείο Γεωργίας και άλλα τελικώς τους δίνετε τώρα;
Σας προκαλώ: Είναι ή δεν είναι 1,350 εκατομμύρια τόνοι η φετινή παραγωγή, κάτι που σημαίνει ραγδαία μείωση της τιμής του βαμβακιού; Αυτό επίσης σημαίνει την υποχρέωση των βαμβακοπαραγωγών να επιστρέψουν από αυτά που τους δίνετε -τις διακόσιες πενήντα περίπου δραχμές το κιλό- ένα ποσό είκοσι ή είκοσι πέντε ή δέκα πέντε δραχμών.
Πάντως πρέπει να μας πείτε εδώ σαφώς αν υπάρχει ή δεν υπάρχει άλλη δόση. Διότι μένουν με την εντύπωση ορισμένοι στην περιφέρεια ότι θα υπάρχει και κάποια άλλη δόση, κάποια άλλη στήριξη αργότερα, όπως γινόταν κάθε χρονιά. Καλή, λοιπόν, η απόφασή σας να δώσετε τη δεύτερη δόση μαζί με την πρώτη, αλλά δυστυχώς αυτή η απόφαση δεν σημαίνει και αύξηση του εισοδήματος των αγροτών.
Εγώ θα σας πω και κάτι άλλο, το οποίο έχει μεγάλη σημασία στις σχέσεις σας με τους αγρότες. Σας τα λέγαμε και στο παρελθόν ότι είναι δική σας η ευθύνη, όταν υπογράψατε και αποδεχθηκατε τον κανονισμό του 1995 επί Υπουργίας κ. Τζουμάκα, να αποδεχθείτε την καταβολή του τιμήματος σε δύο δόσεις. Μέχρι τότε δινόταν το τίμημα σε μια δόση μόνο. Εσείς, λοιπόν, προκαλέσατε το πρόβλημα της καταβολής σε δύο δόσεις του τιμήματος και εσείς τώρα προσπαθείτε να αλλάξετε λίγο τα πράγματα, να βελτιώσετε λίγο την εικόνα δίνοντάς τους άτοκο δάνειο. Πρέπει, όμως, να μας διαβεβαιώσετε εδώ τι θα γίνει με το υπόλοιπο ποσό των σαράντα δραχμών.  Εναγωνίως περιμένουν οι αγρότες να δουν ποια θα είναι η τελική τιμή του βάμβακος. Είμαστε στα τέλη Ιανουαρίου, γνωρίζετε πολύ καλά τις ποσότητες, πρέπει να δεσμευτείτε ως προς την τελική τιμή του προϊόντος για να το ξέρει η περιφέρεια, να το ξέρει ο 'Ελληνας αγρότης και να μην παραπληροφορείτε ότι θα υπάρξει και άλλη δόση που θα αυξήσει την τιμή του βάμβακος.
Ερχόμαστε στην υπό συζήτηση ρύθμιση, το νέο σχέδιο κανονισμού το οποιο είναι ιδιαίτερα καταστροφικό. Είχαμε την ευκαιρία οι Βουλευτές της Νέας Δημοκρατίας και εγώ προσωπικά να σας το επισημάνουμε εδώ και πολύ καιρό. 'Εχω μπροστά μου μία επίκαιρη ερώτηση της 25ης Νοεμβρίου, που απαντήθηκε από τον κ. Φουντά. 'Εχουμε καταθέσει ερώτηση στον Πρωθυπουργό επισημαίνοντάς του από το Νοέμβριο ακόμη την κακή πορεία που είχε η διαπραγμάτευσή σας, καθώς και την ανάγκη να ασχοληθεί ο ίδιος προσωπικά, αφού η πολιτική ηγεσία του Υπουργείου Γεωργίας είναι ανίκανη όπως αποδεικνύεται και να δοθεί από την Ευρωπαϊκή 'Ενωση η δέουσα στήριξη στους εκατόν είκοσι χιλιάδες βαμβακοπαραγωγούς που αντιμετωπίζουν τη μεγαλύτερη κρίση.
Αντί γι'αυτό ξέρετε τι έγινε; Μας διαβεβαίωσε ο κ. Φουντάς ότι δεν υπάρχει κανένα πρόβλημα, ότι τίποτα δεν έχει κριθεί και ότι η διαπραγμάτευση πάει πολυ καλά. Και αυτός ο εφησυχασμός σας, κύριε Υφυπουργέ, μας προβληματίζει και για την αντιμετώπιση άλλων σοβαρών ζητημάτων της ελληνικής γεωργίας και μας οδήγησε σ'αυτό το τραγικό αδιέξοδο. Η πρώτη επιτροπή απεφάνθη, η επιτροπή της Ευρωπαϊκής 'Ενωσης κατέρριψε την πρόταση και ήδη το θέμα βρίσκεται μπροστά στη Σύνοδο του Συμβουλίου Υπουργών Γεωργίας, όπου θα κληθείτε να συμφωνήσετε ή να διαφωνήσετε. Και διαπραγματευτικά έχετε κάνει ένα άλλο μεγάλο λάθος το οποίο θα κοστίσει στους βαμβακοπαραγωγούς πολύ. Δηλαδή πριν ακόμα διαπραγματευτείτε, πριν εξαντλήσετε τα όποια όπλα έχετε, πριν ακόμη -θα έλεγε η Νέα Δημοκρατία- πάει ο Πρωθυπουργός ο ίδιος και μιλήσει με τους Αρχηγούς των κυβερνήσεων στα πλαίσια του Συμβουλίου Κορυφής, μια και το ζήτημα του βάμβακος αλλά και των αγροτικών προϊόντων έχει καταντήσει μείζον εθνικό ζήτημα, εσείς προεξοφλείτε την αποτυχία σας και το ναυάγιο των διαπραγματεύσεων. Κρίνετε ότι δεν υπάρχει καμία άλλη λύση πλην αυτής της τραγικής και καταστροφικής εξέλιξης και περιορίζετε αυτοβούλως -αυτό πρώτη φορά έχει συμβεί στα χρονικά- την καλλιεργούμενη έκταση η οποία επιδοτείται κατά επτακόσιες χιλιάδες στρέμματα. Και σπεύδετε να το ανακοινώσετε και να το προβάλλετε. Ο δε Οργανισμός Βάμβακος στέλνει στις κατά τόπους υπηρεσίες το θέσφατό του, θα σας πω δύο παραδείγματα μόνο.  'Οποιος καλλιεργεί την τελευταία πενταετία κατά μέσο όρο εκατό στρέμματα θα μπορεί να καλλιεργήσει εβδομήντα τρία στρέμματα και όποιος καλλιεργεί εκατόν πενήντα -μη μου πείτε ότι είναι μεγάλοι αγρότες αυτοί- θα καλλιεργεί μέχρι ενενήντα στρέμματα κ.λπ.
Εγώ διερωτώμαι: Με αυτήν την πολιτική σας τι θα πετύχετε; Θα πει ο κύριος Υπουργός Γεωργίας στις Βρυξέλλες: "θέλουμε παραπάνω ποσόστωση, παραπάνω πλαφόν". Δεν μας φτάνει το όριο των επτακοσίων ογδόντα δύο χιλιάδων τόνων που είναι το όριο που έβαλε η Eυρωπαϊκή Επιτροπή. Και θα του απαντήσουν τότε οι άλλοι συνάδελφοί του "μα, εσείς στη χώρα σας, λύσατε το θέμα, το ρυθμίσατε, έχετε βάλει και τα πλαφόν περιορισμού των εκτάσεων και τι μας ζητάτε άλλο;". Δηλαδή εσείς ουσιαστικά εκεί ξέρετε τι κάνετε; Καταδικάσατε τον ίδιο σας τον εαυτό και τη χώρα και τους βαμβακοπαραγωγους. Πρώτη φορά βλέπω τέτοια πολιτική και τακτική πριν ολοκληρωθούν οι διαπραγματεύσεις, ο Υπουργός να προβαίνει σε μείωση των εκτάσεων.
Και κάνετε και κάποιο άλλο λάθος. Συμφωνείτε με τη λογική της ρύπανσης του περιβάλλοντος και εξ αυτού του λόγου συμφωνείτε στη μείωση των εκτάσεων, αλλά δεν συνυπολογίζετε ότι ενδεχομένως οι αγρότες που θα έχουν μικρή καλλιεργούμενη έκταση θα προχωρήσουν στη ρίψη περισσοτέρων λιπασμάτων για να πετύχουν περισσότερες αποδόσεις, για να κερδίσουν τη χαμένη ποσότητα. Και τότε θα έχουμε περιβαλλοντικά προβλήματα.
Συμφωνείτε, λοιπόν, σε μία διαδικασία, στην οποία σας ενέπλεξαν, να μειωθούν τα στρέμματα, χωρίς να λέτε ποτέ στον αγρότη τι θα γίνουν αυτά τα επτακόσιες χιλιάδες στρέμματα. Τι θα καλλιεργήσουν; Θα προχωρήσουμε σε αγρανάπαυση; Να το πείτε στον ελληνικό λαό αυτό, ότι επί ΠΑ.ΣΟ.Κ. δεν θα καλλιεργείτε τα χωράφια σας. Πέστε το ευθέως. Διότι εδώ η πολιτική σας είναι αποτυχημένη. Συνδυάζεται με μία άλλη αποτυχία σας να αποδεχθείτε τη μείωση των καλλιεργούμενων εκτάσεων και στο σκληρό σιτάρι.
Αποδέχθηκε ο προηγούμενος Υπουργός Γεωργίας κ. Τζουμάκας και συναποδέχθηκε ο κ. Ανωμερίτης τη μείωση των εκτάσεων που καλλιεργούνται με σκληρό σιτάρι από τα εννέα εκατομμύρια τριακόσιες χιλιάδες στρέμματα στα έξι εκατομμύρια εκατόν εβδομήντα χιλιάδες, τρία εκατομμύρια λιγότερα στρέμματα, τώρα θα έχουμε και τα επτακόσιες χιλιάδες στρέμματα παραπάνω, στο βαμβάκι χωρίς να εξασφαλίσει κανένα αντάλλαγμα και καμία αντιστάθμιση γι'αυτήν την απώλεια, αποδεχόμενος την λογική των μέσων όρων των τελευταίων ετών. Να το δεχθώ. Είπατε ποτέ στην Ευρωπαϊκή 'Ενωση ότι εσείς, κύριοι, αφού δεν θα μας δώσετε ένα μεγάλο ποσό που αφορούσε τα τρία εκατομμύρια στρέμματα, αυτά δεν θα τα εισπράξει η χώρα μας, δεν το μεταφέρετε στο βαμβάκι, γιατί ο κόσμος από το σκληρό σιτάρι πήγε στο βαμβάκι σε μία άλλη αλλότρια καλλιέργεια; Δεν το είπατε αυτό. Αποδεχθήκατε τη μείωση των εκτάσεων και τη μείωση των επιδοτήσεων από την Ευρωπαϊκή 'Ενωση. Τώρα αποδέχεστε τη μείωση των εκτάσεων αδιαμαρτύρητα, πάλι χωρίς αντάλλαγμα, χωρίς αντιστάθμιση για το βαμβάκι. Τι θα κάνει ο κόσμος;
Και έχετε βέβαια το τεράστιο πρόβλημα των ήδη πλεονασματικών ποσοτήτων σε άλλες καλλιέργειες.  Εδώ ειδικά δεν αξιοποιήσατε τους μέσους όρους. Διότι θα μπορούσατε να τους πείτε "ξέρετε, αν ισχύει ο μέσος όρος για τα σκληρά σιτάρια, με βάση τον οποίο μειώθηκαν οι εκτάσεις της χώρας μας", και για πρώτη φορά οι Γερμανοί και οι 'Αγγλοι εισπράττουν κοινοτικές επιδοτήσεις στο σκληρό σιτάρι". Και μη λέτε ότι κόβονται παντού οι επιδοτήσεις, δεν κόβονται. Οι Γερμανοί και οι 'Αγγλοι για πρώτη φορά εισπράττουν επιδότηση στο σκληρό σιτάρι και κάποιες άλλες χώρες, κάποιοι άλλοι παραγωγοί, κάποιοι άλλη συνεταίροι μας αυξάνουν τις προς επιδότηση εκτάσεις με βάση τους μέσους όρους- γιατί, λοιπόν, αυτό να μην ισχύει και στο βαμβάκι, όπου  οι μέσοι όροι έχουν αυξηθεί; Είχαμε επτακόσιους ογδόντα δύο χιλιάδες τόνους -αυτό το επιχείρημα μας έλεγε ο κ.  Μωραϊτης τότε ότι θα τα απεδέχθη, γιατί ήταν οι μέσοι όροι των τελευταίων ετών-  τώρα έχετε μέσο όρο πάνω από ένα διακόσια πενήντα εκ.  τόνους το μέσο όρο των τριών τελευταίων ετών. Γιατί δεν επιβάλλατε αύξηση με βάση τους μέσους όρους του πλαφόν παραγωγής, ώστε οι αγρότες να μπορούν να καλλιεργήσουν τις εκτάσεις αυτές; Και βέβαια είναι γνωστό ότι δεν έχετε επιτύχει ούτε και αυτό των εξήντα στρεμμάτων. Προκαταλαμβάνετε και την Κοινότητα, διότι είναι γνωστό ότι και οι πέντε όροι και τα πέντε αιτήματα τα οποία είχε ζητήσει ο κ. Τζουμάκας τότε απερρίφθησαν παταγωδώς στην Ευρωπαϊκή 'Ενωση, έστω και αν μας έλεγαν ότι θα προχωρήσουν. Ούτε περιφερειοποίηση εγκρίθηκε ούτε ατομική ποσόστωση εγκρίθηκε ούτε η απ'ευθείας χορήγηση της επιδότησης στον παραγωγό, ανεξάρτητα αν συμφωνεί ή διαφωνεί κανείς με τις προτάσεις σας. Αυτό είναι άλλο θέμα. Γιατί εμείς σε καμία περίπτωση δεν θα προχωρούσαμε στη διαχείριση της κρίσης και της μιζέριας στην οποία έχετε οδηγήσει τον αγροτικό τομέα, αλλά θα προσπαθούσαμε και θα επιτυγχάναμε όπως άλλες χώρες, την αύξηση του πλαφόν παραγωγής. Αυτό είναι το ζήτημα. Από τη στιγμή που εσείς δεν έχετε επιτύχει την αύξηση του πλαφόν παραγωγής, παρά το γεγονός ότι οι μέσοι όροι είναι δεδομένοι και αυξημένοι σε σχέση με αυτό το πλαφόν, τότε αναγκάζεσθε να διαχειριστείτε την κρίση, αλλά καταθέτετε τα όπλα πριν δώσετε τη μάχη. Αυτό είναι το εγκληματικό που κάνετε. Πρέπει να απολογηθείτε. Να σας πω και κάτι; Ούτε και έγκαιρα το κάνατε, γιατί ήδη οι προετοιμασίες για την καλλιέργεια έχουν γίνει. Είναι δυνατόν να μου λέτε ότι δεν έχει νοικιάσει κάποιος τα χωράφια του, δεν έχει προμηθευτεί το σπόρο, δεν έχει πάρει τα λιπάσματα αυτήν την εποχή; 'Αρα ούτε αυτό επιτυγχάνετε. Τι θα κάνετε με τους ταλαίπωρους αγρότες, οι οποίοι δεν μπορούν να καλλιεργήσουν τα στρέμματα για τα οποία είχαν συμφωνήσει και είχαν προγραμματισθεί; Εδώ βρισκόμαστε μάρτυρες τραγικών λαθών από την πλευρά σας. Και αυτή η ρύθμιση, αυτή η πορεία, αυτή η διαδικασία χαρακτηρίζεται θετική από τον κύριο Υπουργό Γεωργίας. Για δείτε το. Να πάει να κάνει διαπραγματεύσεις, να ζητάει κάτι παραπάνω και να λέει είναι θετική η ρύθμιση αυτή. Μα, είναι δυνατόν να λέγονται σοβαρά αυτά τα πράγματα;
Είναι συμπεριφορά και αποφάσεις μιας υπεύθυνης Κυβέρνησης, όταν ξέρετε ότι και στο σκληρό σιτάρι, για να επεκταθώ και στα άλλα προϊόντα, υπάρχει μείωση της τιμής; Η τιμή του σκληρού σιταριού το φετινό καλοκαίρι είναι μικρότερη από τις τιμές του 1993 και η επιδότηση κινδυνεύει να μειωθεί, γιατί ακριβώς αποδεχθήκατε αυτό το μικρό πλαφόν που είπα, η υπέρβαση του οποίου συνεπάγεται αναλογική μείωση των επιδοτήσεων ως αύξηση της συνυπευθυνότητας και άρα μείωση του εισοδήματος των αντίστοιχων καλλιεργητών. Και να ήταν μόνο αυτά τα προϊόντα; Στο ελαιόλαδο έχετε τιμές χαμηλότερες από το 1993. 'Εχει πολλά χρόνια να διαμορφωθεί η τιμή του ελαιολάδου στις 600 και 700 δραχμές το κιλό που είναι φέτος, όταν μάλιστα δεν διατίθενται οι ποσότητες αυτές. Και εδώ αποδέχεστε μία άλλη ρύθμιση το ίδιο αρνητική, το ίδιο καταστροφική, όπως οι προηγούμενες, που σημαίνει ότι εμείς θα παίρνουμε πολύ χαμηλότερη επιδότηση. Μέχρι πέρσι να φαντασθείτε έπαιρναν οι μικροί παραγωγοί 483 δραχμές το κιλό και φέτος οι ίδιοι παραγωγοί θα παίρνουν 330 και για τις δύο δόσεις. Και εδώ κάνατε πάλι το ίδιο τρικ. Είπατε να δώσουμε και τη δεύτερη δόση, κοντά είναι οι εκλογές, ας νομίσει ο κόσμος ότι θα πάρει παραπάνω τίμημα, αλλά και εδώ κινδυνεύουν οι αγρότες, εφόσον υπερβούμε το πλαφόν το οποίο έχετε εσείς συνεκτιμήσει με τις αρμόδιες υπηρεσίες ότι θα είναι το τελικό ποσό παραγωγής, να μειωθεί και εκεί η επιδότηση και να κληθούν πάλι οι αγρότες να επιστρέψουν ένα μέρος από την πενιχρή κοινοτική επιδότηση την οποία εισπράττουν επί των ημερών σας και η οποία πρέπει να πω ότι σε πολλές περιοχές δεν έχει καταβληθεί ακόμη. Και άλλο ένα μεγάλο πρόβλημα. Καθυστερείτε τις επιδοτήσεις, φθάσαμε τέλος Ιανουαρίου, πολλές επιδοτήσεις δεν έχουν καταβληθεί, παρά τις βαρύγδουπες διαβεβαιώσεις του Υπουργού και τις σπάταλες δημοσιεύσεις στις εφημερίδες κερδίζετε από τον τόκο του αγρότη για να μειώσετε και τον πληθωρισμό, όταν ο ταλαίπωρος αγρότης δεν μπορεί να τα βγάλει πέρα. 'Εκανε γιορτές, χωρίς επιδοτήσεις φέτος. Τα κάνετε όλα αυτά και λίγο αργότερα όταν θα έχουν περάσει οι εκλογές, θα πείτε, αν είστε κυβέρνηση όπως ελπίζετε, "τι να κάνουμε, αυτό βγήκε ως τελικό συμπέρασμα και αποτέλεσμα". Αν βγει η Νέα Δημοκρατία θα λέτε "αυτά που σας δίναμε εσείς, σας τα παίρνει η Νέα Δημοκρατία πίσω". Αυτή είναι η Κυβέρνηση των εκσυγχρονιστών. Αυτά λένε οι εκσυγχρονιστές σήμερα, αυτά λέει ο κ. Σημίτης, αυτή είναι η διαφορά την οποία επιδεικνύετε από το παλιό ΠΑ.ΣΟ.Κ. ή από τα άλλα κόμματα της Αντιπολίτευσης.
Είναι απαράδεκτη η εικόνα που εμφανίζετε, να διαβεβαιώνετε τον ελληνικό λαό ότι παντού τα πάτε καλά, ότι παντού έχετε επιτυχίες, ότι θα πάρουμε παραπάνω πόρους. Ας λέγατε "το κλίμα είναι αρνητικό, δεν θα πάρουμε επιδοτήσεις από την ΕΟΚ, κάνετε κάτι άλλο", αλλά θα μας βρείτε τι θα κάνουμε. Ο κ. Σημίτης κατά τρόπο θρασύτατο και πρωτόγνωρο για έναν Αρχηγό κόμματος εξουσίας βγαίνει και μας λέει "αλλάξτε επάγγελμα". Δεν μας λέει ποτέ, όμως, τι επάγγελμα θα κάνουμε. Δεν μας λέει τον τρόπο με τον οποίο θα βρούμε μία εναλλακτική καλλιέργεια ή μια άλλη λύση απασχόλησης για να μειωθεί η ανεργία, η οποία διογκώνεται επί των ημερών σας και έχει φθάσει σε δυσθεώρητα επίπεδα, ιδιαίτερα στην ύπαιθρο.
Λοιπόν, βγαίνετε και λέτε ότι παίρνετε πολλά λεφτά από την ΕΟΚ, να χαίρεται ο κόσμος, αλλά τα προϊόντα έχουν αυτήν την τραγική εικόνα που σας περιέγραψα.
Να προχωρήσω στα οπωροκηπευτικά; Ο καταστροφικός κανονισμός, τον οποίο απεδέχθη ο κ. Τζουμάκας, έχει οδηγήσει σε οικονομική εξαθλίωση ολόκληρους νομούς της χώρας. Μειώνονται οι ενισχύσεις στις εξαγωγές, μειώνονται τα ποσά που εδίδοντο για τις αποσύρσεις και τώρα τα προϊοντα οδηγούνται στις χωματερές χωρίς αποζημιώσεις. Σταδιακά καταργείται τελείως η αποζημίωση.
Να σας πω για τα κτηνοτροφικά προϊόντα; Να  σας πω για τη ραγδαία μείωση των ενισχύσεων, για τις καθυστερήσεις των επιδοτήσεων; Να σας πω για τις καθυστερήσεις των αποζημιώσεων; Το έχουμε θίξει. Μήπως φταίει, κύριοι συνάδελφοι του ΠΑ.ΣΟ.Κ.,
 η ΕΟΚ για τις καθυστερήσεις των αποζημιώσεων ή και των επιδοτήσεων; Ξέρετε ότι υπάρχουν καταληκτικές προθεσμίες και για το θέμα των επιδοτήσεων, που είναι η 31 Δεκεμβρίου κάθε χρόνου και αν τις παραβιάσουμε ενδεχομένως υπάρχει πρόβλημα απώλειας των επιδοτήσεων αυτών, αλλά και των αποζημιώσεων. Γιατί δεν δίνετε γρήγορα τις αποζημιώσεις; Ο κύριος Πρωθυπουργός είχε δεσμευθεί ότι θα δοθούν όλες οι αποζημιώσεις μέχρι τέλος του χρόνου. Δεν έχουν δοθεί μέχρι τέλος του χρόνου. Είχε πει και κάτι άλλο ότι από 1η του έτους οι μη εμπρόθεσμες αποζημιώσεις θα καταβάλλονται με το νόμιμο τόκο. Πού είναι αυτό; Αυτό, λέει, ανεστάλη. Θα γίνει πιλοτικά σε ένα ή δύο νομούς. Τι είναι αυτά; Την ίδια ώρα επιβάλλετε αύξηση στις εισφορές των αγροτών μέσω του ΕΛΓΑ, χωρίς όμως να διευρύνετε τον κύκλο των ζημιών που καλύπτονται από τον ΕΛΓΑ, δηλαδή, να καλύψετε και άλλους ασφαλιστικούς κινδύνους ενδεχομένως. Ούτε αυτό κάνετε. Ποιο είναι το αποτέλεσμα; Μειώνεται το αγροτικό εισόδημα, μειώνεται ο ενεργός αγροτικός πληθυσμός της χώρας μας, η ύπαιθρος αντιμετωπίζει τη μεγαλύτερη οικονομική της κρίση και οι αγρότες άνεργοι πλέον μετεγκαθίστανται από τα χωριά τους στα μεγάλα αστικά κέντρα, διογκώνοντας το πρόβλημα της ανεργίας, αλλά και με τεράστιες κοινωνικές, οικονομικές, αλλά και με εθνικές συνέπειες, αν μιλάμε για τη μετεγκατάσταση αγροτών από παραμεθόριες και ευαίσθητες εθνικά περιοχές.
Κύριε Υπουργέ, νομίζω ότι εδώ που έχουμε φθάσει δεν υπάρχει δρόμος επιστροφής και για τα προϊόντα τα οποία σας είπα, αλλά και για τις γενικότερες ρυθμίσεις, τις οποίες καλείται να κάνει η Κυβέρνηση. Το Υπουργείο Γεωργίας βρίσκεται σε διάλυση, η ΑΤΕ χαρακτηρίζεται ως μία ληστρική τράπεζα, είναι ο μεγαλύτερος δυνάστης του αγρότη. Δεν πάει να κάνετε δεκάδες ρυθμίσεις, δεν μπορούν να υπαχθούν οι αγρότες στις ρυθμίσεις αυτές, είναι μη ρεαλιστικές, μη εφαρμόσιμες και αναγκάζεστε κάθε τόσο να κάνετε καινούριες, για να πείσετε τον ελληνικό λαό και την αγροτιά μας ότι κάτι καλύτερο θα προκύψει με τις νέες ρυθμίσεις.
Πιστεύω ότι η μόνη λύση για τον τόπο είναι να αποχωρήσετε και να δώσετε την ευκαιρία σε μια άλλη κυβέρνηση που έχει ένα ρεαλιστικό πρόγραμμα που πιστεύει στον αγροτικό τομέα, πιστεύει στις δυνατότητες της χώρας μας, πιστεύει στις δυνατότητες της Ευρωπαϊκής 'Ενωσης να αλλάξει πορεία ο αγροτικός τομέας, να αναβαθμιστεί η ελληνική ύπαιθρος και συνολικά να βελτιωθεί η εθνική μας οικονομία.
Σας ευχαριστώ.
( Χειροκροτήματα από την πτέρυγα της Νέας Δημοκρατίας )
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ.
Ορέστης Κολοζώφ, ορίζει με επιστολή του για την επερώτηση αυτή ως Κοινοβουλευτικό Εκπρόσωπο τον κ. Ευάγγελο Μπούτα.
Επίσης, ο Πρόεδρος του Δημοκρατικού Κοινωνικού Κινήματος κ. Δημήτρης Τσοβόλας με επιστολή του ορίζει ως Κοινοβουλευτικό Εκπρόσωπο για την επερώτηση αυτή τον κ. Γεώργιο Ρόκο.
Ο κ. Βεζδρεβάνης έχει το λόγο για πέντε λεπτά.
ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, κύριοι συνάδελφοι, για μια ακόμα φορά η Νέα Δημοκρατία δια των Βουλευτών της και κυρίως του τομέα της ΟΚΕ Γεωργίας, εγκαλούμε την Κυβέρνηση και τη μεμφόμεθα ευθέως, κύριε Υπουργέ, για τα τραγικά αδιέξοδα στα οποία οδηγήσατε τον αγροτικό κόσμο της χώρας.
Κάνουμε, κύριε Πρόεδρε, χρήση αυτής της κοινοβουλευτικής διαδικασίας διότι πιστεύουμε ότι έχουμε χρέος να το κάνουμε απέναντι μιας τάξεως η οποία πνέει τα λοίσθια με ευθύνη της Κυβέρνησης.
Τα τελευταία χρόνια, κύριε Υφυπουργέ, που έχετε την ευθύνη της διακυβέρνησης της χώρας εσείς, το εισόδημα των αγροτών μειώθηκε κατά 10% και ακόμη επί των ημερών σας και ιδιαίτερα στην τελευταία τριετία, ο αγροτικός πληθυσμός της χώρας μειώθηκε κατά 3,5% που πρέπει να σας ανησυχεί γιατί προέρχεται βασικά από παραμεθόριες και εθνικά ευαίσθητες περιοχές.
Πρέπει να σας προβληματίσει το γεγονός αυτό στον ύψιστο βαθμό, αλλά να σας προβληματίσει και για έναν ακόμη λόγο. Διότι αυτό το 3,5%, το οποίο κατά πάσα πιθανότητα φέτος θα είναι πολύ μεγαλύτερο, οδεύει στις πόλεις και πυκνώνει τις στρατιές των ανέργων και δημιουργεί την κοινωνική έκρηξη. Αυτά τα δύο θέματα φαίνεται ότι δεν σας συγκινούν, κύριε Υπουργέ.
Βεβαίως δεν ελπίζουμε ότι θα πείσουμε την Κυβέρνηση να αλλάξει τακτική έναντι του αγροτικού πληθυσμού της χώρας διότι, κύριοι συνάδελφοι, όλα τα προηγούμενα χρόνια κατά κόρον και γενόμενοι ενοχλητικοί, έχουμε θέσει τα ίδια θέματα και έχουμε συναντήσει την παγερή αδιαφορία της Κυβερνήσεως.
Το τι ελπίζουμε, κύριε Υπουργέ, από σας μπορώ να πω ότι ισούται τω μηδενί, που θα λέγανε παλιότερα κάποιοι σ'αυτήν την Αίθουσα. 'Αλλωστε, είστε μια Κυβέρνηση που έχετε αρχίσει να μετράτε πλέον μέρες, βία εβδομάδες.
Κάναμε αυτήν την επερώτηση διότι έχουμε χρέος να το πράξουμε μέχρι και την τελευταία ημέρα που λειτουργεί αυτή η Βουλή και θα το κάνουμε, κύριε Υπουργέ, παρ' ότι αν ήταν εδώ ο κ. Ανωμερίτης θα άρχιζε την απάντησή του στην επερώτησή μας με το γνωστό του πρόλογο: "Αυτήν την ερώτηση την έχετε ξανακάνει, επομένως και εγώ τα ίδια θα σας πω".
Κύριε Υπουργέ, την ίδια επερώτηση την έχουμε ξανακάνει και θα την ξανακάνουμε και μέχρι το τέλος λειτουργίας αυτής της Βουλής, διότι εσείς στέκεστε παγερά αδιάφοροι στα προβλήματα του αγροτικού πληθυσμού της χώρας.
Με την ανεπάρκειά σας, την αδυναμία σας να διαπραγματευτείτε με τα όργανα της Ευρωπαϊκής 'Ενωσης και με την παγερή αδιαφορία σας για τον 'Ελληνα αγρότη, με τη διάλυση των υπηρεσιών του Υπουργείου Γεωργίας, δεν μπορείτε πλέον να προσφέρετε καμιά υπηρεσία.
Κλαίνε και οδύρονται, κύριε Υπουργέ, οι ελαιοπαραγωγοί ολόκληρης της χώρας και ιδιαίτερα στην περιφέρειά μου, για την οποία έχω σαφή επίγνωση. Εκατοντάδες τόνοι ελαιολάδου περσινής παραγωγής μένουν αδιάθετοι. Η τιμή κυμαίνεται από πεντακόσιες έως επτακόσιες δραχμές και  δεν καλύπτουν ούτε τα συλλεκτικά. Ακόμη, πέρσι η κοινοτική επιδότηση ήταν τετρακόσιες ογδόντα δραχμές, ενώ φέτος είναι τριακόσιες τριάντα δραχμές ανά κιλό για τους μικροπαραγωγούς μέχρι πεντακοσίων κιλών.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, επιτρέψτε μου να πω δύο κουβέντες ακόμη. Εν ανάγκη, ας μη δευτερολογήσω, για να τελειώσω.
ΠΡΟΕΔΡΕΥΩΝ (Παναγιώτης Σγουρίδης): Καλώς. Πάρτε και το χρόνο της δευτερολογίας σας. Δεν υπάρχει κανένα πρόβλημα.
ΗΛΙΑΣ ΒΕΖΔΡΕΒΑΝΗΣ: Κύριε Υπουργέ, γιατί συνέβησαν αυτά; Συνέβησαν, γιατί σταθήκατε ανίκανοι να περιορίσετε να πανωγραψίματα. 'Ετσι, οι τετρακόσιες δεκαεννέα χιλιάδες τόνοι ποσόστωση που εξασφαλίσατε και που είναι σαφώς πολύ μικρότερη από την ελληνική παραγωγή, δεν δίνει λύση και κατ' αυτόν τον τρόπο αυξάνετε και τα πρόστιμα.
Η άποψή μας, κύριε Υπουργέ, είναι ότι δεν μπορείτε να φανείτε χρήσιμοι στην ελληνική αγροτιά και τώρα τελευταία, από τις ευρωεκλογές και εντεύθεν, έχει αποδειχθεί και ότι δεν θέλετε. Και λέω από τις ευρωεκλογές, διότι από τότε που διαπιστώσατε ότι σας εγκατέλειψε ο αγροτικός πληθυσμός της χώρας, η αναλγησία σας έφτασε στη νιοστή. Γι' αυτό τίποτα πλέον δεν ελπίζουμε, όπως και οι 'Ελληνες αγρότες.
Εκείνο το οποίο όλοι περιμένουμε είναι να αποφασίσει ο κ. Σημίτης να ξεκλειδώσει την πόρτα, για να περάσει το εκλογικό Σώμα στις εκλογές και να δώσει την οριστική απάντηση σε μια ανίκανη και ανάλγητη κυβέρνηση απέναντι στον αγροτικό πληθυσμό της χώρας.
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Παναγιώτης Σγουρίδης): Ο κ. Δαβάκης έχει το λόγο. 
ΑΘΑΝΑΣΙΟΣ ΔΑΒΑΚΗΣ: Κύριε Πρόεδρε, με συνεχείς επερωτήσεις η Νέα Δημοκρατία τα τελευταία χρόνια ελέγχει και επερωτά την Κυβέρνηση για μια πολιτική, που έχει χαράξει απέναντι στην ελληνική ύπαιθρο, απέναντι στους 'Ελληνες αγρότες, μια πολιτική αδιέξοδη, μια πολιτική συνεχών σφαλμάτων, μια πολιτική χαμένων ευκαιριών.
Θεωρώ ότι αν κάτι μπορεί να χαρακτηρίσει αυτήν την Κυβέρνηση στον αγροτικό τομέα, είναι οι διάφορες περίοδοι των Υπουργών της. 'Εχουμε την αλησμόνητη περίοδο του κ. Τζουμάκα, ο οποίος επιβραβευόμενος για την "άριστη" πολιτική του, ανανέωνε συνεχώς τις υπουργικές του θητείες και έχουμε προσφάτως και την υπουργική περίοδο του κ. Ανωμερίτη, ο οποίος -δεν είναι βέβαια παρών, αλλά η πολιτική του είναι δυστυχώς παρούσα στην ελληνική ύπαιθρο- είναι άριστος στα ωραία λόγια και στις πολλές εξαγγελίες, αλλά δυστυχώς συνεχίζει τη θλιβερή παράδοση των προκατόχων του στην ανυπαρξία των έργων.
Οι εκλεκτοί συνάδελφοί μου προηγουμένως ανέλυσαν διεξοδικά ορισμένα ζητήματα, τα οποία θίγουν βάναυσα τον 'Ελληνα αγρότη και είναι κυρίως τα ζητήματα των προϊόντων του.
Εγώ θα αναφερθώ συγκεκριμένα στο τεράστιο πρόβλημα της αγροτικής πολιτικής στο μεγάλο τομέα του εθνικού μας προϊόντος, που είναι το ελαιόλαδο, καθώς επίσης και στον τομέα των οπωροκηπευτικών, που είναι τα εσπεριδοειδή.
Δεν υπάρχει καμία πολιτική για το ελληνικό ελαιόλαδο, κύριε Υπουργέ.  Θέλω να πιστεύω ότι μέσα σας, όσο και εκ καθήκοντος να θέλετε να υπερασπιστείτε την αγροτική πολιτική της Κυβερνήσεως, της οποίας είσθε μέλος, και εσείς το αποδέχεσθε. 'Οταν το ελληνικό ελαιόλαδο, το οποίο αποτελεί το τεράστιο συγκριτικό πλεονέκτημα της ελληνικής μας γεωργίας πωλείται χύμα στους Ιταλούς κυρίως ανταγωνιστές μας, όταν η χώρα μας δεν μπορεί στοιχειωδώς να δημιουργήσει μια σειρά τυποποίησης και προώθησης του προϊόντος λόγω της ανυπαρξίας συγκεκριμένης εθνικής στρατηγικής στο ελαιόλαδο, αντιλαμβανόμαστε όλοι πού οδηγείται ο 'Ελληνας παραγωγός. Και ξέρετε ότι οι Ιταλοί χρησιμοποιούν το ελληνικό ελαιόλαδο ως βελτιωτικό των δικών τους ελαιολάδων και το επανεισάγουν τυποποιημένο στην Ελλάδα.
Ποιας, λοιπόν, τύχης αυτήν τη στιγμή χρήζει ο 'Ελληνας ελαιοπαραγωγός όταν υπάρχει αυτή η παγερή αδιαφορία εκ μέρους της δικής σας Κυβερνήσεως; Πώς θα μπορέσει να μείνει ο 'Ελληνας ελαιοπαραγωγός; Και το λέω εκ πείρας, διότι προέρχομαι από μια περιφέρεια κατ' εξοχήν ελαιοπαραγωγική, το Νομό Λακωνίας, ο οποίος είναι πρωτοπόρος και στην ποιότητα και στην παραγωγή του ελαιολάδου, όπως κυρίως όλος ο ελληνικός νότος.
Δεν φθάνει μόνο αυτό, αλλά ερχόμαστε και σήμερα λόγω της νέας ανυπαρξίας, θα έλεγα επιβολής ελεγκτικών λειτουργικών και ελεγκτικών μηχανισμών να καθιερώνουμε στην παραγωγή άνω των χιλίων κιλών τις ελαιοκομικές ζώνες με σαφέστατη αδικία όλων των εντίμων Ελλήνων ελαιοπαραγωγών. Στο Νομό Λακωνίας που είμαι σε θέση να γνωρίζω, έχουμε κάτι τρομερά θα έλεγα φαινόμενα. Τρομερά με όλη τη σημασία της λέξεως.  Φθάνετε στο σημείο την ξερική ελιά της Μάνης να την υπολογίζετε μέσω των υπηρεσιών των διευθύνσεών σας της γεωργίας στις νομαρχίες και θα μιλήσω, αν έχω χρόνο, μετά γι' αυτό το θέμα. Είναι θα έλεγα θλιβερή η εικόνα που παρουσιάζουν, εξαιτίας της δικής σας πολιτικής που τις έχετε αποδιοργανώσει, τις έχετε απορυθμίσει και τους έχετε δημιουργήσει θα έλεγα μια ανυπαρξία ύπαρξης της ελληνικής πολιτείας.
Φθάνουμε, λοιπόν, στο σημείο να καθορίζουμε ένα παραγωγικό δένδρο στη Μάνη ότι παράγει ένα κιλό λάδι. Φθάνουμε στο σημείο να καθορίζουμε δένδρα στην επαρχία Λακεδαίμονος και στην επαρχία Επιδαύρου Λιμιράς που χαρακτηρίζονται για την ευφορία του εδάφους τους, ότι παράγουν δύο και τρία κιλά λάδι, όταν αυτά παράγουν διακόσια πολλές φορές κιλά ελιές.  Αυτής της τύχης αξίζουν οι Λάκωνες ελαιοπαραγωγοί, κύριε Πρόεδρε, και γενικότερα οι 'Ελληνες ελαιοπαραγωγοί; Σας τα είπε προηγουμένως και ο κ.  Βεζδρεβάνης για την περιφέρειά του.
Υπάρχουν προτάσεις, αλλά δεν θέλετε να τις ακούσετε. Υπάρχουν προτάσεις από τις συνεταιριστικές οργανώσεις. Μιλούν για καθορισμό συγκεκριμένων τιμών που να αγγίζουν την πραγματικότητα, όχι αυτήν την αδικία που υπάρχει σήμερα. Μιλούν για έλεγχο των δηλώσεων καλλιέργειας σε ό,τι αφορά τον αριθμό των δηλωθέντων δένδρων. Ποιες, όμως, διευθύνσεις γεωργίας θα τα έκαναν αυτά; 'Οταν οι γεωπόνοι είναι ανύπαρκτοι, έχουν εξαφανιστεί από την ελληνική ύπαιθρο εξαιτίας του ότι δεν υπάρχει σαφής και σωστή στελέχωση στις κατά τόπους διευθύνσεις γεωργίας.
Περιμένουμε, λοιπόν, από τους ανθρώπους αυτούς που τους διώκουμε να πάρουν στην πλάτη τους τη δήθεν αναδιάρθρωση της ελληνικής γεωργίας συν του ότι μιλούμε για ένα σαφές χαρακτηριστικό των Ελλήνων γεωργών που είναι η γήρανση του αγροτικού πληθυσμού;
Πηγαίνετε σε μια διεύθυνση γεωργίας κύριε Βρεττέ, να δείτε εάν μπορεί ένας νέος αγρότης να πάρει κάποια σαφή πληροφορία για τα προγράμματα των νέων αγροτών. Ποιος θα του την παράσχει όταν δεν έχουν πληροφορίες οι ίδιοι οι γεωπόνοι, οι οποίοι δυστυχώς με αξιέπαινο τρόπο επιτελούν το καθήκον τους στις διευθύνσεις γεωργίας.
Φθάσαμε στο σημείο, δικό σας δήμαρχος -δήμαρχος ο οποίος κινείται στο χώρο του ΠΑΣΟΚ στο νομό μου, το Νομό Λακωνίας- ο Δήμαρχος 'Ελους να καταγγέλει την Κυβέρνηση, διότι εδώ και δέκα μέρες δεν υπάρχουν έντυπα αιτήσεων των εκτιμήσεων του ΕΛΓΑ για τις πλημμύρες και τους πρόσφατους παγετούς στο Νομό Λακωνίας. Ποιους εμπαίζετε επιτέλους, πού βρισκόμαστε;
Για να μη μιλήσουμε για το τεράστιο αδιέξοδο, το οποίο υπάρχει στα εσπεριδοειδή, όταν έχουμε χάσει τον πόλεμο, όταν έχουμε χάσει όλες τις διαπραγματευτικές μας θα έλεγα δυνάμεις στο θέμα της Κεντρικής Ευρώπης όταν η κυβέρνηση Καραμανλή το 1956 -η πρώτη κυβέρνηση Καραμανλή, το λέω για ιστορικούς λόγους- είχε κατορθώσει να εξασφαλίσει τις αγορές του Μονάχου με ελληνικά πορτοκάλια, έχοντας δικά της ψυγεία στις αγορές του Μονάχου. Δεν θα μιλήσουμε βέβαια σήμερα για τις αγορές του Μονάχου όταν μας ανταγωνίζεται η Τουρκία και η Βραζιλία στους χυμούς, στα πορτοκάλια, στα λεμόνια και στα μανταρίνια ή δεν θα μιλήσουμε για το τραγικό αδιέξοδο που έχουν οι ελληνικές εξαγωγές στα εσπεριδοειδή στην Κεντρική και Ανατολική Ευρώπη. Είναι μια συνεχής πολιτική χαμένων ευκαιριών και χαμένων μαχών.
Γι'αυτήν την πολιτική είστε αποκλειστικά υπεύθυνοι, κύριοι Υπουργοί του ΠΑ.ΣΟ.Κ.
Στο σημερινό Τύπο διαβάζουμε: "Παρασκευή 28 Ιανουαρίου. Ριζική αναδιάρθρωση του Υπουργείου Γεωργίας. Ο Υπουργός Γεωργίας υπογράμμισε ότι πρόθεση της Κυβέρνησης είναι να αυξήσει το εισόδημα του τελευταίου αγρότη  στα 80% με 85% των αποδοχών του μέσου αστού. Ομιλούμε για δράμα πλέον.              'Εχουμε ξεφύγει και έχουμε ξεπεράσει τα όρια και αρχίζει η συστηματική πλέον παραπληροφόρηση και εμπαιγμός του ελληνικού λαού εν όψει των εκλογών. Γι'αυτό δικαιολογείστε βέβαια. Διότι πλέον έχει ξεκινήσει μία συστηματική προπαγάνδα και προχωρούμε σε εκλογική περίοδο. Είμαστε  συνηθισμένοι και ιδίως οι 'Ελληνες αγρότες από την πολιτική του ΠΑ.ΣΟ.Κ.            να έχει αυτού του είδους την πολιτική στάση σε εκλογική περίοδο. Την απάντηση, κύριοι του ΠΑ.ΣΟ.Κ.,
 θα την πάρετε σύντομα. Την πήρατε στις πρόσφατες εκλογικές αναμετρήσεις. Θα την πάρετε τώρα, διότι είναι μία απάντηση σαφής, συνεπής απέναντι στον εμπαιγμό που τόσες δεκαετίες -δύο δεκαετίες περίπου- έχετε απευθύνει απέναντι στον αγροτικό κόσμο της πατρίδας μας.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Καρασμάνης έχει το λόγο. 
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Κύριε Πρόεδρε, εξαντλούν και τη δευτερολογία τους οι κύριοι συνάδελφοι;
ΠΡΟΕΔΡΕΥΩΝ (Παναγιώτης Σγουρίδης): Εφόσον το ζητήσουν, δεν μας πειράζει.
ΑΘΑΝΑΣΙΟΣ ΔΑΒΑΚΗΣ: Εγώ έχω ένα λεπτό ακόμη, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Δεν έχετε καθόλου. Δικαιούσθε πέντε λεπτά στην πρωτολογία και τρία στη δευτερολογία. Και μιλήσατε εννέα λεπτά.
Κύριε Καρασμάνη, θέλετε το χρόνο της δευτερολογίας σας;
ΓΕΩΡΓΙΟΣ ΚΑΡΑΣΜΑΝΗΣ: 'Οχι, θα δευτερολογήσω, κύριε Πρόεδρε.
Κύριε Πρόεδρε, όλοι όσοι έχουμε την τιμή να εκπροσωπούμε αγροτικές περιοχές, γνωρίζουμε από πρώτο χέρι την κατάσταση που επικρατεί στην ύπαιθρο. Οι 'Ελληνες αγρότες ζήσανε και ζουν τη χειρότερη τετραετία από τότε που έγινε η χώρα μας μέλος της Ευρωπαϊκής Κοινότητας. Και δεν το λέω εγώ, το λένε τα επίσημα στοιχεία της Ευρωπαϊκής Κοινότητας, της Ευρωπαϊκής Στατιστικής Υπηρεσίας της EUROSTAT ότι το μέσο καθαρό γεωργικό εισόδημα μειώθηκε κατά 9,8%.
Ποτέ οι 'Ελληνες αγρότες δεν βρέθηκαν σε τόσο δεινή θέση εξαιτίας των παραλείψεων, σφαλμάτων και αστόχων ενεργειών της Κυβέρνησης, με αποτέλεσμα το εισόδημα καθημερινά να συρρικνώνεται. Οι ημέρες των αγροτών να είναι μαύρες, εφιαλτικές, συνοδευόμενες από ένα όργιο εξαπατήσεως και εμπαιγμού. Τα αίτια είναι προφανή και αυταπόδεικτα. Είναι οι αλλεπάλληλοι εσφαλμένοι χειρισμοί σε κοινοτικό και σε εθνικό επίπεδο για το βαμβάκι, οι απαράδεκτοι πειραματισμοί και η απουσία πολιτικής για το προϊόν, τείνουν να οδηγήσουν την ελληνική βαμβακοκαλλιέργεια στο περιθώριο. Είναι η απουσία πολιτικής για τον καπνό, σε συνδυασμό μαζί με τη διάλυση του Οργανισμού Καπνού, καθώς επίσης, με τον κανονισμό για το προϊόν, έφθασε σε σημείο οι τιμές γι'αυτό το προϊόν σήμερα να είναι σε απίστευτα χαμηλά επίπεδα. Και πέρα απ'αυτό το γεγονός, ο κανονισμός αναγόρευσε το καπνεμπόριο σε επιβήτορα, κύριε Υπουργέ, και αυτή είναι η πραγματικότητα  των καπνοπαραγωγών, να βλέπουν καθημερινά το εισόδημά τους να μειώνεται.  Ενώ ο δραστικός περιορισμός της επιδοτούμενης από την Κοινότητα ελληνικής έκτασης, στο σκληρό σιτάρι σε συνδυασμό με τη μείωση της στρεμματικής ενίσχυσης του προϊόντος, θέτουν και το προϊόν και τους παραγωγούς σε άμεσο κίνδυνο.
Επίσης, η αποδοχή των καταστροφικών ρυθμίσεων στα νωπά και μεταποιημένα φρούτα και λαχανικά, καθώς και η αδιαφορία που υποδεικνύεται για τη βελτίωση και ανάπτυξη του κτηνοτροφικού τομέα συμπληρώνουν τη ζοφερή πραγματικότητα που βιώνουν καθημερινά οι 'Ελληνες αγρότες και κτηνοτρόφοι.
Κύριε Πρόεδρε, η Κυβέρνηση είναι υπεύθυνη και υπόλογη απέναντι σε δύο σημαντικούς κλάδους, στη βαμβακοκαλλιέργεια και στη ροδακινοπαραγωγή. Οι οικογένειες αυτών των ανθρώπων ζουν απίστευτες δραματικές ημέρες και αυτό οφείλεται στο γεγονός ότι η Κυβέρνηση υπέγραψε φαρδιά πλατιά έναν καταστροφικό κανονισμό, χωρίς να πάρει αντισταθμίσματα. 'Ετσι, λοιπόν, το καλοκαίρι του 1999 η ροδακινοπαραγωγή έζησε μία χαοτική κατάσταση, μία εικόνα που θυμίζει τριτοκοσμικό παζάρι, αλισβερίσι.
'Εφθασαν οι 'Ελληνες ροδακινοπαραγωγοί να πουλήσουν τα επιτραπέζια ροδάκινα κάτω από τριάντα (30) δραχμές. Βρέθηκαν, δηλαδή στο εκβιαστικό δίλημμα ή να αφήσουν τα ροδάκινά τους πάνω στα δένδρα να σαπίζουν ή να τα πουλήσουν κάτω από το απαράδεκτο επίπεδο των τριάντα (30) δραχμών. Και έρχεται σήμερα η Κυβέρνηση και διασπείρει φήμες στην ύπαιθρο και ειδικότερα στην κεντρική Μακεδονία που καλλιεργείται το ροδάκινο ότι δήθεν θα τους ενισχύσει με τριάντα (30) δραχμές.
Κύριε Υπουργέ, θα ήθελα να σας ρωτήσω, από πού θα δώσετε αυτά τα χρήματα; 'Εχετε εξασφαλίσει τα απαραίτητα κονδύλια και πότε θα τα δώσετε; Θα τα δώσετε πριν ή μετά τις εκλογές; Ξεκαθαρίστε το αυτό και επιτέλους τι θα γίνει με αυτά τα απαράδεκτα εκτιμητήρια που δίνει ο ΕΛΓΑ, όταν οι παραγωγοί παθαίνουν ζημιές. Είναι απαράδεκτα χαμηλά. Ονομάζονται μηδενιστήρια αυτά τα εκτιμητήρια.
Τέλος, κύριε Υπουργέ, επανέρχομαι στο θέμα των βαμβακοπαραγωγών που έθιξε ο κ. Μπασιάκος.
Αγανάκτηση και οργή επικρατεί στους βαμβακοπαραγωγούς, γιατί βλέπουν το εισόδημά τους να πέφτει χαμηλά. Από την άλλη πλευρά, η Κυβέρνηση τους εμπαίζει. Του έδωσε το σαραντάρι ως άτοκο δάνειο, αλλά το πλαφόν θα ξεπεράσει το ένα εκατομμύριο τριακόσιες πενήντα χιλιάδες τόνους εξαιτίας του γεγονότος ότι δεν υπάρχουν έλεγχοι. Και τι θα κάνετε, κύριε Υπουργέ; Θα τους ζητήσετε πίσω είκοσι πέντε (25) δραχμές μετά το καλοκαίρι εν πάση περιπτώσει μετά τις εκλογές.
Κύριε Υπουργέ, είναι εθνικό λάθος, έγκλημα βαρύ, την ώρα που διαπραγματεύεται ο Υπουργός Γεωργίας αντί να βάζει το θέμα για αύξηση της ποσόστωσης, να ξεπεράσουμε το φράγμα των επτακοσίων ογδόντα χιλιάδων τόνων, να έρχεται και  να λέει ότι παίρνω διοικητικά μέτρα μείωσης της παραγωγής. Ξεκαθαρίστε το αυτό. Θα εφαρμοσθεί, κύριε Υπουργέ; Γιατί πλησιάζουν οι ημέρες της έναρξης καλλιέργειας. Θα πάρετε την έγκριση από την Ευρωπαϊκή Κοινότητα; Γιατί στο μέσον της διαπραγμάτευσης κάνετε αυτό το τραγικό λάθος να λέτε μείωση κατά επτακόσιες χιλιάδες τα στρέμματα αντί να δώσετε τη σκληρή μάχη της διαπραγμάτευσης;
ΠΡΟΕΔΡΕΥΩΝ (Παναγιώτης Σγουρίδης): Ο κ. Λεονταρίδης έχει το λόγο.
Θέλετε και εσείς να πάρετε το χρόνο της δευτερολογίας σας;
ΘΕΟΦΙΛΟΣ ΛΕΟΝΤΑΡΙΔΗΣ: Αυτό θα το δούμε στην εξέλιξη.
Κύριε Πρόεδρε, είναι κοινή διαπίστωση ότι ο αγροτικός τομέας της χώρας μας διέρχεται βαθύτατη και παρατεταμένη κρίση και ότι οι 'Ελληνες αγρότες αντιμετωπίζουν προβλήματα που μέρα με την ημέρα οξύνονται.
Τα βασικότερα προϊόντα μας δέχονται αλλεπάλληλα πλήγματα. Οι δυσμενείς αποφάσεις και ρυθμίσεις στους σημαντικότερους τομείς της αγροτικής μας παραγωγής διαδέχονται η μία την άλλη λόγω της περίπου διακοσμητικής παρουσίας μας στα κοινοτικά όργανα.
Οι θεσμικές τιμές παραμένουν παγωμένες ή και μειώνονται, οι εξαγωγές καταρρέουν, το εισόδημα καταβαραθρώνεται χρόνο με το χρόνο. Λόγω της κυβερνητικής αναποτελεσματικότητας σε κοινοτικό επίπεδο, πολλά αγροτικά προϊόντα μας αντιμετωπίζουν περαιτέρω μείωση των επιδοτήσεων και των τιμών τους, όπως τα οπωροκηπευτικά, το βαμβάκι, ο καπνός, το ελαιόλαδο, το σκληρό σιτάρι, η βιομηχανική ντομάτα, το ρύζι καθώς και τα προϊόντα της ζωϊκής παραγωγής, ενώ έχει γίνει κανόνας κάθε χρόνο να καθυστερούν αδικαιολόγητα οι κοινοτικές επιδοτήσεις των παραγωγών, οι εξισωτικές αποζημιώσεις των κτηνοτρόφων σε ορεινές, μειονεκτικές και προβληματικές περιοχές.
Τα τελευταία χρόνια είμαστε μάρτυρες ενός συνεχούς θεάτρου παραλόγου, όπου οι Υπουργοί Γεωργίας των Κυβερνήσεων του ΠΑ.ΣΟ.Κ. καταγγέλλουν δημόσια την πλασματική αύξηση της τιμής του βαμβακιού, παρεμένοντας όμως συγχρόνως απλοί θεατές και ξεχνούν την αυτονόητη υποχρέωσή τους να διορθώσουν τα κακώς κείμενα.
Aποτέλεσμα αυτής της κατάστασης είναι ότι οι βαμβακοπαραγωγοί, όχι μόνο δεν θα πάρουν κατά την εκκαθάριση, μετά την οριστικοποίηση της συνολικής παραγωγής βάμβακος, πρόσθετη επιδότηση, αλλά θα αναγκαστούν να επιστρέψουν και μέρος των σαράντα δραχμών που "γενναιόδωρα" χορήγησε η Κυβέρνηση για να συγκαλύψει τεχνητά και πρόσκαιρα τις ευθύνες της, αποσιωπώντας όμως σκόπιμα ότι οι σαράντα δραχμές δεν είναι επιδότηση, αλλά είναι δάνειο από την ΑΤΕ.
(Στο σημείο αυτό την Προεδρική 'Εδρα καταλαμβάνει ο Ε' Αντιπρόεδρος της Βουλής κ. ΔΗΜΗΤΡΙΟΣ Β. ΚΩΣΤΟΠΟΥΛΟΣ)
Μιλήστε ξεκάθαρα, κύριε Υπουργέ, εδώ στη Βουλή. Μην εξαπατάτε τους αγρότες. Θα ζητήσετε από τους βαμβακοπαραγωγούς να επιστρέψουν μέρος απ'αυτά τα χρήματα όπως φημολογείται για είκοσι-είκοσι πέντε δραχμές; Μήπως θα τα κρατήσετε από την επόμενη επιδότηση; Τι απαντάτε σε αυτό το ερώτημα των αγροτών;
Αντί να προχωρείτε σε αποτελεσματικούς ελέγχους της πραγματικής παραγωγής, εξαγγέλετε σπασμωδικά και ασύνδετα μέτρα που οπωσδήποτε εξασθενούν τη διαπραγματευτική θέση της χώρας μας στα αρμόδια όργανα της Ευρωπαϊκής 'Ενωσης. Αντί να δίνετε μάχες, όπως έχετε χρέος, για να αυξήσουμε την εθνική ποσόστωση του βάμβακος, σχεδιάζετε να επιβάλετε περιορισμούς και στερείτε την ελπίδα της ανάπτυξης από τους μικρούς.
Επειδή τέτοιες προτάσεις δεν αποτελούν, κύριε Υπουργέ, εθνικό σχεδιασμό για τη γεωργία και επειδή οι βαμβακοκαλλιέργεια με τα όποια προβλήματά της έχει απορροφήσει τα τελευταία χρόνια επενδύσεις εκατοντάδων δισεκατομμυρίων δραχμών, θα έπρεπε ίσως να αποφευχθούν αυτά τα πειράματα και αυτά τα σχετικά μέτρα να τύχουν μεγαλύτερης μελέτης.
Τέλος, ποιες καλλιέργειες θα αντικαταστήσουν το βαμβάκι τη στιγμή μάλιστα που σε πολλά άλλα αγροτικά προϊόντα ισχύουν κοινοτικοί περιορισμοί, όπως ατομικές ποσοστώσεις, πλαφόν παραγωγής, ενώ και με την "Ατζέντα 2000" μειώνονται οι θεσμικές τιμές στα δημητριακά;
Τι θα γίνει με τους νέους αγρότες που επιθυμούν από τώρα και στο εξής να ασχοληθούν με τη βαμβακοκαλλιέργεια;
Με τέτοιες προχειρότητες, κύριε Υπουργέ, υπονομεύετε το μέλλον της βαμβακοκαλλιέργειας. Αλλά, εάν δούμε και τις άλλες παραγωγές, μάταια κάθε χρόνο οι ορυζοπαραγωγοί μοχθούν για το προϊόν τους και περιμένουν εναγωνίως τους εμπόρους να το διαθέσουν στην εξευτελιστική τιμή των ογδόντα δραχμών.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Θα πάρω και τη δευτερολογία μου, κύριε Πρόεδρε.
Οι παραγωγοί της βιομηχανικής ντομάτας είναι όμηροι ασυνείδητων μεταποιητών που παραλαμβάνουν τη σοδειά τους, εν συνεχεία κλείνουν τα εργοστάσια και τις αποθήκες τους και εξαφανίζονται χωρίς να πληρώσουν τις συμφωνημένες τιμές. 'Αλλα γράφουν στα συμβόλαια, άλλα πληρώνουν και τους εκβιάζουν και από επάνω.
Οι καπνοκαλλιεργητές φέτος λόγω των καλών καιρικών συνθηκών είχαν αυξημένη απόδοση στο προϊόν τους και δεν έχουν ατομική ποσόστωση για να το διαθέσουν. Πείτε μας, εφόσον από τώρα και στο εξής διαθέτετε, είτε με πληρωμή είτε με κάποια κριτήρια ποσόστωση, για τη φετινή χρονιά, θα μπορέσετε, όπως κάνατε και κάποια άλλη χρονιά, να τους δώσετε επιπλέον ποσόστωση για να δώσουν το προϊόν επειδή πράγματι φέτος είχαν ηυξημένη απόδοση;
Στον κτηνοτροφικό τομέα τα προβλήματα είναι πάρα πολλά. Δεν μπορούν να διαθέσουν το γάλα τους, εκατοντάδες δισεκατομμύρια πρόστιμο και ακόμα περιμένουν πότε θα διανεμηθεί αυτή η ποσόστωση, το ψίχουλο που πήρατε από την Ευρωπαϊκή 'Ενωση, που είναι δέκατο του εκατοστού και καταλαβαίνετε τι προβλήματα έχουν οι κτηνοτρόφοι και γενικότερα όλοι οι παραγωγοί.
Με αυτά τα προβλήματα που έχουν συσσωρευθεί, κύριε  Υπουργέ, οι αγρότες έχουν περιέλθει σε δεινή οικονομική και κοινωνική θέση. Είναι πραγματικά ιστορικό αρνητικό ρεκόρ, από τότε που η χώρα μας έγινε πλήρες μέλος της Ευρωπαϊκής 'Ενωσης, το πραγματικό εισόδημα των αγροτών να μειώνεται για τέσσερις συνεχείς χρονιές. Την τετραετία 1996-1999 έχουμε μείωση κατά 9,8%, δηλαδή, σχεδόν κατά 10% κατά μέσο όρο.
Η συρρίκνωση του αγροτικού πληθυσμού στην ύπαιθρο, που τα τελευταία χρόνια κινείται με ρυθμούς της τάξεως τους 3% περίπου ετησίως, θα αποτελέσει σε λίγα χρόνια εθνικό πρόβλημα ιδίως στις παραμεθόριες περιοχές.
Και ενώ συμβαίνουν όλα αυτά, αρνείσθε, όπως σας έχουμε πει πολλές φορές και ο Πρόεδρος της Νέας Δημοκρατίας ο Κώστας Καραμανλής, να μειώσετε το κόστος παραγωγής δίνοντας -φθηνό πετρέλαιο, φθηνό ρεύμα, μειώνοντας από 18% σε 8% το ΦΠΑ για τα αγροτικά μηχανήματα, μειώνοντας τα επιτόκια όπου και σήμερα είναι 12% και πάνω- ενώ ο πληθωρισμός λέτε και επαίρεσθε ότι είναι 2%- να κάνετε κάτι για τις μεταβιβάσεις ακινήτων δωρεάν όπως έχουμε πει και εμείς. 'Ολα αυτά τα αρνείσθε.
Κύριε Υπουργέ, το υψηλό κόστος παραγωγής, τα υψηλά επιτόκια, η έλλειψη στρατηγικής, αλλά και η μειωμένη διαπραγματευτική ικανότητα στην Ευρωπαϊκή 'Ενωση της Κυβέρνησής σας, οι χαμηλές τιμές των αγροτικών προϊόντων, η ανασφάλεια και η αβεβαιότητα του αγρότη για το αύριο, είναι γεγονότα που κάνουν απρόθυμους τους νέους ανθρώπους να στραφούν στο αγροτικό επάγγελμα και να αντικαταστήσουν τους απερχόμενους. Αυτό που συμβαίνει σήμερα σε βάρος των αγροτών ισοδυναμεί με εθνικό έγκλημα, ιδίως για τις ακριτικές και παραμεθόριες περιοχές. Και το τίμημα θα είναι βαρύ.
Κυρίες και κύριοι συνάδελφοι, το παρόν και το εγγύς μέλλον της ελληνικής υπαίθρου είναι ιδιαίτερα ανησυχητικό. Αναμφίβολα οι ευθύνες της Κυβέρνησής σας για τα σημερινά αδιέξοδα είναι τεράστιες.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Δημήτριος Β. Κωστόπουλος): Ο Υφυπουργός Γεωργίας κ. Βρεττός έχει το λόγο.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Κύριε Πρόεδρε, κύριοι συνάδελφοι, σε όλη τη διάρκεια που άκουγα τους αγαπητούς μου συναδέλφους να τοποθετούνται πάνω στο αγροτικό θέμα μου δημιουργήθηκε από την αρχή μέχρι το τέλος το εξής ερώτημα: Τελικά ποια είναι η πρότασή σας; Δεν είδα να προτείνετε τίποτε, κύριοι συνάδελφοι.
Και επιχειρώντας να βρω μια απάντηση πάνω σ'αυτό το ερώτημα, καταλήγω στα εξής. Πρώτον, ότι ίσως δεν ξέρετε καλά τα αγροτικά θέματα. Και δεύτερο ότι δεν σας ενδιαφέρει να τα μάθετε γιατί γνωρίζετε ότι δεν θα γίνει. Τίποτε από αυτά τα οποία είπατε ότι, σύντομα θα κυβερνήσετε ότι, δηλαδή, ξεκλειδώνοντας ο κ. Σημίτης την πόρτα των εκλογών θα μπείτε εσείς ότι θα αντικαταστήσετε την Κυβέρνησή μας με μεγαλύτερες δυνατότητες και προοπτικές. Αυτό είναι.
Είπατε όλα αυτά χωρίς να πιστεύετε ότι μπορείτε να κάνετε κάτι, γιατί, αγαπητοί συνάδελφοι, θα πρέπει να πούμε ότι αυτή η Κυβέρνηση έχει ακολουθήσει μια πολιτική, που οδηγεί σε αποτελέσματα τέτοια που κάνουν την Ελλάδα ισχυρή σε όλους τους τομείς. Ουδέποτε υπήρξε η Ελλάδα ισχυρότερη απ'ό,τι είναι σήμερα.  Γιατί ακολουθήσαμε μία οικονομική πορεία που δίνει σε όλα τα κοινωνικά στρώματα της χώρας μας, σε όλες τις τάξεις και κυρίως στους αγρότες, προοπτικές για το μέλλον. Ιδιαιτέρως στον αγροτικό τομέα οι προϋποθέσεις της αγροτικής οικονομίας είναι διαφορετικές σήμερα απ'ό,τι ήταν χθες.
'Οταν, κύριοι συνάδελφοι, τα επιτόκια από τα πραγματικά υψηλά επίπεδα που βρίσκονταν στο παρελθόν, σήμερα βρίσκονται στο 9% και υπάρχει προοπτική να πέσουν σε πολύ χαμηλότερα επίπεδα, αυτόν το χρόνο, επειδή η Ελλάδα κατάφερε και καταφέρνει να γίνει ισχυρή χώρα μέσα στα πλαίσια της Οικονομικής και Νομισματικής 'Ενωσης, αυτό ευνοεί κυρίως τον 'Ελληνα αγρότη. Το κόστος της αγροτικής παραγωγής κυρίως εξαρτάται από το κόστος του χρήματος.
Εμείς χαμηλώσαμε το κόστος του χρήματος. Με τη δική μας οικονομική πολιτική, δώσαμε διέξοδο και στον αγρότη, κυρίως στον αγρότη, να βγάζει φθηνά, φθηνότερα προϊόντα.
Βέβαια είχαμε πάρει κατά καιρούς διάφορα μηνύματα για αγροτική πολιτική που εκφράστηκαν μέσα από συνεντεύξεις του Προέδρου της Νέας Δημοκρατίας και των φορέων του κόμματός σας. Αναζητώντας εκεί να βρούμε κάτι, δεν βρήκαμε τίποτε. Βρήκαμε μόνον κάποια αποσπάσματα δικών μας προτάσεων παραλλαγμένα, που να δικαιολογούν ότι και εσείς κάτι σκέπτεσθε για τον αγρότη. Γιατί δεν θεωρώ ότι σκεφθήκατε ποτέ σοβαρά για τον αγρότη. Εάν το είχατε κάνει και στο παρελθόν, θα είχατε διαφορετική μεταχείριση από την τάξη αυτήν. Δεν την είχατε και ούτε πρόκειται να την έχετε.
ΘΕΟΦΙΛΟΣ ΛΕΟΝΤΑΡΙΔΗΣ: Το λένε τα νούμερα.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Και τα νούμερα το λένε και το μέλλον θα το δείξει.
Και απευθυνόμενος στον κ. Βεζδρεβάνη, ο οποίος δεν είναι εδώ, γιατί εξάντλησε το χρόνο του, θα ήθελα να πω ότι εγώ προσωπικά ως Βουλευτής και ως μέλος της Κυβέρνησης, ειλικρινά σας το λέω, βιάζομαι να ξεκλειδώσει ο Πρωθυπουργός την πόρτα. Αναρωτιέμαι αν βιάζεται ο κ. Βεζδρεβάνης, και αν εννοεί αυτό που είπε.
ΕΥΑΓΓΕΛΟΣ ΜΠΑΣΙΑΚΟΣ: Τότε θα είναι χειρότερα για σας.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Εμείς βιαζόμαστε ως Βουλευτές. Εσείς δεν βιάζεσθε απ' ό,τι φαίνεται. Και το αποδείξατε με μια παρελκυστική πολιτική την οποία ακολουθήσατε τους τελευταίους μήνες "δεν ψηφίζουμε τον Πρόεδρο της Δημοκρατίας"...
ΕΥΑΓΓΕΛΟΣ ΜΠΑΣΙΑΚΟΣ: Αυτό το παραμύθι τελείωσε!
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Τελικά "τον ψηφίζουμε γιατί δεν μπορούμε να κάνουμε διαφορετικά". Και δημιουργήσατε ένα έντονο προεκλογικό κλίμα το οποίο μας ακολουθεί και μέχρι σήμερα. Γιατί όπως καταλαβαίνετε, δεν είναι εύκολο παρενέργειες που δημιουργήθηκαν να σταματήσουν αμέσως.
'Ετσι λοιπόν, κύριοι συνάδελφοι, παρακαλώ στη δευτερολογία σας τουλάχιστον να ακούσουμε για πολιτική, αφού δεν ακούσαμε στην πρωτολογία σας.
'Ερχομαι τώρα σε ειδικότερα θέματα. Η επερώτηση έχει χωριστεί σε ορισμένα κεφάλαια. Ξεκινώντας από το βαμβάκι προχωρεί στο λάδι, στα αροτραία στο στάρι, στις δεντροκαλλιέργειες και βέβαια αναφέρεται και σε ορισμένα γενικά θέματα. Είναι καλά στοιχειοθετημένη η επερώτηση από τεχνική άποψη και μου δίνει την ευκαιρία να απαντήσω και εγώ στα ερωτήματα τα οποία θέτετε με μεγαλύτερη ευκολία.
Στο θέμα του βαμβακιού έγινε ερώτηση από σας: "Πράγματι υπάρχει μια μεγάλη διαφορά της τιμής από το 1988 μέχρι σήμερα;" Κοιτάξτε, είναι διαφορετικά τα δεδομένα. Μη συγκρίνουμε παραγωγή οκτακοσίων χιλιάδων τόνων, με παραγωγή ενός εκατομμυρίου διακοσίων χιλιάδων τόνων. Αυτά δεν είναι συγκρίσιμα πράγματα.
Ρωτήσατε: "Εισπράττουν υψηλότερες τιμές οι Ισπανοί;" Αυτό δεν είναι πραγματικότητα. Η πραγματικότητα είναι ότι τουλάχιστον όσον αφορά την ελάχιστη τιμή, αυτό εξαρτάται από το βαθμό συγκράτησης της παραγωγής που έχει το κάθε κράτος-μέλος, αν δηλαδή ξεπερνάει ή όχι το πλαφόν. Ορισμένα χρόνια το ξεπέρασαν οι Ισπανοί και πήραν λιγότερα χρήματα το 1996 και το 1998. Το 1998, το 1999 και το 2000 φαίνεται ότι οι 'Ελληνες το ξεπερνούν και παίρνουν λιγότερα χρήματα στην ελάχιστη τιμή.
'Ομως συνολικά θα πρέπει να ξέρετε -και παρακαλώ να το διερευνήσετε αυτό- ότι οι 'Ελληνες βαμβακοπαραγωγοί επειδή παίρνουν και αυξημένη εμπορική τιμή την οποία δεν παίρνουν οι Ισπανοί, πάντοτε πληρώνονται περισσότερο στο βαμβάκι στην τιμή ανά κιλό. Αυτό παρακαλώ να το δείτε.
ΕΥΑΓΓΕΛΟΣ ΜΠΑΣΙΑΚΟΣ: Η μέση τιμή της παραγωγής...
ΠΡΟΕΔΡΕΥΩΝ (Δημήτριος Β. Κωστόπουλος): Σας παρακαλώ κύριε Μπασιάκο! 
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Μισό λεπτό. Θα πρέπει να βάλουμε κανόνες. Και παρακαλώ τον κύριο Πρόεδρο να επιβάλει την τήρησή τους.
'Οπως ξέρετε πολύ καλά εγώ δεν έχω αντίρρηση να σας απαντώ και απευθείας. Αλλά όπως ετίμησα την ομιλία σας, ακούγοντας ορισμένα πράγματα, θα με ακούσετε και μετά στη δευτερολογία σας, θα απαντήσετε.
ΕΥΑΓΓΕΛΟΣ ΜΠΑΣΙΑΚΟΣ: Μας είπατε για τους Ισπανούς ...
ΠΡΟΕΔΡΕΥΩΝ (Δημήτριος Β. Κωστόπουλος): Σας παρακαλώ να κρατήσετε σημειώσεις και θα έχετε την ευκαιρία...
ΕΥΑΓΓΕΛΟΣ ΜΠΑΣΙΑΚΟΣ: Μα, κύριε Πρόεδρε, τι σημειώσεις να κρατήσουμε...
ΠΡΟΕΔΡΕΥΩΝ (Δημήτριος Β. Κωστόπουλος): 'Εχετε δευτερολογία να απαντήσετε.
ΑΘΑΝΑΣΙΟΣ ΔΑΒΑΚΗΣ: 'Οποιοι δεν έχουν;
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): 'Οποιοι δεν έχουν, δεν έπρεπε να την εξαντλήσουν.
ΠΡΟΕΔΡΕΥΩΝ (Δημήτριος Β. Κωστόπουλος): Τι να κάνουμε αφού φάγατε και τη δευτερολογία σας;
ΑΘΑΝΑΣΙΟΣ ΔΑΒΑΚΗΣ: Δικαιούμαι ενάμισι λεπτό κύριε Πρόεδρε. ΠΡΟΕΔΡΕΥΩΝ (Δημήτριος Β. Κωστόπουλος): 'Ο,τι δικαιούστε και με το παραπάνω.
Παρακαλώ συνεχίστε, κύριε Υπουργέ.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Είπαμε ότι παίρνουν περισσότερη τιμή.
Τώρα γενικότερα θέλω να σας επιστήσω την προσοχή στο γεγονός των εσόδων. Ανεξάρτητα ίσως και από τις τιμές τις οποίες παίρνουν οι παραγωγοί, θα πρέπει να δώσετε έμφαση στα έσοδα τα οποία εισπράτουν οι παραγωγοί με το ισχύον σύστημα.
'Ετσι, λοιπόν, τα δύο τελευταία χρόνια από 603,3 εκατομμύρια ECU που ήταν το 1996 και το 1997 τα συνολικά έσοδα τα οποία εισέπραξαν οι  παραγωγοί, φθάσαμε στα 678 εκατομμύρια ECU το 1998-1999 και έχουμε αύξηση το 1999-2000. Τι σημαίνει αυτό; Σημαίνει ότι το οικογενειακό εισόδημα αυξάνεται τελικά στους βαμβακοπαραγωγούς. Και αυτό πρέπει να το επισημάνουμε, πόσα, δηλαδή, χρήματα παίρνουν συνολικά.
Είπατε ότι ήταν δυσμενής η ρύθμιση του 1995. Αυτό είναι μία αδικία γιατί η ρύθμιση του 1995 ήταν μία ευνοϊκότατη ρύθμιση. Κατ' αρχήν ήταν μία επιτυχής ρύθμιση το ποσοστό της συνυπευθυνότητας το οποίο καθορίστηκε στο 0,5%. Και αυτό καθορίστηκε εξ όσων γνωρίζω μετά από σκληρά παζάρια τα οποία έκανε ο τότε Υπουργός Γεωργίας με τους υπόλοιπους εταίρους.
Βέβαια, θα πρέπει να πούμε ότι μετά το πλαφόν το οποίο ορίζεται των επτακοσίων ογδόντα χιλιάδων τόνων, δεν σταματούν να παίρνουν περισσότερα χρήματα οι βαμβακοπαραγωγοί. Αυξάνονται τα χρήματα. Αυξάνονται μέχρι ενός ορισμένου σημείου και από εκεί αργότερα αρχίζουν και πέφτουν.
Η συμφωνία που επετεύχθη τότε ήταν μία σημαντική συμφωνία και αυτό θα πρέπει να το καταλαβαίνετε. Μάλιστα η συμφωνία αυτή είχε και μία επιτυχία σε σχέση με την Ελλάδα. Δηλαδή, η αύξηση του πλαφόν για τη χώρα μας ήταν 48% έναντι της Ισπανίας που ήταν 44% και σε δεύτερο επίπεδο των Ισπανών ήταν 61% ενώ ήταν 56%. Δηλαδή, αυτό που λέτε εδώ ότι αυξήθηκε περισσότερο το πλαφόν της Ισπανίας έναντι της Ελλάδας τότε δεν είναι αληθές. Αυτά που σας λέω είναι τα αληθή δεδομένα και παρακαλώ και αυτά να τα εξετάσετε.
ΕΥΑΓΓΕΛΟΣ ΜΠΑΣΙΑΚΟΣ: Δυόμισι φορές πάνω είναι. Δεν είναι αληθές; Μη μας λέτε ανακρίβειες.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Παρακαλώ να πάρετε έγκυρα στοιχεία και μην έρχεσθε εδώ με στοιχεία τέτοια τα οποία σας εκθέτουν.
ΕΥΑΓΓΕΛΟΣ ΜΠΑΣΙΑΚΟΣ: Από εκατόν τέσσερις πήγε στους διακόσιους πενήντα ...
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Παρακαλώ μη με διακόπτετε.  Γιατί η διακοπή τι δείχνει; Δείχνει ότι κάπως ερεθίζεστε. Ερεθίζεστε, χάνετε την ψυχραιμία σας και διακόπτετε.
ΕΥΑΓΓΕΛΟΣ ΜΠΑΣΙΑΚΟΣ: Απαντήστε.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Εγώ δεν σας διέκοψα γιατί δεν έχασα την ψυχραιμία μου. Δεν με κάνατε να τη χάσω. Δεν είπατε κάτι που να με κάνει να ερεθιστώ. Μου είπατε πράγματα τα οποία δεν ισχύουν γι' αυτό και είμαι ήρεμος. Εσείς που δεν είστε ήρεμος φαίνεται ότι κάτι δεν πάει καλά.
ΕΥΑΓΓΕΛΟΣ ΜΠΑΣΙΑΚΟΣ: Δεν απαντάτε όμως στην ουσία.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Παρακαλώ μη με διακόπτετε γι' αυτόν το λόγο. Για σας το λέω, δεν το λέω για μένα.
Ετέθη εδώ από όλους τους συναδέλφους θέμα επιστροφής χρημάτων για το βαμβάκι.
Η Κυβέρνησή μας όταν δίνει κάτι -και εκεί θα μείνουμε- δεν το παίρνει πίσω. Αυτή είναι η απάντησή μας.
ΓΕΩΡΓΙΟΣ ΚΑΡΑΣΜΑΝΗΣ: Αυτό να υπάρχει για τα Πρακτικά, να το ξέρουμε. 
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Καταγράφεται.
Εάν θέλετε να κάνουμε συζήτηση, τότε θα προκαλέσετε συζήτηση εις βάρος των παραγωγών. Και αυτό είναι κατανοητό εάν όχι από σας, ίσως από τους παραγωγούς. Σας αρκεί αυτή η δήλωση πιστεύω.
Είπατε ότι υπάρχει καθυστέρηση πληρωμών στο βαμβάκι. Δεν υπάρχει καθυστέρηση πληρωμών. 'Ολα πάνε καλά. Πέρσι υπήρξε μία καθυστέρηση πληρωμών λόγω του μηχανογραφικού συστήματος, αλλά φέτος δεν υπάρχει καμία καθυστέρηση πληρωμών. Παρακαλώ και αυτό να το προσέξετε.
Τώρα, θα ήθελα να έρθω σε ένα άλλο θέμα στο οποίο θα πρέπει να μείνουμε λίγο που αφορά τον καινούριο κανονισμό.
Ανέφεραν οι συνάδελφοι προβληματισμούς για τον καινούριο κανονισμό και ειπώθηκε από τον κ. Μπασιάκο ότι έχουμε δεχθεί αδιαμαρτύρητα ό,τι μας λέει η Ευρωπαϊκή 'Ενωση.
Πρώτον, το Υπουργείο Γεωργίας με έγγραφά του που μπορώ να σας τα δώσω, έχει ορισμένες θέσεις από πέρσι στα θέματα της διαπραγμάτευσης για το νέο κανονισμό, ο οποίος θα προκύψει από την πρόταση της Κομισιόν, η οποία τελικά υπεβλήθη το Δεκέμβριο του 1999. Εκεί ήμασταν σαφείς και μιλούσαμε για αύξηση του πλαφόν. Δεύτερον μιλούσαμε για ορισμένες άλλες επεμβάσεις, έτσι ώστε να μπορέσουμε να ελέγξουμε την παραγωγή μας για να μην έχουμε αύξηση της συνυπευθυνότητας.
Αυτά ισχύουν ακόμα και τα πολεμάμε. Πρόσφατα, δηλαδή πριν από μία εβδομάδα οι εκπρόσωποί μας που πήγαν και συζήτησαν ήταν σαφέστατοι για αύξηση του πλαφόν και μάλιστα για αύξηση των χρημάτων. Διότι μας λέτε για αύξηση του πλαφόν. Η αύξηση του πλαφόν δεν σημαίνει τίποτα, αν δεν συνοδεύεται και από αύξηση των χρημάτων.
ΕΥΑΓΓΕΛΟΣ ΜΠΑΣΙΑΚΟΣ: Κύριε Υπουργέ, αυτό εννοείται.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Δεν το είπατε, αλλά πρέπει να το καταλάβουμε αυτό. Δεν το λέτε, γιατί ξέρετε ότι αυτό είναι δύσκολο και δεν επιτυγχάνεται. Δεν το είπατε ποτέ. Και οι τέσσερις συνάδελφοι μου είπατε τα ίδια για αύξηση του πλαφόν. Εμείς ζητήσαμε και αύξηση χρημάτων και κάνουμε ό,τι μπορούμε. Το θέτουμε δυνατά το αίτημα και εμείς και οι Ισπανοί. Είμαστε δύο χώρες απ'όλην την 'Ενωση και ξέρετε πολύ καλά ότι δεν είναι εύκολα τα πράγματα όταν κανείς διαπραγματεύεται, έχοντας απέναντί του όλες τις άλλες χώρες που δεν έχουν ενδιαφέρον για το βαμβάκι.
Για το βαμβάκι προσπαθούμε όσο μπορούμε. Μάλιστα, η πρόταση που κάνει η Κομισιόν για αύξηση της τιμής που προκύπτει από τη μεταβολή του συντελεστή από το 0,5% στο 0,6% δεν μας βρίσκει σύμφωνους, μας βρίσκει κατηγορηματικά αντίθετους, την πολεμάμε και θέτουμε μείζον πολιτικό θέμα όταν αυτό φθάσει στο Συμβούλιο Υπουργών, αφού περάσει βέβαια από την Επιτροπή Γεωργίας. Για μας είναι μείζον πολιτικό θέμα -βεβαίως και για τους Ισπανούς- και δεν το δεχόμαστε.
Συνεπώς όχι μόνο δεν ισχύει ότι δεν τα πολεμάμε, αλλά τα πολεμάμε έχοντας και τη γνώση του τι γίνεται.
Θα έλθω τώρα σε ένα άλλο σημείο, που είναι ίσως και το κρισιμότερο.  Την πρόταση της Κομισιόν, τη δώσαμε πολύ έγκαιρα σε όλους τους φορείς, δεν θελήσαμε να κρύψουμε τίποτα. Φαντάζομαι ότι και εσείς αν έχετε ένα στοιχειώδες δίκτυο πληροφοριών, θα την έχετε πάρει. Μέσα στον κανονισμό της Κομισιόν υπάρχουν όλες οι προτάσεις και σας πληροφορώ ότι δεν πήραμε καμία αντιπρόταση τουλάχιστον από σας. Πήραμε, όμως, προτάσεις από πολλούς άλλους φορείς. 'Εχω εδώ όλα τα σχετικά έγγραφα.
ΕΥΑΓΓΕΛΟΣ ΜΠΟΥΤΑΣ: Από πού είναι αυτές οι προτάσεις;
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Είναι προτάσεις από συνεταιριστικές οργανώσεις, από Νομαρχιακές Αυτοδιοικήσεις και από τη δική σας Νομαρχιακή Αυτοδιοίκηση, πλην υμών. 'Ολοι οι άλλοι συμφώνησαν στην πρόταση που θα σας αναφέρω. Είναι προτάσεις που προέρχονται από το χώρο της Νέας Δημοκρατίας, οι οποίες τι λένε;
ΣΑΒΒΑΣ ΤΣΙΤΟΥΡΙΔΗΣ: Δεν υπάρχει πρόταση της Νέας Δημοκρατίας ... ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Λένε "επιτέλους, βάλτε κάποιο φρένο στην αύξηση της παραγωγής του βαμβακιού, επιτέλους βάλτε κάποιο φρένο στα στρέμματα που καλλιεργούνται, διότι έχουμε όπως πάμε δύο δυσμενείς επιπτώσεις.
ΣΑΒΒΑΣ ΤΣΙΤΟΥΡΙΔΗΣ: Λάθος κάνετε.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Η πρώτη είναι ότι αυξάνοντας τα στρέμματα από χρόνο σε χρόνο και συνεπώς την παραγωγή ο ίδιος ο παραγωγός υφίσταται μείωση ανά τιμή μονάδας. Η δεύτερη είναι ότι αυξάνοντας τα στρέμματα και την παραγωγή από χρόνο σε χρόνο βλάπτουμε το περιβάλλον, αφ' ενός με την υψηλή κατανάλωση νερού και αφετέρου, χρησιμοποιόντας πολλά λιπάσματα τα οποία ρυπαίνουν το περιβάλλον".  Γνωρίζετε τι συμβαίνει αυτή τη στιγμή και ποιες είναι οι αιτιάσεις ορισμένων που τα εμφανίζουν και με το δικό τους τρόπο. "Συνεπώς αυξάνουμε τη ρύπανση, κάτι που δεν το θέλουμε".
Η απόφαση που πήραμε, αγαπητοί συνάδελφοι της Νέας Δημοκρατίας, είναι μία απόφαση ιστορική πράγματι, είναι μία απόφαση πρόκληση, η οποία στηρίχθηκε σε προτάσεις των ίδιων των αγροτών που μας είπαν επιτέλους να μειώσουμε τις καλλιέργειες του βαμβακιού στη Χώρα.
Κάναμε την πρώτη προσέγγιση γι' αυτήν την περίοδο, να προτείνουμε τη μείωση των καλλιεργειών κατά επτακόσιες χιλιάδες στρέμματα. Είναι μια τολμηρή πρόταση και την κάνουμε παραμονές εκλογών, όποτε κι αν γίνουν αυτές, σε μερικές εβδομάδες, σε μερικούς μήνες. Την κάνουμε έχοντας την πεποίθηση ότι θα ευνοήσουμε την καλλιέργεια του βαμβακιού, θα ευνοήσουμε τον 'Ελληνα αγρότη και ιδιαίτερα το μικρομεσαίο βαμβακοπαραγωγό. Την κάνουμε επειδή πιστεύουμε ότι θα βελτιώσουμε τις συνθήκες του περιβάλλοντος στις περιοχές που έχουμε βαμβακοκαλλιέργειες.
Αντί να μας πείτε, μπράβο, καλά κάνετε, αφού και εσείς οι ίδιοι το καταλαβαίνετε, έρχεστε να μας πείτε ότι υποχωρούμε στην Ευρωπαϊκή 'Ενωση και τέτοια πράγματα, τα οποία είναι εκτός πραγματικότητας, εκτός κάθε σοβαρής και σωστής πληροφόρησης και δεν ανταποκρίνονται στη δική μας πολιτική βούληση.
Να έρθω και στα υπόλοιπα προϊόντα, γιατί βλέπω ότι χρησιμοποίησα είκοσι λεπτά από την ομιλία μου για το βαμβάκι.
'Οσον αφορά το στάρι, το κύριο ερώτημα το οποίο ετέθη είναι αν έχουμε μείωση της στρεμματικής ενίσχυσης λόγω του πλαφόν, το οποίο μπήκε τα τελευταία χρόνια.
Κοιτάξτε, το πλαφόν στο οποίο αναφέρεστε, τα εννιά εκατομμύρια τριακόσια εβδομήντα στρέμματα, ήταν πλασματικές εγγραφές που δεν είχαν καμιά έννοια και σημασία.
ΕΥΑΓΓΕΛΟΣ ΜΠΑΣΙΑΚΟΣ: Αυτά λέτε στην Ευρωπαϊκή 'Ενωση;
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Με συγχωρείτε, αυτά τα λέω σε εσάς. Στην Ευρωπαϊκή 'Ενωση λέμε άλλα.
Εμφανίζονταν ακόμη και τέσσερις παραγωγοί οι οποίοι δήλωναν το ίδιο στρέμμα, την ίδια καλλιέργεια. 'Αλλωστε το ότι είναι πλασματικές αυτές οι παραγωγές φαίνεται από τα στατιστικά δεδομένα των παραγωγών των ετών 1990 μέχρι 1998, που δεν ξεπέρασαν ποτέ τα έξι εκατομμύρια εκατό χιλιάδες στρέμματα.  'Ηταν κάτω από έξι εκατομμύρια στρέμματα.
Συνεπώς πού είναι τα δεδομένα και τα πλαφόν που μας λέτε εσείς; Αυτά τα στοιχεία είναι η πραγματικότητα και πάνω σ'αυτά ορίστηκε το καινούριο πλαφόν.
Δεν χάνουμε, κύριοι συνάδελφοι. Και δεν χάνουμε διότι το πλαφόν είναι υψηλό, το πλαφόν είναι πραγματικό και στηρίζεται σε πραγματικά δεδομένα...
ΕΥΑΓΓΕΛΟΣ ΜΠΑΣΙΑΚΟΣ: Αυτά λέτε στην Ευρωπαϊκή 'Ενωση ότι είναι υψηλό το πλαφόν;
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Σε εσάς το λέω αυτό το πράγμα.
Το πλαφόν στηρίζεται σε πραγματικά δεδομένα...
ΕΥΑΓΓΕΛΟΣ ΜΠΑΣΙΑΚΟΣ: Αυτά λέτε στην Ευρωπαϊκή 'Ενωση και είστε και ευχαριστημένοι;
ΠΡΟΔΡΕΥΩΝ (Δημήτριος Β. Κωστόπουλος): Παρακαλώ, κύριε συνάδελφε. 
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Εκείνο το οποίο θα σας παρακαλούσα να μελετήσετε είναι ότι τα χρήματα που παίρνουμε είναι δεδομένα, δηλαδή, είναι ο πολλαπλασιασμός του πλαφόν επί την τιμή. Αυτά δεν χάνονται, διότι έχουμε κάνει σύστημα περιφερειοποίησης και αν μια περιφέρεια χάσει κάποια χρήματα, θα τα πάρουν οι υπόλοιπες περιφέρειες.
Συνεπώς δεν υπάρχει τέτοιο θέμα. Μην το θέτετε, διότι δεν υπάρχει. Για την ποσόστωση που δόθηκε στη Γερμανία και στην Αγγλία, όπως λέτε, αυτά είναι απειροελάχιστα πράγματα. Σε εμάς δόθηκαν περίπου έξι εκατομμύρια στρέμματα, στη Γερμανία εκατό χιλιάδες στρέμματα και στην Αγγλία πενήντα χιλιάδες στρέμματα και μάλιστα με τιμές 13,89. Μη θέτετε θέματα τα οποία δεν υφίστανται στην πράξη.
ΕΥΑΓΓΕΛΟΣ ΜΠΑΣΙΑΚΟΣ: Πρώτη φορά τα πήραν αυτοί.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Να πω μερικά πράγματα για το λάδι.
Πράγματι για το λάδι η τιμή την οποία λέτε γι' αυτήν την περίοδο, είναι χαμηλή. Μιλώ για την εμπορική τιμή. Αλλά αυτό δεν σημαίνει ότι μέχρι το τέλος της περιόδου η τιμή θα είναι η ίδια. Η τιμή διαμορφώνεται και στους επόμενους μήνες μπορεί να είναι κάτι διαφορετικό. Και όπως ξέρετε η τιμή δεν είναι θέμα που ορίζεται από το Υπουργείο Γεωργίας.  Είναι ελεύθερο εμπόριο και έτσι καθορίζεται.
'Εθεσε μου φαίνεται ο κ. Βεζδρεβάνης το ερώτημα αν είναι αληθές ότι ευνοούντο πριν οι μικροί παραγωγοί. Δεν υπάρχει κάτι τέτοιο.
Ειπώθηκε από τον κ. Βεζδρεβάνη και νομίζω ότι αναφέρθηκε και στην επερώτηση ότι οι μικροί παραγωγοί έπαιρναν τετρακόσιες ογδόντα τρεις (483) δραχμές ενώ τώρα παίρνουν τριακόσιες πενήντα (350) δραχμές. Δεν είναι έτσι τα πράγματα. Και πάλι αναρωτιέμαι: Το βάζετε έτσι επίτηδες ή δεν το ξέρετε; Και τι συμβαίνει; Οι μικροί παραγωγοί μέχρι πεντακόσια (500) κιλά στο προηγούμενο καθεστώς, έπαιρναν πράγματι τόσο. Αλλά πήγαινε ένας παραγωγός που έβγαζε χίλια έως χίλια πεντακόσια (1000-1500) κιλά, δήλωνε τα πεντακόσια (500), έπαιρνε αυτά τα χρήματα και τα υπόλοιπα τα δήλωνε σε ένα μεγάλο παραγωγό και έπαιρνε από το μεγάλο διακόσιες πενήντα (250) δραχμές, όσο ήταν η ενίσχυση για τους μεγάλους.
ΕΥΑΓΓΕΛΟΣ ΜΠΑΣΙΑΚΟΣ: Μέχρι πεντακόσια (500) κιλά σας είπα και εγώ. 
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας):  Μην παρουσιάζετε παραπλανητικά στοιχεία. Παραπλανάτε τον εαυτό σας. Δεν μου αρέσει αυτό,  για σας κυρίως. Σας παρακαλώ να καταλάβετε ότι αυτά που λέτε δεν στέκουν.           Θέλω να έρχεστε με σοβαρά πράγματα.
Για να μπούμε και στην ουσία του πράγματος, η τιμή του λαδιού είναι σε μεγαλύτερα επίπεδα απ' ό,τι ήταν στο παρελθόν με το καινούριο πλαφόν που μπαίνει. Βεβαίως εδώ υπάρχει το θέμα -και το έθεσε και ο κ.
Δαβάκης-  τι γίνεται και γιατί φθάσαμε σε υψηλές τιμές παραγωγής, οι οποίες δεν είναι οι πραγματικές. Φθάσαμε διότι είναι η πρώτη περίοδος που εφαρμόζεται το καινούριο σύστημα και παρά το γεγονός ότι είχαμε στείλει και προειδοποιητικές εγκυκλίους ότι πλέον μπαίνει εθνικό πλαφόν, εν τούτοις ορισμένοι παραγωγοί δεν κατανόησαν ότι δεν θα πρέπει να ακολουθήσουν την ίδια τακτική, που ακολουθούσαν μέχρι πρότινος με το προηγούμενο σύστημα.
'Ετσι, οι δηλώσεις ήταν υπερβολικά μεγάλες και αναγκαστήκαμε εμείς, πάλι παραμονές εκλογών, να εξυγιάνουμε το σύστημα και να λέμε ότι δεν είναι τόσο το λάδι. Το λάδι προκύπτει από την εκτίμηση των ζωνών, που εσείς οι ίδιοι κάνετε στις περιφέρειες και εκτιμούμε ότι θα είναι πεντακόσιες είκοσι χιλιάδες τόνοι. Με αυτούς τους πεντακόσιους είκοσι χιλιάδες τόνους ανεβάσαμε την τιμή του λαδιού και την προκαταβολή και τη συνολική τιμή, έτσι ώστε ο σωστός παραγωγός, αυτός που δεν έκανε διπλοεγγραφή, να πλησιάσει σε μία καλύτερη τιμή από εκείνη που του επέβαλε εκείνος που έκανε τη διπλοεγγραφή, σε συνεργασία με τον ελαιοτριβέα. Είναι μία εξόχως σημαντική και εξυγιαντική παρέμβαση αυτή που κάναμε και η οποία απέδωσε, διότι τα χρήματα που παίρνουν σήμερα οι ελαιοπαραγωγοί είναι αρκετά υψηλά.
Βεβαίως έχουμε τη διαδικασία των ενστάσεων, την οποία κινήσαμε ήδη.  Και όποιοι έχουν παράπονο, να φέρουν τα χαρτιά τους, να αποδείξουν ότι έχουν παραπάνω λάδι από το διπλάσιο της ζώνης, και θα πάρουν τα χρήματά τους.
Τίθεται εδώ το ερώτημα -και απαντώ ευθέως- τι θα γίνει, αν οι ενστάσεις ορισμένων δικαιωθούν. Θα πάρουν τα χρήματά τους; Απαντώ με τον ίδιο τρόπο, όπως απάντησα και για το βαμβάκι.
Στηρίξαμε τους ελαιοπαραγωγούς τους σωστούς, στηρίξαμε και τους βαμβακοπαραγωγούς. Ναι, αυτή είναι η πολιτική μας, το κάναμε και είμαστε περήφανοι γι' αυτό. Δεν θέλουμε κανενός είδους προτροπές, για να κάνουμε αυτήν την πολιτική. Το κάναμε, γνωρίζοντας τι σημαίνει αυτό.
ΑΘΑΝΑΣΙΟΣ ΔΑΒΑΚΗΣ: Οι ενστάσεις θεραπείας θα ικανοποιηθούν; 
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Οι ενστάσεις θεραπείας θα ικανοποιηθούν στο βαθμό, που είναι σωστές. Και υπάρχουν τα δικαιολογητικά, που δικαιολογείται ολόκληρη ποσότητα. Βεβαίως θα ικανοποιηθούν.
Στην επερώτηση υπάρχει ένα ερώτημα, που λέει, αν πετύχαμε νέες φυτεύσεις έναντι άλλων χωρών. Πετύχαμε πολλές νέες φυτεύσεις, αλλά δεν υπάρχει χρόνος να αναφερθώ. Εμείς πετύχαμε τριάντα πέντε χιλιάδες στρέμματα και η Ιταλία δεν πέτυχε τίποτα, όπως και η Ισπανία. Η Πορτογαλία πήρε παραπάνω στρέμματα, γιατί της είχαν καεί οι ελαιώνες. Είχε λόγο που πήρε. Εμείς πήραμε τελικά, διότι πίεσαν οι δικοί μας άνθρωποι στις επιτροπές και πήραμε ίσως στρέμματα, που δεν δικαιούμεθα. Και μάλιστα τα μοιράσαμε και πρόσφατα σε όλες τις περιοχές της χώρας και ιδιαίτερα σε περιοχές, που έχουν προβλήματα με την αναδιάρθρωση των εσπεριδοειδών, έτσι ώστε να τους ευνοήσουμε, μην τυχόν θελήσουν να αλλάξουν τις καλλιέργειές τους. Αυτά για το λάδι.
ΑΘΑΝΑΣΙΟΣ ΔΑΒΑΚΗΣ: Δεν υπάρχει πρόγραμμα, το γύρισε πίσω η Ευρωπαϊκή 'Ενωση.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Υπάρχει πρόγραμμα, θα το πω στη δευτερολογία, δεν προλαβαίνω τώρα.
Υπάρχουν ορισμένα θέματα, που τέθηκαν για τη βιομηχανική ντομάτα. Δεν υπάρχει κανένα πρόβλημα στη βιομηχανική ντομάτα. Τα ζητήματα έχουν λυθεί, και μάλιστα με αποφάσεις της Κυβέρνησης. Δύο ειδών ήταν οι εταιρίες που  ήταν προβληματικές, η ΜΑΒΙΚΟ και η ΤΣΑΡ. Τα χρήματα δίνονται σε αυτούς.             'Εχουμε κάνει τις αιτήσεις μας στην Ευρωπαϊκή 'Ενωση, δεν μας έχουν απαντήσει.
(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ)
Εμείς παρά το γεγονός ότι δεν έχουμε απάντηση από την Ευρωπαϊκή 'Ενωση, τολμούμε να δώσουμε τα χρήματα στους παραγωγούς χωρίς ακόμη να έχουμε κλείσει το θέμα από τα όργανα της Ευρωπαϊκής 'Ενωσης.
Τώρα, για τα θέματα των ροδακινοπαραγωγών στα οποία αναφερθήκατε ξέρετε πολύ καλά ότι η φετινή και η περσινή χρονιά ήταν χρονιές που είχαν εξόχως μεγάλες παραγωγές. Η εμπορία είχε προβλήματα, αλλά θα πρέπει να πούμε ότι οι εξαγωγές μεγάλωσαν, δεν μειώθηκαν. Είχαμε αύξηση των εξαγωγών και βέβαια πήραμε μέτρα τα οποία ήταν σοβαρά και σημαντικά όπως ήταν οι βοήθειες προς ξένες χώρες. Δεν μπορέσαμε πράγματι στο Κόσοβο, αλλά τις προωθήσαμε προς την Αλβανία. Κάναμε εκτεταμένο πρόγραμμα για την  προβολή των προϊόντων το οποίο απέδωσε και αυτό. Δεν μας έμεινε ροδάκινο.  Μπορεί οι τιμές να ήταν μικρότερες αλλά το συνολικό εισόδημα δεν μίκρυνε.  Διότι όλα τα ροδάκινα πουλήθηκαν, δεν έμεινε τίποτα. Πουλήθηκαν, λοιπόν, τα ροδάκινα, πουλήθηκαν τα εσπεριδοειδή, πουλήθηκαν τα βερύκοκα, πουλήθηκαν όλα όσα εσείς θεωρούσατε ότι ήταν προβληματικά. Εμείς με την πολιτική που κάναμε τα προωθήσαμε. Κάναμε ειδικές συμβάσεις για τα εσπεριδοειδή, παρά το γεγονός ότι είχαν υπογραφεί συμβάσεις με τους χυμοποιούς. 'Εγιναν ειδικές συμβάσεις με αύξηση των τιμών και μιλάω για τα εσπεριδοειδή που πάνε σε χυμοποίηση.
Κάναμε σοβαρότατες τέτοιες επεμβάσεις και βοηθήσαμε τους παραγωγούς ώστε ολόκληρη η παραγωγή τους να φύγει να πάει εκεί που πρέπει και βεβαίως το εισόδημα δεν μειώθηκε, αυξήθηκε παρά το γεγονός ότι είχαμε μια μείωση των τιμών λόγω υπερπαραγωγής.
Επειδή υπάρχουν και ορισμένα άλλα ερωτήματα σε σχέση με τον ΕΛΓΑ θα απαντήσω στη δευτερολογία μου.
Ευχαριστώ πολύ.
ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος της Νέας Δημοκρατίας ο κ. Τσιτουρίδης, έχει το λόγο.
ΣΑΒΒΑΣ ΤΣΙΤΟΥΡΙΔΗΣ: Κύριοι συνάδελφοι, θα πρέπει να πω πως εντυπωσιάστηκα από την παρέμβαση του κυρίου Υπουργού. Οφείλω επίσης να πω πως μια κασέτα από τη σημερινή ομιλία θα προτείνω να την εντάξουμε στην προεκλογική καμπάνια της Νέας Δημοκρατίας στην ελληνική ύπαιθρο, διότι είναι πάρα πολύ σημαντικό οι 'Ελληνες αγρότες και κτηνοτρόφοι να ακούσουν τι λέει η Κυβέρνηση για τα αγροτικά ζητήματα από το Βήμα αυτό.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Θα την κοπιάρω να σας τη δώσω εγώ.
ΣΑΒΒΑΣ ΤΣΙΤΟΥΡΙΔΗΣ: Καλώς κάνετε και βιάζεσθε για να πάμε σε εκλογές γιατί μετά  θα είναι χειρότερα για σας. Διότι ξέρετε και οι μηχανισμοί και η προπαγάνδα και όλα αυτά έχουν τα όριά τους και εσείς τα έχετε εξαντλήσει.
Για τους 'Ελληνες αγρότες και κτηνοτρόφους -και σημειώστε το αυτό, κύριε Υπουργέ- η Κυβέρνηση του κ. Σημίτη έχει κλείσει οριστικά τον κύκλο της. Είναι ο αγροτικός πληθυσμός, ο οποίος  θα συμβάλει κατά πολύ σημαντικό τρόπο στη μεγάλη εκλογική νίκη της Νέας Δημοκρατίας. Σημειώστε επίσης ότι η διαφορά μας στον αγροτικό πληθυσμό ως ποσοστό θα είναι διψήφια. Αυτό δεν μας χαροποιεί καθόλου όμως διότι θα είναι το αποτέλεσμα των μεγάλων και τραγικών προβλημάτων τα οποία εντείνονται και επιτείνονται στον αγροτικό τομέα από ανυπαρξία πολιτικής.
Και επειδή δεν καταλάβατε και σεις το τι λέει η Νέα Δημοκρατία, θα έχω την ευκαιρία στο δεύτερο δεκάλεπτο της παρέμβασής μου αυτής να επαναλάβω αναλυτικώς την προγραμματική μας δέσμευση, όπως την παρουσιάσαμε από τις αρχές του 1998 στον ελληνικό λαό και συγκεκριμένα στις 17 Ιανουαρίου εκείνου του έτους, διά του Προέδρου μας κ. Καραμανλή στη Λάρισα, όπως τη συζητήσαμε επί 12 μήνες την πρόταση αυτή, θέτοντάς τη στη βάσανο αλλά και στην κρίση της ελληνικής περιφέρειας, όπως την παρουσιάσαμε ως οριστική πρόταση στις 7 Φεβρουαρίου 1999 στον ελληνικό λαό από τα Γιαννιτσά διά του Προέδρου της Νέας Δημοκρατίας και όπως εξελίσσεται η πρόταση αυτή λαμβάνοντας διαρκώς υπόψη τα νέα δεδομένα στην παγκόσμια γεωργία και στην ευρωπαϊκή γεωργία.
Και θα συμφωνήσω μαζί σας ότι στον αγροτικό πληθυσμό υπάρχει ελπίδα.  Πράγματι υπάρχει ελπίδα διότι υπάρχουν εκλογές πολύ σύντομα. Πραγματικά εκπλήσσομαι όταν μας κατηγορείτε -μας κατηγορήσατε πάλι από το Βήμα αυτόλίγο πολύ  ότι κλέπτουμε την πνευματική σας ιδιοκτησία. 'Οταν βλέπουμε με καθυστερήσεις μηνών ή ετών να επιχειρείτε προεκλογικώς να αντιγράψετε και να εξαγγείλετε πράγματα προεκλογικού χαρακτήρα βεβαίως και προγραμματικού χρακτήρα μας, μέμφεσθε διότι σας "κλέψαμε" τις κυβερνητικές σας προτάσεις.  Εν πάση περιπτώσει.
Θα έλθω σε λίγα απ'τα ζητήματα στα οποία αναφερθήκατε και σεις, αναφέρεται και η επερώτησή μας. Μου έκανε εντύπωση πως επί είκοσι λεπτά πράγματι, ασχοληθήκατε με το βαμβάκι. Και αυτό δείχνει ότι το προεκλογικό σας άγχος είναι μήπως υπάρξουν κοινωνικές εντάσεις σε μια περιοχή στην οποία το βαμβάκι υπήρξε μονοκαλλιέργεια.
Εάν είστε ικανοποιημένος από τη ρύθμιση του 1995, καλώς πράττετε, εσείς κρίνεσθε. Εν πάση περιπτώσει θα σας πω ότι οι 'Ελληνες βαμβακοπαραγωγοί από τη ρύθμιση αυτή δεν είδαν θετικά πράγματα. Και αν είστε ικανοποιημένος διότι με τη ρύθμιση αυτή καταργήθηκε και η ειδική επιδότηση για τους μικρούς βαμβακοπαραγωγούς, να πάτε στη Θεσσαλία, στη Μακεδονία να τους το πείτε, όπως ακριβώς το είπατε και σε μας.
Εγώ σημείωσα επίσης ότι ό,τι εδόθη στο βαμβάκι, δεν θα επιστραφεί.
Αυτή είναι επικίνδυνη πολιτική άποψη και χαρακτηρίζει την Κυβέρνησή σας.  Εν όψει εκλογών φυσικά, δεν θα τολμήσετε να ζητήσετε επιστροφές απ'τους βαμβακοπαραγωγούς, αλλά -το σημειώνω- θα είστε πολιτικά ανεύθυνοι και θα πρόκειται περί πολιτικής αλητείας, το τονίζω, εάν μετά τις εκλογές όταν θα έρχεται η Ευρωπαϊκή Επιτροπή να ζητεί πίσω στη βάση του πραγματικού καθεστώτος επιστροφές, τολμήσετε να ξεσηκωθείτε και να πείτε, φταίει η Κυβέρνηση της Νέας Δημοκρατίας!
Αυτό θα κάνετε...
ΕΥΑΓΓΕΛΟΣ ΜΠΟΥΤΑΣ: Εσείς, τι θα κάνετε; Αν είστε κυβέρνηση τι θα κάνετε;
ΣΑΒΒΑΣ ΤΣΙΤΟΥΡΙΔΗΣ: Αν θα είμαστε κυβέρνηση, κύριε Μπούτα εμείς, θα μας κρίνει ο ελληνικός λαός απ'αυτά που θα κάνουμε.
ΕΥΑΓΓΕΛΟΣ ΜΠΟΥΤΑΣ: Τι θα κάνετε;
ΣΑΒΒΑΣ ΤΣΙΤΟΥΡΙΔΗΣ: Σε κάθε περίπτωση τα λάθη, τις ανομίες και τις παραλείψεις της Κυβέρνησης του ΠΑΣΟΚ, δεν θα τις πληρώσει ο ελληνικός λαός, όπως συνεχίζει να τις πληρώνει μ'αυτά που έγιναν το 1980.
ΕΥΑΓΓΕΛΟΣ ΜΠΟΥΤΑΣ: Πείτε τι θα κάνετε.
ΣΑΒΒΑΣ ΤΣΙΤΟΥΡΙΔΗΣ: Και θα πω για μια ακόμα φορά, ουδέποτε η Νέα Δημοκρατία ετάχθη υπέρ της μείωσης της παραγωγής.
ΕΥΑΓΓΕΛΟΣ ΜΠΟΥΤΑΣ: Να δεσμευθείτε εδώ τι θα κάνετε.
ΣΑΒΒΑΣ ΤΣΙΤΟΥΡΙΔΗΣ: Η Νέα Δημοκρατία λέει ξεκάθαρα και από το Βήμα αυτό ότι πρέπει επιτέλους το αναποτελεσματικό, διεφθαρμένο κράτος σας και ο Οργανισμός Βάμβακος να ελέγξουν την πραγματική παραγωγή. Ποιος ελέγχει αν φτάσαμε στο ένα εκατομμύριο τριακόσιες πενήντα χιλιάδες τόνους; Τον Οργανισμό Βάμβακος τον έχετε καταργήσει εδώ και ένα χρόνο. Ο Οργανισμός Καπνού καταργήθηκε εδώ και ένα χρόνο. Και απαντήστε μας: Τι θα γίνει μ'αυτούς τους οργανισμούς που καταργήθηκαν; Λειτουργούν ακόμη. Τι θα γίνει με τους οργανισμούς που ίδρυσε ο ανεκδιήγητος κ. Τζουμάκας όπως τους ίδρυσε και επί ενάμισι χρόνο κάθονται στα χαρτιά; Πότε θα λειτουργήσουν αυτοί;
Το να πηγαίνει ο Υπουργός στη Θεσσαλονίκη...
ΠΡΟΕΔΡΕΥΩΝ (Νικόλαος Κατσαρός): Κύριε Τσιτουρίδη, η λέξη "ανεκδιήγητος", παρακαλώ πολύ να δεχθείτε να διαγραφεί.
ΣΑΒΒΑΣ ΤΣΙΤΟΥΡΙΔΗΣ: Να τη διαγράψετε. Ο ανομολόγητος. Την αντικαθιστώ.
Εν πάση περιπτώσει, το να ακούμε τον Υπουργό να πηγαίνει στη Θεσσαλονίκη και να ομιλεί, παραμονές εκλογών, μέσα στα αδιέξοδα αυτά περί βαλκανικού φόρουμ στον αγροτικό τομέα, περί αλλαγής του Υπουργείου Γεωργίας, περί νέου νόμου περί συνεταιριστικών οργανώσεων, όταν έπρεπε να είχαν ξεκινήσει οι εκλογές... Αυτά τα προγραμματικά τα κάνει μια κυβέρνηση στην αρχή της τετραετίας. Δεν έρχεται στο τέλος της τετραετίας να πει στον ελληνικό λαό, κρίντε με από τις προθέσεις τι θα αλλάξω. Θα κριθείτε απ'αυτά που κάνατε ή δεν κάνατε. Υπάρχει νομοθετικό έργο το οποίο δεν υλοποιείται αυτήν τη στιγμή με τους οργανισμούς και ακούμε για νέο νομοθετικό έργο. Αυτά βεβαίως, δεν πρόκειται να γίνουν προ των εκλογών γι'αυτό σας λέω ότι εμείς καταγράψαμε εδώ ό,τι είπατε σήμερα και είναι πάρα πολύ επικίνδυνο αυτό που είπατε -το επαναλαμβάνω- ότι δεν θα ζητήσετε τίποτα πίσω. Καλώς, το σημειώσαμε.
Για να έλθω στην πρότασή μας για το βαμβάκι που είναι η πρόταση της Νέας  Δημοκρατίας.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Συμφωνείτε ή διαφωνείτε; 
ΣΑΒΒΑΣ ΤΣΙΤΟΥΡΙΔΗΣ: Ακούστε, το χούι αυτό το πήρατε από τον κ.
Σημίτη. Τα έωλα αυτά διλήμματα όχι σε μας, αν συμφωνούμε ή διαφωνούμε. Διαφωνούμε μ'αυτό το οποίο κάνατε να αποδέχεσθε αυτοπεριορισμούς, αντί να κάνετε πραγματικούς ελέγχους και αντί να κάνετε διαπραγμάτευση να ανεβάσετε και το δημοσιονομικό φάκελο για το βαμβάκι, όταν δέχεσθε μειώσεις σε αροτραίες καλλιέργειες. Αυτή είναι η θέση μας και μη  θέτετε ερωτήματα αν συμφωνούμε ή διαφωνούμε εμείς.
Γιατί κάνατε την πρόταση αυτή; Την κάνατε στα πλαίσια του λαϊκισμού σας να πάτε και να πείτε, ξέρετε τους μικρούς των εξήντα στρεμμάτων τους εξαιρούμε. Αλλά δεν σας βγήκε ούτε αυτό πολιτικά. Δεν μπορέσατε να το πουλήσετε ούτε αυτό!
Από κει και πέρα, επειδή μιλήσατε για το στάρι, άκουσα με έκπληξη να λέτε, ότι υπήρχαν πλασματικές εγγραφές. Μα, είναι τραγικό. 'Οταν επί πέντε χρόνια έχετε τριάμισι εκατομμύρια στρέμματα αέρα τον οποίο πετύχαμε με σκληρή διαπραγμάτευση το 1992 και δεν τον μοιράσατε, δεν τον αξιοποιήσατε σε δεκάδες χιλιάδες σιτοπαραγωγούς από δώδεκα νομούς τους χώρας που ήθελαν να αυξήσουν τη γη που επιδοτείτο και όταν υπήρχαν νέοι αγρότες οι οποίοι ζήταγαν να μπουν στην σιτοπαραγωγή και έχοντας τριάμισι εκατομμύρια αέρα και δεν τον αξιοποιήσατε, είναι επόμενο μετά από μια πενταετία, κύριε Υπουργέ, να χάνετε στη διαπραγμάτευση, να προσυπογράφετε, να πηγαίνουν αυτά στους Γερμανούς και στους Γάλλους. Αλλά πραγματικά το να πούμε σήμερα ότι είναι υψηλό το πλαφόν, όταν σε όλους τους νομούς της χώρας χωρίς καμία εξαίρεση, εξ αιτίας του νέου καθεστώτος, οι επιδοτήσεις στο σκληρό σιτάρι, οι οποίες πληρώθηκαν με σημαντικές καθυστερήσεις -και θα έλθω σ'αυτό- είναι μειωμένες σημαντικά σε πολλούς νομούς της χώρας επαναλαμβάνω σε σχέση με τα προηγούμενα χρόνια, πραγματικά είναι πρόκληση. Καταννοείτε τι λέτε; Είχαμε υψηλό πλαφόν, ήταν πλασματικά όλα αυτά και μειώθηκε φέτος η επιδότηση του σταριού εξ αιτίας της υπογραφής σας και χάνουμε και την προοπτική τριών εκατομμυρίων στρεμμάτων που θα μπορούσαν να δώσουν ανάσα σε δώδεκα κατ'ελάχιστο νομούς της χώρας στη σιτοπαραγωγή;
Θα τονίσουμε και αυτό το απόσπασμα της ομιλίας, θα το δώσουμε στις σιτοπαραγωγικές περιοχές της χώρας για να τ'ακούσουν και αυτά.
Στη βιομηχανική τομάτα, ύστερα από δύο χρόνια, υπάρχουν τοματοπαραγωγοί οι οποίοι περιμένουν ακόμα τη ΜΑΒΙΚΟ και τον ΤΣΑΡΙΔΗ στους οποίους αναφερθήκατε να τους πληρώσουν. Και η μια εξ αυτών των επιχειρήσεων, πήρε και ποσόστωση φέτος, μη έχοντας πληρώσει επί δώδεκα μήνες και την εμπορική τιμή. 'Επρεπε να παρέμβουμε για να σας αφαιρεθεί αυτή η ποσόστωση.
Τώρα, αν νομίζετε επίσης ότι τα ροδάκινα πήγαν πάρα πολύ καλά, κάντε μια επίσκεψη -ο κ. Καρασμάνης θα πολλαπλασιάσει τη δήλωσή σας και θα την μοιράσει επίσης στην Πέλλα- στην Ημαθία στην Πιερία και πείτε τους ότι τα ροδάκινα πήγαν πάρα πολύ καλά. Θα μείνουν ικανοποιημένοι ακούγοντάς σας και οι ροδακινοπαραγωγοί, όπως και όλοι οι άλλοι οι οποίοι σας άκουσαν.
Να πω λίγα λόγια ακόμη για τρέχοντα ζητήματα. Πανηγυρίσατε ή επιχειρήσατε να πανηγυρίσετε ως Κυβέρνηση και σύρατε και τους κυβερνητικούς Βουλευτές στην ψήφιση της πρότασής σας για τα πανωτόκια.  Σας λέω από το Βήμα αυτό: Κανείς αγρότης ή κτηνοτρόφος τους μήνες που έρχονται και για όσο καιρό θα ισχύει η ρύθμιση, δεν θα μπορέσει να ευεργετηθεί από τη ρύθμιση αυτή την οποία ψηφίσατε και παρουσιάσατε στα πλαίσια της κυβερνητικής προπαγάνδας ως μεγάλη απόφαση για τους αγρότες, γιατί κανένα υποκατάστημα της Αγροτικής Τραπέζης σε όλη την Ελλάδα, δεν είναι σε θέση να ενημερώσει ούτε έναν παραγωγό ή ίσχυε με τις προηγούμενες ρυθμίσεις γι'αυτόν, για τη ρύθμιση των χρεών του ή τι θα ισχύσει με την καινούρια ρύθμιση. Αν πιστεύετε ότι υπάρχει μια αγροτική τράπεζα η οποία θα μπορεί να πει σ'έναν παραγωγό, ξέρετε, με τις παλιές ρυθμίσεις οφείλατε να πληρώστε τόσο κατ'αυτόν τον τρόπο και με την καινούρια οφείλετε να πληρώσετε τόσο κατ'αυτόν τον τρόπο, να μας τον φέρετε να τον δούμε και να τον χρησιμοποιήσετε και στα πλαίσια της προεκλογικής σας εκστρατείας. Δεν θα υπάρξει κανένας.
Γι'αυτό, λοιπόν, μην πανηγυρίζετε για τα πανωτόκια και πηγαίνετε να πείτε και στους αγρότες τι σημαίνει αυτό.
Γι'αυτό όσο περνάει ο καιρός και αυτοί οι λίγοι που δεν σας κατάλαβαν και στον αγροτικό τομέα σας καταλαβαίνουν.
Ανακοινώσατε χθες επίσης από τη Θεσσαλονίκη ότι στα πλαίσια της αναδιοργάνωσης του Υπουργείου Γεωργίας πολλά και τρανά θα γίνουν. Μα, εσείς ήσασταν πριν από λίγους μήνες, όταν ως Κυβέρνηση, αντί να μαζέψετε σημαντικές ευθύνες και αρμοδιότητες που αφορούν όλη την αλυσίδα παραγωγής από το χωράφι μέχρι το ράφι, διαλύσατε ένα σύστημα που θα μπορούσε να είναι αποτελεσματικό ποιότητας, εμπορίας, προστασίας των προϊόντων. Δώσατε κάποιες αρμοδιότητες στο Υπουργείο Ανάπτυξης, άλλες στο Υπουργείο Υγείας και χάσατε μία σημαντική ευκαιρία να κάνουμε έναν πραγματικό ενιαίο φορέα για τα αγροτικά προϊόντα και τα τρόφιμα. Τι πανηγυρίζετε τώρα στη Θεσσαλονίκη; Και αν πρόκειται να προσλάβετε νέο κόσμο, σας δηλώνω την ξεκάθαρη και κατηγορηματική θέση της Νέας Δημοκρατίας. Υπάρχουν μερικές δεκάδες απολυμένοι από τη ΣΥΝΕΛ και από ορισμένες συνεταιριστικές οργανώσεις -δεν ξεπερνούν τα εκατό άτομα αυτοί- οι οποίοι, άνθρωποι ώριμοι, έμπειροι εδώ και πολλά χρόνια, μέχρι και δεκαπέντε χρόνια ορισμένοι εξ αυτών, εξυπηρετούσαν πάγιες και διαρκείς ανάγκες του Δημοσίου, γιατί η ΣΥΝΕΛ είχε δημόσιο χαρακτήρα και δημόσιο ρόλο. Γι'αυτό πρέπει να προηγηθούν, σε ό,τι προτείνετε τις προσεχείς ημέρες για τακτοποίηση τέτοιων εκκρεμοτήτων. Πρέπει κατά προτεραιότητα, είναι χρήσιμο ανθρώπινο δυναμικό αυτοί, να προσληφθούν από το Υπουργείο Γεωργίας ή από τους εποπτευόμενους οργανισμούς. Και οφείλουμε να έχουμε επιτέλους μία απάντηση, γιατί στο νέο οργανόγραμμα, που καταθέσατε χθες η ΓΕΔΙΔΑΓΕΠ παραμένει. Τι θα γίνει με τον ΟΠΟΚΕΠΕ, πότε θα λειτουργήσει; Πότε θα βελτιωθεί το σύστημα πληρωμών; Πότε επιτέλους σε θεσμικό χαρακτήρα θα λύσουμε την αιώνια διαφορά -αναφέρθηκε ο κ. Ρόκος σε επίκαιρη ερώτησή του- με τις ενώσεις να κρατούν το 2%, 3% για το σύστημα ελέγχου;
Ποια είναι η πρόταση της Νέας Δημοκρατίας: Από τη στιγμή που οι ενώσεις στον έλεγχο για τις επιδοτήσεις ασκούν εξουσία και αρμοδιότητα του κράτους, η δαπάνη πρέπει να βαρύνει το κράτος. Δεν μπορεί να βαρύνει ούτε τις ενώσεις ούτε τους αγρότες. Εσάς απαλλάσσουν οι ενώσεις από τα έξοδα ελέγχου. Αφού απαλλάσσουν εσάς, να αναλάβει το κράτος το έξοδο, το κόστος. Αυτή είναι η θέση της Νέας Δημοκρατίας, για να μη μας θέσετε πάλι το ερώτημα, "είστε υπέρ ή εναντίον της παρακράτησης". Χωρίς την παρακράτηση, οι ενώσεις δεν μπορούν να λειτουργήσουν, να κάνουν δημόσια δουλειά και με την παρακράτηση παρανοούν. Μη θέτετε το δίλημμα σε μας, να αναλάβει το κράτος το κόστος.
Επειδή δεν καταλάβατε τι προτείνει η Νέα Δημοκρατία και επειδή εμείς ως Αξιωματική Αντιπολίτευση δεν ζητούμε μία λευκή εξουσιοδότηση από τον ελληνικό λαό, τον πήχυ της πρόκλησης εν όψει των εκλογών στον αγροτικό τομέα με δεδομένα τα αδιέξοδα η Νέα Δημοκρατία τον βάζει πάρα πολύ ψηλά.  Γι' αυτό ζητούμε από τον ελληνικό λαό να στηρίξει μία ξεκάθαρη προγραμματική πρόταση, η οποία εδράζεται πάνω σε μία ξεκάθαρη πολιτική και ιδεολογική θέση της Νέας Δημοκρατίας, η οποία λέει ότι τον αγροτικό τομέα, τον πρωτογενή τομέα, τη γεωργία και την κτηνοτροφία, δεν μπορούμε να τον αφήσουμε στο έλεος της παγκοσμιοποίησης και της ελεύθερης αγοράς, την οποία ανακαλύψατε εσχάτως και γίνατε θιασώτες της.
Στην αγροτική πολιτική ο στόχος της Νέας Δημοκρατίας δεν είναι οικονομικός ή δεν είναι μόνο οικονομικός, είναι κυρίαρχα κοινωνικός και πρωτίστως εθνικός σε ό,τι αφορά συγκεκριμένες περιοχές της χώρας. Ο στόχος μας είναι η διατήρηση του αγροτικού πληθυσμού στην ύπαιθρο. Είναι ανάγκη να διατηρηθεί εκεί ο πληθυσμός. Και από τη στιγμή που αυτός είναι ο στόχος -αυτό το οποίο θα σας πω μπορεί να φαντάζει παράδοξο για τη νεοφιλελεύθερη άποψη που σας κυρίευσε, αλλά έτσι είναι- θα πρέπει το κράτος να αυξήσει το ενδιαφέρον του για τον πρωτογενή τομέα. Θα πρέπει το κράτος να δεσμευθεί -και είναι δέσμευσή μας- ότι και ο τακτικός προϋπολογισμός του Υπουργείου Γεωργίας και το πρόγραμμα δημοσίων επενδύσεων και οι δεσμεύσεις στο Γ' Κοινοτικό Πλαίσιο Στήριξης πρέπει να είναι αυξημένες, πολλαπλάσιες αυτών των οποίων κάνατε εσείς. Αυτή είναι η θέση της Νέας Δημοκρατίας.
Για την επίτευξη αυτών των στόχων, η Νέα Δημοκρατία εδώ και δύο χρόνια έχει ξεκάθαρες, όπως είπα, απόψεις, τις οποίες εξειδικεύω για μια ακόμη φορά από το Βήμα αυτό, για να μη μας ξαναπείτε ότι δεν καταλάβατε.
Οι 'Ελληνες αγρότες και κτηνοτρόφοι στο πρώτο τρίμηνο κυβέρνησης της Νέας Δημοκρατίας μπορούν να περιμένουν την κατάργηση του ειδικού φόρου κατανάλωσης καυσίμου, που θα μειώσει την τιμή των καυσίμων κατά 40% για αγροτική χρήση.
Δεύτερον, τη μείωση κατά 50% της τιμής του ηλεκτρικού ρεύματος για αγροτική χρήση και αξιοποίηση ήπιων μορφών ενέργειας. Δεσμευθήκατε πριν από χρόνια να τα κάνετε αυτά κάθε φορά, που ξεσηκώνονταν οι αγρότες. Δεν τα κάνατε.
Τρίτον, τη μείωση του ΦΠΑ από 18% σε 8% για την αγορά αγροτικών μηχανημάτων. Για να προλάβω τον Κοινοβουλευτικό Εκπρόσωπο του ΠΑ.ΣΟ.Κ.,
 που θα μας πει ότι δεν γίνεται, θα σας έλεγα να διαβάσετε τα Πρακτικά.  Σας προτείναμε πώς μπορεί να γίνει.
Τέταρτον, απαλλαγές και σημαντικές μειώσεις φόρου κληρονομιάς, δωρεάς, γονικής παροχής και μεταβίβασης της αγροτικής γης προς τους αγρότες.
Πέμπτον, τα επιτόκια χορηγήσεων της ΑΤΕ για μεν τους νέους αγρότες, θα πάνε στο επίπεδο του πληθωρισμού και για τους άλλους πρέπει να μην ξεπερνούν το 8%, με διαβαθμίσεις για τους αγρότες ορεινών προβληματικών παραμεθορίων περιοχών.
'Εκτον, σε ό,τι αφορα την εμπορική ασφάλιση, η καταβολή των αποζημιώσεων θα γίνεται σε διάστημα τριών μηνών από το χρόνο της συγκομιδής των προϊόντων φυτικής παραγωγής ή της επελεύσεως του ζημιογόνου γεγονότος για τη ζωϊκή παραγωγή. Για οποιαδήποτε καθυστέρηση άνω των τριών μηνών, το κράτος θα πληρώνει εντόκως.
'Εβδομον, οι αγροτικές επιδοτήσεις ανά προϊόν, καθορίζεται να πληρώνονται εντός ορισμένης προθεσμίας. Μετά την παρέλευση της προθεσμίας, το κράτος θα πληρώνει εντόκως.
Σε ό,τι αφορά το μητρώο αγροτών, η δέσμευση της Νέας Δημοκρατίας είναι ότι με την εφαρμογή επιτέλους του  μητρώου αγροτών, όλα τα πλεονεκτήματα θα είναι για τους κατά κύριο επάγγελμα αγρότες, θα μειώνονται τα πλεονεκτήματα αυτά για τους υπολοίπους και δεν θα υπάρχει κανένα πλεονέκτημα, εάν κάποιος είναι μερικώς αγρότης και περνά ένα ορισμένο εισόδημα ετησίως.
Από κει και πέρα, δεσμευόμαστε ότι από τον πρώτο χρόνο της Κυβέρνησης της Νέας Δημοκρατίας, οι κτηνοτρόφοι όλης της χώρας θα τύχουν ενός ειδικού επιδόματος σαράντα χιλιάδων δραχμών μηνιαίως, ειδικό επίδομα κτηνοτρόφου στις παραμεθόριες προβληματικές μειονεκτικές και νησιωτικές περιοχές και τριάντα χιλιάδες δραχμές στις άλλες περιοχές της χώρας. Δεσμευόμαστε επίσης ότι από τον πρώτο χρόνο κυβέρνησης της Νέας Δημοκρατίας, στον ΟΓΑ θα προσθέσουμε το ΕΚΑΣ, δηλαδή τις είκοσι μία χιλιάδες δραχμές.
Σε ό,τι αφορά επίσης τον αγώνα μας για την εμπορία των προϊόντων, ιδρύεται στη Θεσσαλονίκη Ελληνικός Οργανισμός Προώθησης Αγροτικών Προϊόντων με κίνητρα, για να πουλήσουμε επιτέλους και στην ελληνική και στην υπόλοιπη ευρωπαϊκή και διεθνή αγορά.
Διότι λέτε εδώ ότι το ΠΑ.ΣΟ.Κ. πέτυχε. Τι πέτυχε, κύριε Υφυπουργέ; Το εισόδημα μειώνεται επί τέσσερα χρόνια, η ύπαιθρος ερημώνει, ο αγροτικός πληθυσμός μειώνεται και το εμπορικό ισοζύγιό μας γίνεται όλο και πιο αρνητικό. Αυτές είναι οι επιτυχίες σας.
Σε κάθε περίπτωση, επειδή εξήντλησα το χρόνο μου, θα αναφέρω ότι από την ολοκληρωμένη πρότασή μας, μερικές από τις προτάσεις της τις είπα σήμερα εδώ και μερικές άλλες θα σας τις εγχειρίσουμε, κύριοι της Κυβέρνησης και κύριε Υφυπουργέ. Με το ολοκληρωμένο αυτό πρόγραμμά μας ζητούμε τη στήριξη των Ελλήνων αγροτών και κτηνοτρόφων.
Βεβαίως το να πούμε ότι θα τα πάμε καλύτερα από σας, δεν μας τιμά.  Καλύτερα από σας θα τα πάμε, χειρότερα δεν γίνεται. Εμείς πιστεύουμε ότι πράγματι υπάρχει ελπίδα, υπάρχει προοπτική στον αγροτικό τομέα και επειδή υπάρχει ελπίδα, είμαστε βέβαιοι, το ξέρουμε, ότι για την πρωτιά στην οποία βρίσκεται στο πολιτικό σκηνικό σήμερα η Νέα Δημοκρατία, εν πολλοίς συνέβαλαν οι αγρότες και θα συμβάλουν ακόμα αποφασιστικότερα σε λίγες εβδομάδες.
Ευχαριστώ πολύ.
ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, θα ήθελα να σας ανακοινώσω ότι από τα δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση "Αρχαίο Ελληνικό Θέατρο", πενήντα τρεις μαθητές και τρεις συνοδοί-δάσκαλοι από το 2ο και 4ο Δημοτικό Σχολείο Παπάγου.
(Χειροκροτήματα από όλες τις πτέρυγες)
Θα ήθελα να πω στους μικρούς μας φίλους ότι σήμερα έχουμε κοινοβουλευτικό έλεγχο. Μιλούν μόνο οι εγγεγραμμένοι στην επερώτηση, δηλαδή, μόνο ένας περιορισμένος αριθμός πέντε Βουλευτών και οι Κοινοβουλευτικοί Εκπρόσωποι. Δεν έχουμε νομοθετικό έργο και γι' αυτό δεν υπάρχουν πολλοί Βουλευτές στην Αίθουσα.
Ο Κοινοβουλευτικός Εκπρόσωπος του ΠΑ.ΣΟ.Κ. κ. Γεωργακόπουλος έχει το λόγο.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, χαίρομαι ιδιαίτερα που τελευταία η Νέα Δημοκρατία ανακάλυψε τους αγρότες, γιατί τα προηγούμενα χρόνια και στην πολιτική της διαδρομή, τους αγρότες τους είχε παραγκωνισμένους. Τώρα πιστεύει ότι βρήκε πεδίο δόξης λαμπρό να ασχοληθεί λίγο με το αγροτικό πρόβλημα.
Στα τελευταία ηρωικά λόγια του κ. Τσιτουρίδη ότι οι αγρότες συνέβαλαν στην αλλαγή του κλίματος υπέρ της Νέας Δημοκρατίας και ότι θα συμβάλουν ακόμα περισσότερο στις επερχόμενες εκλογές, θα του πω ότι "στο τέλος ξυρίζουν το γαμπρό". Αναμείνατε και θα δείτε για τους αγρότες και για την πολιτική την οποία λέτε.
Επίσης, δεν μπορώ να μην απαντήσω σε δύο εκφράσεις, τις οποίες εκστόμισε εκ του Βήματος ότι πρόκειται περί πολιτικής αλητείας χαρακτηρίζοντας τον προηγούμενο Υπουργό Γεωργίας ως ανεκδιήγητο.
Ευτυχώς, κύριε Πρόεδρε, που είσαστε εσείς στο Βήμα...
ΠΡΟΕΔΡΕΥΩΝ (Νικόλαος Κατσαρός): Απεσύρθη αυτή η λέξη, κύριε Γεωργακόπουλε.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ευτυχώς -λέω- κύριε Πρόεδρε που είσαστε εσείς στο Βήμα και τον ανακαλέσατε στην τάξη. Και δεν θα επιμείνω επ' αυτού.
ΠΡΟΕΔΡΕΥΩΝ (Νικόλαος Κατσαρός): Δεν αποτελεί ανάκληση στην τάξη. Η ανάκληση στην τάξη είναι ποινή που επιβάλλεται κατά τον Κανονισμό και κατά μία διαδικασία ...
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν εννοώ αυτό, κύριε Πρόεδρε.
ΠΡΟΕΔΡΕΥΩΝ (Νικόλαος Κατσαρός): Απλώς ζήτησα να απαλειφθεί αυτή η λέξη.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Γενικότερα στη λεκτική τότε τάξη.
ΠΡΟΕΔΡΕΥΩΝ (Νικόλαος Κατσαρός): Μάλιστα.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ο Kοινοβουλευτικός Eκπρόσωπος της Νέας Δημοκρατίας μας είπε ότι τίποτα δεν έχει γίνει ότι μειώθηκε το εισόδημα και παρά λίγο να μας πει ότι οι αγρότες έχουν βγει στη ζητιανιά.
Του λέω όμως τούτο. 'Ακουσα με προσοχή κάποια από τα μέτρα -και επ' αυτών θα απαντήσω- τα οποία λέει η Νέα Δημοκρατία προς τους αγρότες.  Δηλαδή τι τους λέει; Θα βάλουμε τον πήχυ ψηλά. Δηλαδή, ετοιμαστείτε να πηδήσετε πιο δύσκολα για να περάσετε, κύριοι. Εδράζεται λέει η πολιτική μας...
ΣΑΒΒΑΣ ΤΣΙΤΟΥΡΙΔΗΣ: Ε, όχι. Τον πήχυ των απαιτήσεών τους από εμάς κύριε Γεωργακόπουλε ...
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αφήστε, κύριε Τσιτουρίδη ...
ΣΑΒΒΑΣ ΤΣΙΤΟΥΡΙΔΗΣ: Τον πήχυ των απαιτήσεών τους από εμάς.
ΠΡΟΕΔΡΕΥΩΝ (Νικόλαος Κατσαρός): Παρακαλώ. Είμαστε όλοι σε μία ηλικία.
Μη μιλάτε για πολύ υψηλά τον πήχυ! Δεν θα τα καταφέρουμε!
ΣΑΒΒΑΣ ΤΣΙΤΟΥΡΙΔΗΣ: Σκοπίμως διαστρεβλώνει αυτά που λέω, κύριε Πρόεδρε.
ΠΡΟΕΔΡΕΥΩΝ (Νικόλαος Κατσαρός): Παρακαλώ.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εδράζεται -λέει- σε στέρεη βάση η πολιτική της Νέας Δημοκρατίας και δεν θα επιτρέψει στην παγκοσμιοποίηση να αλλοιώσει την πολιτική της σε σχέση με την αγροτική πολιτική που θα εφαρμόσει στο πρόγραμμά της.
Δεν μας λέει όμως πώς θα τα κάνει αυτά. Δηλαδή, τι θα κάνει η Νέα Δημοκρατία στην αγροτική πολιτική, στις παγκόσμιες τιμές για τα αγροτικά προϊόντα; Πώς θα αντιδράσει; Θα έλθει σε κόντρα με την Παγκόσμια Οργάνωση Εμπορίου ή μήπως θα τα βάλει με τους κολοσσούς των άλλων χωρών σε σχέση με τα αγροτικά προϊόντα. Πώς, δηλαδή, θα ανταπεξέλθει; Με έξτρα επιδοτήσεις; Με ποιο τρόπο; Θα δίνει, δηλαδή, τιμές έξτρα; Να το πει αν πρόκειται περί αυτού, γιατί διαφορετικά λέει αέρα κοπανιστό.
Και επειδή πρέπει να μιλάμε επί της ουσίας, σας λέω ότι δεν μπορεί καμία κυβέρνηση να δώσει τιμές εκτός από αυτές που καθορίζονται στα πλαίσια της αγοράς, του ανταγωνισμού συν τις επιδοτήσεις που προβλέπει η κοινή οργάνωση αγροτικής πολιτικής της Ευρωπαϊκής 'Ενωσης.
Δεν υπάρχει άλλος τρόπος να καθοριστούν καινούριες τιμές στα αγροτικά προϊόντα. Το πρόβλημα είναι πώς θα περιορίσουμε, λοιπόν, ένα μέρος και θα αναδιαρθρώσουμε την παραγωγή έτσι ώστε η παραγόμενη ποσότητα να μπορεί να πιάσει στην αγορά καλές τιμές αυξάνοντας την ποιότητα των προϊόντων και μειώνοντας το κόστος. Αυτή είναι η πολιτική η οποία μπορεί να δώσει καλύτερες τιμές στους παραγωγούς. 'Ολα τα άλλα είναι απλώς λόγια και μόνο λέμε λόγια στους αγρότες.
Μας είπε ακόμα ότι στο πρώτο τρίμηνο θα μειώσει κατά 40% την τιμή του πετρελαίου για τους αγρότες. Ξέρετε, κύριοι, ότι το μόνο που μπορεί να κάνει στην καλύτερη των περιπτώσεων είναι να μειώσει στο μηδέν τον ειδικό φόρο κατανάλωσης για το πετρέλαιο κίνησης. Αυτό σας πληροφορώ σήμερα έχει μειωθεί κατά 40%. 'Εχει μείνει το 60%. Και το 60% να το μειώσει δεν θα μειωθεί στο 40% της σημερινής τιμής. Το πολύ πολύ να πάει στο 70% της σημερινής τιμής, μπορεί να είναι και στο 75%. 'Οταν, λοιπόν, λέτε ότι θα μειώσετε στο 40% ψεύδεσθε.
Δεύτερον είμαι υποχρεωμένος να σας υπενθυμίσω για άλλη μια φορά τούτο. Μήπως ενθυμείσθε πότε το πετρέλαιο για τους αγρότες έφθασε από τις τριάντα πέντε δραχμές στις εκατόν σαράντα; Αν δεν το ενθυμείσθε είμαι υποχρεωμένος να σας το υπενθυμίσω. Επί Ν.Δ. το 1992.
Δεύτερο μέτρο της Νέας Δημοκρατίας. Θα μειώσει λέει το ηλεκτρικό ρεύμα -προσέξτε- για τους αγρότες στο 50%. Ποιανού τιμολογίου, κύριε Τσιτουρίδη; Αυτού που πληρώνουν σήμερα;
Ακούστε με. Σήμερα οι αγρότες πληρώνουν 9,5 δραχμές τη κιλοβατώρα που είναι το 38% του κόστους παραγωγής του ηλεκτρικού ρεύματος. 'Οταν, λοιπόν, λέτε ότι θα το μειώσετε στο 50%, τι εννοείτε; Ποιανού ποσού του 50% εννοείτε; Του ποσού που πληρώνουν τώρα; Δηλαδή, θα πάει στο 19% του κόστους; Γιατί σήμερα πληρώνει το 38% του κόστους του ρεύματος που παράγει η ΔΕΗ.
Ψέματα λέτε, λοιπόν, και εδώ.  Ψέματα λέτε στον 'Eλληνα αγρότη.
ΣΑΒΒΑΣ ΤΣΙΤΟΥΡΙΔΗΣ: Μας θέσατε ερωτήματα και θα σας απαντήσουμε. Μη μας λέτε εκ των προτέρων ότι λέμε ψέματα.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Τρίτον, λέτε ότι θα μειώσετε το ΦΠΑ από το 18% στο 8%. 'Εχει πιάσει "μαλλιά η γλώσσα μου" να σας λέω ότι δεν μπορεί να πάει ο ΦΠΑ από το 18% στο 8% για τα μηχανήματα. 'Ολα τα άλλα εφόδια είναι στο 8%, αλλά για τα μηχανήματα, σύμφωνα με την 6η κοινοτική οδηγία για το ΦΠΑ, πρέπει να συμφωνήσουν και οι δεκαπέντε χώρες. Μάλιστα εάν η Κυβέρνηση το μειώσει αυτό σημαίνει έμμεση επιδότηση και θα πάει στο Ευρωπαϊκό Δικαστήριο. Αν το κάνει παραπάνω απ'ό,τι το έκανε, με την αύξηση που έκανε -γιατί το 4,5% το πήγε 6%, το 3% το πήγε 4,5%, εάν θυμάμαι καλά, δηλαδή, την αύξηση της απόδοσης της επιστροφής του ΦΠΑ- το έχει υπερκαλύψει αυτό. Και γι'αυτές τις αυξήσεις που έκανε μπορεί να πάμε στο Ευρωπαϊκό Δικαστήριο για έμμεση επιδότηση. Εάν, λοιπόν, δεν συμφωνήσουν και οι δεκαπέντε χώρες δεν μπορεί να το κάνει.
Το 1992 που έγινε αναθεώρηση της οδηγίας η Νέα Δημοκρατία δεν πήρε option για να μπορεί να γίνει μείωση στο 8%. Υπάρχει μόνο μία δυνατότητα να πάει μέχρι το 12%, αν πάρουμε ειδικό καθεστώς. Καμία άλλη δυνατότητα δεν υπάρχει. Και εσείς συνεχίζετε να επιμένετε και να βάζετε στα  προγράμματά σας και να λέτε στους αγρότες ότι το 18% θα το κάνετε 8%.               Θα μου επιτρέψετε να σας πω ότι το ΦΠΑ τον ξέρω πολύ καλύτερα απ'ό,τι τον ξέρετε εσείς και ίσως και οι επιτελείς σας που σας τα λένε αυτά.
Φόροι κληρονομιάς. Ξέρετε πόσο έχουν μειωθεί οι φόροι κληρονομιάς; Η μεταβίβαση εξήντα στρεμμάτων κατά τέκνο είναι εντελώς αφορολόγητη. Εάν  εσείς το πάτε στα εκατό στρέμματα ή στα διακόσια στρέμματα να το πείτε.             Να πείτε ότι θα είναι εντελώς ελεύθερη η μεταβίβαση. Εμείς λέμε ότι αυτό έχει βελτιωθεί πολύ στο κατά κύριο επάγγελμα αγρότες. Εκεί είναι πολύ μεγαλύτερη η μεταβίβαση της αγροτικής γης.
Σχετικά με το ότι οι αγροτικές επιδοτήσεις θα δίνονται μέσα σε τρεις μήνες και θα είναι έντοκες κλπ.,
 σας λέω ότι και ο κ. Μάνος είχε ψηφίσει μία διάταξη, όταν ήταν Υπουργός Εθνικής Οικονομίας και Οικονομικών, ότι όταν πρόκειται να πάρουν επιστροφή οι πολίτες και εντός δύο μηνών δεν έχει γίνει επιστροφή, αυτές οι επιστροφές θα είναι έντοκες. Σας πληροφορώ ότι όταν πήγα στο Υπουργείο Οικονομικών ούτε ένας πολίτης δεν είχε πάρει έντοκη επιστροφή των χρημάτων του που του είχαν καθυστερήσει.
ΣΑΒΒΑΣ ΤΣΙΤΟΥΡΙΔΗΣ: Αφ'ότου πήγατε τι κάνατε; Πήραν;
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Θα σας πω. Δεν πήραν και θα σας εξηγήσω γιατί. 'Ηταν τέτοιος ο νόμος, όπως είχε ψηφιστεί, που δεν μπορούσε να εφαρμοστεί.
ΣΑΒΒΑΣ ΤΣΙΤΟΥΡΙΔΗΣ: Ας τον αλλάζατε.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Τον αλλάξαμε, κύριε Τσιτουρίδη, και το ξέρετε πάρα πολύ καλά.
Θα πω κάτι ακόμα και θα τελειώσω. Εξαγγείλατε εδώ επιδόματα στους κτηνοτρόφους, είπατε σαράντα χιλιάδες για τους ορεινούς, τριάντα χιλιάδες για τους πεδινούς. Από πού θα τα δώσετε; 'Οταν μοιράζετε χρήματα θα πρέπει να λέτε και από πού, θα είναι αυτά τα χρήματα. Διαφορετικά για άλλη μία φορά προσπαθείτε να υποκλέψετε την ψήφο του ελληνικού λαού.
Ακόμα είπατε ότι θα δώσετε τις είκοσι μία χιλιάδες (21.000) του ΕΚΑΣ στους αγρότες. Αυτό σημαίνει, κύριε Τσιτουρίδη, διακόσια πενήντα δισεκατομμύρια (250.000.000.000) δραχμές στους αγρότες, συν σαράντα χιλιάδες (40.000) και τριάντα χιλιάδες (30.000) στους κτηνοτρόφους μαζεύονται περίπου τριακόσια πενήντα δισεκατομμύρια (350.000.000.000) δραχμές. Πείτε μας σας παρακαλώ, από πού θα τα πάρετε αυτά τα χρήματα για να τα δώσετε στους αγρότες; Εγώ πρώτος, αν με πείσετε ότι υπάρχουν χρήματα για να τα δώσετε, θα σας χειροκροτήσω. Αλλά για άλλη μία φορά προσπαθείτε να υποκλέψετε την ψήφο του ελληνικού λαού και ιδιαίτερα των αγροτών.
Επειδή όμως οι αγρότες έχουν καεί με το κουρκούτι σε σχέση με τη Νέα Δημοκρατία φυσάνε και το γιαούρτι.
Επομένως, μην πιστεύετε -και τα λέω έτσι για να τα καταλαβαίνουν οι αγρότες ότι προσπαθείτε να τους εξαπατήσετε-ότι στις εκλογές θα πλειοψηφίσετε στον αγροτικό πληθυσμό. Ο αγροτικός πληθυσμός στέκεται σταθερά στο ΠΑΣΟΚ, γιατί γνωρίζει ότι είναι το μόνο κόμμα το οποίο ασχολήθηκε πραγματικά ως κοινωνική τάξη. Είναι το μόνο κόμμα που τους έβγαλε από την ένδεια και τους έδωσε υπόσταση οικονομική, κοινωνική, πολιτική και γι' αυτό θα συνεχίσουν να το στηρίζουν.
ΠΡΟΕΔΡΕΥΩΝ (Νικόλαος Κατσαρός): Να σας ρωτήσω κάτι κύριε Γεωργακόπουλε;
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Βεβαίως κύριε Πρόεδρε.
ΠΡΟΕΔΡΕΥΩΝ (Νικόλαος Κατσαρός): Απλώς, θα τους χειροκροτήσετε ή και θα τους ψηφίσετε αν εξεύρουν αυτά τα χρήματα;
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Να μου πουν από πού θα βρουν τα χρήματα και θα τους χειροκροτήσω ότι μπορεί να κάνουν καλύτερη πολιτική.
ΠΡΟΕΔΡΕΥΩΝ (Νικόλαος Κατσαρός): Μόνο χειροκρότημα;
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Μόνο χειροκρότημα και αυτό είναι πολύ.
ΠΡΟΕΔΡΕΥΩΝ (Νικόλαος Κατσαρός): Είναι μικρό το αντάλλαγμα!! KΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Κύριε Πρόεδρε, υπάρχει ένα μείζον θέμα που έχει σχέση με το Προεδρείο.
ΠΡΟΕΔΡΕΥΩΝ (Νικόλαος Κατσαρός): 'Εχει σχέση με το Προεδρείο; Ορίστε, κύριε συνάδελφε, έχετε το λόγο.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Ο καθένας να παίξει το ρόλο για τον οποίο έχει ταχθεί. Εμείς είμαστε Κυβέρνηση, παίζουμε το ρόλο μας, οι κύριοι είναι της Αντιπολίτευσης παίζουν το ρόλο τους. Παρακαλώ και εσείς, κύριε Πρόεδρε, να παίξετε το δικό σας ρόλο. Υπαινιγμοί που έχουν σχέση με την ιδιότητά σας ως Βουλευτή της Νέας Δημοκρατίας από αυτό το Βήμα δεν νομίζω ότι επιτρέπεται.
ΠΡΟΕΔΡΕΥΩΝ (Νικόλαος Κατσαρός): Λυπούμαι πάρα πολύ. Πίστευα ότι έχετε λιγάκι χιούμορ, φαίνεται ότι το στερείστε. Ειλικρινά λυπούμαι.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Να μη λυπάσθε καθόλου. 
ΠΡΟΕΔΡΕΥΩΝ (Νικόλαος Κατσαρός): Περίμενα να γελάσετε όπως γέλασαν και όλοι οι άλλοι συνάδελφοι. Πείραγμα ήταν δεν το καταλάβατε;
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, παρακαλώ το λόγο επί προσωπικού. 
ΠΡΟΕΔΡΕΥΩΝ (Νικόλαος Κατσαρός): Ορίστε, σε τι συνίσταται το προσωπικό σας θέμα;
ΣΑΒΒΑΣ ΤΣΙΤΟΥΡΙΔΗΣ: 'Οταν ο Κοινοβουλευτικός Εκπρόσωπος του ΠΑΣΟΚ μου καταλογίζει ότι ψεύδομαι, με κατηγορεί ως ψεύτη. Πρόκειται περί προσωπικού ζητήματος. Εγώ θα περιμένω επειδή έθεσα ερωτήματα και είκασε τις απαντήσεις επί των οποίων απαντήσεων με χαρακτήρισε ψεύτη θα τον παρακαλούσα λοιπόν για να μην τρώω το χρόνο να περιμένει να ακούσει τις απαντήσεις. Ευχαριστώ.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε.....
ΠΡΟΕΔΡΕΥΩΝ (Νικόλαος Κατσαρός): Παρακαλώ δεν δίνω συνέχεια, άκουσα τι είπατε, δεν νομίζω ότι υπάρχει προσωπικό θέμα.
Ο κ. Μπούτας έχει το λόγο.
ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, διαβάζοντας την επερώτηση της Νέας Δημοκρατίας αλλά ακούγοντας και τους συναδέλφους διαπίστωσα ότι γίνεται μία περιγραφή των προβλημάτων. Αλλά δίνει μία περιγραφή που δημιουργεί αυτά τα προβλήματα η πολιτική της Κυβέρνησης, που πρέπει να πούμε ότι αυτή η πολιτική είναι πιστό αντίγραφο της εφαρμογής των αποφάσεων στα πλαίσια της "Ατζέντας 2000". Η διαφορά βρίσκεται στο ότι η Νέα Δημοκρατία καλύπτει απόλυτα την κοινή αγροτική πολιτική και φορτώνει αποκλειστικά και μόνο την ευθύνη στην Κυβέρνηση που ούτως ή άλλως την έχει και μάλιστα διπλή, γιατί συνδιαμορφώνει την κοινή αγροτική πολιτική και την εφαρμόζει ταυτόχρονα. Αυτή ακριβώς την εικόνα ζήσαμε όταν ήταν Κυβέρνηση η Νέα Δημοκρατία και το ΠΑΣΟΚ στην Αντιπολίτευση. Ακριβώς το αντίθετο.
Η αλήθεια λάμπει σήμερα και εδώ στην Αίθουσα του Κοινοβουλιου με τις τοποθετήσεις των συναδέλφων της Νέας Δημοκρατίας, που δεν αμφισβητούν την πολιτική της Ευρωπαϊκής 'Ενωσης, που δεν ζητούν την κατάργηση των περιορισμών στις καλλιέργειες, που δεν ζητούν την κατάργηση των προστίμων συνυπευθυνότητας, που δεν ζητούν έλεγχο στα μέσα και στα εφόδια που ελεύθερα διαμορφώνουν οι πολυεθνικές και μονοπωλιακές επιχειρήσεις, σπόρια, λιπάσματα, μηχανήματα και ανταλλακτικά, παρά μόνο για το ΦΠΑ κλπ.
Μα, το μεγαλύτερο ποσοστό του κόστους παραγωγής εκεί βρίσκεται. Η αλήθεια λάμπει, τη γνωρίζουν και οι αγρότες γιατί και στο παρελθόν διά στόματος του κ. Καραμανλή ακούσαμε να καλεί τους αγρότες να πάρουν τα τρακτέρ από τους δρόμους που αντιστέκονταν σε αυτήν την πολιτική, που σήμερα εδώ κατακεραυνώνεται.
'Οταν Βουλευτές, Κοινοβουλευτικοί Εκπρόσωποι της Νέας Δημοκρατίας, δηλώνουν ότι οι αγρότες δεν πρέπει να βγάλουν τα τρακτέρ στους δρόμους, δεν πρέπει να αγωνιστούν, όταν η πλειοψηφία του διοικητικού συμβουλίου της 'Ενωσης Αγροτικών Συνεταιρισμών Καρδίτσας που πρόσκειται στο ΠΑΣΟΚ και στη Νέα Δημοκρατία -εναλλάσσουν και τους προέδρους τώρα εκεί- βγάζει ανακοίνωση παραμονή αγωνιστικών κινητοποιήσεων των αγροτών και ζητά το διοικητικό έλεγχο της παραγωγής του βαμβακιού, έχει δίκιο η Κυβέρνηση να λέει ότι τα ζητήσατε.
'Οταν η πλειοψηφία του νομαρχιακού συμβουλίου ΠΑΣΟΚ και Νέα Δημοκρατία, διαφωνούντος του νομάρχη και με δική μου διαφωνία, ζητούν από την Κυβέρνηση τον περιορισμό της καλλιέργειας, όταν με ανακοίνωση στον τοπικό Τύπο της Καρδίτσας ο Κοινοβουλευτικός Εκπρόσωπος της Νέας Δημοκρατίας και Βουλευτής Καρδίτσας κ. Σιούφας λέει να υπάρχει περιορισμός, αλλά όχι τόσο πολύ, λιγότερος, επομένως τη βασική πολιτική στο βαμβάκι, που εφαρμόζει η Κυβέρνηση την αποδέχεται η Νέα Δημοκρατία.
'Ολα τα παραπάνω, κύριε Πρόεδρε, αποδεικνύουν ότι η κριτική της Νέας Δημοκρατίας δεν γίνεται στην ουσία της πολιτικής, αλλά για το ποιος θα είναι στην Κυβέρνηση.
'Αλλωστε είδαμε εδώ ότι το Βήμα κατάντησε πασαρέλα υποσχέσεων  προς τους αγρότες, λες και απευθύνονται όλοι σε "μαμουλούκους", σε ανθρώπους κατώτερης νοημοσύνης.
Ε, όχι, κύριοι. Επιτέλους αφήστε τους ανθρώπους που τους έχετε φουσκώσει το μυαλό με υποσχέσεις και φράγκο στην τσέπη δεν έχουν.
Εμείς είμαστε της άποψης ότι πολύ καλά γνωρίζουν και θα πληρώσουν με καλό νόμισμα και τη Νέα Δημοκρατία και το ΠΑΣΟΚ και όσους στηρίζουν αυτήν την πολιτική, την αντιαγροτική, που τους οδηγεί στη φτώχεια και στο ξεκλήρισμα.
Τέλος, κύριε Πρόεδρε, θέλω να πω -κάνοντας κριτική στη Νέα Δημοκρατία- ότι η συγκεκριμένη στάση της και η συγκεκριμένη πολιτική, ως Αντιπολίτευση δίνει δύναμη στην Κυβέρνηση να εφαρμόσει αυτήν την πολιτική. Και καταλαβαίνουμε πολύ καλά ότι και από θέση και από ιδεολογία αυτήν την πολιτική στηρίζετε και σεις και γι'αυτό το κάνετε άλλωστε.
Θα ήθελα, κύριε Υπουργέ, να σταθώ σ'αυτό το υπονοούμενο, που είπατε ότι αν δεν εφαρμόσετε αυτά τα μέτρα για το βαμβάκι θα είναι χειρότερα. Αυτό κατάλαβα ότι υπαινιχθήκατε απαντώντας στον κ. Μπασιάκο.
Εδώ πρέπει να πούμε ότι καταδεικνύεται με τον καλύτερο τρόπο η υποταγή της Κυβέρνησης, ως μεσάζοντας των πολυεθνικών βαμβακιού των Ηνωμένων Πολιτειών και των άλλων χωρών. Διότι δεν υπάρχει μόνο το κακό και μπροστά σ' αυτό θα διαλέξουμε το λιγότερο κακό. Δεν υπάρχει το καλό, χάθηκε από την ελληνική γλώσσα το καλό; Δηλαδή αυτά τα οποία λέγατε στους αγρότες επί τέσσερα-πέντε χρόνια, μετά τον κανονισμό του 1995, ότι δεν μπορούμε να ικανοποιήσουμε τα αιτήματα τώρα, θα τα ικανοποιήσουμε όταν γίνει η διαπραγμάτευση, πού πήγαν; Αυτά λέγατε. Ο κ. Τζουμάκας μάλιστα είχε ένα φάκελο, πηγαινοερχόταν στις Βρυξέλλες και έλεγε, φέρτε τα αιτήματα.
Τώρα τι βλέπουμε; Πριν ακόμη ολοκληρωθούν οι διαδικασίες του νέου κανονισμού, με δήλωση του κυρίου Υπουργού Γεωργίας, εδώ στη Βουλή, ότι αυτές θα ολοκληρωθούν τον Απρίλιο, έχετε συμφωνήσει και έχετε παραδώσει τα πάντα. Και βγήκατε να κυρώσετε μέτρα, τα οποία λέτε ότι τα ζήτησαν οι αγρότες. Οι αγρότες, κύριε Υπουργέ, σας ζητούσαν -και αγωνιζόντουσαν γι' αυτό, δεν ήταν ζητιάνοι- να επιβάλουν το συμφέρον τους και καλά θα κάνουν να το συνεχίσουν, με αιτήματα ακριβώς αντίθετα από αυτά τα μέτρα, που εσείς πήρατε και έχετε απαίτηση από τους αγρότες. Δηλαδή οι αγρότες που ήταν πέντε χρόνια στους δρόμους και τους λέγατε ότι θα θέσουμε τα αιτήματα, δεν ήταν εκείνοι οι βαμβακοπαραγωγοί; Τι ήταν; Γραφειοκράτες του νομαρχιακού συμβουλίου της Καρδίτσας, που στην κοινή συναίνεση  ΠΑΣΟΚ και Νέας Δημοκρατίας πήραν αυτήν την απόφαση να σας λένε πάρτε μέτρα περικοπής στις καλλιέργειες;
Βέβαια αυτήν την απόφαση τη στηρίξατε, λέγοντας  ότι θα απαλλαχτεί ο παραγωγός από πρόστιμα συνυπευθυνότητας. Δεν απαλλάσσεται κανένας ούτε μικρός ούτε μεγάλος. Τα στοιχεία δείχνουν -δικά σας στοιχεία, δεν επικαλούμαι δικά μας στοιχεία- ότι  η τιμή στο βαμβάκι θα είναι μικρότερη από ό,τι ήταν την προηγούμενη επταετία.  Και βέβαια η μείωση της καλλιέργειας θα είναι και για εκείνους, που είναι κάτω από ξένα στρέμματα και όχι μόνο για αυτούς, που είναι πάνω από ξένα στρέμματα.
Πραγματικά, δεν το καταλαβαίνω. Χρειαζόμαστε εξέταση όλοι. Βεβαίως υπάρχει άμυνα ακόμη, δεν πέσαμε τόσο χαμηλά να πούμε ότι εκείνος που έχει δυόμισι και τρία εκατομμύρια οικογενειακό εισόδημα είναι μεγάλος παραγωγός και πρέπει να τον κόψουμε. 'Αρα υποστηρίζει τους μικρούς παραγωγούς που έχουν κάτω από ενάμισι εκατομμύριο εισόδημα. 'Ελεος! Πόσα παίρνει ο Πρόεδρος του Οργανισμού Βάμβακος, πόσα παίρνει ο  Διοικητής του ΟΓΑ, πόσα παίρνει ο Διοικητής του ΕΛΓΑ; Πείτε το στους αγρότες. Ο μισθός ενός μήνα  ενός διευθυντικού στελέχους είναι οι κόποι μιας χρονιάς μιας τετραμελούς οικογένειας και λέτε ότι είναι μεγάλη η παραγωγή.  Αυτοί ήταν  οι τσιφλικάδες, που ήταν στους δρόμους όλα τα προηγούμενα χρόνια.               Τρομοκρατείτε ιδεολογικά τους αγρότες, λέγοντάς τους και κρύβοντάς τους την αλήθεια, ότι αν δεν ήμασταν στην Ευρωπαϊκή 'Ενωση και αν δεν είχαμε τις επιδοτήσεις θα  πουλούσαν το  βαμβάκι με εξήντα τέσσερις (64) δραχμές.  Επιτέλους σταματήστε την τρομοκρατία.
Οι Ηνωμένες Πολιτείες επιδότησαν ή δεν επιδότησαν με επτάμισι δισεκατομμύρια δολάρια την εξαγωγή αγροτικού προϊόντος και το μεγαλύτερο μέρος το παίρνει το βαμβάκι, με αποτέλεσμα το φθινόπωρο του 1998 να πέσει η τιμή στις εξήντα τέσσερις (64) δραχμές; Ποιος θα δουλεύει γι' αυτή την υπόθεση; Οι κλωστοϋφαντουργοί της Ευρώπης γιατί πήραν στη μισή τιμή το βαμβάκι και την πάτησαν οι 'Ελληνες βαμβακοπαραγωγοί.
Αν θέλετε να στηρίξετε τους βαμβακοπαραγωγούς πρέπει να διαμαρτυρηθείτε. 'Επρεπε να απαιτήσετε από την Ευρωπαϊκή 'Ενωση να διαμαρτυρηθεί και να δώσει ενισχύσεις στους 'Ελληνες παραγωγούς και όχι να λέτε ότι αν δεν ήταν έτσι θα καταστρεφόσασταν.
Τελειώνοντας, θέλω να πω ότι όλα τα  κόμματα έχουν ευρωβουλευτές στο Ευρωπαϊκό Κοινοβούλιο. Τις επόμενες ημέρες γίνεται η συζήτηση στην Επιτροπή Αγροτικών Θεμάτων του Ευρωπαϊκού Κοινοβουλίου. Από την πλευρά του Κομμουνιστικού Κόμματος είναι εισηγητής, ο πρώην Βουλευτής που είχαμε στο Εθνικό Κοινοβούλιο, ο σύντροφός μας κ. Στρατής Κόρακας, ο οποίος θα παρουσιάσει αυτήν την πρόταση τεκμηριωμένη, τι πρέπει δηλαδή να παλέψει η ελληνική Κυβέρνηση και εδώ θα κριθούμε όλοι, αν και η Νέα Δημοκρατία αν και τα άλλα κόμματα αν και η Κυβέρνηση αποδέχεται πραγματικά τη στήριξη του αγροτικού εισοδήματος.
Το δίνω στα Πρακτικά, κύριε Υπουργέ, για να το έχετε υπόψη σας.
(Στο σημείο αυτό ο Βουλευτής κ. Ευάγγελος Μπούτας, καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Εκτός από ελάχιστες περιπτώσεις, όλοι οι άλλοι είναι μικροί παραγωγοί. Λίγοι είναι οι μεγάλοι παραγωγοί στην Ελλάδα. Και αυτά είναι από στοιχεία του Υπουργείου Οικονομικών. Δεν τα λέμε εμείς.
Τέλος θέλω να σταθώ σε αυτό που είπε ο κ. Τσιτουρίδης, γιατί πραγματικά υπάρχει ζήτημα. Η Κυβέρνηση θα ζητήσει λόγω Ευρωπαϊκής 'Ενωσης είκοσι πέντε (25) - είκοσι επτά (27) δραχμές το κιλό ως επιστροφή από το περίφημο σαραντάδραχμο για το βαμβάκι. Αυτό είναι εγκληματικό και πρέπει να ξεκαθαριστεί το ζήτημα και από τη μεριά της Κυβέρνησης, με δήλωση ότι δεν πρόκειται να ζητήσει πίσω αυτά τα χρήματα, αλλά και από την πλευρά της Νέας Δημοκρατίας, για να μη δημαγωγεί ότι αν βγει κυβέρνηση, δεν θα τα πάρει αυτά τα χρήματα. Γιατί απέφυγε εδώ ο κ. Τσιτουρίδης να δεσμευτεί. Είναι χρήματα των αγροτών αυτά. Μάλιστα όχι μόνο αυτά, αλλά άλλα τόσα έπρεπε να δοθούν στους παραγωγούς και ιδιαίτερα στους παραγωγούς της Καρδίτσας και των όμορων νομών, που έπαθαν πραγματική καταστροφή λόγω των καιρικών καταστροφών. Πρέπει να απαντήσετε, κύριε Υπουργέ. Μην παίζετε με τον κόσμο. Πέστε τους, θα πάρουν αποζημιώσεις ή δεν θα πάρουν;
Τους βάλατε να κάνουν εξατομίκευση της ζημιάς, μπαίνει σε μια γραφειοκρατική διαδικασία όλος ο νομός και λέτε, αν εγκρίνει η Ευρωπαϊκή 'Ενωση! Δηλαδή θα ζήσουμε ή θα πεθάνουμε, αν εγκρίνει η Ευρωπαϊκή 'Ενωση; Επιτέλους δηλαδή! Δεν έμεινε να χτυπάει μια φλέβα αντίστασης της ελληνικής Κυβέρνησης, για να υπερασπίσει τα συμφέροντα των αγροτών; Και γι' αυτό το λόγο, κύριε Πρόεδρε, εμείς πιστεύουμε ότι θα πάρουν μάθημα στις εκλογές και το ΠΑΣΟΚ και η Νέα Δημοκρατία με την πολιτική που ακολουθούν. Και βέβαια δεν είναι μόνο οι εκλογές. Αυτές θα έρθουν, θα παρέλθουν. Είναι οι αγώνες που σπάνε κόκαλα και πραγματικά οι αγρότες δεν θα καθήσουν με σταυρωμένα τα χέρια και εμείς σαν Κ.Κ.Ε. θα τους συμπαρασταθούμε.
ΠΡΟΕΔΡΕΥΩΝ (Νικόλαος Κατσαρός): Ο κ. Αποστόλου έχει το λόγο.
ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, να ξεκινήσω από την τελευταία φράση του συναδέλφου κ. Μπούτα, να συμπαρασταθούμε στους αγρότες, να αγωνιστούμε όλοι, αλλά θα πρέπει όμως να ξεκαθαρίσουμε ένα πράγμα ότι εκεί που ζητάμε στήριξη του αγροτικού εισοδήματος, εκεί πρέπει να δοθεί και η μάχη, και αυτό πρέπει να γίνει στα πλαίσια της Ευρωπαϊκής 'Ενωσης.
Θέλω πράγματι να συμφωνήσω με τα βασικά ερωτήματα που θέτει η επερώτηση της Νέας Δημοκρατίας, που είναι κυρίως δύο. Πρώτον, είναι αυτό της αναδιάρθρωσης των καλλιεργειών και το δεύτερο αυτό της διαχείρισης και καταβολής των κοινοτικών ενισχύσεων.
Και πράγματι, αγαπητοί συνάδελφοι, το θέμα της αναδιάρθρωσης των καλλιεργειών είναι ένα μέγιστο εθνικό θέμα, αρκεί να αναλογιστούμε ότι όλα τα τελευταία χρόνια έχει εμπεδωθεί στον αγροτικό κόσμο η αγροτική δραστηριότητα με την επιδοματική πολιτική, μια πρακτική, μια αντίληψη, η οποία έχει μεταβάλει ουσιαστικά το Υπουργείο Γεωργίας σε Υπουργείο -έτσι είναι, κύριε Υπουργέ, και να το ακούν και οι εκεί συνάδελφοί μου-διαχείρισης των κοινοτικών ενισχύσεων. 'Εχει σταματήσει πλέον ο γεωτεχνικός να είναι αυτός, τον οποίο χρειάζεται ο αγρότης, αυτός που πράγματι ανταποκρίνεται στις σπουδές, που έχει κάνει.
Και θέλω να ευχηθώ να πετύχει η προσπάθεια, που ανακοίνωσε χθες ο κ.  Ανωμερίτης ότι το Υπουργείο Γεωργίας όχι απλά θα μετονομαστεί, αλλά θα γίνει ένα Υπουργείο ανασυγκρότησης της υπαίθρου. Πολύ φοβάμαι όμως, κύριε Υπουργέ, ότι θα έχει ανάλογη μεταχείριση αυτής που είχε η προσπάθεια, που έκανε ο προκάτοχός σας κ. Τζουμάκας, ο οποίος επανειλημμένα εδώ είχε δεσμευτεί ότι το Υπουργείο Γεωργίας θα μετονομαστεί σε Υπουργείο Τροφίμων και Γεωργίας.
Και το λέω αυτό, γιατί γνωρίζετε όλοι πως οι εσωκομματικοί συσχετισμοί και ειδικά μέσα στο Υπουργικό Συμβούλιο, σε μία νύχτα μετέφεραν την αρμοδιότητα ελέγχου των τροφίμων από το Υπουργείο Γεωργίας στο Υπουργείο Ανάπτυξης, γιατί το βάρος ήταν προς τα εκεί τότε. Και να μην κρυβόμαστε, αυτή είναι η αλήθεια.
Θα σταθώ όμως στην επερώτηση, ξεκινώντας από το θέμα της αναδιοργάνωσης, της αναδιάρθρωσης των καλλιεργειών -γιατί είπα ότι είναι ένα από τα σοβαρότερα θέματα του αγροτικού τομέα- αναφέροντας δύο, τρία πρόσφατα παραδείγματα.
Τα πρώτα είναι τα εσπεριδοειδή. Καταθέστε, κύριε Υπουργέ, στην Ευρωπαϊκή 'Ενωση την πρότασή σας για αναδιάρθρωση στο συγκεκριμένο χώρο.  Η πρόταση, δυστυχώς, κατατέθηκε εκπρόθεσμα. Απορρίφθηκε. Ας μην το κρύβουμε αυτό, άσχετα αν παρουσιάζεται σήμερα ότι γίνεται μία προσπάθεια να χρηματοδοτηθεί μέσα από το Γ' Κοινοτικό Πλαίσιο Στήριξης. Αυτή είναι η πραγματικότητα.
Και επιτέλους, μια και ανέφερα το Γ' Κοινοτικό Πλαίσιο Στήριξης, τι θα πρωτοχωρέσει αυτό; Από τους επαρχιακούς δρόμους, μέχρι βασικές αναδιαρθρώσεις, μέχρι και τραμ εξήγγειλε χθες ο κ. Μαντέλης, όλα στο Γ' Κοινοτικό Πλαίσιο Στήριξης.
Δεύτερο παράδειγμα, είναι αυτό που πράγματι συζητήθηκε κατά κόρον πριν από λίγο και φαίνεται ότι θα δημιουργήσει τεράστιες αναστατώσεις στον αγροτικό χώρο. Είναι η περικοπή της βαμβακαλλιέργειας.
Εμείς είμαστε από αυτούς που πραγματικά λέμε ότι πρέπει, ειδικά η συνυπευθυνότητα στους μικρούς και μεσαίους, να καταργηθεί. Αλλά, άλλο αυτό και άλλο το να έρχεστε εσείς σήμερα και να περικόπτετε επτακόσιες χιλιάδες στρέμματα. Και βέβαια χωρίς να υπάρχει μία συγκεκριμένη πρόταση, ένας συγκεκριμένος σχεδιασμός, τι θα γίνει με αυτά τα επτακόσιες χιλιάδες στρέμματα;  Γιατί το να λέμε "κατευθυνθείτε σε άλλες καλλιέργειες" είναι κάτι το οποίο ο αγροτικός χώρος το έχει ζήσει και το έχει πληρώσει ακριβά, όταν μάλιστα, εσείς βρίσκεστε προ συζήτησης στην Ευρωπαϊκή Επιτροπή. 'Εχουν γίνει βέβαια οι σχετικές προσυζητήσεις. Και πολύ φοβόμαστε, μήπως τυχόν αυτά τα έχετε συμφωνήσει κατά τη διάρκεια αυτών των συζητήσεων και έρχεστε σήμερα και τα παρουσιάζετε ως πρωτοβουλία δική σας, για να φανεί ότι δεν υποχωρήσατε και ότι βρεθήκατε κερδισμένοι. Γιατί είναι γνωστό ότι θα υπάρξουν πιέσεις για περικοπή ειδικά στο συγκεκριμένο θέμα -τουλάχιστον έτσι λένε τα δημοσιεύματα- κατά επτακόσια δισεκατομμύρια ευρώ. Να φανεί, λοιπόν, ότι εσείς εκεί κερδίσατε τη μάχη, ενώ ουσιαστικά εκ των προτέρων έχετε χάσει τη μάχη. Γιατί αυτό πράγματι συμβαίνει.
Να αναφερθώ σε ένα τρίτο θέμα, στο οποίο πραγματικά ήταν παταγώδης η αποτυχία σας, όσον αφορά τη διαχείριση.
Τέλος 1998, η κοινή οργάνωση αγοράς ελαιολάδου. Εκεί πράγματι οι 419,5 χιλιάδες τόνοι ήταν μία απόφαση που υπερκάλυπτε την εθνική μας παραγωγή. 'Ολοι γνωριζόμαστε και όλοι ξέρουμε ότι δεν φτάνουμε σε αυτά τα ποσά. 'Ομως η όλη σας διαχείριση και λειτουργία δεν περπάτησε. Είναι χαρακτηριστική η περίπτωση. Τέλος του 1998 εκδώσατε μία εγκύκλιο για να αντιμετωπιστεί η νέα κοινή οργάνωση αγοράς, η οποία εγκύκλιος όταν πήγε στην περιφέρεια προκάλεσε φοβερή αναστάτωση στον κόσμο, ακόμη και στις ίδιες υπηρεσίες του Υπουργείου Γεωργίας. Δεν περπάτησε. Τέλος του Γενάρη, την ανακαλέσατε. Δεν μπορούσε να περπατήσει. Και το συζητήσαμε, κύριε Υπουργέ, αν θυμάστε και εδώ στη Βουλή το συγκεκριμένο θέμα και κάνουμε συγκεκριμένη πρόταση. Και αποσύραμε την εγκύκλιο αυτήν και τελικά αφήσατε αυτόν το χώρο να λειτουργεί ανεξέλεγκτα. Και επόμενο ήταν να φτάσουμε στο τέλος του καλοκαιριού, στα γνωστά πανωγραψίματα, τα οποία και προκάλεσαν και εμφύλιο πόλεμο μεταξύ νομών της περιφέρειας.
Αποτέλεσμα ήταν να έχουμε προκαταβολές, οι οποίες δεν ανταποκρίνονται στην πραγματική παραγωγή. Είχε συνέπειες αυτή η συμπεριφορά σας, η διαχείριση της συγκεκριμένης κοινής οργάνωσης αγοράς. Αποτέλεσμα, να έχουμε ενισχύσεις πολύ μικρότερες.
Ανέφερα αυτά τα τρία χαρακτηρικά παραδείγματα, γιατί δεν μας επιτρέπει ο χρόνος.
Το δεύτερο πάρα πολύ σοβαρό πρόβλημα που ανέφερα, τα της διαχείρισης των κοινοτικών ενισχύσεων. Κύριε Υπουργέ, αυτήν την ώρα όλος ο αγροτικός κόσμος βρίσκεται σε αναστάτωση. Βρίσκεται σε αναστάτωση, γιατί ενώ περίμενε μετά τις παρεμβάσεις σας την κατάργηση της ΔΙΔΑΓΕΠ, η οποία ουσιαστικά δεν έχει καταργηθεί γιατί πάλι η ίδια η υπηρεσία διαχειρίζεται τις κοινοτικές ενισχύσεις, περίμενε ότι με τον ΟΠΕΚΕΠΕ θα υπήρχε καλύτερος έλεγχος, θα περπατούσαν τα πράγματα καλύτερα, βλέπει ότι με καθυστέρηση δύο μηνών, τριών μηνών πληρώνεται άσχετα αν εσείς τώρα βάζετε δημοσιεύματα στις εφημερίδες και λέτε ότι μέχρι αυτή την ημερομηνία θα  πληρωθεί η τάδε περιοχή, ότι όλος ο αγροτικός χώρος μένει ευχαριστημένος.  Η πραγματικότητα είναι μία, ότι υπάρχει φοβερή καθυστέρηση. Και κοντά σ' αυτή την καθυστέρηση, έρχονται και οι ενώσεις αγροτικών συνεταιρισμών που ο συνάδελφος κ. Ρόκος πιο μπροστά σας έθεσε το τεράστιο πρόβλημα που έχει αναστατώσει τον αγροτικό κόσμο, της παρακράτησης του 2%. Βέβαια να προσθέσω εκεί και τα λάθη που γίνονται. Υπάρχει ένα τέτοιο κομφούζιο που ο καθένας δεν ξέρει αν αυτά που παίρνει ανταποκρίνονται στην πραγματικότητα ή όχι. Είναι ένα πάρα πολύ σοβαρό θέμα, που πρέπει να το δείτε, κύριε Υπουργέ.
Τελειώνοντας, επειδή αναφέρθηκε πριν από λίγο ο Κοινοβουλευτικό Εκπρόσωπος της Νέας Δημοκρατίας στην περίφημη ρύθμιση για τα πανωτόκια και επειδή το περάσατε στον αγροτικό χώρο ότι με τη συγκεκριμένη ρύθμιση ανακουφίζεται και ο αγροτικός χώρος, κύριε Υπουργέ, δεν υπάρχει ουσιαστικά καμιά μα, καμιά διαφορά στις ρυθμίσεις που υπήρχαν προηγούμενα, σε σχέση με αυτήν την οποία αποφασίσατε, από την ώρα που υπάρχει το εξής μεγάλο πρόβλημα: 'Οταν οι απαιτήσεις, οι οποίες μπαίνουν μέσα στη σχετική ρύθμιση είναι αυτές που γίνονται την ώρα που το δάνειο κηρύσσεται ληξιπρόθεσμο και απαιτητό, ειδικά το απαιτητό για τον αγροτικό χώρο σημαίνει ότι κηρύσσεται από την Αγροτική Τράπεζα τουλάχιστον με καθυστέρηση ενός χρόνου, δύο χρόνων, απαιτητό ένα δάνειο, άρα η συγκεκριμένη ρύθμιση δεν είναι τίποτα γι' αυτούς.
Τελειώνοντας θέλω να πω ότι πρέπει, κύριε Υπουργέ, στον αγροτικό χώρο ειδικά σ' αυτόν ο οποίος δραστηριοποιείται στις ορεινές και μειονεκτικές περιοχές ως προς τις επιδοτήσεις, επιλέξιμη κτηνοτροφία κλπ.,
 να είσθε πολύ πιο έγκυροι γιατί εκεί είναι πολύ μεγάλο το πρόβλημα, ειδικά των νέων αγροτών.
ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, έχω την τιμή να σας ανακοινώσω ότι:
Η Διαρκής Επιτροπή Οικονομικών Υποθέσεων καταθέτει τις εκθέσεις της στα σχέδια νόμων του Υπουργείου Εθνικής Οικονομίας:
1. "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Παναμά για την οικονομική και τεχνολογική συνεργασία".
2. "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Λεττονίας για την οικονομική και τεχνολογική συνεργασία".
Επίσης η Διαρκής Επιτροπή 'Αμυνας και Εξωτερικών Υποθέσεων καταθέτει τις εκθέσεις της στα σχέδια νόμων του Υπουργείου Εξωτερικών:
1."Κύρωση της Ευρωμεσογειακής Συμφωνίας συνδέσεως μεταξύ των Ευρωπαϊκών Κοινοτήτων και των Κρατών-Μελών τους αφενός και του Χασεμιτικού Βασιλείου της Ιορδανίας αφετέρου".
2. "Κύρωση του Πρωτοκόλλου μεταξύ του Υπουργείου Εξωτερικών της Ελληνικής Δημοκρατίας και του Υπουργείου Εξωτερικών της Ρωσικής Ομοσπονδίας για την προετοιμασία και έκδοση κοινής συλλογής εγγράφων προερχομένων από τα ιστορικά Αρχεία τους".
Ο κ. Ρόκος έχει το λόγο.
ΓΕΩΡΓΙΟΣ ΡΟΚΟΣ: Κύριε Πρόεδρε, κυρίες και κύριοι συνάδελφοι, κάθε δεύτερη σχεδόν βδομάδα, έχουμε σ' αυτήν την Αίθουσα, ημέρα Παρασκευή και μια ερώτηση της Νέας Δημοκρατίας για το αγροτικό ζήτημα.
ΕΥΑΓΓΕΛΟΣ ΜΠΑΣΙΑΚΟΣ: Επερώτηση.
ΓΕΩΡΓΙΟΣ ΡΟΚΟΣ: Αυτό θα έλεγα, κύριε συνάδελφε, ότι θέματα τα οποία απαντώνται σε επίκαιρες ερωτήσεις, γιατί είναι συγκεκριμένα, εσείς τα κάνετε επερωτήσεις, χωρίς όμως να προσδίδετε με το περιεχόμενο της επερώτησης ένα πολιτικό βάθος.
Το αγροτικό ζήτημα είναι ένα πολιτικό ζήτημα και ένα κυρίαρχο ζήτημα για την ελληνική οικονομία, κατά συνέπεια και για την ελληνική πολιτική. Εμείς όπως το αντιμετωπίζουμε του δίνουμε δευτερεύουσα σημασία.'Ετσι μοιάζει η Αξιωματική Αντιπολίτευση να κάνει επαναστατική γυμναστική σε αυτήν την Αίθουσα. Ο νυν και ο επόμενος Υπουργός της Νέας Δημοκρατίας μετατρέπονται σε μπακάληδες της γειτονιάς, με το χαρακτηριστικό ότι ο ένας ανεβάζει την τιμή της ζάχαρης και κατεβάζει την τιμή στις πατάτες, ο άλλος ανεβάζει την τιμή στις πατάτες και κατεβάζει την τιμή στην ζάχαρη.
Κύριοι συνάδελφοι της Αξιωματικής Αντιπολίτευσης, επειδή θέλετε να εκφράζετε τους αγρότες και επιμένετε σε αυτό, γιατί σας ενισχύουν όπως λέτε και τα γκάλοπ, πρέπει να καταλάβετε ότι ο ρόλος της Αξιωματικής Αντιπολίτευσης είναι υπεύθυνος ρόλος, κυρίαρχος ρόλος στο δημοκρατικό μας πολίτευμα. Πότε όμως; 'Οταν κάθε φορά οι αντιπολιτευτικές σας κορώνες, καθώς γίνεστε κυβέρνηση ανταποκρίνονται στο απαιτούμενο της ελληνικής κοινωνίας και στο δικό σας εξαγγελθέν.
Μιλάτε σήμερα για μείωση της τιμής του πετρελαίου ξεχνώντας ότι επί κυβερνήσεώς σας και επί Μάνου το πετρέλαιο για τον αγρότη το πήρατε τριάντα επτά (37) δραχμές και το κάνατε ενενήντα δύο (92). Ξεχνάτε ότι πήρατε την ΑΤΕ ως τράπεζα των αγροτών και την κάνατε τράπεζα εμπορικού δικαίου επί Παλαιοκρασσά το 1992. Ξεχνάτε την παρέμβαση στις τιμές του λιπάσματος με συνέπεια τον τριπλασιασμό των τιμών. Ξεχνάτε το βάρος των επιτοκίων αυτής της περιόδου που καταχρέωσε τους αγρότες και καλείστε να απαντήσετε -καλούμαστε όλοι να απαντήσουμε- σε αυτήν την εξέλιξη που έχει καταχρεώσει τους αγρότες.
Εάν κάνετε πάλι τα ίδια θα ξανακλείσετε έναν κύκλο και ο ελληνικός λαός "θα πληρώσει τα σπασμένα" για να ξαναδοθεί η δυνατότητα στη λογική του "μαύρου-άσπρου" του μονοκομματισμού για μια ακόμα φορά στο νυν να ξαναγίνει πρώην και στον πρώην να γίνει νυν.
Δεν λύνονται έτσι τα θέματα, κύριοι. Το αγροτικό ζήτημα είναι κυρίαρχο πολιτικό ζήτημα σε όλο το κόσμο. Αντί να το ανακαλύψουμε και να το παλέψουμε εμείς βρέθηκαν τα αμερικανάκια στο Σιάτλ να ξεσηκωθούν και να βγουν στους δρόμους. Βγήκαν πρώτα αυτοί και μετά εμείς. Εμείς πήγαμε στη συνάντηση στο Σιάτλ με φαρδιά χαμόγελα και πολύ φοβάμαι ότι δεν καταλάβαμε που πηγαίναμε. Δεν καταλαβαίνετε ότι αυτό που έχουμε κάνει εθνικό στόχο, την ΟΝΕ έχει ήδη υπονομευθεί από τον Παγκόσμιο Οργανισμό Εμπορίου.
Δεν καταλαβαίνετε ότι οι συνέπειες που πληρώνουμε σήμερα κατά κύριο λόγο οφείλονται σε αυτήν την παγκόσμια εξέλιξη. Γι'αυτό είναι και πολιτικό ζήτημα. Γι'αυτό είπαμε ότι πρέπει πολιτικά να συγκροτήσουμε τις δυνάμεις μας και τις λογικές μας, για να βρούμε τους βασικούς τομείς δράσης, τα βασικά εργαλεία και χωρίς αυτά δεν μπορούν να είναι οι αγρότες. Δεν μπορεί στο όνομα της μικροπολιτικής να μπλοκάρονται οι αναγκαίες διαδηλώσεις, εκδηλώσεις διαμαρτυρίας των αγροτών. Αυτό γίνεται αυτές τις μέρες με πρωτοβουλία της Αντιπολίτευσης, που στο παιχνίδι των τοπικών ηγεσιών δεν αφήνουν τα τρακτέρ, γιατί θα λερώσουν τους δρόμους.
Και σε αυτήν την πραγματικότητα όμως, μιας και έχουμε αποδεχθεί το ρόλο του μπακάλη και του διαχειριστή δεν αναλύουμε ποιες είναι οι προτεραιότητες. Μιλάμε για εκσυγχρονισμό στην πολιτική και είναι η μαγική λέξη της σημερινής Κυβέρνησης χωρίς να μιλάμε για εκσυγχρονισμό της αγροτικής οικονομίας. Τι σημαίνει αυτό; Σημαίνει εγγειοβελτιωτικά έργα και έρευνα, που να απαντά τις εξελίξεις.
Εύκολα βάζουμε και βάλαμε στα πακέτα Ντελόρ ή Σαντέρ ή Πρόντι οποιαδήποτε άλλα τάχα αναπτυξιακά έργα, λες και η αγροτική οικονομία ο πρωτογενής τομέας στη χώρα μας απαξιώθηκε πια και μεγάλα βασικά έργα που έχουν γίνει κιόλας θα έλεγα όργανα προπαγάνδας.
Το έργο του Αχελώου ούτε στο Γ' Κοινοτικό Πλαίσιο προβλέπεται. Αντί να κάνουμε μία πολιτική για την περιοχή μου, πώς θα γεμίσουμε τη λίμνη του Λαγκαδά, λέμε πώς θα απαγορεύσουμε τους αγρότες να καλλιεργούν. Και βρίσκουμε πανεπιστημιακούς φωστήρες για να καταθέτουν μελέτες και να απαγορεύουν με προεδρικά διατάγματα τις γεωτρήσεις. 'Ετσι κτίζουμε στην άμμο παλάτια και τα εγκαινιάζουμε, όπως κάνουμε και σήμερα.
Θέλει μια ολοκληρωμένη πρόταση. Η αγροτική οικονομία είναι ένας βασικός μοχλός ανάπτυξης της χώρας μας. Το να προκαλούμε εδώ διά του Πρωθυπουργού και να λέμε ότι κακώς ασχολείται το 19% και πρέπει να ευθυγραμμισθούμε στο 8%, 9%, προκαλεί απαισιοδοξία στον ίδιο τον αγρότη που το ακούει, θλίβεται και εκ προοιμίου φεύγει και ξαναγίνεται μετανάστης. 'Εχουμε πράγματι περιθώρια; 'Εχουμε. Ποια είναι η αγροτική οικονομία; Είναι η οικονομία του μικρού κλήρου. Τι μπορεί να καλλιεργήσει; Μπορεί με τα σιτάρια να ανταγωνισθεί τους κάμπους της Βαυαρίας και της Ουκρανίας, που θα έρθουν μέσω της ΠΟΕ; Ασφαλώς όχι.
Πόσον καιρό μέσα από αυτήν τη λογική των επιδοτήσεων μπορούμε να στηρίξουμε το εισόδημα και να διατηρήσουμε τον αγρότη στην περιφέρεια; Σχεδόν καθόλου. 'Εχει εξαντληθεί και αυτή η περιόδος. Χρειάζεται εκσυγχρονισμός, χρειάζονται σύγχρονες καλλιέργειες.
Λέγαμε εμείς τα μικρά κόμματα με τις μεγάλες σκέψεις εδώ και πολλά χρόνια πως πρέπει να προχωρήσουμε σε μία ανάπτυξη της αγροτικής οικονομίας με σύγχρονες καλλιέργειες, με βιολογική καλλιέργεια σε μικρό κλήρο, αλλά δυναμικής απόδοσης, που θα απαντήσουν στις διοξίνες της Ευρωπαϊκής 'Ενωσης και του εκσυγχρονισμένου δήθεν σημερινού κόσμου. Τα λέγαμε εμείς, αλλά είχαμε και κάποια εργαλεία σαν θεμέλιο σκέψης. Είχαμε το ΕΘΙΑΓΕ. Μας περίσσεψε λέει και το καταργούμε. Είχαμε κάποιους άλλους οργανισμούς, κτηνοτροφικοί κλπ. Πέρα από το ότι τους καταργήσαμε, τους λασπολογήσαμε.
'Οσοι ασχολούνται με τον αγροτικό τομέα στο Υπουργείο Γεωργίας, πρέπει να θλίβονται γι' αυτήν την εξέλιξη. Το ΕΘΙΑΓΕ θυμάμαι στον τελευταίο του προϋπολογισμό με τριάντα τέσσερα καταστήματα, είχε επτακόσια σαράντα εκατομμύρια (740.000.000) προϋπολογισμό για όλη την Ελλάδα όσο και ο Απόλλωνας Καλαμαριάς στη Θεσσαλονίκη σαν ομάδα Β' εθνικής κατηγορίας. Και έτσι, είμαστε έρμαιο της κάθε πολυεθνικής εταιρείας, της κάθε "Μπάγερ", στη σποροπαραγωγή, στα φάρμακα, στη διακίνησή τους, στην εμπορία τους κλπ.  Αυτά είναι θεμελιώδη πολιτικά ζητήματα, που πρέπει να λυθούν. Γιατί να περιοριζόμαστε; Να καταργούμε τον έναν οργανισμό μετά τον άλλον και να ξαναφτιάχνουμε άλλον, τον οποίο δεν τον υιοθετούμε, αλλά απλώς τον ψηφίζουμε; Δεν κάνουμε τίποτα, απλώς κάνουμε αυτό που είπα στην αρχή, επαναστατική γυμναστική.
Δεν απαντώνται όμως έτσι τα πολιτικά ζητήματα.  Και εγώ δεν περιμένω να απαντηθούν ούτε από το σημερινό Υπουργό Γεωργίας ούτε από τον χθεσινό, ούτε και από τον επόμενο. Είναι θέμα μιας άλλης νοοτροπίας σ' αυτή την κοινωνία και σ' αυτήν την πολιτεία, που θα πρέπει να λογίζει ότι βασικός συντελεστής διάρθρωσης αυτής της πολιτικής είναι οι ίδιοι οι υπηρεσιακοί παράγοντες, οι οποίοι δεν μπορεί και δεν πρέπει να επιλέγονται πια με τη λογική του παλαιοκομματισμού, της διαπλοκής και της πελατειακής σχέσης.
Πρέπει να υπάρχει ένα αξιοκρατικό στοιχείο και μία αξιοκρατική δυναμική.  Πρέπει, δηλαδή, με λίγα λόγια πολιτικά να ξεπεράσουμε τον εαυτόν μας. 'Αλλα βασικά εργαλεία είναι οι συνεταιρισμοί.
Μπαίνω στο διά ταύτα και της προηγούμενης επίκαιρης ερώτησης, κύριε Υπουργέ. 'Ολοι έχουμε παραδεχθεί ότι ήταν κέντρα παλαιοκομματικής αντίληψης, όργανα κομματικά και συνεχίζουν σήμερα, έστω και σαν πυγολαμπίδα της τελευταίας στιγμής να θυμίζουν την άρνηση στο σκότος.
Σας έχω καταγγείλει και θα το κάνω τελευταία φορά, κύριε Υπουργέ, το αίσχος στο συνεταιρισμό της περιοχής μου. Και ξέρετε ότι εγώ δεν μιλάω για τις ψήφους της περιοχής, αλλά αγανακτώ όταν διαπιστώνω τέτοιες καταστάσεις, το τι γίνεται με την τομάτα στην 'Ενωση Γεωργικών Συνεταιρισμών του Λαγκαδά, πέρα από αυτά που σας ανέφερα το πρωϊ. Σας είπα και προηγούμενες φορές, ότι  πεθαμένοι αγρότες, εδώ και τρία χρόνια, στο όνομά τους παραδίνουν ντομάτα, δημιουργούν δηλαδή, πλαφόν και στο τέλος, έχουν και καρτέλες στις τράπεζες υπογεγραμμένες με ό,τι εισέπραξαν και ό,τι έδωσαν.
Σας είχα πει την προηγούμενη φορά ότι θα προσφύγω στην Ευρωπαϊκή 'Ενωση και ότι θα το καταγγείλω επίσημα με καταστάσεις. Είπα μήπως και ευαισθητοποιηθείτε, γιατί είναι η πέμπτη φορά τώρα.
Θα πάρετε την πρωτοβουλία να δείτε αν αυτά που καταγγέλλει ένας Βουλευτής της Βουλής των Ελλήνων του οποιουδήποτε, εν τοιαύτη περιπτώσει, κόμματος, το κάνει χωρίς βασιμότητα.
Διακινεί μεγάλες ποσότητες όλη η διοίκηση και το διοικητικό συμβούλιο της 'Ενωσης Συνεταιρισμών στο όνομά της χωρίς να έχει δει ποτέ πώς είναι τα χωράφια. Παραδίδει ντομάτα πεντακόσιους και εξακόσιους τόνους.  Και ο φουκαράς αγρότης ζητάει ποσόστωση δέκα τόνων και δεν του δίνουν. Και σεις τους προστατεύεται. Και αυτοί δικαίως με αυτές τις λογικές θα κάνουν και αυτό που κάνουν τώρα. Αρνούνται τις δικές σας εγκυκλίους, αρνούνται το περιεχόμενο των νόμων, αρνούνται τις εισαγγελικές αποφάσεις και παρακρατούν το 2%. Και δεν το κάνουν μόνο τώρα στο σκληρό στάρι -είναι εποχιακό και σας το λέμε- αλλά το κάνουν σε όλα τα αγροτικά προϊόντα αυτά τα διεφθαρμένα διοικητικά συμβούλια του παλαιοκομματισμού. Γι' αυτό σας ρώτησα τι θα γίνει με το νόμο περί συνεταιρισμών. Βέβαια και αυτό είναι ένα θέμα, που θέλει πολύ συζήτηση.  Γιατί συνήθως μας απαντάτε με άλλα αδιέξοδα, αυτά που επιτείνουν έναν κύκλο φαύλο στην πολιτική μας σκηνή και στην απαισιοδοξία του κόσμου για την πολιτική κατάσταση στη χώρα μας.
Κύριε Υπουργέ, επειδή θα υπάρξει σκάνδαλο καλαμποκιού, σας έδωσα κάποια στιγμή κατάσταση με ονόματα πεθαμένων που διαχειρίζονται στο όνομά τους καρτέλες της τράπεζας, για να δείτε το θέμα. Δεν το κάνατε. Θα το κάνω εγώ επίσημα πια αν ειλικρινά δεν εξασφαλίσετε τη δική μας συνεργασία και των οποιωνδήποτε ενδιαφερομένων. Πρέπει να διαλευκανθούν αυτά τα πράγματα. Θα είναι ντροπή να πάμε για μια ακόμη φορά και να σερνόμαστε στα ευρωπαϊκά δικαστήρια. Εγώ περιμένω την απάντησή σας.
Στο διά ταύτα πρέπει να απαντάμε και κάποια στιγμή.
ΠΡΟΕΔΡΕΥΩΝ (Νικόλαος Κατσαρός): Ο κ. Μπασιάκος έχει το λόγο.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Κύριε Πρόεδρε, δεν ξέρω πώς είναι η διαδικασία. Πότε μπορώ να δευτερολογήσω;
ΕΥΑΓΓΕΛΟΣ ΜΠΑΣΙΑΚΟΣ: Τώρα εσείς βιάζεστε να δευτερολογήσετε και δεν μπορώ να καταλάβω το λόγο, αφού δεν μας καλύπτετε σ' αυτά, τα οποία λέμε.
ΠΡΟΕΔΡΕΥΩΝ (Νικόλαος Κατσαρός): Πέστε μας τα δικά σας τώρα και μην λέτε εκ των προτέρων για τον κύριο Υπουργό.
ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, είναι εξοργιστικό να υποβάλλουμε θέματα, να καταθέτουμε ερωτήματα και να μην παίρνουμε απάντηση.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): 'Ετοιμος ήμουν να απαντήσω.
ΕΥΑΓΓΕΛΟΣ ΜΠΑΣΙΑΚΟΣ: Μα, δεν απαντήσατε στην αρχή. Εγώ σας προκαλούσα ευθέως για να έχετε και τη δυνατότητα άμεσης απάντησης. Δεν απαντήσατε, όμως, σε τίποτα.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Προσέξτε να κάνετε καλά ερωτήματα.
ΕΥΑΓΓΕΛΟΣ ΜΠΑΣΙΑΚΟΣ: Τα έχω κάνει ήδη και σας δώσαμε την ευκαιρία, μέσω της εκτεταμένης επερώτησής μας να δείτε τα σημεία που μας απασχολούν. Και απασχολούν τους αγρότες και όχι εμάς.
Εγώ έβγαλα συμπέρασμα από την πρωτολογία σας, κύριε Υφυπουργέ, ότι η Κυβέρνησή σας και η τακτική σας είναι επικίνδυνη. Είναι επικίνδυνη διότι δυστυχώς, αν αυτά που μας είπατε εδώ τα λέτε και στις Βρυξέλλες αυτός είναι ο βασικός λόγος για τον οποίο αποτυγχάνετε συστηματικά στη διεκδίκηση των δίκαιων αγροτικών εθνικών αξιώσεων.
Τι μας είπατε εδώ, για να περιοριστώ σε λίγες φράσεις τις οποίες είπατε: Είπατε ότι η ελληνική γεωργία πάει πάρα πολύ καλά και είστε υπερήφανος γι' αυτήν.
Μειώνεται το αγροτικό εισόδημα καταλυτικά τα τελευταία χρόνια. Σας είπαμε ότι τα τελευταία τρία τουλάχιστον χρόνια μειώθηκε κατά 10% το αγροτικό εισόδημα. Και σεις είστε ευτυχείς, υπερήφανοι για την πολιτική  σας. Είστε ευτυχείς για τα επιτόκια. Μας είπατε ότι είναι 9% τα επιτόκια.  Πέστε μου πού δίνουν δάνειο με επιτόκιο 9% να το δω και εγώ. Τα επιτόκια δανεισμού ήταν μέχρι πριν από λίγο καιρό όσο ήξερα 14%. Ο Υπουργός είχε εξαγγείλει μείωση στο 12%, όταν ο πληθωρισμός σύμφωνα με τα στοιχεία της Κυβέρνησης φθάνει το 2%. 'Οταν ο πληθωρισμός φθάνει το 2% εσείς έχετε επιτόκιο 14%.,
 έχετε επταπλάσια επιτόκια του πληθωρισμού. Και εξαγγέλλεται μείωση των επιτοκίων που ποτέ δεν εφαρμόζεται όμως. Πέστε μας πότε θα εφαρμοστεί το μειωμένο επιτόκιο.
Τι σημαίνει μειωμένο επιτόκιο; Πέντε φορές επάνω από τον πληθωρισμό;
Που ακούστηκαν αυτά; Ξέρετε πόσο είναι το επιτόκιο σε άλλες χώρες όπως είναι η Γερμανία; Είναι στο 3,5%, κύριε Υφυπουργέ, και πάντα θα έχει ανταγωνιστική γεωργία με αυτούς τους όρους και τις προϋποθέσεις.
Καλύπτετε  τα σφάλματα των κομματικών διοικήσεων της Αγροτικής Τράπεζας που έδιναν αφειδώς δάνεια χωρίς να εξασφαλίζουν την επιστροφή των δανείων αυτών. Αυτό πληρώνει ο έντιμος και ειλικρινής και ενήμερος αγρότης.
Και μας είπατε ότι είναι αυξημένες οι εισροές στη βαμβακοκαλλιέργεια. Μας είπατε ότι ζητήσατε το πλαφόν να είναι μεγάλο -είπατε "ζητάμε"- και πριν φθάσετε στην τελική διαπραγμάτευση, αποφασίζετε στο εσωτερικό να μειώσετε τη βαμβακοκαλλιέργεια κατά επτακόσιες χιλιάδες στρέμματα. Αυτό κάνετε.
Για τα άλλα προϊόντα είπατε αντίστοιχα πράγματα. Είπατε ότι και για το στάρι "μα, τι μου λέτε; Είναι μεγάλο το πλαφόν των έξι χιλιάδων εκατόν εβδομήντα 6.170 στρεμμάτων". Είναι μεγάλο το πλαφόν. Σας είπε ο κ.Τσιτουρίδης ότι φέτος υπερβήκαμε το πλαφόν αυτό και ότι η κυβέρνηση της Νέας Δημοκρατίας είχε εξασφαλίσει περιθώρια. Αυτό εξάλλου απαντάει και στους συναδέλφους των άλλων κομμάτων της Αντιπολίτευσης σχετικά με το τι κάναμε εμείς, γιατί εμείς εξασφαλίσαμε παραπάνω στρεμματική ενίσχυση με πολύ μεγαλύτερη έκταση, την οποία εσείς δεν αξιοποιήσατε. Απεμπολήσατε τα δικαιώματα αυτά. Και ιδού η φετινή χρονιά, όταν έχουμε υπερβεί αυτό το όριο, για το οποίο θα κληθούμε να πληρώσουμε συνυπευθυνότητα, άρα να μειωθούν οι επιδοτήσεις. 'Ομως, εσείς στην ΕΟΚ λέτε ότι είναι πολύ μεγάλο το πλαφόν. Πώς θα διεκδικήσετε παραπάνω;
Και ξέρετε τι άλλο μας είπατε; 'Οτι κακώς πήραμε τις νέες φυτεύσεις.  Δεν μας χρειάζονται. Κακώς τα πήραμε. 'Ετσι μας είπατε τώρα. Σας ρωτώ: Αυτά λέτε στις Βρυξέλλες; Και απαντάτε "όχι, στις Βρυξέλλες λέμε άλλα."  ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Διαβάστε τα Πρακτικά. ΕΥΑΓΓΕΛΟΣ ΜΠΑΣΙΑΚΟΣ: Τα Πρακτικά τα έχουμε. Είπατε ότι κακώς πήραμε νέες φυτεύσεις.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): 'Ετσι είπα;
ΕΥΑΓΓΕΛΟΣ ΜΠΑΣΙΑΚΟΣ: 'Ετσι μας είπατε. Και όταν  μίλησα προηγουμένως για το στάρι, για το οποίο είπατε ότι είναι υψηλό το πλαφόν και σας είπα  "αυτά λέτε στην ΕΟΚ" απαντήσατε "όχι δεν λέμε αυτά, λέμε  άλλα στην ΕΟΚ".  Η ΕΟΚ δεν μαθαίνει αυτά τα οποία λέτε; Είναι δυνατόν να τα λέτε; Να χάνουμε πλαφόν στο στάρι, να χάνουμε πλαφόν στο λάδι, να χάνουμε πλαφόν στο βαμβάκι και εσείς να επαίρεσθε; Και να λέτε ότι το πλαφόν είναι μεγάλο;
Πολύ σωστά σας επισημάνθηκε  ότι δεν κάνετε τίποτε για να ελέγξετε τη διακίνηση του βάμβακος ή του ελαιολάδου. 'Εχετε τεράστια ευθύνη όταν βλέπετε ότι υπάρχουν πανωγραψίματα, τα οποία δημιουργούν το πρόβλημα της διόγκωσης της παραγωγής, που είναι πλασματική και από την άλλη  έχετε αμνήστευση σκανδάλων.'Εγινε από τον κ. Βενιζέλο τις προάλλες, όταν θεώρησαν ότι είναι πλημμέλημα η κατάχρηση δημοσίου  χρήματος  μέχρι πενήντα εκατομμύρια (50.000.000) δραχμές, από κακούργημα που ήταν. Δεν κάνατε απολύτως τίποτα και τώρα δεν κάνετε απολύτως τίποτα στη διακίνηση του προϊόντος.
Δεν μας είπατε δε στο συγκεκριμένο ερώτημα  -και σας προκαλώ για πολλοστή φορά- ποια είναι η φετινή παραγωγή του βάμβακος. Οι πληροφορίες μας λένε  ότι έφθασε το  ένα εκατομμύριο τριακόσιους πενήντα (1.350.000) τόνους. Είναι τόσο ή όχι; Διότι αυτά που λέτε, για την καταβολή της δεύτερης δόσης μαζί με την πρώτη ως άτοκο δάνειο, θα ισχύουν για πολύ μικρότερη ποσότητα παραγωγής. Και αφήστε αυτά τα ηρωϊκά εδώ  ότι δεν θα επιστραφούν τα λεφτά. Αυτά τα μαθαίνει η ΕΟΚ, ότι όσο βαμβάκι και να βγάλουμε, όσο πανωγράψιμο και να δεχθείτε, εσείς δεν πρόκειται να επιστρέψετε λεφτά, εσείς είστε ήρωας.
Πέστε μου μόνο ένα παράδειγμα που δεν επεστράφησαν λεφτά  όταν υπήρχε υπέρβαση της παραγωγής.  Να μου πείτε ότι υπάρχει  ένα τουλάχιστον προηγούμενο  για να το εφαρμόσετε και τώρα.
Αλλά συμβαίνει το εξής. Είσθε σίγουροι ότι δεν πρόκειται να πάρετε την κυβέρνηση και έχετε προφανώς ένα παραπάνω επιχείρημα για να λέτε  "η Νέα Δημοκρατία μας ζητάει πίσω τα λεφτά". Αυτό θα μας λέτε.
Εγώ για πολλοστή φορά  σας προκαλώ. Και επειδή πέρασα από περιοχές αγροτικές  και βαμβακοπαραγωγικές, θέλω να μας πείτε πού υπάρχει ένα προηγούμενο  και όχι ηρωϊσμούς "δεν θα πάρουμε τα λεφτά πίσω". Τι θα κάνετε με το λογαριασμό; Πώς θα τον υπερβείτε; Τι θα γίνει με την Αγροτική Τράπεζα; Τι θα γίνει με το πρόστιμο που θα μας επιβληθεί από την Ευρωπαϊκή 'Ενωση; Πέστε μου ένα παράδειγμα, που δεν επεστράφησαν τα λεφτά όταν υπερέβημεν το πλαφόν.
Αντίστοιχα προβλήματα υπάρχουν και με το στάρι. Πέστε μου πόσο υπερέβημεν φέτος την ποσόστωση  την εθνική των έξι εκατομμυρίων εκατόν εβδομήντα χιλιάδων (6.170.000) στρεμμάτων.  Πέστε μου πόσο ήταν το τελικό αποτέλεσμα. Να το καταθέσετε στα Πρακτικά.  'Οχι να μας λέτε ότι ήταν μεγάλο το πλαφόν παραγωγής. Το υπερβήκαμε φέτος. Θα το υπερβούμε ακόμη περισσότερο του χρόνου όταν  επιβάλλοντας τον περιορισμό των επτακοσίων χιλιάδων (700.000) στρεμμάτων θα αναγκάσετε  έμμεσα τους βαμβακοπαραγωγούς να μετακινηθούν από την καλλιέργεια του βάμβακος στο σκληρό στάρι. Λογικό δεν είναι;
Αλλά τι να πάρετε από την ΕΟΚ παραπάνω, αφού δεν τους έχετε πει ότι είναι υψηλό το πλαφόν; Πώς να αντιφάσκετε στα κοινοτικά όργανα; Αυτά λέτε γι' αυτό αποτυγχάνετε, γι' αυτό είσθε επικίνδυνοι και σας καταλογίζουμε επικινδυνότητα.
Αυτά τα οποία σας είπαμε δεν τα διαψεύδετε για τη μείωση της παραγωγής στα εξήντα στρέμματα, στα εξήντα δύο στρέμματα, στα εξήντα πέντε, εβδομήντα κ.ο.κ. Πριν καν υπογραφεί, έρχεται ο περιβόητος Οργανισμός Βάμβακος και αποφασίζει κάτι το οποίο αποτελεί πρόκληση. Είναι προκλητικό, δεν είναι πρόκληση. Να πάτε να πείτε στον αγρότη ότι είναι πρόκληση το να του λες να περιορίσει την καλλιέργειά του.
'Εχουμε τώρα επτακόσιες χιλιάδες στρέμματα λιγότερο στο βαμβάκι, τρία εκατομμύρια εκατό χιλιάδες στρέμματα λιγότερο στο σκληρό στάρι. Τι θα κάνουν αυτοί οι άνθρωποι; Πείτε μας μια πρόταση, είσθε Υφυπουργός. 'Οχι, να μας πείτε αυτά που είπε ο κ. Τζουμάκας να βάλουν καρπούζια ούτε να μας πείτε αυτά που λέει ο κ. Ανωμερίτης αγρανάπαυση. Τα ξέρουμε αυτά. Η αγρανάπαυση είναι η έσχατη λύση. Εσείς έχετε να μας προτείνετε κάτι; Τι θα κάνουν αυτοί οι άνθρωποι, αυτοί που φέτος οργανώθηκαν να καλλιεργήσουν το σύνολο των στρεμμάτων, τα οποία είχαν;
Μετά δεν μας είπατε τίποτα για την καθυστέρηση των επιδοτήσεων στο ελαιόλαδο. Παρακρατείτε τα λεφτά και δεν τους τα δίνετε και προ των εορτών, όπως οφείλατε. Ξέρετε ότι οι προθεσμίες έχουν περάσει. Πλασματικά κρατάτε τις προθεσμίες, ενώ έχουν περάσει και σεις λέτε ότι έχουν δοθεί όλα κανονικά. Βέβαια ίσως δεν καταλάβατε τι γράφουμε στην επερώτηση. Οι μικροί παραγωγοί μέχρι πέρυσι, οι παραγωγοί μέχρι πεντακόσια κιλά, σ' αυτούς αναφερόμαστε, εκεί που πέρυσι έπαιρναν τετρακόσιες ογδόντα τρεις (483) δραχμές το κιλό, φέτος θα παίρνουν τριακόσιες τριάντα (330). Πείτε μου πού είναι το λάθος; Δεν είναι αληθές αυτό;
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Τι να σας πω;
ΕΥΑΓΓΕΛΟΣ ΜΠΑΣΙΑΚΟΣ: Φοβάμαι ότι δεν έχετε καταλάβει τι σας συμβαίνει, κύριε Υφυπουργέ, και είσθε ακόμη πιο επικίνδυνος. Μου λέτε γι' αυτούς που υπερέβησαν τα πεντακόσια κιλά. Εγώ σας είπα γι' αυτούς που υπερέβησαν τα πεντακόσια κιλά; Εγώ σας είπα γι' αυτούς που έχουν μέχρι πεντακόσια κιλά.  Αφήστε αυτούς που υπερέβησαν. Αυτοί θα περάσουν πάρα πολύ καλά επί των ημερών σας. Τους δίνετε πολλά. Εγώ θέλω να μου πείτε γι' αυτούς μέχρι πεντακόσια κιλά, που είναι οι περισσότεροι που έχουν τη μεγαλύτερη ανάγκη.  Αυτοί ζημιώνονται από τον κανονισμό σας και από τις ρυθμίσεις σας.
Κάτι άλλο δεν μας είπατε. Ακόμη και αυτές τις μειώσεις, τις οποίες επικαλείσθε εδώ, δεν τις έχετε εξασφαλίσει από την Ευρωπαϊκή 'Ενωση.  Ακόμη και τα εξήντα στρέμματα δεν τα έχετε εξασφαλίσει. Τα προσδοκάτε. Ο κ. Ανωμερίτης λέει ότι είναι θετικές οι ρυθμίσεις, επιβάλλει τα εξήντα στρέμματα χωρίς να έχει συνεννοηθεί καν. Αυτό το αίτημα έχει απορριφθεί σε προηγούμενες συνεδριάσεις, όπως ξέρετε. Και ο κ. Τζουμάκας τα έλεγε αυτά. Πείτε μου τι εγκρίθηκε απ' αυτά, που ο κ. Τζουμάκας στην προηγούμενη διαπραγμάτευση είχε εισηγηθεί και είχε ζητήσει;
Βέβαια ο κύριος Υπουργός Γεωργίας ήταν προκλητικός χθες στη Θεσσαλονίκη. Τον ακούσαμε, πήγαμε, επισκεφθήκαμε, κουβεντιάσαμε με τους αγρότες. Δεν έχει να μας πει τίποτα για τα προβλήματα του κόσμου. Είπε ότι θα ιδρύσει νέο Υπουργείο Γεωργίας. Πότε; Στον ένα μήνα που μένει; Θα φέρει νομοσχέδιο για τους συνεταιρισμούς. Πότε; Στις τέσσερις εβδομάδες που απομένουν θα νομοθετήσει για τους συνεταιρισμούς, όταν ο ίδιος ο κύριος Υπουργός της Γεωργίας ο προηγούμενος, αλλά κυρίως ο τότε Υπουργός Γεωργίας ο κ. Σημίτης, ο σημερινός Πρωθυπουργός, είναι αποκλειστικά υπεύθυνος για το κατάντημα του συνεταιριστικού κινήματος; Είναι δυνατόν να εμπαίζετε ακόμη τον ελληνικό λαό;
Κύριε Υπουργέ, απαντήστε τουλάχιστον σ' αυτά τα λίγα, τα οποία σας έθεσα για την ενημέρωση του Σώματος και μην παραπληροφορείτε τους αγρότες, ότι δεν πρόκειται να επιστρέψουν λεφτά ή ότι, εν πάση περιπτώσει, αυτές οι ρυθμίσεις είναι θετικές για το μέλλον της ελληνικής γεωργίας;
ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, έχω την τιμή να σας ανακοινώσω ότι από τα δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση "Αρχαίο Ελληνικό Θέατρο", σαράντα αντιπρόσωποι νεολαιών των Ευρωπαϊκών Λαϊκών Κομμάτων και σαράντα μαθητές και τρεις συνοδοί-καθηγητές από το 1ο Γυμνάσιο Τρικάλων.
Η Βουλή τους καλωσορίζει.
(Χειροκροτήματα απ' όλες τις πτέρυγες της Βουλής)
Θέλω να γνωρίσω στους επισκέπτες μας ότι σήμερα είναι ημέρα κοινοβουλευτικού ελέγχου. Ελέγχεται δηλαδή η Κυβέρνηση από την Αντιπολίτευση σήμερα για την αγροτική πολιτική. Οι δικαιούμενοι να μιλήσουν είναι μόνο πέντε. 'Αλλοι Βουλευτές δεν δικαιούνται να μιλήσουν, γι' αυτό και δεν υπάρχουν πολλοί Βουλευτές στην Αίθουσα.
Ο κ. Καρασμάνης έχει το λόγο.
ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, ο κύριος Υφυπουργός προσπάθησε να παραπλανήσει τους βαμβακοπαραγωγούς στο ερώτημά μας τι θα γίνει εάν το πλαφόν ξεπεράσει το ένα εκατομμύριο τριακόσιες πενήντα χιλιάδες. Θα επιστρέψουν τις είκοσι πέντε (25) δραχμές; Ναι ή όχι;
Ο κύριος Υπουργός ανεύθυνα είπε ότι δεν υπάρχει περίπτωση να επιστραφεί ούτε μία δραχμή. Αυτό το ερώτημα, κύριε Υπουργέ, το είχα θέσει στον κ. Ανωμερίτη ως εισηγητής στον προϋπολογισμό. Τουλάχιστον ο κ.  Ανωμερίτης προσπάθησε να το ξεπεράσει, δεν έδωσε απάντηση. Σε λίγες μέρες, τέλος Ιανουαρίου, θα δοθεί το τελικό ισοζύγιο και θα φανεί ότι πραγματικά το πλαφόν θα φθάσει στο ένα εκατομμύριο τετρακόσιες χιλιάδες τόνους. Τι θα πείτε τότε; Δηλαδή πώς αυτό το εικοσιπεντάρι, που εμείς λέμε ότι θα το επιστρέψουν οι βαμβακοπαραγωγοί στην ανοδική τους καλλιέργεια θα το ισοσκελίσετε; Με εθνική επιδότηση; 'Εχετε πάρει την έγκριση από την Ευρωπαϊκή Κοινότητα;
Δώστε μία απάντηση τεκμηριωμένη, σοβαρή και υπεύθυνη. Από εκεί και πέρα, κύριε Υπουργέ, για τις εφτακόσιες χιλιάδες στρέμματα τι θα πείτε στους παραγωγούς; Τι θα καλλιεργήσουν; Κάτι ψελίζετε για τριφύλλι, κάτι λέτε για αγρανάπαυση. Ξέρετε ότι η αγρανάπαυση στο βαμβάκι δεν επιδοτείται από την Ευρωπαϊκή Κοινότητα; Από την άλλη μεριά τι θα γίνει με τους βαμβακοπαραγωγούς, οι οποίοι θα ξεπεράσουν τη στρεμματική απόδοση; Αυτή η επιπλέον ποσότητα δεν θα επιδοτηθεί από την Ευρωπαϊκή Κοινότητα όταν η Ευρωπαϊκή Κοινότητα επιδοτεί το προϊόν και όχι το στρέμμα; Δεν λέτε τίποτα γι' αυτά τα πράγματα.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ)
Και εδώ ψεύδεσθε, κύριε Υπουργέ. Με συγχωρείτε για την έκφραση, αλλά αυτή είναι η πραγματικότητα. Και από την άλλη πλευρά μου προξένησε βαθιά κατάπληξη όταν είπατε ότι οι ροδακινοπαραγωγοί είναι ευχαριστημένοι, αυξήθηκε, λέει, το εισόδημα. Μα, αυτή η Κυβέρνηση δεν ζει σ' αυτόν τον τόπο; Από πού ήρθε; Από το φεγγάρι; Δεν αντιλήφθηκε ότι οι ροδακινοπαραγωγοί μετράνε τα τελευταία όρια αντοχής και υπομονής, ότι βρίσκονται στα όρια της φτώχειας; Δεν πήρατε χαμπάρι για τη χαοτική κατάσταση που επικράτησε κατά το 1999 στη διακίνηση και την εμπορία των ροδακίνων; Δεν αντιληφθήκατε ότι οι ροδακινοπαραγωγοί των επιτραπέζιων ροδακίνων πούλησαν κάτω από τριάντα δραχμές (30) για πρώτη φορά στα χρονικά, από τότε που παράγουν ροδάκινα; Δεν ζείτε δηλαδή σ' αυτόν τον τόπο; Δεν έχετε αντιληφθεί ότι αυτός ο κανονισμός, που προσυπέγραψε η Κυβέρνηση αποτελεί την ταφόπλακα του ροδακίνου; 'Εχετε πάρα πολλές ευθύνες και δεν το ομολογείτε.
Από την άλλη πλευρά, κύριε Υπουργέ, δεν μου απαντήσατε στο ερώτημα, στις φήμες που αφήνετε να διαρρεύσουν ότι θα επιδοτήσετε το επιτραπέζιο ροδάκινο με τριάντα (30)  δραχμές. Είναι αλήθεια αυτό; Από πού θα πάρετε τα λεφτά και από ποιες πηγές και πότε; Πριν ή μετά τις εκλογές; Απαντήστε σ' αυτό το ερώτημα.
Εν πάση περιπτώσει, κύριε Υπουργέ, εκείνο που έχω να σας πω είναι ότι έχετε φέρει μεγάλα τραγικά αδιέξοδα σε όλους τους παραγωγικούς τομείς της αγροτικής οικονομίας και ιδιαίτερα στους βαμβακοπαραγωγούς και τους ροδακινοπαραγωγούς και να είστε σίγουρος ότι γι' αυτήν την προσφορά σας σ' αυτά τα προϊόντα θα πάρετε καταλυτική απάντηση όποτε και αν γίνουν οι εκλογές. Δεν μπορείτε να τους εμπαίζετε επ' άπειρον.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τσιτουρίδης έχει το λόγο για να δευτερολογήσει.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, είναι η σειρά του Υπουργού να μιλήσει. Θα παρακαλούσα να μου αφαιρέσετε ένα λεπτό από τη δευτερολογία μου για να υποβάλω ένα ερώτημα στον κύριο Υπουργό για να μην επανερχόμεθα.
Θα ήθελα να μας πει ο κύριος Υπουργός ότι αν φέτος το βαμβάκι φθάσει, σύμφωνα με τις εκτιμήσεις, στο ένα εκατομμύριο τριακόσιες πενήντα χιλιάδες τόνους ποια θα είναι η πραγματική τιμή, την οποία θα απολαύσουν οι βαμβακοπαραγωγοί, ανά κιλό.
ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Υπουργέ, έχετε το λόγο.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Ευχαριστώ, κύριε Πρόεδρε.
Θα ξεκινήσω από τους τελευταίους που μίλησαν και μετά θα πάω στον κ.             Τσιτουρίδη και βεβαίως θα απαντήσω και στα υπόλοιπα κόμματα.
Θα αναφερθώ στον κ. Μπασιάκο. Δεν μιλάμε για 14% επιτόκιο. Δεν ξέρω πού το βρήκατε εσείς αυτό γραμμένο. Δεν υπάρχουν τέτοια επιτόκια.
ΕΥΑΓΓΕΛΟΣ ΜΠΑΣΙΑΚΟΣ: Υπάρχουν εννιά;
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Υπάρχουν εννιά και τα οποία είναι ήδη εξαγγελμένα από τον Πρωθυπουργό. Και όπως ξέρετε, όταν εξαγγέλλεται κάτι από τον Πρωθυπουργό ισχύει.
ΠΡΟΕΔΡΕΥΩΝ (Παναγιώτης Ν. Κρητικός): Θα παρακαλέσω να μην παρενοχλείται ο κύριος Υπουργός.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Για τα έξι εκατομμύρια εκατόν εβδομήντα χιλιάδες στρέμματα, για το σιτάρι. Εσείς μπορείτε να μου δείξετε έναν κανονισμό στον οποίο να διασφαλίζονται τα εννέα εκατομμύρια τριακόσιες χιλιάδες στρέμματα;
ΕΥΑΓΓΕΛΟΣ ΜΠΑΣΙΑΚΟΣ: Του 1992.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Υπάρχει κανονισμός;
Μπορείτε να μου τον φέρετε;
ΕΥΑΓΓΕΛΟΣ ΜΠΑΣΙΑΚΟΣ: Από τότε ισχύει.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Δεν υπάρχει, κύριε Μπασιάκο.
ΠΡΟΕΔΡΕΥΩΝ (Παναγιώτης Ν. Κρητικός): Θα παρακαλέσω να μη γίνεται διάλογος.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Προηγουμένως σας είπα να φέρνετε τεκμηριωμένα στοιχεία. Δεν υπάρχουν τέτοια πράγματα. Εκείνο το οποίο υπάρχει είναι καταγεγραμμένη μία τέτοια παραγωγή και βέβαια με κριτήρια που εφαρμόσατε εσείς και με βάση αυτά τα στρέμματα ρίξατε την παραγωγή στα πεντέμισι 5,5 εκατομμύρια στρέμματα του σιταριού το 1992 και το 1993.  Για τους Ιταλούς ήταν είκοσι τρία εκατομμύρια στρέμματα και πήραν δεκάξι.
Αυτές είναι άτυπες καταγραφές, οι οποίες δεν χρησιμοποιήθηκαν πουθενά, παρά μόνο στα κράτη-μέλη. Εσείς όταν τα χρησιμοποιήσατε, κάνατε ζημιά.  Αυτό έγινε και αφήστε αυτά που λέτε, διότι δεν ισχύουν.
Τώρα για την παραγωγή του βάμβακος. Καταλαβαίνω το πρόβλημά σας.  Επαναλαμβάνω τη δήλωση ότι δεν πρόκειται να πάρουμε πίσω τίποτα από τον 'Ελληνα βαμβακοπαραγωγό. Περιοριστείτε μέχρι εκεί. 'Ο,τι λέτε είναι εις βάρος του 'Ελληνα βαμβακοπαραγωγού. 'Αλλωστε αυτό επιδιώκετε τελικά. Αν αυτό επιδιώκετε, πέστε το. Συνεχίστε να κάνετε αυτήν τη συζήτηση. Δεν υπάρχει περίπτωση η ελληνική Κυβέρνηση να πάρει πίσω χρήματα από τον 'Ελληνα βαμβακοπαραγωγό. Το επαναλαμβάνω για πολλοστή φορά. Εσείς συνεχίστε να λέτε αυτά που θέλετε.
Ως προς την καθυστέρηση επιδότησης λαδιού, θέλω να πω ότι δεν υπάρχει καθυστέρηση επιδότησης λαδιού. Πόσες φορές θα το πούμε. Σε κάποιες περιοχές, στην Αττική και στη Βοιωτία έχουμε κάποιες καθυστερήσεις...
ΕΥΑΓΓΕΛΟΣ ΜΠΑΣΙΑΚΟΣ: Στη Βοιωτία δεν έχει πάρει ούτε ένας.
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Μπασιάκο. 'Εχετε αναλάβει το ρόλο του να διακόπτετε; Σας παρακαλώ.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Tελειώνουν και αυτά. Δεν υπάρχουν καθυστερήσεις.
Τώρα για τα πεντακόσια κιλά, για τους μικρούς παραγωγούς έχω να πω ότι ο αριθμός των μικρών παραγωγών ήταν πλασματικός, γι' αυτό και ζητήθηκε κατ' επανάληψη να αλλαχθεί το σύστημα. Διότι δήλωναν πεντακόσια στρέμματα να πάρουν την ενίσχυση και τα υπόλοιπα τα έδιναν αλλού. Συνεπώς ήταν ένα στρεβλό σύστημα, το οποίο οδηγούσε σε μείωση των ενισχύσεων.  Λοιπόν, αυτό το αλλάξαμε και πετύχαμε ένα καλύτερο σύστημα.
ΕΥΑΓΓΕΛΟΣ ΜΠΑΣΙΑΚΟΣ: Ποιος έχει πεντακόσια κιλά;
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Σας παρακαλώ πολύ, κύριε Μπασιάκο.
ΕΥΑΓΓΕΛΟΣ ΜΠΑΣΙΑΚΟΣ: Μέχρι πεντακόσια κιλά σας λέω.
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ πολύ. Αφήστε να απαντήσει ο κύριος Υφυπουργός. Τι είναι αυτά τα πράγματα, κύριε συνάδελφε; Τι διακοπές είναι αυτές;
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Εάν κάνετε λάθος ... ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ, παρακαλώ μην αναφέρεσθε προσωπικά. Η προσωπική αναφορά είναι φυσικά τιμή για το συνάδελφο, αλλά όταν την εκλαμβάνει ως αφορμή να διακόπτει, τότε είναι καλύτερα να μην αναφέρεσθε προσωπικά.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Με συγχωρείτε πάρα πολύ, μην κάνετε σε μένα παρατηρήσεις...
ΠΡΟΕΔΡΕΥΩΝ (Παναγιώτης Ν. Κρητικός): Γενικά στις αιτιάσεις, αφηρημένα και εφόσον οι συνάδελφοι δεν το αντιλαμβάνονται.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Να κάνετε παρατηρήσεις σε αυτούς που διακόπτουν. Εγώ είμαι υποχρεωμένος να απαντώ...
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ. Τι σύστημα είναι αυτό; Κάνατε Υπουργός, κύριε Μπασιάκο. Δεν διακοπτόσασταν. Μιλήσατε προηγουμένως και δεν σας διέκοψε κανείς.
ΕΥΑΓΓΕΛΟΣ ΜΠΑΣΙΑΚΟΣ: Διαστρεβλώνει αυτά που λέμε, κύριε Πρόεδρε. ΠΡΟΕΔΡΕΥΩΝ (Παναγιώτης Ν. Κρητικός): Με συγχωρείτε, θα πάρετε το λόγο να απαντήσετε, επί προσωπικού, αν νομίζετε ότι έγινε διαστρέβλωση των απόψεων σας αλλά δεν έγινε. Ο κύριος Υπουργός έχει τον τρόπο το δικό του, που αγορεύει. Δεν θα υπαγορεύσετε εσείς πώς θα αγορεύσει ο κύριος Υπουργός, όπως δεν υποδεικνύει και σε σας κανένας τον τρόπο που θα αγορεύσετε.  Για το Θεό.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Ευχαριστώ, κύριε Πρόεδρε. Απαντώ με τον τρόπο που νομίζω εγώ και απαντώ προσωπικά ασφαλώς σε θέματα, τα οποία έθεσε προσωπικά ο ίδιος ο κύριος συνάδελφος...
ΠΡΟΕΔΡΕΥΩΝ (Παναγιώτης Ν. Κρητικός): 'Εχετε την υπομονή, σας παρακαλώ.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Εάν δεν του αρέσουν οι απαντήσεις, τι να του κάνω εγώ; Παρακαλώ να προσέχει και τις ερωτήσεις του, σε τελευταία ανάλυση, γιατί εγώ θεωρώ ότι οι ερωτήσεις τις οποίες μου έκανε, δεν είναι ερωτήσεις ουσίας. Είναι παραπλανητικές οι ερωτήσεις, γι' αυτό απαντώ με αυτήν την κατηγορηματικότητα.
Και έχω χάσει και ένα-δύο λεπτά, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): Θα σας δοθεί ο χρόνος. ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Τώρα στον κ. Καρασμάνη θέλω να πω ότι δεν μιλάμε για υποθετικά πράγματα. Αφήστε να δούμε τι θα γίνει. Δεν δεσμευθήκαμε να δώσουμε ενίσχυση τριάντα (30) δραχμών. Δεν έχουμε δεσμευτεί σε τίποτα τέτοιο.
ΓΕΩΡΓΙΟΣ ΚΑΡΑΣΜΑΝΗΣ: Κυκλοφορούν φήμες.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Με φήμες τώρα θα ερχόμαστε να συζητάμε;
ΓΕΩΡΓΙΟΣ ΚΑΡΑΣΜΑΝΗΣ: Από το Υπουργείο σας είναι.
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Σας παρακαλώ πάρα πολύ. Και ούτε είπα εγώ ότι είναι ευχαριστημένοι οι ροδακινοπαραγωγοί.
Μίλησα με αντικειμενικά στοιχεία. Είπα ότι το εισόδημα αυξήθηκε, παρά το γεγονός ότι η τιμή πράγματι ήταν μειωμένη, διότι ήταν περισσότερες οι ποσότητες. Αυτό είπα. Δεν είπα πουθενά ότι είναι ευχαριστημένοι.
Ούτε είπα, κύριε Μπασιάκο, επανερχόμενος σε σας ότι κακώς μας έδωσαν τα τριάντα πέντε χιλιάδες στρέμματα.
Μα, επιτέλους, θα ακούμε τι λέμε ή θα πλάθουμε εμείς με τη φαντασία μας διάφορα ή θα παρουσιάζουμε αυτά, τα οποία θέλαμε να πει ο Υπουργός ή ο Υφυπουργός; Δεν είπα πουθενά τέτοιο πράγμα. Επικαλούμαι τα Πρακτικά επιτέλους πάνω στο θέμα αυτό.
Είπα ότι πήραμε τρεισήμισι χιλιάδες στρέμματα. Πήραν οι Πορτογάλοι κατ' εξαίρεση τριάντα πέντε χιλιάδες εκτάρια και τα πήραν επειδή είχε πυρκαγιά. Εμείς τα πήραμε, επειδή έγινε μία διαπραγμάτευση από τους υπαλλήλους, που πήγαν εκεί και μπράβο τους, που τα πήραν. Αυτό είπα.
Τώρα έρχομαι στον κ. Τσιτουρίδη. Κύριε συνάδελφε, είπατε αρκετά πράγματα, τα οποία έχουν σχέση με την πολιτική της Νέας Δημοκρατίας γι' αυτό άφησα στο τέλος να απαντήσω σε σας.
Για το βαμβάκι σας απάντησα. Από εκεί και πέρα, αν θέλετε εσείς να το συνεχίσετε, είναι δικαίωμά σας. Συνεχίστε είτε εδώ είτε έξω από τη Βουλή είτε οπουδήποτε. 'Εχετε μεγάλες ευθύνες όμως απέναντι των βαμβακοπαραγωγών.
Αν δεν σας αρέσει η απόφασή μας, το καταλαβαίνω. Το ότι σας πονάει η απόφασή μας, το καταλαβαίνω. Αλλά το να συνεχίσετε αυτήν τη συζήτηση βλάπτοντας τους παραγωγούς, δεν το καταλαβαίνω ειλικρινά. Και αυτό ισχύει και για το βαμβάκι και για το λάδι.
Τώρα για το τι θα γίνει με τους οργανισμούς που ιδρύθηκαν. Οι οργανισμοί έχουν πλαισιωθεί από διοικητικά συμβούλια, που έχουν ενεργοποιηθεί αλλά δεν μπορεί ένας οργανισμός από τη μια μέρα στην άλλη να αποδώσει. 'Εχουν γίνει πολύ μεγάλα και σημαντικά βήματα και στον ΟΠΑΚΕΠΕ και στους άλλους οργανισμούς, οι οποίοι έχουν δημιουργηθεί.
Για το στάρι σας απάντησα. Για τη βιομηχανική ντομάτα το Υπουργείο τόλμησε και πήρε μια απόφαση να ενισχύσει, να δώσει χρήματα στους παραγωγούς, ενώ ακόμη δεν έχουμε την έγκριση της Ευρωπαϊκής 'Ενωσης. Θα μας καταγγείλετε και γι'αυτό; Μας καταγγείλατε εμμέσως ή και αμέσως, επειδή δεν πρόκειται να πάρουμε χρήματα από τους βαμβακοπαραγωγούς. Θα μας καταγγείλετε και γι'αυτό; Επιτέλους για να συγκρατηθούμε και λίγο.
Για τα θέματα γενικής πολιτικής, το να βάζει ψηλά τον πήχη η Νέα Δημοκρατία, είναι καλό. 'Εχει όμως αποδείξει ότι δεν μπορεί να πηδήξει ψηλά.  Να μη μιλούμε όμως με πολιτικά συνθήματα, γιατί δεν μου αρέσει αυτό προσωπικά εμένα και φαντάζομαι και σε σας, κύριε Τσιτουρίδη.
Είπατε ορισμένα πράγματα, που μου έκαναν πολύ μεγάλη εντύπωση.  Κατ' αρχήν μιλάτε για ολοκληρωτική κατάργηση του τέλους καυσίμων. Ξέρετε τώρα ότι εμείς προχωρούμε σε νέα ρύθμιση των καυσίμων και γι'αυτό το λέτε. Πείτε το, αλλά εμείς είμαστε έτοιμοι να κάνουμε και νέα ρύθμιση πάνω στα καύσιμα, αφού έχουμε κάνει σοβαρότατες μελέτες, έτσι ώστε όταν την κάνουμε τη ρύθμιση να μπορεί και να περπατήσει.
Δεύτερον, σχετικά με τη μείωση του αγροτικού ρεύματος, σας απάντησε και ο συνάδελφός μου ότι εμείς έχουμε μειώσει το αγροτικό ρεύμα στο 38%.            Αν το κατόρθωμά σας είναι από το 38%, να το πάτε στο 50%, εντάξει, να το δεχτούμε. Είναι ένας μεγαλεπήβολος στόχος της Νέας Δημοκρατίας. Να το δεχθούμε και αυτό. Μιλάτε για μείωση του ΦΠΑ στα μηχανήματα στο 8%.
Δεν έπρεπε να μιλάτε κανονικά, γιατί επί δικής σας κυβερνήσεως, επί κυβερνήσεως Νέας Δημοκρατίας ήταν 8% και πήγε στο 18%. Και δεν μπορεί να επανέλθει βάσει κανονισμών της Ευρωπαϊκής 'Ενωσης στο 8%. Μπορεί να επανέλθει σε ενδιάμεσα επίπεδα ή μέχρι το 12%. 'Ομως αυτό δημιουργεί πρόβλημα άλλης μορφής και αν θέλετε να είσθε κόμμα, το οποίο σκέφτεται σοβαρά για κυβέρνηση, θα πρέπει να καταλαβαίνετε τι σημαίνει αυτό. Πάντως το να επανέλθουμε στο 8% δεν γίνεται. Και δεν γίνεται, γιατί εσείς είσθε υπεύθυνοι γι'αυτό.
Για την απαλλαγή σε μεταβιβάσεις, τα είπε και ο κύριος συνάδελφος, τα λέω και εγώ. Οι απαλλαγές στις μεταβιβάσεις είναι πολύ μεγάλες ήδη και βέβαια με τους νέους αγρότες ιδιαίτερα οι απαλλαγές είναι πολύ μεγαλύτερες.
Θα ήθελα εδώ να πω ότι και με τις νέες αντικειμενικές αξίες τις οποίες βάλαμε σε ολόκληρη τη χώρα πλέον, έχουμε κάνει μια σοβαρότατη επέμβαση, που είναι προς όφελος των αγροτών και δημιουργεί προϋποθέσεις για μεταβιβάσεις σχεδόν χωρίς χρήματα. Αυτή είναι μια μεγάλη επέμβαση, την οποία κάνουμε, η οποία πρόσφατα έχει μπει σε εφαρμογή από το Υπουργείο Οικονομικών.
Μου έκανε επίσης εντύπωση, κύριε συνάδελφε, το ότι στον προγραμματισμό σας για την επόμενη τετραετία, τα επιτόκια δεν θα ξεπερνούν το 8%.  Επιτέλους εκεί βρίσκεσθε, κύριε συνάδελφε; Δεν καταλάβατε ότι η Ελλάδα άλλαξε; Δεν καταλάβατε ότι μπαίνουμε στην ΟΝΕ; Δεν καταλάβατε ότι τα επιτόκια θα είναι πολύ πιο κάτω από το 8% και το 6% επιτέλους;
Δεν καταλάβατε πού μας πήγε η Κυβέρνηση του Κώστα Σημίτη; Δεν καταλάβατε ότι μας πήγε στους δυνατούς της Ευρώπης και δεν μπορείτε να μιλάτε για επιτόκιο 8% με μια προοπτική τεσσάρων ετών; Πού βρίσκεσθε επιτέλους; Αυτή είναι η εξαγγελία που κάνετε στον αγροτικό κόσμο;
Στο τέλος αυτού του χρόνου, κύριε συνάδελφε, τα επιτόκια θα είναι πολύ κάτω από το 8%. Και αυτό, γιατί η Κυβέρνηση του ΠΑΣΟΚ κατάφερε να βάλει την Ελλάδα στην Οικονομική και Νομισματική 'Ενωση, έτσι ώστε να μπορούν οι αγρότες να απολαύσουν χαμηλά επιτόκια, τα οποία εσείς τους υπόσχεσθε ότι θα είναι στο επίπεδο του 8% για την επόμενη τετραετία.
Το ίδιο ισχύει και για τους νέους αγρότες που ήδη είναι 7,5% το επιτόκιο.
Τώρα για τον ΕΛΓΑ το έχουμε ανακοινώσει. Τι μας ανακοινώνετε; Αυτά που έχουμε ανακοινώσει;
Μας ανακοινώνετε ότι θα δίνετε άμεσα τις ενισχύσεις στο 50% όπως έχουμε ανακοινώσει; 'Η μας ανακοινώνετε για έντοκη χορήγηση των επιδοτήσεων; Αυτό το έχουμε ανακοινώσει εμείς. Δηλαδή, πήρατε την ανακοίνωσή μας και την κάνατε πρόγραμμά σας. Αυτό κάνετε;
Για το Μητρώο των Αγροτών. Δεν κατάλαβα ειλικρινά, διότι εδώ τα πράγματα θέλουν λίγη συζήτηση. Το Μητρώο των Αγροτών είναι μητρώο και αγροτικών εκμεταλλεύσεων και θέλει σοβαρότητα η αντιμετώπισή του. Δεν μπορεί να λαϊκίζουμε στον τομέα αυτό.
Τώρα, είπατε ότι θα δώσετε στους συνταξιούχους αγρότες είκοσι μία χιλιάδες (21.000) δρχ. των ΕΚΑΣ. Αυτά για την προσεχή τετρατία. Και τα  είπατε πριν δώσουμε εμείς τις δέκα χιλιάδες  (10.000) αυτές τις πρόσθετες που δώσαμε στους αγρότες. Δηλαδή, κύριε Τσιτουρίδη, αν εσείς γίνεται κυβέρνηση σε τέσσερα χρόνια θα δώσετε ένδεκα χιλιάδες (11.000); Αυτή είναι η υπόσχεση με την οποία δεσμεύεσθε απέναντι στους αγρότες, κύριε εκπρόσωπε της Νέας Δημοκρατίας;
Εγώ ειλικρινά αισθάνθηκα πάρα πολύ άσχημα και με τις εξαγγελίες που κάνατε που δεν δίνετε καμιά προοπτική. Μας είπατε και μου έκανε εντύπωση...
ΕΥΑΓΓΕΛΟΣ ΜΠΑΣΙΑΚΟΣ: Τώρα τις μάθατε, κύριε Υπουργέ, τις εξαγγελίες; ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Τις ήξερα. Επιβεβαιώθηκε αυτό που είπα στην αρχή.
Μου έκανε εντύπωση ότι  δεν θα αφήσει η Νέα Δημοκρατία τον αγροτικό τομέα στο έλεος της παγκοσμιοποίησης. Σε μας τα λέτε αυτά; Τα λέτε στους 'Ελληνες αγρότες, όταν εσείς το 1992 εγκαταλείψατε κάθε προσπάθεια να υποστηρίξετε τα ελληνικά προϊόντα, τα μεσογειακά και τα ελληνικά στα πλαίσια των τότε διαπραγματεύσεων; 'Οταν συρθήκατε τότε να υπογράψετε και μέσα στα πλαίσια της Ευρωπαϊκής 'Ενωσης και μέσα στα πλαίσια του ΠΟΕ;
Στην ουσία τα έχετε υπογράψει και στο Μαρακές ήταν η επιβεβαίωση. Είσθε υπεύθυνοι γι' αυτού του είδους τις λειτουργίες, κύριοι της Νέας Δημοκρατίας, και έρχεσθε τώρα να μας κάνετε μαθήματα;
Αλλά και επιτέλους τι μας λέτε τώρα. Μας λετε ότι δεν θα πειθαρχήσετε πιθανότατα σε αποφάσεις των διεθνών οργάνων; Αυτό μας λέτε; Αν αυτό το λέτε σημαίνει ότι δεν έχετε καταλάβει ότι η Ελλάδα βρίσκεται μέσα στις είκοσι ισχυρότερες χώρες του κόσμου, όπου την κατέταξαν οι Κυβερνήσεις του ΠΑΣΟΚ και δεν μπορεί να συμπεριφέρεται κατ' αυτόν τον τρόπο, δηλαδή να υπαινίσσεται ότι μπορεί να μην εκτελεί συμφωνίες, τις οποίες έχει υπογράψει.
Εμείς πήγαμε στο Σιάτλ -απαντώντας και στο συνάδελφο του ΔΗΚΚΙ- και δώσαμε τη μάχη την οποία είχαμε δώσει και προηγουμένως στα πλαίσια της Ευρωπαϊκής 'Ενωσης. Και δώσαμε τη μάχη για τα μεσογειακά προϊόντα. Και αν είχε τελικά ληφθεί απόφαση στο Σιάτλ μέσα εκεί θα υπήρχε και η δική μας συνεισφορά για τα ελληνικά και τα μεσογειακά προϊόντα, μια συνεισφορά την οποία προσφέραμε μετά από πολλές σοβαρές συζητήσεις, που είχαμε και συμμαχίες με τα κράτη-μέλη της Ευρωπαϊκής 'Ενωσης, που ανήκουν στις μεσογειακές χώρες.
Αυτή είναι η δική μας πολιτική, η οποία έχει διεξόδους. Μια πολιτική αποτελεσμάτων. Αυτά τα οποία άκουσα δεν είναι τίποτα παρά ευχολόγια και λυπήθηκα πάρα πολύ ειλικρινά. Βεβαίως κανείς μπορεί να λέει πολλά πράγματα, όταν μάλιστα δεν έχει πολύ μεγάλες πιθανότητες να τα εφαρμόσει. Ευχαριστώ πολύ, κύριε Πρόεδρε.
ΠΡΟΕΔΡΕΥΩΝ (Παναγιώτης Ν.  Κρητικός): Ο Κοινοβουλευτικός Εκπρόσωπος της Νέας Δημοκρατίας κ. Τσιτουρίδης έχει το λόγο.
ΣΑΒΒΑΣ ΤΣΙΤΟΥΡΙΔΗΣ: Να δώσω ορισμένες διευκρινίσεις για όσα δεν κατάλαβε ο κύριος Υπουργός. Θα ξεκινήσω από τα επιτόκια, διότι εδώ μας είπατε μια σειρά πραγμάτων που εξαγγείλατε. Και προείπα ότι θα κριθείτε ως Κυβέρνηση, όχι από αυτά που εξαγγέλλετε, αλλά από αυτά που πράττετε.
Σε ό,τι αφορά τα επιτόκια από το Βήμα της Βουλής κατά τη συζήτηση του προϋπολογισμού, ο κ. Ανωμερίτης δεσμεύθηκε, στις 20 Δεκεμβρίου, ότι από 1η Ιανουαρίου του 2000 τα επιτόκια για τους αγρότες θα είναι μονοψήφια. Ο κ.  Ανωμερίτης κάνοντας περιοδεία στην Καλαμάτα, στη Μεσσηνία και δεν ξέρω πού αλλού στις 27 και 28 Δεκεμβρίου, δεσμεύθηκε ότι από τις 3 Ιανουαρίου τα επιτόκια θα είναι μονοψήφια. Ο κ. Ανωμερίτης διέρρευσε προς φιλικό προς υμάς Τύπο στα τέλη του Δεκέμβρη ότι τα επιτόκια από της 3 Ιανουαρίου θα είναι μονοψήφια.
Φθάσαμε στο τέλος του Γενάρη και δεν μειώσατε τα επιτόκια. Το τι εξαγγέλλει ο κ.  Σημίτης υπό το άγχος, τον πανικό της καταδίκης που θα έχει -και το ξέρετε- από τον αγροτικό τομέα, δεν αφορά τους αγρότες. 'Εχετε πει ψέματα από το Βήμα της Βουλής. Πέρασε η ημερομηνία 3 Ιανουαρίου. Πότε θα τα μειώσετε; Προφανώς δεν καταλάβατε τι εννοούσαμε με το μονοψήφιο.
Σε ό,τι δεσμευόμαστε εδώ, είναι τα πρώτα μέτρα της κυβέρνησης Καραμανλή. Δεσμεύεσθε εδώ ότι την άλλη εβδομάδα θα πάτε τα επιτόκια για τον νέο αγρότη στο επίπεδο του πληθωρισμού; Δεσμεύεσθε εδώ και τώρα ότι θα πάει σε μονοψήφιο αριθμό μέχρι 8%; Βεβαίως, αν του χρόνου μειωθούν τα επιτόκια για τους άλλους 8%, θα υπάρξει ανάλογη ειδική μέριμνα για τον αγρότη. Αυτά που είπαμε ισχύουν για τις πρώτες εβδομάδες της κυβέρνησης που θα έλθει μετά τις προσεχείς εκλογές, οι οποίες θα γίνουν πολύ γρήγορα, κύριε Βρεττέ. Αυτό το ξέρετε πάρα πολύ καλά. 'Αρα, λοιπόν, ό,τι μας πείτε τώρα δεν περνάει. Σας κατάλαβαν. Αυτή είναι η πρότασή μας.
Προχωρώ στα δημητριακά. Λυπάμαι που δεν κατανοήσατε τι απωλέσατε.
Αφού δεν το κατανοήσατε έως τώρα, θα χάσουμε τα λόγια μας να επαναλάβουμε την εξήγηση. Ρωτήστε τους συνεργάτες σας, τι δεν κάνατε επί πέντε χρόνια και τι απωλέσατε φέτος και σε κάθε περίπτωση εξηγείστε στους παραγωγούς δημητριακών, γιατί φέτος πλήρωσαν για πρώτη φορά συνυπευθυνότητα. Σ'αυτούς να απευθυνθείτε και όχι σε μας.
Για το βαμβάκι ήθελα να πω ότι είναι επικίνδυνο και έωλο αυτό το οποίο λέτε. Δεν θα πάρουμε πίσω τίποτα. Μη μας θέτετε διλήμματα. Το χούι σας έμεινε από τον Πρωθυπουργό σας. 'Οχι, λοιπόν σε μας διλήμματα. Απαντήστε μου στο ερώτημα, με πρόβλεψη ένα εκατομμύριο τριακόσιους πενήντα (1.350.000) τόνους πόσα θα πάρει ο βαμβακοπαραγωγός ανά κιλό; Ακόμα πείτε μας αν ζητήσατε από την Ευρωπαϊκή 'Ενωση έγκριση επιδότησης για τα επιπλέον τα οποία δώσατε. Το λέω γιατί θα βγουν παραπάνω. Μη μας λέτε, λοιπόν, "τολμήστε να πείτε". Σταματήστε να τολμάτε να λέτε αυτά τα πράγματα εδώ μέσα και έξω από δω.
Από πού θα πάρετε τα λεφτά; Πήρατε έγκριση της Ευρωπαϊκής Επιτροπής;
Σας ρωτώ ξανά υπεύθυνα. Είστε υπόλογος απέναντι στους βαμβακοπαραγωγούς.  Αν η πρόβλεψη είναι ένα εκατομμύριο τριακόσιους πενήντα (1.350.000)
τόνους τι σημαίνει αυτό σε δραχμές το ανά κιλό; Απαντήστε μου. Αυτή είναι η πρόκληση και όχι το τι δεν θα πάρετε πίσω, και το λέτε μάλιστα κατά τρόπο επικό και το τι θα λέτε αύριο από τα πεζοδρόμια, καίγοντας και πάλι νομαρχίες και ξαναβρίσκοντας τον παλιό καλό σοσιαλιστικό σας εαυτό.  Αν θα πρέπει, θα αναγκαστούμε να πληρώσουμε τα λάθη και τις ανομίες σας. Απαντήστε μου, λοιπόν.
Σε ό,τι αφορά την ντομάτα, είναι ανακριβές ότι πληρώθηκαν. Σας καταγγέλλω ότι οι τοματοπαραγωγοί του Νομού Κιλκίς και της Πέλλας δεν πληρώθηκαν μέχρι την ώρα που μιλούμε από τις δύο βιομηχανίες. Ποιος σας είπε ότι πληρώθηκαν; Εγώ θα πάρω τα Πρακτικά και θα τα μοιράσω αύριο στο Νομό Κιλκίς και θα πω  "ο κύριος Υπουργός με διαβεβαίωσε" -έχω εκατοντάδες ντοματοπαραγωγούς στις δύο βιομηχανίες- "ότι πληρωθήκατε".  Να απαντήσετε, λοιπόν, σ'αυτούς.
'Οσον αφορά τα καύσιμα, μας είπατε ότι σας αντιγράφουμε. Εμείς τα είπαμνε αυτά στις αρχές του Ιανουαρίου του 1998. Λυπούμαι που το λέω, αλλά αν θέλετε να μας αντιγράψετε προεκλογικώς, πράξτε το. Μη μας λέτε όμως ότι το εξήγγειλε ο Πρωθυπουργός. Κάντε το. Ευτυχείς θα είμεθα. Το ποιός αντέγραψε ποιον, λίγη σημασία έχει. Κάντε το.
Σε ό,τι αφορά το ηλεκτρικό, επειδή πάλι δεν κατάλαβε ο κ. Γεωργακόπουλος, θα ξαναπώ, όχι σε μας αυτά τα πονηρά ερωτήματα. Μας ρωτά πόσο θα μειωθεί. Του απαντώ, λοιπόν, ότι απ'όσο το βρούμε, θα μειωθεί στο μισό. Αυτή είναι η πρότασή μας.
Σε ό,τι αφορά τον ΕΛΓΑ, τι ανακοινώσατε; Μας λέτε πάλι ότι σας αντιγράφουμε. Δυο χρόνια τώρα έχουμε μια συγκεκριμένη πρόταση για το πώς πρέπει να πληρώνεται ο παραγωγός. 'Εστω και προεκλογικώς κάντε το. Μη μας λέτε ότι σας αντιγράφουμε.
Σε  ο,τι αφορά το μητρώο, δεν κατάλαβα σε τι λαϊκίζουμε. Πριν από δύο χρόνια πανηγυρικώς ο προηγούμενος Υπουργός της Κυβέρνησης Σημίτη, παρέλαβε από τον πρόεδρο της ΠΑΣΕΓΕΣ το μητρώο. Το έδειξαν και τα κανάλια. Τι κάνατε δύο χρόνια; Σε τι λαϊκίζουμε; Εμείς λέμε ότι η πρότασή μας ισχύει στο σύνολό της για τους κατά κύριο επάγγελμα αγρότες. Αυτό λέμε. Επιτέλους, μπήκαμε σε νέο αιώνα. Δεν θα πρέπει να εφαρμοστεί το Μητρώο Αγροτών;
Αν αισθάνεστε ότι η πρότασή μας είναι λαϊκίστικη, πείτε μας ποια είναι η δική σας θέση; Πότε θα το εφαρμόσετε αυτό το οποίο πληρώσατε και παραλάβατε μέσα σε πανηγύρεις και τελετές από την ΠΑ.ΣΕ.ΓΕΣ ως Μητρώο Αγροτών.
Εις ό,τι αφορά τη σύνταξη, επειδή πάλι δεν καταλάβατε. 'Οπου βρούμε τη σύνταξη, θα δώσουμε το ΕΚΑΣ. Στις σαράντα μία χιλιάδες (41.000), στις σαράντα τρεις χιλιάδες (43.000) θα πάτε τώρα, αν πανικοβληθείτε κι' άλλο στις ογδόντα χιλιάδες (80.000) θα τη φθάσετε; Συν είκοσι μία χιλιάδες (21.000) λέμε ξεκάθαρα.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Καλά που σας προβλημάτισα.
ΣΑΒΒΑΣ ΤΣΙΤΟΥΡΙΔΗΣ: 'Οχι, με συγχωρείτε τα κείμενά μας είναι δημοσιευμένα, ότι θα δώσουμε το ΕΚΑΣ. Οι τελευταίοι που θα μπορούσατε να μιλάτε για σύνταξη είστε σεις στο ΠΑ.ΣΟ.Κ. 'Οταν το 1996 μας καταγγείλατε, από που θα βρει η Νέα Δημοκρατία τις δέκα χιλιάδες (10.000)
δραχμές που εξήγγειλε η Νέα Δημοκρατία, τριάμισι χρόνια το μόνο που κάνατε ήταν να ακυρώσετε ένα κεκτημένο των αγροτών, που ήταν ασφαλισμένοι επί δεκαετίες χωρίς να πληρώνουν εισφορές και να κάνετε υποχρεωτικές τις εισφορές. Και έρχεστε προεκλογικώς να μας πείτε ότι θα αυξήσετε από τον Γενάρη -το είπατε στην έκθεση της Θεσσαλονίκης- στέλνοντας το λογαριασμό στο 2000, δηλαδή στην επόμενη κυβέρνηση. Αυξήστε το και κατά δέκα χιλιάδες (10.000) και κατά είκοσι χιλιάδες (20.000).  Εμείς λέμε εκεί που θα το βρούμε, θα προσθέσουμε το ΕΚΑΣ και θα είμαστε ευτυχείς να την αυξήσετε κι' άλλο. Δεν σώζεστε σε κάθε περίπτωση.
Να πω και κάτι το οποίο είναι προφανές με την κριτική που κάνατε, ότι πάλι δεν κατανοείτε στο παρελθόν και αυτό μας φοβίζει και διά το παρόν και διά το λίγο μέλλον που έχετε ακόμη. Μας είπατε ότι το 1992 η κυβέρνηση της Νέας Δημοκρατίας εγκατέλειψε τα μεσογειακά προϊόντα. Το Σεπτέμβριο του 1993 στο Συμβούλιο Υπουργών Γεωργίας, υπήρξε η πολύ συγκεκριμένη πολιτική δέσμευση του Συμβουλίου Υπουργών Γεωργίας, μετά από αίτηση του κ. Μπασιάκου, τότε Υφυπουργού και του κ. Κοσκινά Υπουργού.  Πέρασε στα Πρακτικά, όχι ως δήλωση με αστερίσκους, στα Πρακτικά του τότε συμβουλίου ότι όποιες μεταρρυθμίσεις θα ήρχοντο διά τα μεσογειακά προϊόντα που θα ήρχοντο το 1994-1995, θα έχουν ακριβώς το ίδιο πλαίσιο και τα ίδια ευεργετήματα με αντισταθμίσεις των μεταρρυθμίσεων, που είχαμε το 1992, δηλαδή με αντισταθμίσεις.
Το Δεκέμβριο του 1993 ο τότε Γενικός Γραμματέας του Υπουργείου Εξωτερικών, ο εκλιπών Γιάννος Κρανιδιώτης, όταν αυτό δεν το επέτυχε, έστειλε τηλεγράφημα στην Αθήνα, στις 20 Δεκεμβρίου, λέγοντας ότι η διαπραγμάτευση για τα αγροτικά προϊόντα είναι ικανοποιητική. Την  εγκρίνετε; Και πήρε πράσινο φως και την εγκρίνατε το Δεκέμβριο του 1993.  Και τυπικώς την κλείσατε το 1994. Μη μας λέτε, λοιπόν, εμάς για τα μεσογειακά προϊόντα. Την πολύ σημαντική δήλωσή μας για την τύχη των μεσογειακών προϊόντων του Σεπτεμβρίου του 1993, την αγνόησε το Συμβούλιο Υπουργών του Δεκεμβρίου του 1993 με σας κυβέρνηση τότε. Και είχαμε στη συνέχεια την αναθεώρηση των οπωροκηπευτικών, χωρίς αντιστάθμιση. Και έχουμε τα προβλήματα με τα ροδάκινα και με όλα τα άλλα οπωροκηπευτικά.  'Ηταν η μόνη αναθεώρηση που έγινε στην Ευρωπαϊκή 'Ενωση από το 1992 με μείωση της προστασίας πολύ σημαντική, χωρίς αντιστάθμιση. Επαναλαμβάνω παρά την πολιτική δέσμευση του Σεπτεμβρίου του 1993 την οποία δεν σεβαστήκατε και δεν προβάλατε. 'Αρα μη μας λέτε για τα μεσογειακά προϊόντα. 'Ελεος! Και το τι θα πετυχαίνατε στο Σιάτλ ή το τι θα πετύχετε στο μέλλον;
Φοβούμαι για σας -ευτυχώς όμως για τους αγρότες- ότι δεν θα χρειαστεί να πετύχετε τίποτα. Πολύ σύντομα θα την πάρετε την απάντηση. Αν εσείς είστε ικανοποιημένος με αυτό που πετύχατε στο βαμβάκι -γιατί λέει σημασία έχει ότι αρέσει σε σας, να σας αρέσει εσάς, αλλά να αρέσει και στους βαμβακοπαραγωγούς- με γειά σας με χαρά σας! Αυτά είναι τα προβλήματα, κύριε Υπουργέ της Γεωργίας, και λυπούμαι για μια ακόμη φορά που χάσατε μια ευκαιρία και στην "ΑGROTICA" χθες, χάνετε μια ευκαιρία και σήμερα να πείτε κάτι συγκεκριμένο επιτέλους. Εν πάση περιπτώσει, θα κριθείτε απ' αυτά που κάνατε. Οι εξαγγελίες προεκλογικού χαρακτήρα, δυστυχώς για σας, δεν θα πείσουν κανέναν.
ΠΡΟΕΔΡΕΥΩΝ  (Παναγιώτης Ν. Κρητικός): Εάν ο κύριος Υπουργός επιθυμεί να πάρει το λόγο, τον τελευταίο λόγο τον έχει η Κυβέρνηση πάντοτε να ξέρετε.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Κύριοι συνάδελφοι, έδωσα απαντήσεις σε πολλά πράγματα, άλλο αν δεν ικανοποίησαν τους συναδέλφους.  Και δεν ικανοποιήθηκαν επειδή ξέρουν ότι οι απαντήσεις αυτές είναι απαντήσεις που απευθύνονται προς τον κόσμο. Ξέρετε ότι είναι απαντήσεις, οι οποίες θέτουν τα πράγματα εκεί που είναι.
Συνεπώς αν δεν ικανοποιείστε από την απάντηση μου για το βαμβάκι και το λάδι, αυτό το καταλαβαίνω, διότι δεν ικανοποιείστε ως κόμμα.  Επαναλαμβάνω και πάλι ότι δεν υπάρχει περίπτωση να πάρουμε χρήματα, τα οποία δώσαμε στον 'Ελληνα βαμβακοπαραγωγό και στον 'Ελληνα παραγωγό λαδιού.
Αυτό είναι δεδομένο, είναι εξασφαλισμένο και μην το ανακινείτε, διότι όσο το ανακινείτε, είστε υπεύθυνοι απέναντι στον παραγωγό.
Δεύτερον, για το στάρι, σας είπα και πάλι, ότι δεν υπήρχε πουθενά καταγεγραμμένο αυτό το πλαφόν των εννέα χιλιάδων τριακοσίων. Αυτά  που είχαμε είναι: Το 1990 έξι εκατομμύρια οκτακόσιες χιλιάδες στρέμματα. Το 1991 επτά εκατομμύρια ογδόντα τρεις χιλιάδες. Το 1982 έξι εκατομμύρια εικοσιοκτώ χιλιάδες, το 1993 μετά από τη δική σας σωτήρια παρέμβαση πήγε στα πέντε εκατομμύρια τετρακόσιες πενήντα τέσσερις χιλιάδες. Το 1994 στα πέντε εκατομμύρια εννιακόσιες εξήντα επτά χιλιάδες. Το 1995 στα πέντε εκατομμύρια επτακόσιες δεκατρείς χιλιάδες.  Αυτή είναι η σωτήρια παρέμβαση που κάνατε στο στάρι, μόλις διαχειριστήκατε το θέμα. Και έγινε έτσι, υπήρξαν προβλήματα στον περιορισμό της καλλιέργειας στους παραγωγούς που καλλιέργησαν τις χρονιές 1988 και 1991, με αποτέλεσμα τον αποκλεισμό όλων των υπολοίπων και κυρίως των νέων παραγωγών. Γιατί στην αυστηρή διάταξη που ίσχυε για τις μεταβιβάσεις των δικαιωμάτων σύμφωνα με την οποία η μεταβίβαση του δικαιώματος έπρεπε να ακολουθείται από μεταβίβαση γης ανάλογης έκτασης, ήταν αδύνατη η μεταβίβαση δικαιωμάτων που κατείχαν ακτήμονες καλλιεργητές. Καθώς επίσης και στον κερδοσκοπικό χαρακτήρα που είχαν, άδεια αγοραπωλησίας και ενοικιάσεις γης με δικαίωμα, με αποτέλεσμα να επωφελούνται κυρίως οι μη καλλιεργητές ιδιοκτήτες και να ζημιώνονται εκείνοι που ήθελαν να καλλιεργήσουν. Σήμερα όλοι οι παραγωγοί καλλιεργούν. Παλαιότερα καλλιεργούσαν όσοι είχαν δικαιώματα. Αυτή είναι η διαφορά πολιτικής σε τελευταία ανάλυση. Καταλάβετέ το και μην προσπαθείτε να πετάξετε πυροτεχνήματα.
Τρίτον, για τις ντομάτες δεν είπα εγώ ότι πληρώθηκαν οι δύο αυτές εταιρείες. Είπα ότι ανέλαβε το Υπουργείο την υποχρέωση να τις πληρώσει.
ΣΑΒΒΑΣ ΤΣΙΤΟΥΡΙΔΗΣ: Πριν από δεκατέσσερις μήνες ο κύριος Υπουργός μου είπε ακριβώς τα ίδια, ότι πληρώνονται.
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ πολύ. Μετ' εμποδίων μιλάει ο κύριος Υπουργός. Καλύτερα να είχε τρακτέρ μπροστά του, παρά τις δικές σας διακοπές.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Είπατε ότι είπα ότι πληρώθηκαν. Δεν είπα ότι πληρώθηκαν, είπα θα πληρωθούν σύμφωνα με απόφαση που έβγαλε ο κύριος Υπουργός.
Για τα καύσιμα εκείνο το οποίο εκτιμώ εγώ είναι ότι επειδή έχετε τις πληροφορίες σας ότι εμείς θα βγάλουμε μια ανακοίνωση για τα καύσιμα, βεβαίως, θέλετε και εσείς να πείτε κάποια πράγματα. Πέστε τα. Δεν μας στενοχωρεί αυτό το πράγμα. Απλώς το λέω για την ιστορία του πράγματος.
Για τον ΕΛΓΑ αποφασίστηκε από μας αμέσως μετά την προεκτίμηση, να δίνουμε το 50%. Αποφασίστηκε.
ΓΕΩΡΓΙΟΣ ΚΑΡΑΣΜΑΝΗΣ: Πιλοτικά ...
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ πολύ, δεν σας τιμά αυτή η συμπεριφορά.
ΓΕΩΡΓΙΟΣ ΚΑΡΑΣΜΑΝΗΣ: Είναι πρωτοφανές αυτό.
ΠΡΟΕΔΡΕΥΩΝ (Παναγιώτης Ν. Κρητικός): Τι θα πει πρωτοφανές; Κύριοι συνάδελφοι, αν δεν συνηθίσουμε να ακούμε και τον αντίλογο, τότε γιατί λειτουργεί αυτός ο θεσμός; Προς τι ο διάλογος;
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Εγώ, κύριε Πρόεδρε, χαίρομαι για τις αντιδράσεις.
ΠΡΟΕΔΡΕΥΩΝ (Παναγιώτης Ν. Κρητικός): Δεν χαίρομαι εγώ. Αντιδράσεις να υπάρχουν, αντιρρήσεις να υπάρχουν και ο διάλογος γι'αυτό γίνεται, αλλά κατά τον Κανονισμό.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Ο τρόπος με τον οποίον αντιδράτε, σημαίνει ότι δεν έχετε καταλάβει τις απαντήσεις που σας έδωσα.
Είπε ο κ. Τσιτουρίδης ότι στη διαπραγμάτευση που έκανε το 1993 η τότε κυβέρνηση της Νέας Δημοκρατίας έκανε δήλωση στο συμβούλιο.
(Διαμαρτυρίες από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, δεν είναι εικόνα αυτή.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Και το Συμβούλιο Υπουργών να έκανε δήλωση και ξέρετε ότι όταν κάτι αποτυχαίνει καταφεύγουμε στη δήλωση. Εσείς που είστε τόσα χρόνια εκεί, γνωρίζετε ότι όταν κάτι αποτυχαίνει, όταν δηλαδή δεν παίρνετε απόφαση καταφεύγουμε στη δήλωση. Είναι γνωστό ότι απέτυχε τότε η ελληνική αντιπροσωπεία να διαπραγματευθεί σωστά τα θέματα...
ΣΑΒΒΑΣ ΤΣΙΤΟΥΡΙΔΗΣ: ...
ΠΡΟΕΔΡΕΥΩΝ (Παναγιώτης Ν. Κρητικός): Να μην καταχωρείται καμία διακοπή πλέον των κυρίων συναδέλφων. Δεν είναι διαδικασία αυτή και δεν είναι τρόπος αυτός αντίδρασης.
ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, ....
ΠΡΟΕΔΡΕΥΩΝ (Παναγιώτης Ν. Κρητικός): Τι θα πει, κύριε Πρόεδρε; Πώς θα μιλήσει ο Υπουργός και πως θα απαντήσει, θα το επιβάλετε εσείς; Αυτό είναι αχαρακτήριστο, γιατί δεν θέλω να το πω αυταρχικό.
ΕΥΑΓΓΕΛΟΣ ΜΠΑΣΙΑΚΟΣ: Παραποιούνται τα ερωτήματα...
ΠΡΟΕΔΡΕΥΩΝ (Παναγιώτης Ν. Κρητικός): Δεν παραποιούνται. Είναι ο τρόπος της αγορεύσεώς του. Σας παρακαλώ πολύ!
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Το ποιος παραποιεί τα ερωτήματα, νομίζω ότι αποδείχθηκε.
Πολλές φορές σας απέδειξα ότι, άλλα είπα και άλλα λέτε. Και το παραδεχθήκατε, αν κατάλαβα καλά. 'Αλλα έλεγα εγώ και άλλα λέγατε εσείς.
Αυτά, κύριοι συνάδελφοι, δεν είναι σοβαρά πράγματα. Διότι εγώ τουλάχιστον όχι ως Υφυπουργός Γεωργίας, αλλά ως απλός πολίτης δεν έβγαλα κανένα συμπέρασμα σοβαρό από την τοποθέτησή σας. Γιατί; Γιατί είπε ο κ. Τσιτουρίδης τώρα για το Μητρώο των Αγροτών και ανέφερε ότι αυτό θα ισχύσει για τους κατ' επάγγελμα αγρότες.
Αυτό θέλετε; Και ταυτόχρονα θέλετε να αναβαθμίσετε την ελληνική ύπαιθρο; Αυτή είναι η πολιτική σας;
Γνωρίζετε πολύ καλά ότι στην ελληνική ύπαιθρο θα πρέπει να υπάρχουν άνθρωποι που να έχουν και το αγροτικό εισόδημα μαζί με άλλα, για να μπορεί να σταθεί η ελληνική ύπαιθρος.
Αν αυτό κομίζετε ως γλαύκα εις Αθήνας για να κάνετε αγροτική πολιτική, τότε επαναλαμβάνουμε και πάλι, λυπάμαι γιατί ή δεν ξέρετε ποια πολιτική πρέπει να ακολουθήσετε ή γιατί λέτε πράγματα τα οποία δεν στέκουν στον ελληνικό λαό.
Το Μητρώο Αγροτών πρέπει να λειτουργήσει σωστά. Αγρότες είναι βέβαια εκείνοι που είναι κατ' επάγγελμα αγρότες, αλλά με αγροτική παραγωγή και με ενίσχυση αγροτικής παραγωγής και ως ένα βαθμό πρέπει να είναι και άλλοι άνθρωποι, οι οποίοι θέλουμε να μείνουν στην επαρχία. Η επαρχία δεν έχει μόνο αγρότες. 'Εχει και άλλα επαγγέλματα. Και θέλουμε να μείνουν όλοι εκεί και ο δάσκαλος και ο βιοτέχνης και ο κουρέας και ο καθηγητής.  'Ολοι θέλουμε να μείνουν στην επαρχία.
Συνεπώς έχουν το δικαίωμα και αυτοί στην αγροτική παραγωγή και ως ένα βαθμό και στην ενίσχυση.
Αν θέλετε, λοιπόν, να ακολουθήσετε σωστή πολιτική, δείτε ποιες είναι οι σοβαρές προτάσεις πάνω στο Μητρώο των Αγροτών.
ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, θέλω το λόγο επί προσωπικού θέματος.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Κύριε συνάδελφε, δεν υπάρχει προσωπικό θέμα. Βέβαια εσείς, κύριε Πρόεδρε, θα αξιολογήσετε αν υπάρχει προσωπικό και δώστε του τώρα το λόγο.
Χαρά μου θα είναι να απαντήσω ...
ΠΡΟΕΔΡΕΥΩΝ (Παναγιώτης Ν. Κρητικός): Θα μας εξηγήσει ο κύριος συνάδελφος εις τι συνίσταται το προσωπικό θέμα και θα κρίνει το Προεδρείο. Εγώ όμως δεν διεπίστωσα προσωπικό θέμα.
Παρακαλώ συνεχίστε, κύριε Υπουργέ.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Τελειώνοντας, κύριε Πρόεδρε, θα ήθελα να συστήσω στους αγαπητούς, κατά τα άλλα, συναδέλφους να πάψουν να προπονούνται για Υπουργοί. Γιατί αυτό είναι μια περιττή άσκηση, η οποία δεν πρόκειται να αποδόσει στον χρονικό ορίζοντα που μπορώ να διακρίνω.
Αφήστε τα, λοιπόν, αυτά και κοιτάξτε πώς θα αναπτύξετε μία σωστή πολιτική, ώστε να βοηθήσετε και μας. 'Εχουμε ανάγκη τη βοήθειά σας, ως αντιπολίτευση, διότι έχουμε άλλα τέσσερα χρόνια τουλάχιστον μπροστά μας. Συνεπώς κοιτάξτε να μας κάνετε σωστές προτάσεις, για να μπορούμε να βοηθήσουμε όλοι μαζί τον αγροτικό πληθυσμό της χώρας.
ΠΡΟΕΔΡΕΥΩΝ (Παναγιώτης Ν. Κρητικός): Ανεξάρτητα από τους στόχους, η προπόνηση ωφελεί την υγεία. Είναι καλό για την υγεία και την κάνουν όλοι.
ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, όπως είπα και προηγούμενα θα ήθελα το λόγο επί προσωπικού θέματος.
ΠΡΟΕΔΡΕΥΩΝ (Παναγιώτης Ν. Κρητικός): Σε τι συνίσταται το προσωπικό σας θέμα, γιατί το Προεδρείο δεν το διεπίστωσε.
ΕΥΑΓΓΕΛΟΣ ΜΠΑΣΙΑΚΟΣ: Το προσωπικό συνίσταται τυπικά στη φράση του κυρίου Υπουργού ότι δεν είναι σοβαρά πράγματα αυτά που λέμε, ότι δεν είμαστε σοβαροί δηλαδή. Και νομίζω ότι αυτό θεμελιώνει το προσωπικό ζήτημα.
ΠΡΟΕΔΡΕΥΩΝ (Παναγιώτης Ν. Κρητικός): 'Οχι, κύριε συνάδελφε.
ΕΥΑΓΓΕΛΟΣ ΜΠΑΣΙΑΚΟΣ: Γιατί, κύριε Πρόεδρε; Εάν σας απευθύνω εγώ αυτόν το χαρακτηρισμό;
ΠΡΟΕΔΡΕΥΩΝ (Παναγιώτης Ν. Κρητικός): Mίλησε γενικά ο κύριος Υπουργός και δεν προσδιόρισε κανέναν, ούτως ώστε να έχει δικαίωμα να γίνει προσωπικό ζήτημα.
ΕΥΑΓΓΕΛΟΣ ΜΠΑΣΙΑΚΟΣ: Εάν, κύριε Πρόεδρε, σας πω εγώ εσάς ότι δεν είναι σοβαρή η προεδρία σας τι θα πείτε; Δεν είναι προσωπικό;
ΠΡΟΕΔΡΕΥΩΝ (Παναγιώτης Ν. Κρητικός): 'Αλλο αυτό. Εάν έλεγε ότι δεν είναι σοβαρά αυτά τα οποία είπε ο κ. Μπασιάκος, τότε ναι. 'Ομως έκανε γενική πολιτική αναφορά. Και δεν δημιουργεί προσωπικό θέμα.
'Ομως για να μη λέτε ότι σας αδικεί το Προεδρείο, έχετε το λόγο για ένα λεπτό. 'Ομως δεν  υπάρχει προσωπικό θέμα.
ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, επί της ουσίας η ένστασή μου αφορά στο ότι θίγει τη νοημοσύνη μας με αυτά που λέει ο κύριος Υφυπουργός.
Τον προκάλεσα και εγώ και ο κ. Τσιτουρίδης και οι άλλοι συνάδελφοί μου να μας πει ποια είναι η παραγωγή βάμβακος φέτος. Δεν μας απαντά. Να μας πει ποια είναι η τελική καλλιέργεια στο σκληρό σιτάρι. Δεν μας απαντάει.
ΠΡΟΕΔΡΕΥΩΝ (Παναγιώτης Ν. Κρητικός): Βλέπετε τώρα ότι κάνετε αγόρευση επί της ουσίας και όχι επί του προσωπικού;
ΕΥΑΓΓΕΛΟΣ ΜΠΑΣΙΑΚΟΣ: Μα, δεν απαντά, κύριε Πρόεδρε. Θίγει τη νοημοσύνη μας. Δεν είναι σοβαρά αυτά τα πράγματα;
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ δεν έχετε το λόγο. Δεν υπάρχει προσωπικό θέμα. Τριτολογείτε τώρα για να προκαλέσετε τον κύριο Υπουργό να σας απαντήσει επ'αυτών, που νομίζετε εσείς ότι δεν σας απάντησε. Ε, αυτό δεν μπορεί να γίνει.
Κηρύσσεται περαιωμένη η συζήτηση επί της υπ'αριθμ. 22/18-1-2000 επερώτησης των Βουλευτών της Νέας Δημοκρατίας κυρίων Ε. Μπασιάκου, Η. Βεζδρεβάνη, Α. Δαβάκη, Γ. Καρασμάνη, Θ. Λεονταρίδη, Α. Κονταξή, Η. Καλλιώρα, Σ. Παπαδόπουλου, Θ. Σκρέκα, Σ.  Τσιτουρίδη και Στ. Δήμα προς τον Υπουργό Γεωργίας με αντικείμενο την αγροτική πολιτική της Κυβέρνησης.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση; ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 14.53' λύεται η συνεδρίαση για την προσεχή Δευτέρα 31 Ιανουαρίου 2000 και ώρα 18.00' με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης, σύμφωνα με την ημερήσια διάταξη.
Ο ΠΡΟΕΔΡΟΣ                      ΟΙ ΓΡΑΜΜΑΤΕΙΣ 

