      ΣΥΝΕΔΡΙΑΣΗ ΜΘ΄
      Πέμπτη 9 Ιανουαρίου 2003
      ΠΙΝΑΚΑΣ ΠΕΡΙΕΧΟΜΕΝΩΝ
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Άδεια απουσίας του Βουλευτή Π. Σκανδαλάκη, σελ.
      2. Ανακοινώνεται: α) ότι τη συνεδρίαση παρακολουθούν μαθητές, από το Α΄ Γυμνάσιο Περιστερίου και το Γυμνάσιο Μαρμαρίου Ευβοίας, σελ.
      β) Η παραίτηση του Βουλευτή Ι. Κουράκη, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Δευτέρας 13 Ιανουαρίου 2003, σελ.
      4. Συζήτηση επικαίρων ερωτήσεων:
      α) Προς τον Υπουργό Γεωργίας: i) σχετικά με την καθυστέρηση έναρξης κατασκευής των αρδευτικών έργων του φράγματος Σμοκόβου, σελ.
      ii) σχετικά με την αποζημίωση των πληγέντων, από την έντονη κακοκαιρία, αγροτών της περιοχής Κάτω Νευροκοπίου Δράμας κλπ., σελ.
      β) Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τη έγκαιρη ολοκλήρωση των διαδικασιών χορήγησης των αδειών παραμονής στους αλλοδαπούς που ζουν στη χώρα μας κλπ., σελ.
      γ) Προς τον Υπουργό Δικαιοσύνης: i) σχετικά με το πρόσφατο τραγικό περιστατικό στις Φυλακές Κορυδαλλού, το θάνατο τριών γυναικών φυλακισμένων κλπ., σελ.
      ii) σχετικά με τα πρόσφατα γεγονότα στις γυναικείες Φυλακές Κορυδαλλού κ.λ.π., σελ.
      δ) Προς τον Υπουργό Περιβάλλοντος, Χωροταξίας και Δημοσίων Έργων, σχετικά με την εκτέλεση παρανόμως οικοδομικών εργασιών στην πλατεία της Γέφυρας Χαλκίδας την ανοχή των τοπικών αρχών κλπ., σελ.
      5. Συζήτηση επερώτησης προς τον Υπουργό Γεωργίας, σχετικά με τη λειτουργία του Ελληνικού Οργανισμού Γεωργικών Ασφαλίσεων, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1.Κατάθεση εκθέσεων Διαρκών Επιτροπών:
      Η Διαρκής Επιτροπή Παραγωγής και Εμπορίου καταθέτει τις εκθέσεις της στα σχέδια νόμων του Υπουργείου Εμπορικής Ναυτιλίας:
      α) «Κύρωση Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Λετονίας για τις θαλάσσιες μεταφορές», σελ.
      β) «Κύρωση του Πρωτοκόλλου για την ετοιμότητα, συνεργασία και αντιμετώπιση περιστατικών ρύπανσης της θάλασσας από επικίνδυνες και επιβλαβείς ουσίες, 2000», σελ.
      γ) «Κύρωση του Πρωτοκόλλου του έτους 1997, που τροποποιεί τη Διεθνή Σύμβαση για την Πρόληψη Ρύπανσης από πλοία του 1973, όπως τροποποιήθηκε από το Πρωτόκολλο του 1978, που σχετίζεται με αυτήν», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΑΡΓΥΡΗΣ Ε., σελ.
      ΚΕΔΙΚΟΓΛΟΥ Β. σελ.
      ΚΩΝΣΤΑΝΤΟΠΟΥΛΟΣ Ν., σελ.
      ΝΕΡΑΝΤΖΗΣ Α., σελ.
      ΠΑΠΑΔΗΜΑΣ Λ, σελ.
      ΠΑΥΛΟΠΟΥΛΟΣ Π., σελ.
      ΠΕΤΣΑΛΝΙΚΟΣ Φ., σελ.
      ΤΣΑΚΛΙΔΗΣ Ι., σελ.
      ΤΣΙΛΙΚΑΣ Β., σελ.
      ΣΤΡΙΦΤΑΡΗΣ Σ., σελ.
      ΧΑΤΖΗΜΙΧΑΛΗΣ Φ., σελ.
      Β. Επί της επερώτησης:
      ΑΓΓΕΛΗΣ Α., σελ.
      ΑΡΓΥΡΗΣ Ε., σελ.
      ΚΑΡΑΣΜΑΝΗΣ Γ., σελ.
      ΚΩΝΣΤΑΝΤΙΝΟΥ Φ., σελ.
      ΞΗΡΟΤΥΡΗ Α., σελ.
      ΣΑΛΑΓΚΟΥΔΗΣ Γ., σελ.
      ΤΖΑΜΤΖΗΣ Ι., σελ.
      ΤΣΙΠΛΑΚΗΣ Κ., σελ.
      ΦΩΤΙΑΔΗΣ Η., σελ.
      
      ΠΡΑΚΤΙΚΑ ΒΟΥΛΗΣ
      Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Γ΄
      ΣΥΝΕΔΡΙΑΣΗ  ΜΘ΄
      Πέμπτη 9 Ιανουαρίου 2003
      Αθήνα, σήμερα στις 9 Ιανουαρίου 2003, ημέρα Πέμπτη και ώρα 10.46΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από το Γραμματέα της Βουλής κ. Βασίλειο Τσιλίκα, Βουλευτή Καρδίτσας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Τήνου ζητεί τη δρομολόγηση πλοίου για τη συχνότερη ακτοπλοϊκή επικοινωνία των νήσων Σύρου και Τήνου.
      2) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Επιμελητήριο Κυκλάδων ζητεί την παράταση της προθεσμίας για την περαίωση εκκρεμών φορολογικών υποθέσεων εξαετίας 1993 – 98 μέχρι τις 28.2.2003.
      3) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η ’Ενωση Αστυνομικών Υπαλλήλων Νομού Εύβοιας ζητεί την άμεση απομάκρυνση λαθρομεταναστών που πάσχουν από μολυσματικές ασθένειες από τα κρατητήρια του Νομού Εύβοιας.
      4) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Συνδικάτο Εργατοτεχνιτών και Υπαλλήλων Ιματισμού – Κλωστοϋφαντουργίας και Πλεκτικής Β. Ελλάδας και οι Εργαζόμενοι στη Δημοτική Επιχείρηση Ιματισμού του Δήμου Θεσσαλονίκης ζητούν να διασφαλιστούν οι θέσεις εργασίας τους στην επιχείρηση ή, εάν αυτή κλείσει, στο Δήμο.
      5) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία η Πανελλήνια ’Ενωση Μηχανικών Εμπορικού Ναυτικού διαμαρτύρεται για την κατάργηση του μέτρου της απαγόρευσης απόπλου των επιβατηγών – οχηματαγωγών πλοίων με δυσμενείς καιρικές συνθήκες.
      6) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία η Ομοσπονδία Αγροτικών Συλλόγων Νομού Άρτας ζητεί να γίνει άμεση αποτίμηση των ζημιών, από δυσμενείς καιρικές συνθήκες, και να καταβληθούν έγκαιρα οι αποζημιώσεις στους ελαιοπαραγωγούς της περιοχής της.
      7) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία ο Πανελλήνιος Σύλλογος Διοικητικού Προσωπικού Λεωφορείων καταγγέλλει την απόλυση και βλαπτική μεταβολή όρων εργασίας εργαζομένων του ΚΤΕΛ Νομού Κιλκίς.
      8) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία ο Πανελλήνιος Σύλλογος Διοικητικού Προσωπικού Λεωφορείων καταγγέλλει τις συνεχείς τροποποιήσεις του άρθρου 15 του Νόμου 2963/01 που αφορά σε αλλαγές εργασιακών σχέσεων.
      9) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο Σύνδεσμος Συνταξιούχων ΤΣΑ Αθηνών – Περιχώρων «Ο ΑΓ. ΧΡΙΣΤΟΦΟΡΟΣ» καταγγέλλει με την ευκαιρία της ψήφισης του Προϋπολογισμού 2003, τη συνεχιζόμενη κυβερνητική πολιτική λιτότητας και εξαθλίωσης σε βάρος των συνταξιούχων.
      10) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Σύλλογος Συνταξιούχων Αυτοκινητιστών ΤΣΑ Νομού Κορινθίας καταγγέλλει ότι συνεχίζεται η κυβερνητική πολιτική λιτότητας και εξαθλίωσης των συνταξιούχων.
      11) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία το Εργατικό Κέντρο Ζακύνθου καταγγέλλει τους μηχανισμούς που επιδιώκουν κέρδη, εκμεταλλευόμενοι την ανάγκη των αλλοδαπών εργαζομένων να αποκτήσουν άδεια εργασίας και παραμονής στην Ελλάδα.
      12) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία ο Αντιδήμαρχος για τον Πολιτισμό και τη Νεολαία Λάρισας καθώς και Πολιτιστικοί Φορείς Λάρισας διαμαρτύρονται για την απόρριψη των προτάσεων που υπέβαλε  ο Δήμος Λάρισας για την Πολιτιστική Ολυμπιάδα.
      13) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την  οποία η Διαδημοτική Επιτροπή Αγώνα για την Προστασία του Περιβάλλοντος και την Ποιότητα Ζωής ζητεί να μην εγκατασταθεί το ΚΥΤ της ΔΕΗ στον Υμηττό.
      14) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία τα Συνταξιουχικά Σωματεία της Ανατολικής Μακεδονίας – Θράκης ΙΚΑ – ΤΕΒΕ – ΤΣΑ – ΝΑΤ ζητούν οι κατώτερες συντάξεις όλων των ταμείων να ορισθούν στα 20 ημερομίσθια του ανειδίκευτου εργάτη.
      15) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία το Συνδικάτο Οικοδόμων και Συναφών Επαγγελμάτων Νομού Λάρισας ζητεί την καταβολή του ειδικού εποχιακού βοηθήματος οικοδόμων και σε αλλοδαπούς εργάτες.
      16) Οι Βουλευτές κύριοι ΠΑΝΑΓΙΩΤΗΣ ΛΑΦΑΖΑΝΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία η ’Ενωση Ιπτάμενων Συνοδών – Φροντιστών Ο.Α. ζητεί την άμεση ανάκληση των αποφάσεων «μετακίνησης» των συμβασιούχων Ι/Σ – Ι/Φ από τις θυγατρικές εταιρείες που έχουν διατεθεί καθώς και την εκτέλεση του συνόλου του εκπονηθέντος πτητικού έργου της Ο.Α.
      17) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία το Κέντρο Ελληνικής Τέχνης και η Επιτροπή Κατοίκων της Ριζούπολης Αττικής ζητούν την αξιοποίηση του χώρου του πρώην εργοστασίου «ΘΕΡΜΙΣ» με τη μετατροπή του σε χώρο πράσινου και πολιτισμού.
      18) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Πανελλήνια Ομοσπονδία Αξιωματικών Αστυνομίας ζητεί την ικανοποίηση θεσμικών και οικονομικών αιτημάτων των μελών της.
      19) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία η Κοινότητα Πωγωνιανής Ιωαννίνων ζητεί την επαναλειτουργία του ταχυδρομικού γραφείου και ταμιευτηρίου Πωγωνιανής Ιωαννίνων.
      20) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο Φιλανθρωπικός Πολιτιστικός Σύλλογος – Οικισμός Χάνι Μπανιά «ΚΟΣΜΑΣ Ο ΑΙΤΩΛΟΣ» ζητεί τοποθέτηση αναμεταδότη της ΕΤ1 στην Κοινότητα Βλαχομάνδρας Αιτωλ/νίας.
      21) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Εξωραϊστικός και Εκπολιτιστικός Σύλλογος Περδικίου Ικαρίας «ΤΟ ΔΡΑΚΑΝΟ» ζητεί την κατασκευή οδικών έργων στην Ικαρία.
      22) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Δήμος Μεθάνων ζητεί την ματαίωση της αναστολής λειτουργίας του Υποκαταστήματος ΟΤΕ στα Μέθανα.
      23) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Κλεάνθης Καραγιαννίδης, κάτοικος Νέας Αμισού Δράμας, διαμαρτύρεται για την καθυστέρηση συνταξιοδοτικής του υπόθεσης στον ΟΓΑ.
      24) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Ελευθερία Σπυριδοπούλου, κάτοικος Ν. Σεβαστείας Δράμας, ζητεί οικονομική παροχή από τον Εθνικό Οργανισμό Κοινωνικής Φροντίδος (πρώην ΠΙΚΠΑ) βάσει δικαστικής απόφασης.
      25) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία Κάτοικοι Νέας Αγχιάλου Μαγνησίας ζητούν να υπαχθούν στη διαδοχική ασφάλιση του ΟΓΑ.
      26) Ο Βουλευτής Τρικάλων κ. ΝΙΚΟΛΑΟΣ ΛΕΓΚΑΣ κατέθεσε αναφορά με την οποία το Σωματείο Φυλάκων Σχολικών Κτιρίων Νομού Τρικάλων ζητεί να θεσπισθεί σταθερή σχέση εργασίας με πλήρη εργασιακά και ασφαλιστικά δικαιώματα για τους σχολικούς φύλακες.
      27) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Δήμος Κλείτορος Αρκαδίας ζητεί την επαναλειτουργία του ταχυδρομικού γραφείου Βελτεσινίκου Αρκαδίας.
      28) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία το Εργατοϋπαλληλικό Κέντρο Αρκαδίας ζητεί την άμεση χρηματοδότηση του εκσυγχρονισμού της σιδηροδρομικής γραμμής Κορίνθου – Τρίπολης – Καλαμάτας.
      29) Ο Βουλευτής Χαλκιδικής κ. ΑΘΗΝΑΙΟΣ ΦΛΩΡΙΝΗΣ κατέθεσε αναφορά με την οποία η Ένωση Αποστράτων Αξιωματικών  Αεροπορίας ζητεί να ανασταλεί η ισχύς  της παρ. 18 του άρθρου 34 του Ν. 2873/2000.
      30) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Οδοντιατρικός Σύλλογος Πειραιά ζητεί τη λήψη μέτρων προστασίας της υγείας του έλληνα πολίτη.
      31) Ο Β’ Αντιπρόεδρος της Βουλής και Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία το Σωματείο Παράκτιων Αλιέων με Βολκούς «Το Θρακικό Πέλαγος» ζητεί να απαγορευθεί η αλιεία χταποδιών κατά τους μήνες Ιούλιο, Αύγουστο και Σεπτέμβριο επειδή είναι περίοδος αναπαραγωγής τους.
      32) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται η αύξηση των τιμών στα νυχτερινά κέντρα των Πατρών Αχαΐας κατά τις ημέρες των εορτών.
      33) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα προβλήματα εγκατάστασης που αντιμετωπίζουν οι δικαιούχοι των εργατικών κατοικιών στην περιοχή Εγλυκάδας Πατρών Αχαΐας.
      34) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η λήψη μέτρων αποσυμφόρησης του κυκλοφοριακού στην περιμετρική Πατρών Αχαΐας.
      35) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλονται συχνές διακοπές της ηλεκτροδότησης σε περιοχές της Πάτρας κατά την περίοδο των εορτών.
      36) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η κάλυψη των κενών θέσεων διευθυντών στη Δ.Ο.Υ. Αχαΐας.
      37) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται η ανάθεση του έργου έκδοσης συντάξεων του ΙΚΑ σε ιδιωτική εταιρεία.
      38) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η απομάκρυνση των πανώ που αναρτούνται στην Πάτρα μετά το πέρας των εκδηλώσεων που εξυπηρετούν.
      39) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην καθυστέρηση της δημοπράτησης έργων κατασκευής στο νοσοκομείο Άγιος Ανδρέας Πατρών.
      40) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο επισημαίνεται η έλλειψη προσωπικού που παρουσιάζει το νοσοκομείο «Άγιος Ανδρέας» Πατρών.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 233/5-7-02 ερώτηση δόθηκε με το υπ΄ αριθμ. 38/23-7-02 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην ερώτηση με αριθμό 233/5-7-2002, που κατέθεσε ο Βουλευτής κ. Α. Δ. Φλωρίνης, σας πληροφορούμε τα εξής:
      Ο νεοϊδρυθείς Αγροτικός Δασικός Συν/σμός Σταγείρων «Ο ΑΡΙΣΤΟΤΕΛΗΣ» απεκλείσθη από το πρόγραμμα εκμετάλλευσης Δημ. Δασών έτους 2002 Δασαρχείου Αρναίας διότι: α)Το αίτημά του προς το Δασαρχείο Αρναίας, παρά το ότι ήταν εμπρόθεσμο, δεν ήταν σύμφωνο με τις διατάξεις του άρθρου 2 παρ. 2 του Π.Δ. 126/86 δηλαδή ως προς το συνολικό αριθμό μελών του Συν/σμού, ενεργά μέλη, τα διατιθέμενα μέσα παραγωγής – εκμετάλλευσης, τη δυναμικότητα του Συν/σμού και την βεβαίωση και επιβεβαίωση των στοιχείων της αίτησης και β) υπήρξε διπλοεγγραφή μελών στους Δασ. Συν/σμούς Στρατονίκης και Νεοχωρίου.
      Ο Υφυπουργός
      Φ. ΧΑΤΖΗΜΙΧΑΛΗΣ»
      2. Στην με αριθμό 210/4-7-02 ερώτηση δόθηκε με το υπ΄ αριθμ. 13413/17-7-02 έγγραφο από την Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αριθμό 210 που κατατέθηκε στις 4/7/2002 από το Βουλευτή κ. Παναγιώτη Κρητικό, σας πληροφορούμε ότι όλες οι διαδικασίες που αφορούν τόσο στην περιβαλλοντική όσο και την ενεργειακή αδειοδότηση των Αιολικών Σταθμών Παραγωγής Ηλεκτρικής Ενέργειας στην προστατευόμενη περιοχή Λακωνίας (υπό ένταξη στο δίκτυο Natura 2000) έχουν ανασταλεί μέχρι την ολοκλήρωση της ειδικής χωροταξικής μελέτης.
      Η Υφυπουργός
      Ρ. ΖΗΣΗ»
      3. Στην με αριθμό 237/5-7-2002 ερώτηση δόθηκε με το υπ’ αριθμ. 243/23-7-2002 έγγραφο από τον Υπουργό Ανάπτυξης η ακόλουθη απάντηση:
      «Απαντώντας στην ερώτηση με αριθμό 237/5-7-2002 του Βουλευτή κ. Π. Αδρακτά, σας ενημερώνουμε ότι:
      Α. Στα πλαίσια του επιχειρησιακού προγράμματος Έρευνας και Τεχνολογίας (ΕΠΕΤ ΙΙ) 1994-1999 χρηματοδοτήθηκαν 683 έργα στον τομέα της πληροφορικής συνολικού προϋπολογισμού 51.857.665.444 δρχ.
      Β. Στο πλαίσιο του Γ΄ ΚΠΣ 2000-2006 μέχρι στιγμής έχουν εγκριθεί και χρηματοδοτηθεί:
      1. στο πρόγραμμα «Αριστεία» 5 έργα συνολικού προϋπολογισμού 1.667.000 €.
      2. στο πρόγραμμα «ΠΑΒΕΤ 2000» 40 έργα συνολικού προϋπολογισμού 7.876.742,4€.
      3. στο πρόγραμμα «ΠΑΒΕΤ – ΝΕΟ» 22 έργα συνολικού προϋπολογισμού 3.694.622,25 €.
      4. στο πρόγραμμα «ΠΡΑΞΕ – ΦΑΣΗ Α΄» 12 έργα συνολικού προϋπολογισμού 408.388 €.
      5. στο πρόγραμμα «ΠΕΠΕΡ (επιδεικτικά έργα) – ΦΑΣΗ Α΄» 29 έργα συνολικού προϋπολογισμού 1.585.849,77 €.
      Ο Υπουργός
      Α. ΤΣΟΧΑΤΖΟΠΟΥΛΟΣ»
      4. Στην με αριθμό 205/4-7-02 ερώτηση δόθηκε με το υπ’ αριθμ. 498/18-7-02 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ’ αριθμ. 205/4.7.2002 ερώτηση του Βουλευτή κ. Μανώλη Κεφαλογιάννη, σας γνωρίζουμε τα εξής:
      Το Υπουργείο Πολιτισμού έχει μεριμνήσει για τη χρηματοδότηση των ολυμπιακών οδικών έργων του Νομού Ηρακλείου με το ποσό των 42,8 εκατομμύρια € (επισυνάπτεται σχετικό ενημερωτικό φυλλάδιο), ενώ σε συνεργασία με το Υ.ΠΕ.ΧΩ.Δ.Ε. παρακολουθεί την τήρηση του χρονοδιαγράμματος των οδικών έργων.
      Σε ότι αφορά στις λεπτομέρειες υλοποίησης των έργων, αρμόδιο να σας απαντήσει είναι το συνερωτώμενο Υ.ΠΕ.ΧΩ.Δ.Ε.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στην με αριθμό 716/25-7-02 ερώτηση δόθηκε με το υπ’ αριθμ. 3722/31-7-02 έγγραφο από τον Υφυπουργό Οικονομίας η ακόλουθη απάντηση:
      «Σχετικά με την ερώτηση με αριθμό 716/25.7.02 του Βουλευτή κ. Γ. Κωνσταντόπουλου, σας γνωρίζουμε τα εξής:
      Οι διατάξεις του ν. 1198/1981 (ΦΕΚ 238 Α΄) οριοθετούνται και προσδιορίζονται από την διάταξη του άρθρου 105 του Συντάγματος και τις σύμφωνες προς αυτή διατάξεις του Καταστατικού Χάρτη του Αγίου Όρους με τις οποίες κατοχυρώνεται το αυτοδιοίκητο του Αγίου Όρους.
      Οι Ιερές Μονές, η Ιερά Κοινότητα και το Κέντρο Διαφυλάξεως Αγιορείτικης κληρονομιάς μπορούν να ορισθούν σύμφωνα με τον ιδρυτικό νόμο του Κε. Δ.Α.Κ. 1198/1981 (ΦΕΚ 238 Α΄) ως δικαιούχοι φορείς, τελικοί δικαιούχοι των πράξεων κατά την έννοια του ν. 2860/2000 (ΦΕΚ 251 Α΄), και φορείς υλοποίησης έργων που εκτελούνται στην περιοχή του Αγίου Όρους.
      Τα έργα που εκτελούνται στην εντός του Άθω εδαφική περιοχή εντάσσονται από τις διαχειριστικές αρχές στα επιχειρησιακά προγράμματα (Ε.Π.) του Κοινοτικού Πλαισίου Στήριξης 2000 -2006) υπό τους όρους ένταξης, χρηματοδότησης και ελέγχων όλων των έργων που εντάσσονται και χρηματοδοτούνται από εθνικούς και κοινοτικούς πόρους μέσω του Π.Δ.Ε. στο πλαίσιο των Ε.Π. Το σύνολο των σχετικών δραστηριοτήτων, ανεξαρτήτως του φορέα υλοποίησης του έργου, υπάγεται στις οικείες κανονιστικές διατάξεις που αποβλέπουν στην εξυπηρέτηση του δημοσίου συμφέροντος και τη συναφή κρατική εποπτεία και έλεγχο.
      Ο Υφυπουργός
      ΧΡΗΣΤΟΣ Α. ΠΑΧΤΑΣ»
      6. Στην με αριθμό 387/11-7-02 ερώτηση δόθηκε με το υπ’ αριθμ. 392/17-7-02 έγγραφο από τον Υπουργό Εξωτερικών η ακόλουθη απάντηση:
      «Σε απάντηση της ερώτησης με αριθμό 387 από 11-7-02 της κ. Ντόρας Μπακογιάννη, σας γνωρίζουμε τα εξής:
      Το Ανώτατο Υπηρεσιακό Συμβούλιο (Α.Υ.Σ.) του Υπουργείου Εξωτερικών συνεδρίασε στις 9 Ιουλίου 2002. Η συνεδρίαση ήταν προγραμματισμένη από καιρό, δεδομένου ότι οι δύο αμέσως προηγούμενές της είχαν πραγματοποιηθεί στις 9 Ιουλίου 2001 και στις 11 Δεκεμβρίου 2001. Στην ημερήσια διάταξή του συμπεριλαμβανόταν μεταξύ άλλων και το θέμα «Τοποθετήσεις Πρέσβεων».
      Στη συνεδρίαση της 9ης Ιουλίου 2002 τα μέλη του Α.Υ.Σ. γνωμοδότησαν ομόφωνα για ορισμένες μετακινήσεις Πρέσβεων, σύμφωνα με τις διατάξεις του ν. 2594/98 (Οργανισμός του Υπουργείου Εξωτερικών).
      Η μετακίνηση του Πρέσβη κ. Ιωάννη Κοραντή από την Πρεσβεία Αγκύρας, ήταν μία από τις πέντε συνολικά μετακινήσεις Πρέσβεων για τις οποίες γνωμοδότησε το Α.Υ.Σ., με βάση τις συγκεκριμένες υπηρεσιακές ανάγκες.
      Ο κ. Κοραντής είναι επικεφαλής της Πρεσβείας της Ελλάδας στην Άγκυρα από τις 31-3-1999. Αν ο Πρέσβης στην Άγκυρα μετακινείτο μετά την ολοκλήρωση της Ελληνικής Προεδρίας, θα παρέμενε στην Πρεσβεία αυτή για διάστημα περίπου 4½ ετών. Η τοποθέτησή του ως Πρέσβη της Ελλάδας στις Βρυξέλλες πριν την έναρξη της Ελληνικής Προεδρίας της Ευρωπαϊκής Ένωσης, δίνει την ευκαιρία για την αξιοποίηση του έμπειρου αυτού στελέχους σε μία σημαντική κοινοτική πρωτεύουσα.
      Ταυτόχρονα, το Α.Υ.Σ. γνωμοδοτώντας για την τοποθέτηση του μέχρι σήμερα Πρέσβη της Ελλάδας στη Σόφια κ. Μιχαήλ Χρηστίδη, ως Πρέσβη της Ελλάδας στην Άγκυρα, επέλεξε για αντικατάσταση του Πρέσβη κ. Κοραντή ένα στέλεχος  με πολύτιμη εμπειρία σε θέματα που αφορούν την γείτονα χώρα και τις ελληνοτουρκικές σχέσεις, δεδομένου ότι ο κ. Χρηστίδης, έχει διατελέσει, λίαν επιτυχώς, Πρεσβευτής – Σύμβουλος στην Πρεσβεία Αγκύρας από 29-7-1996 έως 20-4-2000. Ταυτόχρονα, η χρονική περίοδος της τοποθέτησης του Πρέσβη κ. Χρηστίδη στην Άγκυρα, είναι η πλέον κατάλληλη για την έγκαιρη προετοιμασία της εν λόγω Πρεσβείας, ενόψει της ανάληψης της Προεδρίας της Ε.Ε. από τη χώρα μας.
      Ο Υπουργός
      ΓΙΩΡΓΟΣ Α. ΠΑΠΑΝΔΡΕΟΥ»
      7. Στην με αριθμό 273/8.7.02 ερώτηση δόθηκε με το υπ’ αριθμ. 393/17.7.02 έγγραφο από τον Υπουργό Εξωτερικών η ακόλουθη απάντηση:
      «Σε απάντηση της ερώτησης με αριθμό 273/8.7.02 της Βουλευτού κ. Κατερίνας Παπακώστα, σας γνωρίζουμε τα εξής:
      Πεποίθηση της Κυβέρνησης αποτελεί ότι η ιστορική μνήμη δεν αποτελεί μόνον καθήκον κάθε κοινωνίας, αλλά και κίνητρο για το σεβασμό των ανθρωπίνων δικαιωμάτων στη διεθνή ζωή και στη συμπεριφορά των κρατών.
      Από τη συντήρηση ακριβώς της μνήμης των τραγικών γεγονότων και της καταστροφής του ποντιακού Ελληνισμού εξαρτάται άλλωστε η αναγνώρισή τους από τη διεθνή κοινή γνώμη.
      Το ζήτημα της ευρύτερης αναγνώρισης της γενοκτονίας που υπέστη ο ποντιακός Ελληνισμός απασχολεί την Κυβέρνηση, στο πλαίσιο της πολιτικής της για την αποτελεσματικότερη δυνατή ευαισθητοποίηση της διεθνούς κοινής γνώμης. Η ανάληψη, πάντως, συγκεκριμένων πρωτοβουλιών δε θα είχε νόημα εάν συνίστατο απλώς και μόνον στην υποβολή σχεδίων ψηφισμάτων ενώπιον διεθνών οργανισμών και άλλων διεθνών βημάτων, αλλά προϋποθέτει τη διασφάλιση αυξημένων πιθανοτήτων υιοθέτησής τους.
      Θα πρέπει να υπενθυμίσουμε ότι, δυστυχώς, οι αποφάσεις εξωτερικής πολιτικής λαμβάνονται από τα κράτη με γνώμονα τα συμφέροντά τους –όπως αυτά νοούνται από τα ίδια- και όχι με βάση τις αρχές του Δικαίου και της Ηθικής, ή τα προσωπικά αισθήματα των λαμβανόντων τις αποφάσεις αυτές. Ωστόσο, επειδή, σε δημοκρατικές κοινωνίες τουλάχιστον, οι απόψεις και τα αισθήματα της κοινής γνώμης δεν μπορούν παρά να λαμβάνονται υπόψη από τους κρατούντες, η ελληνική προσπάθεια ακριβώς συνίσταται, όπως τονίζουμε και παραπάνω, στη δημιουργία πίεσης εκ των ένδον, από ευαισθητοποιημένες κοινωνίες σε δημοκρατικές κυβερνήσεις..
      Μία πρώτη τέτοια μεγάλη επιτυχία υπήρξε η πρόσφατη ανακήρυξη από την Πολιτεία της Νέα Υόρκης της 19ης Μαΐου ως Ημέρας Μνήμης της Γενοκτονίας του Ποντιακού Ελληνισμού. Η Ελληνική Κυβέρνηση δεν πρόκειται να φεισθεί κόπων και προσπαθειών, ούτως ώστε η λαμπρή αυτή πρωτοβουλία της «Empire State» να βρει μιμητές στις ΗΠΑ και σε όλον τον κόσμο.
      Ο Υπουργός
      Γ. Α. ΠΑΠΑΝΔΡΕΟΥ»)
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι ο συνάδελφος Βουλευτής κ. Ιωάννης Κουράκης, νεοεκλεγείς Δήμαρχος  Ηρακλείου με επιστολή του στον Πρόεδρο της Βουλής, κ. Απόστολο Κακλαμάνη, υποβάλλει την παραίτησή του από το αξίωμα του Βουλευτή του Νομού Ηρακλείου.
      Η επιστολή αυτή κατατίθεται στα Πρακτικά.
      (Στο σημείο αυτό ο Α΄ Αντιπρόεδρος της Βουλής κ. Κωνσταντίνος Γείτονας καταθέτει για τα Πρακτικά την προαναφερθείσα επιστολή, η οποία έχει ως εξής:
      							«Ηράκλειο 9 Ιανουαρίου 2003
      							Αξιότιμο Κύριο
      							Απόστολο Κακλαμάνη
      							Πρόεδρο της Βουλής
      							των Ελλήνων
      Κύριε Πρόεδρε,
      Μετά την εκλογή μου ως Δημάρχου Ηρακλείου κατά τις εκλογές της 20ης Οκτωβρίου 2002, σας υποβάλλω την παραίτησή μου από το αξίωμα του Βουλευτή Νομού Ηρακλείου.
      Σας ευχαριστώ για την άριστη συνεργασία μας και εύχομαι το νέο έτος 2003 να σας χαρίσει υγεία και ευτυχία.
      							Μετά τιμής
      						ΓΙΑΝΝΗΣ ΚΟΥΡΑΚΗΣ»)
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στην ημερήσια διάταξη των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 231/7.1.2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Τσιλίκα προς τον Υπουργό Γεωργίας, σχετικώς με την καθυστέρηση έναρξης κατασκευής των αρδευτικών έργων του Φράγματος Σμοκόβου.
      Η επίκαιρη ερώτηση του κυρίου συναδέλφου έχει ως εξής:
      «Μετά την παρέλευση περίπου εξαμήνου από την σφράγιση του θυροφράγματος και την έναρξη κατάκλυσης του Ταμιευτήρα Σμόκοβου και παρά τις δεσμεύσεις της Κυβέρνησης, δεν έχει ακόμα προχωρήσει η διαδικασία δημοπράτησης των έργων κατασκευής των αρδευτικών δικτύων ούτε έχει ανακοινωθεί πρόβλεψη πίστωσης για το συγκεκριμένο έργο. Και ενώ συνεχίζεται η κατάκλυση του ταμιευτήρα, εύλογη είναι η αγωνία των αγροτών και των κατοίκων των Νομών Καρδίτσας και Φθιώτιδας για την πορεία εξέλιξης του έργου, αφού η καθυστέρηση έναρξης κατασκευής των αρδευτικών αποτελεί στην ουσία παράγοντα υπονόμευσης της ομαλής πορείας κατασκευής του.
      Ερωτάται ο κύριος Υπουργός:
      Πότε προτίθεται η Κυβέρνηση να προβεί στη δημοπράτηση του έργου κατασκευής των αρδευτικών Φράγματος Σμοκόβου; Τι πιστώσεις προβλέπονται γι’ αυτό και ποιο είναι το χρονοδιάγραμμα υλοποίησης του συγκεκριμένου αυτού τμήματος του έργου;»
      Ο Υφυπουργός Γεωργίας κ. Χατζημιχάλης έχει το λόγο.
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας):  Κύριε συνάδελφε, γνωρίζετε πολύ καλά, όπως και το Υπουργείο Γεωργίας, ότι το έργο του Σμοκόβου είναι πρώτης προτεραιότητας για την ελληνική Κυβέρνηση, γιατί είναι ένα έργο άμεσης ανάγκης για τους Έλληνες παραγωγούς της συγκεκριμένης παραγωγής.
      Για να ολοκληρωθεί το έργο –γιατί βρισκόμαστε σε προχωρημένη φάση του έργου- πρέπει να ωριμάσει το έργο, να έχουμε πλήρεις τις μελέτες και την ένταξη σε συγκεκριμένο πρόγραμμα για τη χρηματοδότηση του έργου. 
      Έχουν εκπονηθεί οι απαραίτητες μελέτες από το ΥΠΕΧΩΔΕ και θεωρώ ότι αυτό είναι ένα πολύ θετικό και σημαντικό βήμα. 
      Επίσης, γνωρίζετε πολύ καλά ότι έχει ολοκληρωθεί το φράγμα και ολοκληρώνεται η κατασκευή της σήραγγας του Λεονταρίου. Σας είπα ότι έχουν ολοκληρωθεί κάποιες μελέτες και αυτό σημαίνει ότι προχώρησε η ωριμότητα του έργου. Για παράδειγμα η οριστική τεχνική μελέτη για την υψηλή ζώνη του Σμοκόβου από το ΥΠΕΧΩΔΕ έχει ολοκληρωθεί, όπως επίσης και η οριστική τεχνική μελέτη πάλι από το ΥΠΕΧΩΔΕ για την προσωρινή  υδροδότηση των αρδευτικών δικτύων. 
      Κατασκευάζουμε, λοιπόν, το έργο και προχωράμε αυτήν την περίοδο στην αντιμετώπιση και της διανομής αυτών των υδατικών πόρων μέσω των δικτύων παλαιών και νέων που θα κατασκευαστούν. Για να ολοκληρωθεί αυτό το έργο, θα πρέπει να εγκριθεί η δεύτερη οριστική μελέτη που ανέφερα. 
      Το ΥΠΕΧΩΔΕ έχει στείλει ήδη στο Υπουργείο Γεωργίας το τεχνικό δελτίο για να ενταχθεί το συγκεκριμένο έργο στο Γ΄ Κοινοτικό Πλαίσιο Στήριξης με ύψος χρηματοδότησης 12,5 δισεκατομμύρια. Είναι κάτι που έχουμε ανακοινώσει εδώ και πάρα πολύ καιρό, είναι μια δέσμευση που έχει αναλάβει το Υπουργείο Γεωργίας και που προφανώς πρόκειται να υλοποιηθεί. 
      Για να εγκριθεί η τεχνική μελέτη πρέπει να εγκριθεί η μελέτη περιβαλλοντικών όρων. Βρισκόμαστε σήμερα ακριβώς σ’ αυτήν τη φάση. Και μετά την έγκριση της τεχνικής μελέτης είμαστε σε ετοιμότητα να χρηματοδοτήσουμε το έργο, να δημοπρατηθεί και να αρχίσει η κατασκευή του. 
      Εντός των ημερών, πιθανόν και σήμερα, θα εγκριθούν οι περιβαλλοντικοί όροι. Από τη στιγμή που θα εγκριθούν οι περιβαλλοντικοί όροι, θα εγκριθεί στη συνέχεια η τεχνική μελέτη που κατέθεσε σε μας το ΥΠΕΧΩΔΕ και επομένως βρισκόμαστε στο τελευταίο, θα έλεγα, βήμα για την ολοκλήρωση του έργου, για την εκτέλεση δηλαδή και του νέου συμπληρωματικού έργου που είναι τα αρδευτικά δίκτυα για όλη την περιοχή. 
      Πιστεύω ότι οι δεσμεύσεις που έχει αναλάβει το Υπουργείο Γεωργίας, αλλά και γενικότερα η Κυβέρνηση, είναι δεσμεύσεις στις οποίες θα δείξουμε συνέπεια και αποτελεσματικότητα, όπως και σε ανάλογα άλλα έργα που εκτελούνται αυτήν τη στιγμή στην ευρύτερη περιοχή της Θεσσαλίας. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Τσιλίκας έχει το λόγο. 
      ΒΑΣΙΛΕΙΟΣ ΤΣΙΛΙΚΑΣ: Κύριε Υπουργέ, χαίρομαι ειλικρινά που σε μια δύσκολη συγκυρία, σε μια περίοδο που τα αρδευτικά προβλήματα της Θεσσαλίας και ιδιαίτερα του Νομού Καρδίτσας είναι οξυμένα, διαβεβαιώνετε σήμερα ότι βρισκόμαστε στην τελική φάση έγκρισης των περιβαλλοντικών μελετών οι οποίες θα αποτελέσουν και το πρελούδιο της απόφασης για την έγκριση της τεχνικής μελέτης και δημοπράτησης των έργων κατασκευής των δικτύων. 
      Δεν θα ήταν σκόπιμο να επαναλάβω τη στρατηγική σημασία του ζητήματος και τι εξυπηρετεί η ολοκλήρωση των έργων του φράγματος Σμοκόβου. Φαίνεται από τις εξελίξεις ότι θα εξυπηρετήσει πολύ πιο μεγαλεπήβολους στόχους απ’ αυτούς που τέθηκαν στην έναρξη κατασκευής του γιατί θα λειτουργήσει και ως αρδευτικό και ως περιβαλλοντικό και αντιπλημμυρικό. 
      Εκείνο που σήμερα προέχει -και νομίζω ότι ερμηνεύω τα αισθήματα και την αγωνία των κατοίκων κυρίως του Νομού Καρδίτσας, αλλά και όλης της θεσσαλικής πεδιάδας και με το δεδομένο ότι έχουμε ήδη ραγδαία πλήρωση του ταμιευτήρα, έξω από τα χρονικά περιθώρια που στην αρχή είχαμε θέσει, την 1η Ιουλίου που έγινε η έμφραξη το ταμιευτήρα – είναι να επισπευστούν το ταχύτερο οι διαδικασίες, μετά την έγκριση της τεχνικής μελέτης για τη δημοπράτηση, έτσι ώστε με την κατά πολύ νεότερη θα έλεγα και εγκαιρότερη πλήρωση του ταμιευτήρα να μπορέσουμε να διαθέσουμε τις ποσότητες του νερού σε μια περιοχή η οποία όχι απλά έχει έντονο πρόβλημα υδροφόρου ορίζοντα, αλλά αντιμετωπίζει και προβλήματα ύδρευσης σε ένα σημαντικό μέρος του Νομού Καρδίτσας, όπου σήμερα αρκετά χωριά, κεφαλοχώρια, δυστυχώς δεν έχουν να πιουν νερό με αποτέλεσμα να προβαίνουν σε γεωτρήσεις, οι οποίες ξεπερνούν και τα τριακόσια-τριακόσια πενήντα μέτρα, γεγονός που κάνει τον παράγοντα που λέγεται υδροφόρος ορίζοντας να αποτελεί σημαντικό πρόβλημα. 
      Αποδέχομαι τη δέσμευσή σας, κύριε Υπουργέ, και θέλω να ελπίζω ότι η ταχύτητα των διαδικασιών δεν θα σκοντάψει, όπως στο παρελθόν, σε χρονοβόρες διαδικασίες. Τονίζω ότι αυτήν τη στιγμή που μιλάμε έχει παρέλθει ήδη περίπου εικοσαετία από την έναρξη κατασκευής των έργων.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε Πρόεδρε, χαίρομαι που ακούω τον κύριο συνάδελφο να αναφέρεται στο συγκεκριμένο έργο και κυρίως να μας ενημερώνει για την ταχύτητα πλήρωσης του συγκεκριμένου ταμιευτήρα. Είναι ένα γεγονός που οφείλεται στα καιρικά φαινόμενα που αντιμετωπίσαμε τη φετινή περίοδο. Όπως γνωρίζετε, είχαμε ακραία καιρικά φαινόμενα που δημιούργησαν καταστροφές τον αγροτικό τομέα. Φαίνεται ότι στη συγκεκριμένη περιοχή είχαμε θετικά αποτελέσματα από αυτές τις βροχοπτώσεις και είχαμε, όπως ανέφερε ο κύριος συνάδελφος, τη γρήγορη πλήρωση του ταμιευτήρα.  
      Πέρυσι περίπου την ίδια εποχή είχαμε δεχτεί πολλές καταγγελίες από διάφορα κόμματα, συνδικαλιστές και φορείς για το έργο του Σμοκόβου το οποίο θεωρούσαν τότε ότι ήταν ένα ξεχασμένο έργο για την Κυβέρνηση και το Υπουργείο Γεωργίας, ότι ήταν μια ακόμα υπόσχεση χωρίς αντίκρισμα. Φέτος βλέπουμε ότι το έργο άρχισε να λειτουργεί. Ο ταμιευτήρας άρχισε να γεμίζει με υδάτινους πόρους πολύτιμους για το Θεσσαλικό Κάμπο. Ανάλογα έργα γίνονται σε ολόκληρη τη χώρα και θα συνεχίσουν να γίνονται με την αναγκαία ταχύτητα αξιοποιώντας κάθε ευρώ από τους κοινοτικούς και τους εθνικούς πόρους, γιατί η αντιμετώπιση του προβλήματος της λειψυδρίας είναι για εμάς πρώτης προτεραιότητας.
      Για το συγκεκριμένο έργο, κύριε συνάδελφε, μπορώ να σας διαβεβαιώσω ότι οι δεσμεύσεις που έχει αναλάβει και το ΥΠΕΧΩΔΕ και το Υπουργείο Γεωργίας, άρα η ελληνική Κυβέρνηση, θα είναι δεσμεύσεις που, όπως φάνηκε και στο παρελθόν, υλοποιούνται και μάλιστα με γρήγορους ρυθμούς. Θα είμαστε συνεπείς σ’ αυτές τις δεσμεύσεις που αναλάβαμε ενώπιον του Κοινοβουλίου και κυρίως ενώπιον των αγροτών της συγκεκριμένης περιοχής.
      ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 237/7-1-2003 επίκαιρη ερώτηση του Βουλευτή της Νέας Δημοκρατίας κ. Προκόπη Παυλόπουλου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με τη μη έγκαιρη ολοκλήρωση των διαδικασιών χορήγησης των αδειών παραμονής στους αλλοδαπούς που ζουν στη χώρα μας κλπ.
      Η επίκαιρη ερώτηση του κ. Παυλόπουλου έχει ως εξής:
      «Προ ολίγων ημερών από το Υπουργείο Εσωτερικών, Δημόσιας Διοίκησης και Αποκέντρωσης ανακοινώθηκε ότι δεν είναι δυνατό να τηρηθούν οι προβλεπόμενες από τις κείμενες διατάξεις προθεσμίες για την έγκαιρη ολοκλήρωση των διαδικασιών χορήγησης των αδειών παραμονής στους αλλοδαπούς που ζουν στη χώρα μας και έχουν υποβάλει προς τούτο σχετικές αιτήσεις. Κατόπιν αυτού ο Υπουργός Εσωτερικών, Δημόσιας Διοίκησης και Αποκέντρωσης προτίθεται να καταθέσει στη Βουλή τροπολογία για την παράταση των άνω προθεσμιών. Επειδή γεννά εύλογα ερωτηματικά αφ’ ενός το ότι μετά από τόσο μεγάλο χρονικό διάστημα δεν κατέστη δυνατό να ολοκληρωθούν οι διαδικασίες για τη χορήγηση των προαναφερόμενων αδειών, με όλες τις συνακόλουθες επιπτώσεις ως προς την παραμονή και τη δραστηριότητα αλλοδαπών στη χώρα μας, και, αφ’ ετέρου το ότι η Κυβέρνηση έπεσε τόσο έξω στον προγραμματισμό της σ’ έναν τόσο ευαίσθητο τομέα για την κοινωνική και την οικονομική μας ζωή, ερωτάται ο Υπουργός Εσωτερικών, Δημόσιας Διοίκησης και Αποκέντρωσης:
      1. Τι και ποιοι ευθύνονται για τη μη έγκαιρη ολοκλήρωση των διαδικασιών χορήγησης των σχετικών αδειών;
      2. Με δεδομένο το ότι η Κυβέρνηση εδώ και πάνω από ένα έτος θέσπισε διά νόμου την ίδρυση νομικού προσώπου για την άμεση χάραξη μεταναστευτικής πολιτικής:
      α. Σε ποια φάση βρίσκεται η οργάνωση αυτού του νομικού προσώπου;
      β.  Έχει ολοκληρώσει το σχεδιασμό της μεταναστευτικής αυτής πολιτικής;»
      Θα απαντήσει ο Υφυπουργός Εσωτερικών κ. Παπαδήμας.
      Κύριε Υφυπουργέ, έχετε το λόγο.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε. 
      Τον περασμένο Μάιο η Κυβέρνηση τροποποίησε το θεσμικό πλαίσιο για τη νομιμοποίηση των μεταναστών, δηλαδή το ν. 2910, με το ν. 3013. Ο νέος νόμος– αυτό αφορά και το Ινστιτούτο Μεταναστευτικής Πολιτικής- δημοσιεύτηκε και τέθηκε σε ισχύ το Μάιο. 
      Θα απαντήσω στο πρώτο ερώτημα του συναδέλφου. Ο βασικός λόγος που δεν μπόρεσαν να ολοκληρωθούν οι εκδόσεις των αδειών παραμονής στους μετανάστες είναι ότι δεκάδες χιλιάδες μετανάστες δεν έχουν ισχυρά διαβατήρια.
      Τα διαβατήριά τους έχουν λήξει. Οι προξενικές τους αρχές δεν εκδίδουν. Κάποιες χώρες όπως η Αλβανία δεν εξέδιδαν διαβατήρια ακόμα και στο έδαφος της χώρας γιατί βρισκόταν σε διαδικασία αλλαγής των διαβατηρίων. Για έξι μήνες δεν εκδίδονταν διαβατήρια. Αυτό θα σήμαινε ότι αν εμείς τηρούσαμε αυτές τις προθεσμίες, σήμερα έπρεπε να έχουν απελαθεί πολλές δεκάδες χιλιάδες αλλοδαποί. Υπάρχει όμως και άλλος ένας λόγος που θα έπρεπε να απελαθούν. Ο λόγος αυτός είναι ότι παρ’ ότι με συνεχείς ημερίδες ενημερωτικές, του Υπουργείου Εσωτερικών, καλώντας τις προξενικές αρχές των χωρών προέλευσης των μεταναστών καθώς και τους φορείς των μεταναστών που βρίσκονται στη χώρα μας καθώς και τον τύπο των μεταναστών που κυκλοφορούν στη χώρα μας, ενημερώναμε ότι θα πρέπει έγκαιρα, τουλάχιστον δύο μήνες πριν από τη λήξη της προθεσμίας χορήγησης των αδειών να έχουν κατατεθεί οι αιτήσεις με όλα τα σχετικά δικαιολογητικά, ανταποκρίθηκαν περίπου τα δύο τρίτα των μεταναστών και το υπόλοιπο ένα τρίτο ή δεν κατέθεσε αίτηση ή δεν είχε προσκομίσει όλα τα δικαιολογητικά. Η Κυβέρνησή μας, και πιστεύω απόλυτα όλες οι πτέρυγες της Βουλής, δεν θα ήθελαν να απελαθούν μετανάστες για ό,τι έγινε χωρίς δική τους ευθύνη ή από άγνοια ή από ελλιπή ενημέρωση, για την οποία δεν θεωρούμε ότι είμαστε υπεύθυνοι, αφού κάναμε όλες αυτές τις ημερίδες. Ή δεν έμαθαν να καταθέσουν τα χαρτιά τους έγκαιρα ή δεν μπόρεσαν να εξασφαλίσουν το ισχυρό διαβατήριο. Αυτή, λοιπόν, η παράταση προθεσμίας θα δώσει τη δυνατότητα σε πάρα πολλούς απ’ αυτούς εκεί που οι προξενικές αρχές δεν εκδίδουν διαβατήρια, να μεταβούν στη χώρα τους και να πάρουν το διαβατήριο.
      Απαντώντας στο δεύτερο ερώτημα θα ήθελα να πω ότι ο νόμος μιλούσε για το νομικό πρόσωπο και παρέπεμπε στην έκδοση προεδρικού διατάγματος. Το προεδρικό διάταγμα εξεδόθη, το Δ.Σ. του νομικού προσώπου έχει διοριστεί εδώ και ενάμιση μήνα, αυτό το νομικό πρόσωπο λειτουργεί και έχει πάρει τις πρώτες αποφάσεις του. Και για να μην καθυστερήσουμε επειδή ήταν δεδομένο ότι χρειαζόταν να εκδοθεί προεδρικό διάταγμα, αμέσως αναθέσαμε και την εκπόνηση έρευνας-μελέτης για τις μεταναστευτικές πολιτικές στο Ινστιτούτο Αστικού Περιβάλλοντος και Ανθρώπινου Δυναμικού του Πάντειου Πανεπιστημίου. Αυτή η μελέτη ήδη έχει παραδοθεί και αξιοποιείται από την Κυβέρνηση για τη δημιουργία του επιχειρησιακού προγράμματος, για τους μετανάστες στην Ελλάδα.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Παυλόπουλος έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε.
      Κύριε Υπουργέ, διευκρινίζω ότι κανείς δεν μίλησε για απέλαση. Αυτό που ρωτώ και απάντηση βεβαίως δεν πήρα, είναι γιατί μια Κυβέρνηση η οποία νομοθετεί και καθιερώνει ορισμένες διαδικασίες και προθεσμίες περαίωσης των διαδικασιών αυτών, σε ένα τόσο ευαίσθητο ζήτημα όπως είναι το θέμα των μεταναστών, πέφτει τόσο έξω στον υπολογισμό της. Η πραγματική απάντηση είναι απλή: Δεν έχετε μεταναστευτική πολιτική. Ούτε είχατε ούτε έχετε και το ομολογήσατε εδώ. Και θα σας πω γιατί. Πότε φτιάξατε ειδικό νομικό πρόσωπο για τη χάραξη μεταναστευτικής πολιτικής; Μου λέτε τον Ιούνιο. Λάθος. Με το ν. 2910 το κάνατε το 2001 και λεγόταν «Κέντρο Μελέτης της Μεταναστευτικής Πολιτικής». Το αφήσατε ένα χρόνο να μην κάνει απολύτως τίποτε. Και έρχεστε με το ν. 3013/2002, ένα χρόνο μετά και απλώς μετονομάζεται το κέντρο αυτό σε «Ινστιτούτο Μεταναστευτικής Πολιτικής». Η «τομή» της Κυβέρνησης Σημίτη είναι ότι χρειάστηκε ένα χρόνο για να αλλάξει το όνομα και να μην έχει κάνει απολύτως τίποτε. 
      Στη συνέχεια, μετά το χρόνο αυτό, σας χρειάστηκαν τρεις μήνες για να κάνετε ένα προεδρικό διάταγμα που έπρεπε να το είχατε κάνει τόσο καιρό, γιατί το προέβλεπε και ο πρώτος νόμος, και πέντε μήνες μετά το προεδρικό διάταγμα για να συνεδριάσει το Δ.Σ. αυτού του οργάνου στη μια και μόνη συνεδρίαση μέχρι σήμερα. Όπου μέσα εκεί ο Υπουργός Εσωτερικών –γιατί και εμείς μετέχουμε στο όργανο αυτό- ομολόγησε ότι δεν ξέρει ποιος είναι ο αριθμός των μεταναστών. Δεν υπάρχει μεταναστευτική πολιτική και ενώ έχετε ιδρύσει εδώ και ενάμιση χρόνο ειδικό νομικό πρόσωπο, πληρώνετε ειδική μελέτη στο Πάντειο Πανεπιστήμιο, για να φτιάξετε τη μεταναστευτική πολιτική!
      Στο μεταξύ έχουν μπει χιλιάδες μετανάστες αφού απουσιάζει η μεταναστευτική πολιτική χωρίς κανένα προγραμματισμό. Και σας λέει η Κοινότητα κάτι που είναι μοναδικό για χώρα της Ευρωπαϊκής Ένωσης. Ότι το 15% του πληθυσμού της Χώρας είναι μετανάστες. Καμία άλλη χώρα στην Ευρωπαϊκή Ένωση δεν έχει μετανάστες ίσους με το 15% του πληθυσμού της και μάλιστα μέσα σε πέντε χρόνια.
      Και βεβαίως καλό είναι να έχεις μετανάστες, αλλά να τους έχεις όπως ακριβώς προγραμματίζεται να υπάρχουν, να εργάζονται, να είναι ασφαλισμένοι και όχι να συμβαίνει αυτό, ήτοι πρώτα να έρχονται και μετά να βλέπετε τι θα τους κάνετε. Δηλαδή νομιμοποίηση αυθαιρέτων. Αυτό θέλω να αναδείξω, αυτό θέλω να καταγγείλω. 
      Δεν έχετε μεταναστευτική πολιτική. Φτιάξατε νομικά πρόσωπα που ψάχνουν τώρα για μεταναστευτική πολιτική. Και βεβαίως να γιατί έχετε πέσει έξω στους υπολογισμούς σας: Αφού δεν ξέρετε πόσοι είναι οι μετανάστες, πώς να προγραμματίσετε τις διαδικασίες ολοκλήρωσης για την έκδοση των αδειών παραμονής τους στη Χώρα μας;
      Αυτό νομίζω ότι πρέπει να το ολοκληρώσετε το συντομότερο δυνατό. Δεν ξέρω πόση παράταση προθεσμίας θα ζητήσετε, πάντως άλλη πέραν αυτής παράταση δεν θα πρέπει να δοθεί. Όχι γιατί μιλάει κανείς για απέλαση, αλλά γιατί δεν μπορεί να υπάρχει αυτή η αναρχία στη Χώρα.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Εγώ νομίζω ότι ο ερωτών συνάδελφος πήρε ολοκληρωμένη απάντηση για το θέμα που κύρια στόχευε η ερώτηση, δηλαδή γιατί καθυστέρησαν να δοθούν οι άδειες. Εξήγησα ότι ήταν λόγοι ανεξάρτητοι της δυνατότητας της Κυβέρνησης. Δεν μπορούσε η Κυβέρνηση να εφοδιάσει με διαβατήρια τους αλλοδαπούς. Έπρεπε οι ίδιοι να φροντίσουν να έχουν διαβατήρια. Δεν μπορούσε η Κυβέρνηση, παρά την εκστρατεία ενημέρωσης και από τα μέσα ενημέρωσης και από τον τύπο των μεταναστών που έκανε, να καταφέρει τους μετανάστες δύο μήνες πριν, δηλαδή μέχρι το τέλος Οκτωβρίου, να έχουν καταθέσει αιτήσεις όταν ήρθαν τις τελευταίες ημέρες χιλιάδες μετανάστες στις δημοτικές υπηρεσίες και κατέθεσαν αιτήσεις. 
      Όσον αφορά το αν έχουμε μεταναστευτική πολιτική ή όχι, ασφαλώς η Ελλάδα ήταν μία χώρα που δεν είχε μεταναστευτική πολιτική ποτέ διότι δεν ήταν χώρα υποδοχής μεταναστών. Ασφαλώς το ΠΑΣΟΚ έχει φτιάξει μεταναστευτική πολιτική. 
      Η δική μας πολιτική έχει τρεις άξονες. Ο ένας είναι η διαχείριση των μεταναστευτικών ροών, ο δεύτερος άξονας είναι η κοινωνική ένταξη των μεταναστών -και ξέρετε πόσα θέματα έχουν γίνει και για την εκπαίδευση των παιδιών των μεταναστών- και ο τρίτος άξονας είναι η αποτροπή της παράνομης μετανάστευσης, που αυτό είναι όχι το μεγαλύτερο πρόβλημα το δικό μας, αλλά το μεγαλύτερο πρόβλημα της Ευρωπαϊκής Ένωσης. 
      Γι’ αυτό στη διάρκεια της Προεδρίας της δικής μας, έξω από τα θέματα της μεταναστευτικής πολιτικής που είναι ώριμα και θα κυρωθούν στην Προεδρία μας –σημαντικά τέτοια θέματα, όπως είναι το θέμα της οικογενειακής συνένωσης ή της διακίνησης των μεταναστών μακράς διαμονής σε χώρες της Ευρωπαϊκής Ένωσης- στοχεύουμε στο να μπορέσουμε να εξασφαλίσουμε πώς θα φυλάσσονται με αποτελεσματικό τρόπο τα σύνορα της Ευρώπης από τη λαθρομετανάστευση. Και η χώρα η δική μας είναι η πρώτη χώρα, τα πρώτα σύνορα της Ευρώπης τόσο εκτεταμένα -και χερσαία και θαλάσσια- που δημιουργούν υποχρέωση ουσιαστικά σε όλους τους Ευρωπαίους να συμβάλουν στη φύλαξη αυτών των συνόρων. Και πιστεύω ότι και αυτό θα μπορέσουμε να το πετύχουμε.
      ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 235/7.1.2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Γεωργίας, σχετικώς με την αποζημίωση των πληγέντων, από την έντονη κακοκαιρία, αγροτών της περιοχής Κάτω Νευροκοπίου Δράμας κλπ.
      Η επίκαιρη ερώτηση του κ. Στριφτάρη έχει ως εξής:
      «Για άλλη μία φορά οι κάτοικοι του Κάτω Νευροκοπίου Δράμας διαμαρτύρονται για τις αποζημιώσεις που έδωσε ο Οργανισμός Ελληνικών Γεωργικών Ασφαλίσεων (ΕΛΓΑ) για τις ζημιές που υπέστησαν στις αγροτικές καλλιέργειες –και κυρίως στην πατατοπαραγωγή- από τις άσχημες καιρικές συνθήκες που μετέτρεψαν σε λίμνη μεγάλα τμήματα που είχαν καλλιεργηθεί με πατάτα.
      Αποτέλεσμα ήταν να μην μπορούν να ανταποκριθούν ούτε στα χρέη που είχαν στην Αγροτική Τράπεζα της Ελλάδας (ΑΤΕ) και να κινδυνεύουν να χάσουν και τα χωράφια τους.
      Ερωτάται, λοιπόν, ο κύριος Υπουργός τι μέτρα πρόκειται να πάρει η Κυβέρνηση και πότε ώστε:
      Πρώτον, να ανακουφιστούν οι αγρότες της περιοχής που πλήγηκαν από τις άσχημες καιρικές συνθήκες.
      Δεύτερον, να γίνουν τα αναγκαία έργα προκειμένου να μην πλημμυρίζουν ολόκληρες περιοχές.»
      Θα απαντήσει ο Υφυπουργός Γεωργίας κ. Αργύρης.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε.
      Με τις ζημιές που προκλήθηκαν από τις χαλαζοπτώσεις και τις υπερβολικές βροχοπτώσεις Ιουλίου – Σεπτεμβρίου στις καλλιέργειες του Νομού Δράμας και κυρίως στην καλλιέργεια της πατάτας του λεκανοπεδίου Νευροκοπίου, ο ΕΛΓΑ κατανοώντας το σοβαρό πρόβλημα που προέκυψε κατέβαλε κάθε δυνατή προσπάθεια ώστε να επιταχύνει τις ασφαλιστικές διαδικασίες. Έτσι στις 6 Δεκεμβρίου αποζημίωσε τους δικαιούχους παραγωγούς με το ποσό των 2,2 εκατομμυρίων ευρώ. Και μάλιστα αυτό έγινε μόλις τρεις μήνες μετά από την τελευταία ζημιά.
      Οι εκτιμήσεις διενεργήθηκαν σύμφωνα με τον κανονισμό ασφάλειας της φυτικής παραγωγής και για όσους παραγωγούς υπέβαλαν ενστάσεις όπου διαπιστωθούν λάθη θα διορθωθούν με τη διενέργεια των επανεκτιμήσεων.
      Για τις μη καλυπτόμενες από τον ΕΛΓΑ ζημιές στη φυτική παραγωγή και στα αποθηκευμένα προϊόντα, από πλημμύρες και παγετούς που σημειώθηκαν το τελευταίο διάστημα έγιναν οι απαραίτητες επισημάνσεις και δημιουργείται αυτήν τη στιγμή ο φάκελος για να καταθέσουμε πρόγραμμα στην Ευρωπαϊκή Επιτροπή Ανταγωνισμού για έγκρισή του.
      Θα συμφωνήσω απόλυτα ότι τα αντιπλημμυρικά έργα αποτελούν λύση προκειμένου να μην πλημμυρίζουν σ’ αυτές τις περιπτώσεις ολόκληρες περιοχές. Και στην περίμετρο εδώ του αρδευτικού έργου Λεβογίων Κάτω Νευροκοπίου, το οποίο κατασκευάστηκε από το Υπουργείο Γεωργίας, τα στραγγιστικά δίκτυα του έργου λειτούργησαν κανονικά και δεν υπήρξε στη συγκεκριμένη περιοχή πρόβλημα. Τα πλημμυρικά όμως φαινόμενα που εμφανίστηκαν στην ευρύτερη περιοχή δημιουργήθηκαν κυρίως από τις έντονες βροχοπτώσεις των τελευταίων μηνών και ιδιαίτερα του μηνός Δεκεμβρίου. 
      Σύμφωνα με τα μετεωρολογικά κλιματολογικά στοιχεία, όπως καταγράφηκαν από τους μετεωρολογικούς σταθμούς της Διεύθυνσης Εγγείων Βελτιώσεων Νομού Δράμας, οι συνολικές βροχοπτώσεις που έχουν πέσει στο λεκανοπέδιο Κάτω Νευροκοπίου είναι 257,7 χιλιοστά το Δεκέμβριο του 2002 έναντι 115 χιλιοστών το Δεκέμβριο του 2001 και έναντι 132 χιλιοστών του μέσου όρου της βροχόπτωσης του μηνός Δεκεμβρίου της πολυετίας. Καταλαβαίνετε, λοιπόν, πόσο μεγάλη και πόσο αυξημένη ήταν αυτή η βροχόπτωση. Και θέλω να επισημάνω ότι τα έργα αντιπλημμυρικής προστασίας είναι αν θέλετε και ευθύνη της περιφέρειας και του ΥΠΕΧΩΔΕ για τα έργα της ευρύτερης περιοχής.
      Σε περιπτώσεις έκτακτων καιρικών φαινομένων, εξ αιτίας των οποίων ζημιώνονται οι γεωργοκτηνοτρόφοι πελάτες από την ΑΤΕ, προβλέπονται πιστωτικές διευκολύνσεις, μετατόπιση, δηλαδή, λήξης των δανείων χωρίς επιβάρυνση με τόκους και επαναχορήγηση δανείων και ρυθμίσεις οφειλών, όπου αυτές κριθούν απαραίτητες στα πλαίσια μάλιστα της απόφασης 1620 του 1989.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Κλείνω, κύριε Πρόεδρε.
      Οι ενδιαφερόμενοι πληγέντες παραγωγοί θα πρέπει να απευθύνονται στο κατάστημα της ΑΤΕ της περιοχής για να μπορούν να τύχουν αυτών των διευκολύνσεων.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Στριφτάρης έχει το λόγο.
      ΣΠΥΡΙΔΩΝ ΣΤΡΙΦΤΑΡΗΣ: Ευχαριστώ, κύριε Πρόεδρε.
      Θα αρχίσω από το τελευταίο που είπε ο κύριος Υφυπουργός. Απευθυνθήκανε –τουλάχιστον απ’ ό,τι γνωρίζω εγώ από προσωπική άποψη που έχω- στην Αγροτική Τράπεζα και αυτό που πήραν ήταν χαρτί ότι θα κατασχεθεί η περιουσία τους, αν δεν καταβάλουν τη δόση που χρωστάνε.
      Κύριε Υφυπουργέ, ανέμενα ακριβώς αυτήν την απάντηση, αλλά τουλάχιστον απ’ ό,τι ξέρω και απ’ ό,τι γνωρίζω όταν χαράσσουμε αντιπλημμυρικά έργα δεν παίρνουμε υπόψη μας μόνο το μέσον όρο της βροχής της δεκαετίας και τα φτιάχνουμε εκεί, αλλά τουλάχιστον το τριπλάσιο γιατί φύση είναι αυτή και γίνονται αυτά που γίνονται. 
      Ένα ζήτημα είναι αυτό και δεν απαντήσατε εάν θα προχωρήσει κάτι να βελτιωθούν τα στραγγιστικά έργα για να μην έχουμε αυτές τις καταστροφές κάθε φορά. Όσον αφορά στον ΕΛΓΑ πρέπει να σας πω ότι έγιναν επανεκτιμήσεις. Όμως και με τις επανεκτιμήσεις οι αποζημιώσεις που δόθηκαν ήταν πολύ λίγες. Και θέλω να σας πω ένα χαρακτηριστικό παράδειγμα που μου είπαν οι ίδιοι οι παραγωγοί και μάλιστα στο συνεταιρισμό -και ο πρόεδρος του συνεταιρισμού και ο γραμματέας ήταν εκεί- ότι ουσιαστικά δεν έγινε καμία επανεκτίμηση. Έγινε απλώς μία συζήτηση, «κάτι θα σας βάλουμε παραπάνω, μη φωνάζετε», και αυτή ήταν η επανεκτίμηση.
      Και νομίζω ότι δεν είναι μοναδικό το φαινόμενο αυτό να γίνονται έτσι οι αποζημιώσεις, γι’ αυτό εμείς τουλάχιστον θέλουμε να ξέρουμε εάν το Υπουργείο Γεωργίας σαν εποπτεύων οργανισμός των Ελληνικών Γεωργικών Ασφαλίσεων θα πάρει τέτοια μέτρα ώστε να είναι πραγματικές, σύμφωνα μ’ αυτόν το νόμο που υπάρχει έστω, αλλά και στις επανεκτιμήσεις να μη γίνεται αυτό που γίνεται.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα ήθελα να κάνω μια διευκρίνιση: Προέκυψε το θέμα ότι για όσους δεν πληρώνουν θα κατασχεθούν οι περιουσίες τους. Κατ’ αρχάς για δεκαπέντε χρόνια ήταν ανενεργές οι καρτέλες στην Αγροτική Τράπεζα. Αυτό είναι διαφορετικό θέμα απ’ αυτό που συζητάμε. Δεύτερον, νομίζω ότι αποφύγατε επιμελώς να πείτε ότι σε τρεις μήνες αποζημιώθηκαν οι παραγωγοί. Ο ΕΛΓΑ έδειξε αυτήν την ευαισθησία σε μια δύσκολη περιοχή, σε ένα δύσκολο χώρο, σε μια δύσκολη παραγωγή όπως είναι από τη φύση της η πατάτα, που με τα καιρικά φαινόμενα είναι κάθε φορά εκτεθειμένη.
      Σας είπα πριν ότι στο έργο που κατασκευάστηκε στην περιοχή Λευκογίων λειτούργησε το αποστραγγιστικό δίκτυο. Μιλήσατε, όμως, για έναν υπολογισμό, που είναι πάνω από κάθε πρόβλεψη. Πρέπει να μάθουμε σιγά-σιγά να ζούμε και με τέτοια ακραία καιρικά φαινόμενα. Σίγουρα οι μελετητές θα προσαρμόσουν από εδώ και στο εξής τα έργα και τις μελέτες για να μπορούν να αντέχουν σε τέτοια φαινόμενα, τα οποία δεν είχαμε συνηθίσει.
      Γι’ αυτόν το λόγο πιστεύω ότι αυτό που έχει μεγάλη σημασία είναι ότι υπάρχει η δυνατότητα της επανεκτίμησης. Επίσης, στην τελευταία επικοινωνία που είχαμε με τους παραγωγούς, δεν δείχνουν να έχουν το πρόβλημα των ζημιωθέντων ποσοτήτων, που είχε εμφανιστεί σε κάποιους συγκεκριμένους παραγωγούς από την πρώτη τους εκτίμηση.
      ΠΡΟΕΔΡΕΥΩΝ (Κωνσταντίνος Γείτονας): Τέταρτη είναι η με αριθμό 236/7-1-2003 επίκαιρη ερώτηση του Προέδρου του Συνασπισμού της Αριστεράς και της Προόδου κ. Νικολάου Κωνσταντόπουλου προς τον Υπουργό Δικαιοσύνης, σχετικώς με το πρόσφατο τραγικό περιστατικό στις Φυλακές Κορυδαλλού, το θάνατο τριών γυναικών φυλακισμένων κ.λπ.
      Επίσης, υπάρχει η πρώτη επίκαιρη ερώτηση του δευτέρου κύκλου με αριθμό 240/7-1-2003 του Βουλευτή της Νέας Δημοκρατίας κ. Αναστασίου Νεράντζη προς τον Υπουργό Δικαιοσύνης, σχετικώς με τα πρόσφατα γεγονότα στις γυναικείες Φυλακές Κορυδαλλού κ.λ.π.
      Οι δύο ερωτήσεις αναφέρονται στο ίδιο θέμα και θα συζητηθούν σύμφωνα με το άρθρο 131 παράγραφος 4 του Κανονισμού της Βουλής ταυτόχρονα, χωρίς φυσικά να επηρεάζονται τα δικαιώματα των συναδέλφων ως προς το χρόνο ομιλίας τους.
      Η επίκαιρη ερώτηση του κ. Κωνσταντόπουλου έχει ως εξής:
      «Για μια ακόμη φορά συγκλονιστικά γεγονότα όπως ο θάνατος τριών γυναικών στον Κορυδαλλό, αποκαλύπτουν ότι στις φυλακές γίνονται «σημεία και τέρατα». Η Ελλάδα του 2003 δεν διαθέτει αξιόπιστο, σύγχρονο και ανθρώπινο σωφρονιστικό σύστημα. Στα λεγόμενα «σωφρονιστικά καταστήματα» δεν έπαψε ποτέ να αναπτύσσει την προκλητική του δράση ένα πανίσχυρο κύκλωμα ανομίας, διαφθοράς και οργανωμένου εγκλήματος.
      Μέσα σε τέτοιες συνθήκες, καμία αντεγκληματική και σωφρονιστική πολιτική δεν μπορεί να είναι κοινωνικά αποτελεσματική, με σεβασμό, προστασία και ανθρωπιά για τον περιορισμό της υποτροπής και την εξασφάλιση της επανένταξης.
      Το Υπουργείο Δικαιοσύνης κάθε φορά που η κοινή γνώμη βρίσκεται μπροστά σε τέτοια εφιαλτικά γεγονότα, εκφράζει τη λύπη του, διατάσσει ένορκες εξετάσεις και επαναλαμβάνει στερεότυπες δηλώσεις ότι θα ερευνήσει και θα ελέγξει τα πράγματα. Ποτέ δεν αναλαμβάνει την πολιτική ευθύνη για την έλλειψη ελέγχου του σωφρονιστικού συστήματος, όπου το άντρο της συναλλαγής εκμεταλλεύεται και οδηγεί ακόμα και στο θάνατο τους κρατούμενους.
      Ερωτάται ο κύριος Υπουργός:
      Γιατί, παρά τα νομοθετικά μέτρα και τους ελέγχους που εξαγγέλλονται, παρά τα όσα ξοδεύονται από εθνικούς και κοινοτικούς πόρους για τις φυλακές, το σάπιο σύστημα παραμένει άθικτο και η διαφάνεια δεν διασφαλίζεται;
      Γιατί, παρά τις πρόσφατες καταγγελίες για διακίνηση ναρκωτικών εντός των φυλακών, αλλά και τις  σχετικές διαπιστώσεις αρμόδιας Ευρωπαϊκής Επιτροπής, δεν εξασφαλίστηκε η προστασία των κρατουμένων, με την εξάρθρωση των κυκλωμάτων του θανάτου, που όπως αποδεικνύεται είναι γνωστά;
      Γιατί η κυβερνητική πολιτική διά του Υπουργείου Δικαιοσύνης αρνείται τον κοινωνικό έλεγχο, το σώμα επισκεπτών, το δικαστή έκτισης ποινών, την ανεξαρτητοποίηση του Κεντρικού Επιστημονικού Συμβουλίου των Φυλακών, τη συστηματική εφαρμογή εναλλακτικών ποινών και άλλα μέτρα, που με επιστημονική τεκμηρίωση έχουν προταθεί;»
      Η επίκαιρη ερώτηση του κ. Νεράντζη έχει ως εξής:
      «Σαν να μην έφθαναν οι στάσεις, οι αποδράσεις, οι θανατώσεις δι’ απαγχονισμού, πυρπολήσεως, δηλητηριάσεως κ.λπ, το παιχνίδι των μεταγωγών, το καθεστώς τρόμου, τα κυκλώματα, τα ναρκωτικά, οι τραγικές ελλείψεις σε επιστημονικό και φυλακτικό προσωπικό, επιμόρφωση αυτού, κτίρια και υποδομές, οι ασυγχώρητες καθυστερήσεις, η χρόνια παραμέληση των δίκαιων αιτημάτων των σωφρονιστικών υπαλλήλων κ.λπ, ήλθε και η προχθεσινή τραγωδία των κρατουμένων στις γυναικείες Φυλακές Κορυδαλλού για να πιστοποιήσει περαιτέρω την άθλια κατάσταση του σωφρονιστικού μας συστήματος.
      Μπορεί μεν ο Υπουργός Δικαιοσύνης να εφ(και καθ)ησυχάζει, δηλώνοντας με αμνησία και αμεριμνησία ότι «….η Ελλάδα κατέχει την τελευταία θέση σε θανάτους κρατουμένων από ναρκωτικά σε σύγκριση με τις άλλες χώρες της Ευρωπαϊκής Ένωσης….», αλλά τα ερωτήματα που εγείρονται από την πρόσφατη πολύνεκρη τραγωδία στις γυναικείες Φυλακές Κορυδαλλού επιβιώνουν των υπουργικών ψελλισμάτων, η δε κοινή γνώμη είναι ανάστατη.
      Ενόψει όλων αυτών ερωτάται ο αρμόδιος επί της Δικαιοσύνης Υπουργός:
      Ποια είναι η κυβερνητική πολιτική και ο χρονικός ορίζοντάς της πάνω στο καίριο θέμα του συνωστισμού και του διαχωρισμού των κρατουμένων  γυναικών και εάν προτίθεται να ανοίξει έναν ευρύ δημόσιο διάλογο επί των συνθηκών λειτουργίας του σωφρονιστικού μας συστήματος;
      Υπήρχε και λειτουργούσε στις γυναικείες Φυλακές Κορυδαλλού, κατά το κρίσιμο διάστημα, ανιχνευτής – αναλυτής ναρκωτικών ουσιών, περαιτέρω δε ελάμβαναν χώρα ανελλιπώς σωματικοί έλεγχοι των επισκεπτών και των αντικειμένων που εισεκόμιζαν και τέλος πώς δεν είχε πληροφορηθεί το Υπουργείο τα όσα κατά τη δικογραφία φέρονται ότι βαρύνουν τη διεύθυνση των φυλακών, ότι δηλαδή «αν και εγνώριζε την εισαγωγή ναρκωτικών από την Κάρμεν Βιγιάμπα στη φυλακή, δεν προέβη σε καμία ενέργεια»;
      Θα απαντήσει ο Υπουργός Δικαιοσύνης κ. Πετσάλνικος.
      Έχετε για την πρωτολογία έξι λεπτά και για τη δευτερολογία τέσσερα λεπτά. Σας το θυμίζω επειδή είναι και οι δύο ερωτήσεις, για να διαχειριστείτε το χρόνο σας.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Ευχαριστώ, κύριε Πρόεδρε.
      Το πρόβλημα των ναρκωτικών είναι γνωστό. Είναι ένα πάρα πολύ μεγάλο πρόβλημα για το σύνολο της κοινωνίας και είναι επίσης ένα πάρα πολύ μεγάλο πρόβλημα σε ό,τι αφορά το σωφρονιστικό μας σύστημα. Δεν είναι δε άλλοθι ούτε «ψελλίσματα» –όπως επικαλέστηκε κάποιος από τους ερωτώντες συναδέλφους- αυτό που είπα ότι έχουμε και εδώ πρόβλημα. Έχουμε τους ολιγότερους -ευτυχώς- θανάτους, αλλά και ένας θάνατος να συμβαίνει, και ένα περιστατικό να συμβαίνει, αυτό σημαίνει ότι έχουμε πρόβλημα.
      Βέβαια, δεν υπάρχει σωφρονιστικό σύστημα στον κόσμο που να έχει επιλύσει αυτό το πρόβλημα. Παντού γίνεται ένας αγώνας και εδώ καταβάλλεται μία εντονότατη προσπάθεια και γίνεται μία καθημερινή, θα έλεγα, μάχη από το προσωπικό των φυλακών, τις διωκτικές αρχές και από τις εποπτεύουσες εισαγγελικές αρχές για να μην καθίσταται δυνατόν να εισάγονται ναρκωτικά στις φυλακές.
      Πριν αναφερθώ στο τραγικό περιστατικό και αναφέρω το τι έχουμε κάνει πριν και τι συνεχίζουμε να κάνουμε για τη βελτίωση των συνθηκών κράτησης και γενικότερα της λειτουργίας των σωφρονιστικών καταστημάτων και την αντιμετώπιση του προβλήματος των ναρκωτικών, θα μου επιτρέψετε να σας αναφέρω ότι σύμφωνα με επίσημα στοιχεία του Ευρωπαϊκού Κέντρου Παρακολούθησης Ναρκωτικών και Τοξικομανίας σε ό,τι αφορά το σωφρονιστικό σύστημα, η Πορτογαλία, η Ισπανία, η Ιρλανδία, η Σουηδία, η Ολλανδία, το Βέλγιο, το Λουξεμβούργο και η Δανία έχουν μεγαλύτερα ποσοστά κρατουμένων οι οποίοι κάνουν χρήση ναρκωτικών ουσιών μέσα στο σωφρονιστικό σύστημα. Εμείς ως χώρα είμαστε στην ένατη θέση και βέβαια ο στόχος μας πρέπει να είναι να κατρακυλήσουμε στη δέκατη πέμπτη θέση. Στο ίδιο επίπεδο με εμάς είναι ακόμα και η Σκωτία. Μόνο πέντε χώρες έχουν μικρότερο ποσοστό χρηστών που κάνουν χρήση μέσα στο σωφρονιστικό σύστημα αλλά, επαναλαμβάνω, στην Ευρωπαϊκή Ένωση τουλάχιστον, που έχουμε τα επίσημα στοιχεία, δεν υπάρχει και δεν εξευρέθη  τρόπος ώστε να στεγανοποιηθεί πλήρως το σωφρονιστικό σύστημα από την εισαγωγή ναρκωτικών.
      Ο θάνατος των τριών κρατουμένων γυναικών -και μάλιστα νέων γυναικών- είναι ένα συγκλονιστικό γεγονός. Δώσαμε αμέσως εντολή να διενεργηθεί κατεπείγουσα πειθαρχική προκαταρκτική εξέταση. Και η εξέταση απέδωσε αμέσως. Την ίδια μέρα μέχρι το βράδυ με ενημέρωσαν οι αρμόδιοι εισαγγελείς ότι είχε διαλευκανθεί το γεγονός σε ό,τι αφορά τον τρόπο εισαγωγής των τριών γραμμαρίων ηρωίνης που οι κρατούμενες ανέμειξαν με αντικαταθλιπτικά χάπια και είχαμε το γνωστό τραγικό συμβάν. 
      Η μητέρα της μίας από τις κρατούμενες, ως γνωστόν, εκμεταλλευόμενη το επισκεπτήριο της Πρωτοχρονιάς και αγκαλιάζοντας την κόρη της, πέρασε τα τρία αυτά γραμμάρια. Δεν ξέρω αν η μητέρα είναι μέλος ενός κυκλώματος, αλλά αυτά θα τα βρει η ποινική διαδικασία που έχει παράλληλα ξεκινήσει, ως γνωστόν, από τον αρμόδιο εισαγγελέα.
      Τι κάνουμε όπως και τι πρέπει να κάνουμε για να βελτιωθούν οι συνθήκες; Πρώτα απ’ όλα αυξήσαμε τον αριθμό των φυλάκων. Θυμίζω ότι από τις αρχές του 2002 είχαμε τοποθετήσει τριακόσιους τριάντα οκτώ επιπλέον φύλακες στα σωφρονιστικά καταστήματα της χώρας, εκ των οποίων τριάντα τρεις στον Κορυδαλλό. Για φέτος, για το 2003, έχουμε προγραμματίσει την πρόσληψη άλλων τριακοσίων φυλάκων για να υπάρξει σημαντική περαιτέρω αριθμητική αύξηση και στελέχωση των σωφρονιστικών καταστημάτων.
      Επίσης, ενισχύσαμε την προσπάθεια του προσωπικού για τον έλεγχο και την αποτροπή της εισαγωγής ναρκωτικών με σύγχρονο εξοπλισμό. Θυμίζω ότι τοποθετήθηκαν στα σωφρονιστικά καταστήματα της χώρας είκοσι τέσσερις μαγνητικές πύλες, επτά ανιχνευτές – αναλυτές ναρκωτικών ουσιών και εκρηκτικών, τριάντα επτά ανιχνευτές μετάλλων και δέκα συσκευές ελέγχου χειραποσκευών.
      Πιο συγκεκριμένα στον Κορυδαλλό έχουν τοποθετηθεί και λειτουργούν εννέα μαγνητικές πύλες, εννέα ανιχνευτές μετάλλων, δύο ανιχνευτές ναρκωτικών ουσιών και μια συσκευή ελέγχου χειραποσκευών. Εχουμε ήδη παραγγείλει και θα προμηθευτούμε σύντομα άλλες δέκα μαγνητικές πύλες, καθώς επίσης και άλλες έξι συσκευές ελέγχου χειραποσκευών.
      Μέσω αυτών των συγχρόνων μέσων υπάρχει περιορισμός πράγματι όπως διαπιστώνεται στη δυνατότητα με διάφορους τρόπους και με ανεξάντλητη επινοητικότητα πρέπει να πούμε, οι ευρισκόμενοι εκτός φυλακών ή και οι εγκλεισμένοι όταν βγαίνουν με άδεια, επιχειρούν την εισαγωγή ναρκωτικών. Και αυτό διαπιστώνεται από τις πάρα πολλές περιπτώσεις που συλλαμβάνονται, είτε κατά την επιστροφή από την άδεια είτε με διάφορους άλλους ελέγχους. Μόνο φέτος είχαμε εκατόν δύο περιπτώσεις όπου το προσωπικό απεκάλυψε την προσπάθεια εισαγωγής ναρκωτικών στα σωφρονιστικά καταστήματα της χώρας μας.
      Έχουμε δώσει εντολή να είναι οι έλεγχοι συνεχείς και αδιάκοποι. Πράγματι αποδίδουν γι’ αυτό και αναφέρθηκα στα στοιχεία νωρίτερα. 
      Επίσης, είχα ζητήσει από το καλοκαίρι, από το Κεντρικό Επιστημονικό Συμβούλιο Φυλακών να καταρτιστεί εσωτερικός κανονισμός λειτουργίας. Μου τον παρέδωσε πριν από λίγο καιρό και θα τον θέσουμε σε ισχύ πολύ σύντομα.
      Θυμίζω ότι για τον έλεγχο γενικώς των σωφρονιστικών καταστημάτων, όπως είχα ανακοινώσει από το καλοκαίρι, καταρτίσαμε νομοσχέδιο και η Βουλή λίγες εβδομάδες πριν εδώ σ’ αυτή την Αίθουσα στις 16 Δεκεμβρίου, ψήφισε τη θεσμοθέτηση, τη δημιουργία του Σώματος Επιθεώρησης και Ελέγχου των καταστημάτων κράτησης. Δυστυχώς, βέβαια, τα κόμματα της Αντιπολίτευσης δεν ψήφισαν τη δημιουργία αυτού του ελεγκτικού σώματος. Εγώ, όμως, θεωρώ ότι είναι απόλυτα αναγκαίο και γι’ αυτό έφερα την πρόταση που ψηφίστηκε τελικώς από τη Βουλή.
      Είμαστε στο στάδιο της στελέχωσης γιατί δημοσιεύθηκε πριν από λίγες μέρες ο σχετικός νόμος πλέον και εκτιμώ ότι μέχρι τις αρχές Φεβρουαρίου θα αρχίσει να λειτουργεί και το Σώμα Επιθεώρησης και Ελέγχου των καταστημάτων κράτησης. 
      Τέλος, θα ήθελα, κύριε Πρόεδρε, ολοκληρώνοντας την πρωτολογία μου να θυμίσω ότι ξεκίνησε στη χώρα μας το μοναδικό στο είδος του στην Ευρωπαϊκή Ένωση, αλλά και σε ολόκληρο τον κόσμο, Κέντρο Απεξάρτησης Κρατουμένων στον Ελαιώνα Θηβών. Διατέθηκαν 5,5 δισεκατομμύρια δραχμές. Είναι ένα πολύ ελπιδοφόρο πρόγραμμα και κάνει τα πρώτα του βήματα με επιτυχία θα έλεγα. Έχει συνολική δυναμικότητα τριακοσίων κρατουμένων και αυτός είναι ο στόχος μας να φθάσουν να παρακολουθούν το πρόγραμμα αυτό και να απεξαρτηθούν τουλάχιστον τριακόσιοι κρατούμενοι. 
      Προχωρούν οι εργασίες και εκτιμώ ότι περί το τέλος του 2003 προς 2004 θα ολοκληρωθούν οι εργασίες κατασκευής και του δεύτερου παρόμοιου Κέντρου Απεξάρτησης Κρατουμένων που κατασκευάζουμε στην Κασσάνδρα. 
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω τη τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση των έργων τέχνης από τη συλλογή της Βουλής των Ελλήνων, μαθητές και μαθήτριες, καθώς και συνοδοί καθηγητές από το Α΄ Γυμνάσιο Περιστερίου.
      Η Βουλή τους καλωσορίζει και τους εύχεται καλή χρονιά.
      (Χειροκροτήματα στην Αίθουσα)
      Το λόγο έχει ο Πρόεδρος του Συνασπισμού της Αριστεράς και της Προόδου κ. Νικόλαος Κωνσταντόπουλος.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):  Παρά τα όσα εξαγγέλλονται κατά καιρούς, παρά τα όσα ξοδεύονται κατά καιρούς, και στο 2003 μιλάμε για φυλακές διαφθοράς και για φυλακές κολαστήρια. Αυτή είναι η πραγματικότητα.
      Και το ερώτημα δεν είναι πώς περιγράφουμε το πρόβλημα, που είναι μεγάλο και σύνθετο, γιατί η νεκροψία δεν αποτελεί τρόπο άσκησης πολιτικής για την υγεία, εάν μου επιτρέπεται αυτός ο παραλληλισμός.
      Ερώτησα συγκεκριμένα: Γιατί το Υπουργείο Δικαιοσύνης δεν υιοθετεί το μέτρο του διαχωρισμού και της ταξινόμησης των κρατουμένων κατά ομοειδείς κατηγορίες; Γιατί δεν προχωράει στην αποσυμφόρηση των φυλακών για να μην υπάρχει αυτό το στοίβαγμα ανθρώπινων υπάρξεων σε ανθρωποαποθήκες;
      Επίσης, ερώτησα: Γιατί δεν υπάρχει πολιτική να διευρυνθούν τα μέτρα κοινωνικής επαφής, έτσι ώστε και εναλλακτικές μορφές έκθεσης ποινών να προωθηθούν και εθελουσία προσφορά εργασίας, σε κοινωνικά ιδρύματα, να θεσμοθετηθεί και ημιελεύθερη διαβίωση να υιοθετηθεί και άρση των περιορισμών στα επισκεπτήρια, επίσης, να επιλεγεί και επιστημονικές ομάδες στήριξης να υπάρξουν για τους κρατουμένους. 
      Ερώτησα επίσης: Γιατί δεν δέχεται το Υπουργείο Δικαιοσύνης την ανεξαρτητοποίηση του Κεντρικού Επιστημονικού Συμβουλίου Φυλακών;
      Γιατί, επίσης, δεν δέχεται τη δημιουργία θεσμών ανεξάρτητων από τη διοίκηση του Υπουργείου Δικαιοσύνης, όπως είναι το Εθνικό Συμβούλιο Σωφρονιστικής Πολιτικής και ο Δικαστής επόπτης έκτισης κυρώσεων, μέσα στις φυλακές, ή ο συνήγορος, αν θέλετε, των κρατουμένων;
      Γιατί σας τα λέω αυτά, κύριε Υπουργέ; Γιατί από το Κεντρικό Επιστημονικό Συμβούλιο Φυλακών έχετε τη διαπίστωση ότι, το σωφρονιστικό σύστημα δεν αποδίδει, δεν μειώνει την εγκληματικότητα, δεν περιορίζει τη υποτροπή, δεν διευκολύνει την επανένταξη, περιθωριοποιεί τον κρατούμενο, τον στιγματίζει κοινωνικά και μετά την αποφυλάκισή του και τον σπρώχνει στο να συμμετέχει σε οργανωμένα κυκλώματα μεγάλης εγκληματικότητας. Το Κεντρικό Επιστημονικό Συμβούλιο των φυλακών σας τα λέει αυτά. 
      Οι γιατροί χωρίς σύνορα σας λένε ότι δεν έχουν τις υπηρεσίες υγείας που χρειάζονται οι κρατούμενοι και δεν μπορεί κανείς να εφαρμόσει πολιτική προαγωγής υγείας. Το «ΚΕΘΕΑ», το «18 ΑΝΩ», οι επιστημονικές οργανώσεις σας επισημαίνουν ότι σήμερα το σωφρονιστικό μας σύστημα και δεν είναι κοινωνικά ωφέλιμο και είναι κοινωνικά επιβλαβές. Αυτή είναι η πολιτική πραγματικότητα την οποία πρέπει να τη δείτε κατάματα. Γιατί; Έχουμε φυλακές με προδιαγραφές για πέντε χιλιάδες κρατουμένους στοιβαγμένους και κρατούμε οκτώμισι κρατουμένους. Σε τριακόσιους έως τετρακόσιους φυλακισμένους αντιστοιχούν δύο έως τρεις υπάλληλοι. Στις τετρακόσιες γυναίκες στις φυλακές Κορυδαλλού δεν υπάρχει ψυχολόγος και ψυχίατρος. Στους χίλιους οκτακόσιους άνδρες του Κορυδαλλού υπάρχουν μόνο δύο ψυχολόγοι. 
      Κατάσχονται τρεισήμισι με πέντε κιλά ναρκωτικά κατά τριετία, εντός των φυλακών, χωρίς να υπολογίζει κανείς τα χάπια που κυκλοφορούν και χωρίς να υπολογίζει όσα διαφεύγουν από τον έλεγχο. Μέσα σε πέντε χρόνια, το σύνολο των κρατουμένων για ναρκωτικά πενταπλασιάστηκε. Αυτή είναι μία οδυνηρή πραγματικότητα που χρειάζεται άλλης μορφής πολιτικές και θεσμικές παρεμβάσεις.
      Γίνονται αποδράσεις; Διατάσσεται ένορκη διοικητική εξέταση. Γίνονται αυτοκτονίες; Διατάσσεται ένορκη διοικητική εξέταση. Γίνονται δολοφονίες; Διατάσσεται ένορκη διοικητική εξέταση. Συμβαίνουν θάνατοι; Διατάσσεται ένορκη διοικητική εξέταση. Ε, αυτή η διοικητική μεμψιμοιρία χρησιμοποιεί την ένορκη διοικητική εξέταση ως ασπιρίνη για την αντιμετώπιση μεγάλων κοινωνικών προβλημάτων.
      Και για να έχει ουσία η συζήτηση, κύριε Υπουργέ, και τον Μάιο όταν συζητούσαμε το ίδιο θέμα σας είπα, οργανώστε με πρωτοβουλία σας κοινοβουλευτική επιτροπή που να πάει στις φυλακές. Επίσης, ανοίξτε στον έλεγχο και στη δημοσιότητα τα κυκλώματα αυτά της διοικητικής υπηρεσίας. Βγάλτε αυτή την ιστορία από τη διοικητική μεμψιμοιρία μιας τρέχουσας αντιμετώπισης. Φέρτε το θέμα με πρωτοβουλία σας να το συζητήσουμε και να οργανώσουμε από την Επιτροπή Θεσμών και Διαφάνειας μεικτή επιτροπή για να πάμε στις φυλακές.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Νεράντζης έχει το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ: Αυτή τη φορά ο κύριος Υπουργός, όχι μόνο δεν εψέλισε, αλλά ουδέν απήντησε επί των θεμάτων που του έθεσα. 
      Είναι γνωστό σε όλους, ότι οι γυναικείες φυλακές Κορυδαλλού προβλέπονται για διακόσιες εβδομήντα κρατούμενες. Είναι, επίσης, γνωστό ότι ένας ολόκληρος όροφος έχει διατεθεί για τους απριλιανούς πραξικοπηματίες. Άρα, ο συνωστισμός μέσα στις γυναικείες φυλακές Κορυδαλλού, οι οποίες αποτελούν τις μόνες φυλακές οι οποίες είναι για γυναίκες αποκλειστικώς, είναι δεδομένος. Πώς σκέπτεται να το αντιμετωπίσει αυτό;
      Όσον αφορά το διαχωρισμό των γυναικών. Υπάρχουν ανήλικες, υπάρχουν μητέρες, υπάρχουν ναρκομανείς, υπάρχουν οφειλέτιδες, υπάρχουν κατάδικες, υπάρχουν υπόδικες. Όλες αυτές οι γυναίκες συνωστίζονται στο προαύλιο, στο κυλικείο, παντού. Ένας στοιχειώδης διαχωρισμός γίνεται το βράδυ. Τι θα γίνει με αυτή την ιστορία; 
      Και εδώ προκύπτουν τεράστιες εγκληματικές ευθύνες των Κυβερνήσεων του ΠΑΣΟΚ. Δεν αφορά τόσο τον παρόντα Υπουργό, διότι δεν έχει πολύ χρόνο. Δεν αποπερατώθηκαν φυλακές τόσες και τέτοιες που να μπορούν να επιτύχουν την αποσυμφόρηση, περί της οποίας ακούσατε προηγουμένως. Και όχι μόνο αυτό, αλλά οι Κυβέρνησης του ΠΑΣΟΚ, οι προηγούμενες, ενώ υστέρησαν σε κατασκευή κτιρίων και παράδοση, πρωταγωνίστησαν σε φιέστες. Έκαναν συναυλίες, συνήψαν και συμβάσεις (δήθεν ότι είναι θέμα εντός συναλλαγής η απομάκρυνση των φυλακών). 
      Και το δεύτερο θέμα. Αυτοί οι ανιχνευτές ναρκωτικών ουσιών περί των οποίων μίλησε ο κύριος Υπουργός ότι εγκαταστάθηκαν, πώς δεν συνέλαβαν αυτό το συνεχές έμπα έβγα των ναρκωτικών από την κ. Βιγιάμπα;
      Πώς το Υπουργείο με τις γνωστές «ευαισθησίες» του και τους γνωστούς κρουνούς του δεν αντιλήφθηκε αυτό που είδε ο εισαγγελεύς με μια επίσκεψη, δηλαδή, ότι «η διεύθυνση φυλακών αν και εγνώριζε την εισαγωγή, εν τούτοις, δεν έκανε τίποτα απολύτως»; Και πώς δεν αντιλήφθηκε αυτό που οι άλλες κρατούμενες κατέθεσαν επισήμως, πως δηλαδή «όταν εισήρχετο η κ.Βιγιάμπα στις φυλακές γινόταν πανηγύρι»; Όλα αυτά δεν αποδεικνύουν τίποτε άλλο παρά μόνο ότι υπερτερείτε πράγματι σε λόγια και εξαγγελίες, αλλά υστερείτε σε πρακτική εφαρμογή, σε κανονικά αποτελέσματα, υστερείτε σε ευαισθησίες, σ’ ένα θέμα δηλαδή που συνιστά εκδήλωση του υπάρχοντος νομικού, και όχι μόνο του πολιτισμού μας. 
      Αυτά είναι τα αμείλικτα ερωτήματα που προκύπτουν και η οποιαδήποτε ωραιοποίηση και τα φτιασιδώματα που επιχειρούνται στην Αίθουσα αυτή, αλλά και αλλού, δεν είναι ικανά να μετατοπίσουν ούτε το βάρος της ευθύνης σας, ούτε το ενδιαφέρον της κοινής γνώμης που είναι ιδιαίτερα ευαισθητοποιημένο. 
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Και οι δύο συνάδελφοι αναφέρθηκαν σε υπερπληθυσμό στις φυλακές που δημιουργεί ιδιαίτερα αρνητικές συνθήκες κράτησης κλπ. Έχω πει πολλές φορές –φαντάζομαι ότι το γνωρίζουν και οι συνάδελφοι με την ιδιότητα του δικηγόρου- ότι ο αριθμός των κρατουμένων στη χώρα μας το ’89 ήταν τέσσερις χιλιάδες διακόσιοι. Και ο αριθμός των κρατουμένων το 2001-2002 έχει φθάσει τους οκτώ χιλιάδες τετρακόσιους, έχουμε έναν διπλασιασμό, άρα χρειάζεται σύγχρονη υποδομή και περισσότερα σωφρονιστικά καταστήματα. Βέβαια αυτή η εξέλιξη της αύξησης του πληθυσμού των κρατουμένων δεν συνέβη τα τελευταία τρία-τέσσερα χρόνια, είχε ξεκινήσει από το ’90 και κύριος λόγος είναι οι μαζικές μετακινήσεις πληθυσμών που συνέβησαν στον γεωγραφικό χώρο που μας περιβάλλει ως χώρα. Είχαμε σημαντική αύξηση το ’90, το ’91, το ’92, το ’93 κ.λπ. Μπορείτε να μου απαντήσετε κύριε Νεράντζη, γιατί δεν ξεκίνησε το ’90 ή το ’91 ή το ’92 ένα πρόγραμμα φυλακών από τη Νέα Δημοκρατία; Θα είχαν τελειώσει για παράδειγμα το ’94 ή το ’95 και θα είχαμε βρει και εμείς έναν αριθμό σύγχρονων φυλακών. 
      ΑΝΑΣΤΑΣΙΟΣ ΝΕΡΑΝΤΖΗΣ: Εσείς δεκαοκτώ χρόνια δεν κάνατε τίποτα. 
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Ούτε μια κλίνη τότε δεν προστέθηκε, όχι απλά μία νέα φυλακή. Από το ’94 και μετά, κατεβλήθη προσπάθεια και προστέθηκαν χίλιες τετρακόσιες επιπλέον θέσεις με εκσυγχρονιστικά προγράμματα στα σωφρονιστικά καταστήματα και το ’98 ξεκίνησε το νέο πρόγραμμα για την κατασκευή φυλακών. Και όπως ξέρετε, σταμάτησε γιατί υπήρξαν προσφυγές από παράγοντες τοπικών κοινωνιών στο Συμβούλιο της Επικρατείας και επί δύο χρόνια δεν μπορούσε να συνεχίσει. 
      ΑΝΑΣΤΑΣΙΟΣ ΝΕΡΑΝΤΖΗΣ: Ποιός φταίει γι’ αυτά; Δεν είχατε χωροταξικό σχεδιασμό.
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, σας ακούσαμε όλοι με προσοχή. 
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Μη με διακόπτετε, κύριε Νεράντζη, στοιχεία καταθέτω και αν ενοχλούν τα στοιχεία η αλήθεια είναι υποχρεωτικό να λέγεται. Καταρτίσαμε το εθνικό χωροταξικό σχέδιο. Είχα μερικές εβδομάδες στο Υπουργείο όταν πέτυχα να δημοσιευθεί κιόλας. Ξεκινήσαμε τρία νέα σωφρονιστικά καταστήματα τον περασμένο Μάρτιο στα Τρίκαλα... 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):  Έπρεπε να το είχατε κάνει εσείς.
      ΠΡΟΕΔΡΕΥΩΝ (Κωνσταντίνος Γείτονας):  Όχι διακοπές παρακαλώ.
      Συνεχίστε, κύριε Υπουργέ και μην απαντάτε στις διακοπές.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Κρατήστε μου το χρόνο. Απαντώ στους ερωτώντες, κύριε Πρόεδρε.
      Επίσης, τον περασμένο Απρίλιο ξεκίνησε η κατασκευή νέου σύγχρονου σωφρονιστικού καταστήματος στα Χανιά της Κρήτης, όπως τον Ιούνιο ξεκίνησε στη Μαγνησία και εξασφαλίσαμε οικόπεδα με προτάσεις που η τοπική κοινωνία μας κάνει γιατί ανακοίνωσα, πως εκτός όλων των άλλων, στη στελέχωση των νέων σωφρονιστικών καταστημάτων, πέραν των τυπικών και ουσιαστικών προσόντων, θα προστεθούν και μόρια εντοπιότητας και έτσι άλλαξε άρδην η στάση των τοπικών κοινωνιών, με αποτέλεσμα να έχουμε οικόπεδα. Μέσα στο 2003 θα ξεκινήσουμε σωφρονιστικά καταστήματα στη Δράμα, στις Σέρρες, στα Γρεβενά, στη Φθιώτιδα, στην Κέρκυρα, στη Νεάπολη Κρήτης για να πετύχουμε αποσυμφόρηση.
      ΒΑΣΙΛΗΣ ΚΕΔΙΚΟΓΛΟΥ: Στη Χαλκίδα προβλέπεται;
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Και στη Χαλκίδα. Έχω ζητήσει και από την περιφέρεια και από τη Νομαρχιακή Αυτοδιοίκηση, κύριε Κεδίκογλου να μας κάνουν πρόταση καταλλήλου οικοπέδου και ακόμη δεν την έχω πάρει. Επανήλθα τρεις, τέσσερις φορές πιέζοντας για να έλθει η πρόταση, να βρεθεί το οικόπεδο και να ξεκινήσουμε. 
      Επίσης, οφείλω ορισμένες απαντήσεις στον κ. Κωνσταντόπουλο. Λέει ο κ. Κωνσταντόπουλος, γιατί δεν γίνεται ο διαχωρισμός. Σας περιέγραψα τις αριθμητικές καταστάσεις και συνθήκες. Μέσα σ’ αυτές τις συνθήκες όμως ο διαχωρισμός έχει γίνει, κύριε Κωνσταντόπουλε. Και, αφού είχατε κατεβεί στις φυλακές, πίστευα ότι θα το είχατε καταλάβει αυτό. 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):   Δεν πάμε μαζί να μου το δείξετε;
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Στον Κορυδαλλό για παράδειγμα στην Α΄ πτέρυγα κρατούνται καταδικασθέντες για οικονομικά αδικήματα. 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):   Ελάτε να πάμε μαζί να μου το δείξετε. Μα θα κάνετε και σχόλιο; 
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Πρόεδρε του Συνασπισμού. 
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Έχω πάει αρκετές φορές, κύριε Κωνσταντόπουλε. Μία επίσκεψη για λόγους εντυπωσιασμού δεν αρκεί για να δει κανείς το πρόβλημα. 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):   Έχετε τρεις θανάτους και ειρωνεύεστε;
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Στη δεύτερη πτέρυγα κρατούνται οι εξαρτημένοι και οι χρήστες ουσιών που έχουν ανάγκη φαρμάκων που χορηγούν οι ψυχίατροι. 
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, ολοκληρώστε σας παρακαλώ. 
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Κύριε Πρόεδρε, με τόσες διακοπές δεν ακούω ούτε εγώ τον εαυτό μου. 
      ΠΡΟΕΔΡΕΥΩΝ (Κωνσταντίνος Γείτονας): Ασφαλώς. Γι’ αυτό σας προειδοποίησα να μην απαντάτε στις διακοπές. 
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Εσείς, κύριε συνάδελφε της Νέας Δημοκρατίας, μπορεί να μη θέλετε να ακούσω αυτά που λέω, αλλά είναι χρήσιμα και για τη Βουλή και για τον ελληνικό λαό. 
      ΑΝΑΣΤΑΣΙΟΣ ΝΕΡΑΝΤΖΗΣ: Καλύτερα να μην ακούτε αυτά που λέτε, γιατί και σεις δεν θα θέλετε να τα ακούσετε. 
      ΠΡΟΕΔΡΕΥΩΝ (Κωνσταντίνος Γείτονας): Κύριε Νεράντζη σας παρακαλώ. Υπάρχει λόγος και αντίλογος. Ακούσαμε το λόγο σας, θα ακούσετε και σεις τον αντίλογο. 
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Στην τρίτη πτέρυγα κρατούνται αλλοδαποί, Αλβανοί κυρίως και Έλληνες για βαριά αδικήματα. Στην τέταρτη πτέρυγα κρατούνται αλλοδαποί, κυρίως Αλβανοί. Στην πέμπτη πτέρυγα κρατούνται όλοι όσοι εκ των κρατουμένων εργάζονται. Στο ισόγειο κρατούνται όλοι οι μεταγόμενοι από άλλες φυλακές για να δικασθούν και στο ημιυπόγειο οι λαθρομετανάστες που δεν είναι εφικτή η απέλασή τους. Τώρα περάσαμε νόμο, όπως ξέρετε, πριν από μερικές βδομάδες για να απολύονται, να μη τους κρατάμε μέσα, ενώ είναι ανέφικτη η απέλασή τους. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μισό λεπτό, κύριε Πρόεδρε, λόγω των διακοπών. 
      Επίσης και στις γυναικείες φυλακές Κορυδαλλού, παρ’ ότι υπάρχει πράγματι αυτός ο συνωστισμός και εκεί κατά κατηγορίες έχουν κατανεμηθεί και κρατούνται σε άλλη πτέρυγα οι χρήστες ουσιών και οι ψυχικά ασθενείς, ενώ σε ειδικό χώρο κρατούνται οι μητέρες που έχουν μικρά παιδιά μέχρι τριών παιδιών, οι μικρομάνες όπως λέμε. 
      ΠΡΟΕΔΡΕΥΩΝ (Κωνσταντίνος Γείτονας): Κλείστε με μία φράση σας παρακαλώ. 
      ΒΑΣΙΛΗΣ ΚΕΔΙΚΟΓΛΟΥ: Θέλουμε να μάθουμε κάποια πράγματα.
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Κεδίκογλου μην παρεμβαίνετε σε κάθε θέμα.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Ολοκληρώνω, κύριε Πρόεδρε. 
      Κάθε νέο σωφρονιστικό κατάστημα θα προβλέπει και πτέρυγα τριάντα γυναικών για να μην έχουμε μία φυλακή μόνο όπου μέσα σε συνθήκες συνωστισμού, θα κρατούνται οι κρατούμενες. 
      Σε ό,τι αφορά την πρότασή σας κύριε Κωνσταντόπουλε και με αυτό ολοκληρώνω για το δικαστή επόπτη, ήθελα να πω ότι υπάρχει ο εισαγγελέας επόπτης. Αυτό το προβλέπει ήδη ο από το 1999 ισχύων σωφρονιστικός κώδικας. Οι εισαγγελείς είναι ανεξάρτητοι δικαστικοί λειτουργοί, κύριε Κωνσταντόπουλε και έχουν την ευθύνη στο να επιβλέπουν και τις ειδικές λειτουργίες και τον τρόπο εκτέλεσης των ποινών και, γενικότερα, τις συνθήκες κράτησης. Κανένα κεντρικό επιστημονικό συμβούλιο δεν μου έχει κάνει άλλη πρόταση. Τις προτάσεις του κεντρικού επιστημονικού συμβουλίου υλοποιούμε ως Υπουργείο Δικαιοσύνης.
      ΒΑΣΙΛΗΣ ΚΕΔΙΚΟΓΛΟΥ: Τι ποσοστό αλλοδαπών είναι κρατούμενοι; 
      ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, δεν θα επεκτείνετε τη συζήτηση τώρα. Ξέρετε τον Κανονισμό. 
      Επίκαιρες ερωτήσεις δεύτερου κύκλου:
      Κύριοι συνάδελφοι, η με αριθμό 234/7.1.2003 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς την Υπουργό Περιβάλλοντος, Χωροταξίας και Δημοσίων Έργων, σχετικώς με τις εργασίες ανάπλασης που γίνονται στο Πεδίο του Άρεως κλπ., λόγω κωλύματος της Υπουργού δεν θα συζητηθεί και διαγράφεται.
      Ακολουθεί η με αριθμό 241/17.1.2003 επίκαιρη ερώτηση του Ανεξάρτητου Βουλευτή κ. Βασιλείου Κεδίκογλου, προς τους Υπουργούς Περιβάλλοντος, Χωροταξίας και Δημοσίων Έργων, Εμπορικής Ναυτιλίας, σχετικώς με την εκτέλεση παρανόμως οικοδομικών εργασιών στην πλατεία της Γέφυρας Χαλκίδας, την ανοχή των τοπικών αρχών κλπ.
      Η επίκαιρη ερώτηση του κυρίου συναδέλφου έχει ως εξής:
      «Η κοινή γνώμη της Χαλκίδας, όπως προκύπτει και από το σύνολο των Μέσων Μαζικής Ενημέρωσης του τόπου είναι ανάστατη από τις παρανομίες του Λιμενικού Ταμείου και την ανοχή των αρχών Πολεοδομίας, Λιμεναρχείου, Λιμενικής Επιτροπής, Νομαρχιακής Αυτοδιοίκησης κλπ.
      1. Στην πλατεία της Γέφυρας, πανάρχαιο μνημείο, χώρος παρατήρησης του παλιρροϊκού φαινομένου του Ευρίπου και Δημόσιο και Κοινόχρηστο χώρο εκτελούνται παρανόμως οικοδομικές εργασίες. 
      2. Ο χώρος είναι τμήμα της παραδοσιακής μας κληρονομιάς και προστατευόμενο μνημείο, μη επιδεχόμενος κανενός είδους κτίσμα απ’ αυτού.
      3. Καμία αρχή δεν εχορήγησε άδεια, καμία άδεια δεν έχει πρωτοκολληθεί, ούτε αρμόδια όργανα όπως το Αρχαιολογικό Συμβούλιο Νεωτέρων Μνημείων ή η ΕΠΑΕ (Επιτροπή Αρχιτεκτονικού Ελέγχου) έχουν ερωτηθεί ή αποφανθεί ούτε και κάποια υπουργική απόφαση ειδικής ρύθμισης σύμφωνα με τα άρθρα 3 και 4 του Γενικού Οικοδομικού Κανονισμού έχει δημοσιευθεί. Όλα τα κτίρια ακόμα και ιδιοκτησίας του Δημοσίου οικοδομούνται κατόπιν άδειας.
      4. Με απόφαση του Συμβουλίου της Επικρατείας έχουν ακυρωθεί ως νομικά πρόσωπα τα Λιμενικά Ταμεία της Εύβοιας. Κάθε πράξη τους, απ’ αρχής, ήτοι το 1980, είναι παράνομη, άκυρη, δεν παράγει αποτελέσματα και ακόμη παράνομη και η σύστασή τους, παράνομη είναι ακόμη και η είσπραξη τελών από τα Λιμενικά Ταμεία ως έχουν.
      5. Νόμος ή διάταγμα που να ρυθμίζει τα μετά την ακύρωση δεν εξεδόθη.
      6. Η σύσταση ακόμη και αυτής της παράνομης Λιμενικής Επιτροπής αντίκειται σε βασικές συνταγματικές διατάξεις, αφού ως Πρόεδρός της ορίστηκε ο Διευθυντής της Ιχθυόσκαλας, οργανισμού, του οποίου η δραστηριότητα ελέγχεται και εποπτεύεται από την Λιμενική Επιτροπή. Ο ελεγχόμενος και ο ελέγχων προς δόξαν της διάκρισης των εξουσιών και της χρηστής διοίκησης.
      Πρόκειται περί πρωτοφανούς παρανομίας η οποία εκδηλώνεται κατά θρασύτατο τρόπο, αποπνέει καθεστωτική αλαζονεία και τα αρμόδια όργανα περιφρούρησης του νομού: Λιμεναρχείο, Πολεοδομία, Νομαρχιακή Αυτοδιοίκηση, Λιμενική Επιτροπή κωφεύουν, σιωπούν, αν δεν συνεργούν!
      Ερωτώνται οι κ.κ. Υπουργοί και παρακαλούνται να πληροφορήσουν τη Βουλή ποια μέτρα θα λάβουν.».
      Θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Ιωάννης Τσακλίδης.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, για κάποιους λόγους, στους οποίους δεν θέλω να αναφερθώ, μου ανατέθηκε σήμερα να απαντήσω στη συγκεκριμένη ερώτηση του αγαπητού συναδέλφου. 
      Προσπάθησα να συγκεντρώσω τα αναγκαία στοιχεία. Από τα στοιχεία που συγκέντρωσα σήμερα, προκύπτει ότι η παραχώρηση της έκτασης έγινε με νόμιμο τρόπο. Αν θέλετε μάλιστα, κύριε συνάδελφε, θα μπορούσα να σας καταθέσω τα στοιχεία, για να τα δείτε. 
      ΒΑΣΙΛΗΣ ΚΕΔΙΚΟΓΛΟΥ: Αν μπορείτε, να τα καταθέσετε.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων):Υπάρχει η σύμφωνη γνώμη του ΓΕΝ και του ΥΕΝ. Ο υπόψη χώρος είναι μέσα στη ζώνη του λιμένα και επιτρέπεται να παραχωρείται η έκταση για χρήση για ορισμένο χρονικό διάστημα, για αξιοποίηση ή για ανακαίνιση. Έγινε διαγωνισμός και προέκυψε ο συγκεκριμένος ανάδοχος.
      ΒΑΣΙΛΗΣ ΚΕΔΙΚΟΓΛΟΥ: Το Αρχαιολογικό Συμβούλιο Μνημείων δεν ερωτήθηκε.
      ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, σας παρακαλώ να μην διακόπτετε. Θα μιλήσετε στη συνέχεια.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Κεδίκογλου, από τις απαντήσεις που έχω από τις αρμόδιες υπηρεσίες προκύπτει ότι και το Υπουργείο Πολιτισμού ρωτήθηκε και απεφάνθη. Υπάρχει η απάντησή του και έκανε μάλιστα και κάποιες παρατηρήσεις, οι οποίες ετηρήθησαν και εγκρίθηκαν εκ νέου από την πρώτη Διεύθυνση Βυζαντινών Αρχαιοτήτων.
      Επίσης, η ΕΠΑΕ ενέκρινε και την αρχική και την τελική μελέτη μετά από παρατηρήσεις, που έχουν γίνει. 
      Υπάρχουν εγκρίσεις και από τη Νομαρχιακή Αυτοδιοίκηση και από τη Διεύθυνση Τεχνικών Υπηρεσιών, γιατί πρόκειται για μη μόνιμη κατασκευή.
      Κύριε Κεδίκογλου, από εκεί και πέρα δεσμεύομαι απέναντί σας να εξετάσω περαιτέρω το θέμα και αν προκύψουν ότι υπάρχουν ευθύνες ή παραλείψεις ή ότι δεν τηρήθηκαν διαδικασίες, ασφαλώς θα υπάρξουν και οι καταλογισμοί των ευθυνών. 
      Σε ό,τι αφορά τα θέματα που βάζετε για το Λιμενικό Ταμείο, σας απαντώ ότι σήμερα συνεδριάζει το Συμβούλιο της Επικρατείας, για να αποφανθεί επί του σχεδίου προεδρικού διατάγματος με το οποίο διασπάται το Λιμενικό Ταμείο Ευβοίας στα μέχρι σήμερα λειτουργούντα έντεκα αυτοτελή Λιμενικά Ταμεία.
      Επίσης, σας πληροφορώ ότι οι λιμενικές επιτροπές όλων των Λιμενικών Ταμείων θα επανασυγκροτηθούν για την περίοδο 2003-2005 με ό,τι αυτό σημαίνει.
      Θέλω να σας ευχαριστήσω και να με συγχωρήσετε για το αν δεν έχω πάρα πολλά στοιχεία, αλλά θα σας απαντήσω εγγράφως την ερχόμενη εβδομάδα, αφού εξετάσω όλες τις πτυχές του θέματος που θέτετε.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Κεδίκογλου έχει το λόγο.
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, η ευγένεια του κυρίου Υφυπουργού και παραλλήλως η αξιοπιστία του ομολογώ ότι σκλαβώνει. Συνεπώς δεν μπορώ παρά να δηλώσω ότι είμαι ικανοποιημένος από την απάντησή του.
      Θέλω να κάνω μία συμπληρωματική παρατήρηση ότι έχουν προκύψει προβλήματα πλοήγησης. Δεν υπάρχει έγκριση της Πλοηγικής Υπηρεσίας του Υπουργείου Εμπορικής Ναυτιλίας, γιατί άλλαξαν τα παρατηρητήρια σε επίπεδο και σε θέση με την τοποθέτηση πλοηγών, για να οδηγούν τα πλοία.
      Υπάρχει και το ζήτημα της παρανομίας της Λιμενικής Επιτροπής. Η απάντηση του κυρίου Υφυπουργού ότι θα ανασυσταθούν οι επιτροπές είναι ικανοποιητική.
      Εφόσον ο Υφυπουργός ανέλαβε τη δέσμευση να εξετάσει το θέμα περαιτέρω και να ευαισθητοποιήσει την περιφέρεια της οποίας κύρια ευθύνη είναι και δεν υπάρχει ευθύνη της Κυβέρνηση για ό,τι συμβαίνει. 
      Επίσης, είναι ευθύνη του δήμου, ο οποίος έχει την πολεοδομία. Μπορεί η ΕΠΑΕ να αποφάνθηκε για κάποιες κατασκευές, αλλά σε έναν κοινόχρηστο χώρο δεν επιτρέπεται η οικοδόμηση, αν δεν υπάρχει αντιστοίχως διάταγμα ρυμοτομίας, όπως γνωρίζετε πάρα πολύ καλά, κύριε Πρόεδρε. 
      Γενικώς είμαι ικανοποιημένος με την απάντηση του κυρίου Υφυπουργού. Στηρίζομαι στην αξιοπιστία των λόγων του και στην παράδοση που έχει δημιουργήσει στην Αίθουσα αυτή τόσα χρόνια, και αναμένω τις τελικές απαντήσεις. Θέλω να πιστεύω απόλυτα ότι θα αποκατασταθεί σε όλο της το εύρος και το μήκος η νομιμότητα.
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, θέλετε να προσθέσετε κάτι;
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Όχι, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 24/19.11.2002 επερώτηση των Βουλευτών της Νέας Δημοκρατίας κυρίων Ηλία Φωτιάδη, Ιορδάνη Τζαμτζή, Αλεξάνδρου Κοντού, Ανέστη Αγγελή, Κωνσταντίνου Τσιπλάκη, Νικόλαου Αγγελόπουλου, Παναγιώτη Αδρακτά, Θεόδωρου Αναγνωστόπουλου, Αθανασίου Βαρίνου, Θεοφίλου Βασιλείου, Γεωργίου Βλάχου, Γεωργίου Γαρουφαλιά, Αθανασίου Γιαννόπουλου, Νικολάου Γκελεστάθη, Αθανασίου Δαβάκη, Σταύρου Δαϊλάκη, Γεωργίου Δεικτάκη, Σταύρου Δήμα, Θεοφάνη Δημοσχάκη, Χρήστου Ζώη, Σοφίας Καλαντζάκου, Γεωργίου Καλαντζή, Ηλία Καλλιώρα, Σταύρου Καλογιάννη, Γεωργίου Καλού, Αχιλλέα Καραμανλή, Κωνσταντίνου Καραμπίνα, Γεωργίου Καρασμάνη, Νικολάου Κατσαρού, Αθανασίου Κατσιγιάννη, Θεόδωρου Κατσίκη, Εμμανουήλ Κεφαλογιάννη, Ιωάννη Κεφαλογιάννη, Κωνσταντίνου Κιλτίδη, Μαρίας Κόλλια-Τσαρουχά, Βασιλείου Κορκολόπουλου, Νικολάου Κορτσάρη, Γεωργίου Κωνσταντόπουλου, Δημητρίου Κωστόπουλου, Ιωάννη Λαμπρόπουλου, Νικολάου Λέγκα, Θεόφιλου Λεονταρίδη, Αναστασίου Λιάσκου, Λεωνίδα Λυμπερακίδη, Ζωή (Ζέττα) Μακρή-Θεοφίλου, Πέτρου Μαντούβαλου, Χρήστου Μαρκογιαννάκη, Παναγιώτη Μελά, Βασιλείου Μιχαλολιάκου, Αντωνίου Μπέζα, Αθανασίου Μπούρα, Αθανασίου Νάκου, Αναστασίου Νεράντζη, Νικολάου Νικολόπουλου, Γεωργίου Παναγιωτόπουλου, Ελευθερίου Παπαγεωργόπουλου, Ελισάβετ Παπαδημητρίου, Μιχαήλ Παπαδόπουλου, Σταύρου Παπαδόπουλου, Αναστασίου Παπαληγούρα, Ελευθερίου Παπανικολάου, Βασιλείου Πάππα, Αριστοτέλη Παυλίδη, Ευάγγελου Πολύζου, Αδάμ Ρεγκούζα, Μάριου Σαλμά, Παναγιώτη Σκανδαλάκη, Θεόδωρου Σκρέκα, Σπήλιου Σπηλιωτόπουλου, Σπύρου Σπύρου, Ευρυπίδη Στυλιανίδη, Σπυρίδωνος Ταλιαδούρου, Κωνσταντίνου Τασούλα, Πέτρου Τατούλη, Γεωργίου Τρυφωνίδη, Νικόλαου Τσιαρτσιώνη, Αριστείδη Τσιπλάκου, Βασιλείου Τσίπρα, Σάββα Τσιτουρίδη, Γεωργίου Τσούρνου, Αθηναίου Φλωρίνη, Παρθένας Φουντουκίδου, Ευγενίου Χαϊτίδη, Μιχάλη Χαλκίδη, Σωτηρίου Χατζηγάκη, Αθανασίου Χειμάρα, Ιωάννου Χωματά, Ευάγγελου Μπασιάκου, Γεωργίου Σαλαγκούδη και Δημητρίου Σιούφα, προς τον Υπουργό Γεωργίας, σχετικά με τη λειτουργία του Ελληνικού Οργανισμού Γεωργικών Ασφαλίσεων, (ΕΛ.Γ.Α.).
      Για τη συζήτηση της επερώτησης ορίζεται από τη Νέα Δημοκρατία ως Κοινοβουλευτικός Εκπρόσωπος ο Βουλευτής Β΄ Θεσσαλονίκης, κ. Γεώργιος Σαλαγκούδης. 
      Από τον Συνασπισμό της Αριστεράς και της Προόδου ορίζεται ως Κοινοβουλευτική Εκπρόσωπος η Βουλευτής Α΄ Θεσσαλονίκης, κ. Ασημίνα Ξηροτύρη-Αικατερινάρη.
      Το λόγο έχει ο πρώτος των επερωτώντων, ο κ. Φωτιάδης.
      ΗΛΙΑΣ ΦΩΤΙΑΔΗΣ: Κύριε Πρόεδρε, κυρίες και κύριοι συνάδελφοι, με την έναρξη του νέου έτους εύχομαι σε όλους υγεία, ειρήνη και αγάπη.
      Στις 19/11 του παρελθόντος έτους, ενενήντα  συνάδελφοι καταθέσαμε μία νέα επερώτηση, αυτή που συζητάμε σήμερα και που αφορά την κακή λειτουργία του ΕΛΓΑ, τις αναξιόπιστες εκτιμήσεις των οργάνων του, που τελικά υποεκτιμούν το μέγεθος των πραγματικών ζημιών, τις καθυστερημένες καταβολές αυτών των αποζημιώσεων, την έκβαση και την εξέλιξη της ΠΣΕΑ, αλλά και γενικότερα την κακή λειτουργία αυτού του συστήματος προστασίας και αποζημιώσεων της γεωργικής παραγωγής. Αυτό το σύστημα υποτίθεται ότι αποτελεί την «ομπρέλα», το «δίχτυ» της προστασίας του Έλληνα αγρότη.
      Κύριε Πρόεδρε, κυρίες και κύριοι συνάδελφοι, αναγκαστήκαμε να καταθέσουμε αυτήν την επερώτηση γιατί από το Νοέμβριο του 2001 που ξεκίνησαν οι καταστροφές από τα ακραία καιρικά φαινόμενα, που δυστυχώς συνεχίστηκαν καθ’ όλη τη διάρκεια του 2002 με πρωτόγνωρη σφοδρότητα και σε όλη την ελληνική επικράτεια και που είχαν σαν συνέπεια να καταστραφεί ένα πολύ μεγάλο μέρος της γεωργικής και κτηνοτροφικής παραγωγής, καθώς επίσης και του φυτικού και πάγιου κεφαλαίου, πέρασε ένας ολόκληρος χρόνος αναμονής από τον αγροτικό κόσμο, που μάταια περιμένει δικαίωση. Έναν ολόκληρο χρόνο παρακολουθούμε την Κυβέρνηση και το Υπουργείο Γεωργίας να προσπαθούν με ημίμετρα, προχειρότητες και ερασιτεχνισμούς να επουλώσουν τις πληγές που άνοιξαν αυτή η χιονόπτωση και ο επακολουθήσας παγετός. 
      Πέρασε ένας ολόκληρος χρόνος αγωνίας για τους αγρότες μας, για την εξεύρεση πόρων, προκειμένου να συνεχίσουν τη νέα καλλιεργητική περίοδο, αλλά και για να αντιμετωπίσουν τις καθημερινές ανάγκες διαβίωσης των ιδίων και των οικογενειών τους. Πέρασε ένας ολόκληρος χρόνος δυσλειτουργίας και απραξίας των μηχανισμών του κράτους που σας αφαιρεί, κύριε Υπουργέ, κάθε δικαίωμα να μας κατηγορήσετε, όπως συνηθίζετε, ότι καταθέτουμε αυτή την επερώτηση διακατεχόμενοι από έντονη αντιπολιτευτική διάθεση. Ένας ολόκληρος χρόνος, μέσα στον οποίο φάνηκε διάπλατα και καθαρά πλέον η ανυπαρξία του κράτους πρόνοιας και προστασίας προς τους ανθρώπους της υπαίθρου, αυτούς που έχουν δώσει ακόμα και τη ζωή τους για την πολιτεία, για το κράτος, για την πατρίδα μας.
      Η αδυναμία αυτή του Υπουργείου Γεωργίας δημιούργησε μία σειρά αλυσιδωτών δυσμενών επιπτώσεων, όχι μόνο για την αγροτική μας κοινωνία, αλλά και κατ’ επέκταση για τον εμπορικό κόσμο της χώρας σε όλη την ελληνική περιφέρεια. Τη δικαιολογημένη αγανάκτηση αυτών των ανθρώπων τη διαπιστώσαμε επισκεπτόμενοι αυτές τις άγιες μέρες τις εκλογικές μας περιφέρειες, με την ευκαιρία των εορταστικών διακοπών της λειτουργίας της Βουλής, όταν βρεθήκαμε αντιμέτωποι με την αγανάκτηση, την οργή και την οδύνη των παραγωγών για την αδιαφορία με την οποία το κράτος αντιμετωπίζει το θέμα των αποζημιώσεων και γενικά των προβλημάτων του Έλληνα αγρότη.
      Κύριε Υπουργέ, πιστέψτε με, αυτή τη φορά δε βρεθήκαμε αντιμέτωποι μόνο με τη διογκωμένη αγανάκτηση, αλλά πλανάται για τους αγρότες μία τάση εγκατάλειψης του αγροτικού επαγγέλματος και μία φυγή προς την πόλη, πιστεύοντας πως έτσι θα απαλλαγούν από το βραχνά των τόσων προβλημάτων που τους δημιουργούν, όχι μόνο οι ζημιογόνες καιρικές συνθήκες για τη γεωργική τους παραγωγή, αλλά και η αδιαφορία της πολιτείας να λάβει πρακτικά μέτρα, ώστε να διασφαλιστεί το εισόδημά τους. Σ’ αυτό είσθε άμεσα υπεύθυνοι.
      Πώς θα διασφαλιστεί το εισόδημα των αγροτών, όταν όχι μόνο δεν τους δίνονται έγκαιρα οι αποζημιώσεις που δικαιούνται, αλλά αυτές που θα πάρουν απέχουν πολύ από την πραγματικότητα, γιατί ο υπολογισμός τους γίνεται με αναξιόπιστα στοιχεία; Αυτό προκύπτει από το ότι οι τιμές παραγωγού που καθόρισε και έστειλε το Υπουργείο Γεωργίας στον ΕΛΓΑ, με βάση τις οποίες θα υπολογιστεί η αποζημίωση για ζημίες που καλύπτονται από την ΠΣΕΑ, παρουσιάζουν μεγάλη απόκλιση από νομό σε νομό για το ίδιο προϊόν.
      Για να γίνω περισσότερο σαφής θα σας δώσω ένα παράδειγμα. Η τιμή παραγωγού για τα ροδάκινα, ενώ στην Ημαθία καθορίστηκε 99 δραχμές το κιλό, στη Λάρισα καθορίστηκε 289 δραχμές το κιλό. Δηλαδή, έχουμε μία διαφορά της τάξεως 190 δραχμών και μία απόκλιση 190%. Το ίδιο συμβαίνει και στην Πέλλα και στην Πιερία. Η τιμή παραγωγού για τα μήλα στην Ημαθία καθορίστηκε στις 76 δραχμές το κιλό, ενώ στη Λάρισα 162 δραχμές το κιλό. Δηλαδή, έχουμε μία διαφορά 86 δραχμών και μία απόκλιση 113%. Το ίδιο συμβαίνει και στην Καστοριά και σε άλλες πόλεις της Βόρειας Ελλάδας.
      Το ίδιο μεγάλες αποκλίσεις έχουμε σε όλα τα προϊόντα όπως τα ακτινίδια, τα κεράσια, τα δαμάσκηνα κλπ. Το ίδιο συμβαίνει και σε όλους τους νομούς. Τι να πει ο Νομός Κορινθίας που έχει πάθει μεγάλη ζημιά από τα σταφύλια; Τι να πει η Κρήτη ή άλλες περιοχές με τις ελιές τους; Ήρθαν γιορτές και θα έπρεπε κάποια στιγμή η Κυβέρνηση τουλάχιστον να σεβαστεί αυτές τις άγιες ημέρες.
      Συγκεκριμένα έχουμε και άλλο πρόβλημα στην Ημαθία. Η μέση απόδοση ανά δένδρο ροδακινιάς είναι εξήντα οκτώμισι κιλά περίπου και όχι σαράντα τρία που εμφανίζει το Υπουργείο Γεωργίας. Αυτό άλλωστε τονίζεται και σε σχετικό έγγραφο του Νομάρχη Ημαθίας που απέστειλε στις 20.12.2002 και το οποίο καταθέτω στα Πρακτικά. 
      (Στο σημείο αυτό ο Βουλευτής κ. Φωτιάδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Το ίδιο συμβαίνει και με τους άλλους Νομούς Ημαθίας, Πέλλας, Πιερίας που έχουν τα ροδάκινα και άλλες καλλιέργειες. 
      Θα ήθελα, επίσης, να επισημάνω ότι εξαιρούνται από τις αποζημιώσεις ορισμένες καλλιέργειες. Τα βερίκοκα δεν συμπεριλαμβάνονται στο Νομό Πέλλας όπως, επίσης, οι λοτοί ή τα κάστανα και άλλες καλλιέργειες στους Νομούς Ημαθίας, Πιερίας κλπ.
      Συμπερασματικά, το Υπουργείο Γεωργίας με τα αναξιόπιστα στοιχεία που έστειλε στον ΕΛΓΑ, θα συντελέσει αφ’ ενός στη διαφοροποίηση των αποζημιώσεων για το ίδιο προϊόν από περιοχή σε περιοχή, για τις ζημιές που αποζημιώνονται μέσω ΠΣΕΑ, δημιουργώντας με αυτόν τον τρόπο αγρότες δύο ταχυτήτων και αφ’ ετέρου στην αποζημίωση χαμηλών αποζημιώσεων από αυτές που πρέπει να χορηγηθούν. Διότι τα μεγέθη τιμή και παραγωγή με βάση τα οποία θα γίνει υπολογισμός, είναι πολύ χαμηλότερα από αυτά που χρησιμοποιεί ο ΕΛΓΑ και τίθεται το ερώτημα: Γιατί κύριοι της Κυβέρνησης δεν χρησιμοποιήσατε τα στοιχεία του ΕΛΓΑ; Πώς θα κατευνάσουμε τις διαμαρτυρίες των κατοίκων, των Δήμων Αντιγορηδών, Ανθεμίων, Αλεξάνδρειας, Πλατέως του Νομού Ημαθίας, των κατοίκων του Νομού Πέλλας, του Νομού Πιερίας και άλλων που ασχολούνται με το ροδάκινο; Διότι αυτοί είναι που καλλιεργούν συμπύρηνα ροδάκινα. Όπως είναι γνωστό ο μέσος όρος παραγωγής κάθε δένδρου είναι τουλάχιστον εκατό κιλά και ιδιαίτερα του συμπύρηνου ροδάκινου. Και έρχεστε, κύριοι της Κυβέρνησης, να αποζημιώσετε αυτά τα εκατό κιλά με τα είκοσι κιλά το μάξιμουμ. Όταν το ποσό αυτό ανέβηκε στα 100% και όταν με τις εκτιμήσεις αντί για 100% βάζετε 50%, αντιλαμβάνεστε τι θα πάρουν οι παραγωγοί. 
      Κάποτε  να καταλάβετε ότι πρέπει  να δεσμευθείτε για τη μείωση του χρόνου καταβολής των αποζημιώσεων στους τρεις μήνες. Και πέραν αυτού του χρονικού ορίου οι αποζημιώσεις θα καταβάλλονται εντόκως, προκειμένου να αντιμετωπιστεί και η έλλειψη ρευστότητας των αγροτών, αλλά και για να αποκατασταθεί επιτέλους η αξιοπιστία του κράτους προς τον πολίτη. 
      	Δεν αρκείστε όμως στο να καθυστερείτε και να υπολογίζετε με αναξιόπιστα στοιχεία τις αποζημιώσεις. Δώσατε και ψεύτικες υποσχέσεις στους αγρότες δια στόματος του κυρίου Πρωθυπουργού και του κυρίου Υπουργού, όταν τον Ιανουάριο του 2002 είχατε υποσχεθεί  ότι μέχρι το Μάιο θα είχε καταβληθεί το 50% των αποζημιώσεων για τις ζημιές που καλύπτονται από την ΠΣΕΑ. Μέχρι όμως το Νοέμβριο, μετά από έξι μήνες, δυστυχώς, όχι μόνο δεν δόθηκε δραχμή, αλλά ξεκινήσατε παραμονές Χριστουγέννων, ξεγελώντας τους παραγωγούς να τους πείτε ότι ξεκινήσαμε. Και όταν ρωτήθηκαν πόσες είναι οι αιτήσεις σε όλη την Ελλάδα, δυστυχώς δεν πήραμε απάντηση, γιατί από τις δεκαέξι χιλιάδες των αιτήσεων που κατατέθηκαν στην περιφέρειά μου του Νομού Ημαθίας, είχαν σταλεί μόνο δύο χιλιάδες εκ των οποίων είχαν πληρωθεί οι πεντακόσιες.
      Ούτε το 10%. Και περιμένουμε -δεν ξέρω, εύχομαι- μέχρι τις Απόκριες τουλάχιστον να ολοκληρωθεί. Ίσως γιατί οι υπηρεσίες του Υπουργείου σας αδυνατούσαν να ανταποκριθούν στις διευκρινίσεις που απαιτούσαν κάθε τόσο οι κύριοι της Ευρωπαϊκής Ένωσης. Άλλωστε, στο τέλος είδαμε, τι διευκρινίσεις στείλατε για τις τιμές και τις παραγωγές. 
      Αυξήσατε τα τέλη εκτίμησης από 70%-240% για τη φυτική παραγωγή και από 36%-155% για τη ζωική παραγωγή. Και τα τέλη αυτά της εκτίμησης, σημειωτέον προπληρώνονται από τους παραγωγούς και είναι άγνωστο βέβαια αν και πότε θα αποζημιωθούν. 
      Αυτές, λοιπόν, οι πρακτικές καθυστέρησης αποζημιώσεων, υποεκτιμήσεις, αύξησης τελών εκτίμησης είναι δυνατόν να εξυψώνουν το επίπεδο προστασίας της παραγωγής από ζημιές στο φυτικό και ζωικό κεφάλαιο και να διασφαλίζουν το εισόδημα του αγρότη, όπως μας έλεγε στη Βουλή ο πρώην Υπουργός Γεωργίας κ. Ανωμερίτης, κατά τη συζήτηση του νομοσχεδίου «Ησίοδος»; Όλα αυτά συμβαίνουν γιατί αντιμετωπίσατε το μεγάλο αυτό πρόβλημα του φορέα ασφάλισης της φυτικής και ζωικής παραγωγής με πρόχειρους μηχανισμούς, με ένα νομοθετικό πλαίσιο διάτρητο και πρόχειρο στη σύνταξή του. 
      Πώς, λοιπόν, να λειτουργήσει ένας ασφαλιστικός οργανισμός όταν στα ταμεία του δεν έχει πόρους παρά ελλείμματα και μόνο ελλείμματα, που οφείλονται σε κακή χρηματοοικονομική διαχείριση του ΕΛΓΑ καθ’ όλη τη διάρκεια της διακυβέρνησής σας; Όταν το Σεπτέμβριο του παρελθόντος έτους στο Θερινό Τμήμα φέρατε για συζήτηση το νομοσχέδιο για το «Εθνικό Σύστημα Προστασίας της αγροτικής δραστηριότητας με την ονομασία «Ησίοδος», του οποίου ήμουν και εισηγητής, σας είχαμε επισημάνει πως το πρώτο βήμα θα έπρεπε να ήταν η εξυγίανση της οικονομικής κατάστασης του ΕΛΓΑ. Έμεινε όμως και εξακολουθεί να παραμένει ακάλυπτο το χρέος των 33 δισεκατομμυρίων δραχμών. Έμεινε ανεκπλήρωτη ακόμα και η υπόσχεση του κυρίου Πρωθυπουργού από το 1998 πως θα δίνονταν 20 δισεκατομμύρια ετησίως από τον κρατικό προϋπολογισμό για την ενίσχυση του ΕΛΓΑ. 
      Επισημάναμε πολλές φορές την αναγκαιότητα συμμετοχής και των ενδιαφερομένων φορέων στη μελέτη για τη διαμόρφωση ενός συστήματος ασφάλισης των αγροτικών προϊόντων, με υψηλό αίσθημα αλληλεγγύης για τους ανθρώπους της υπαίθρου. 
      Σας προτείναμε πως θα πρέπει οι γεωτεχνικοί που θα διενεργούν τις εκτιμήσεις να υφίστανται ειδική εκπαίδευση διαρκείας. Και παρ΄όλα αυτά στη φιλότιμη προσπάθεια αυτών των ανθρώπων που νυχθημερόν μοχθούν, προσπαθείτε να καλύψετε τα κενά σας. 
      Σας επισημάναμε ότι για τον καθορισμό της τιμής του προϊόντος για τον υπολογισμό της ασφαλιστικής αποζημίωσης, θα πρέπει να λαμβάνεται υπόψη σοβαρά και η ποιότητα του προϊόντος. 
      Εκφράσαμε και εξακολουθούμε να εκφράζουμε τις ανησυχίες μας για την σχέση του ΕΛΓΑ με τον καινούριο οργανισμό «ΟΑΣΙΣ». Μήπως μπορείτε να μας πείτε πού έχει την έδρα ο εν λόγω οργανισμός, κύριε Υπουργέ; Μήπως το διοικητικό του συμβούλιο συνεδριάζει κρυφά και σε άγνωστο για όλους μας μέρος; Και τέλος μήπως οι μεγάλες ζημίες που υπέστη ο αγροτικός κόσμος σας απέτρεψε να στελεχώσετε ένα νέον οργανισμό; Απλούστατα, όπως καλά γνωρίζετε, δεν κάνατε απολύτως τίποτα. 
      Μας δόθηκε η ευκαιρία κατά τη συζήτηση του νομοσχεδίου να βελτιώσουμε τα κακώς κείμενα του οργανισμού, όπως τη σωστή και αντικειμενική εκτίμηση και επανεκτίμηση των ζημιών, την ελαχιστοποίηση του χρόνου καταβολής της αποζημίωσης, τον περιορισμό των καταβαλλομένων τελών, την κάλυψη  ζημιών από νέους κινδύνους, αλλά δυστυχώς αυτές οι προτάσεις μας όπως και τόσες άλλες αγνοήθηκαν. 
      Τελικώς, με τη βεβιασμένη τότε κατάθεση του νομοσχεδίου ψηφίσατε ένα νόμο του οποίου ουσιαστικά κανένα άρθρο δεν λειτούργησε. Και πώς να λειτουργήσει ένας νόμος όταν απαιτούνται είκοσι έξι υπουργικές αποφάσεις για την εφαρμογή του; 
      Δεν στελεχώσατε και δεν οργανώσατε τα περιφερειακά υποκαταστήματα του ΕΛΓΑ. Δεν εκπαιδεύσατε το νεοπροσληφθέν προσωπικό, δεν λειτούργησε ο οργανισμός αντασφάλισης «ΟΑΣΙΣ» και τα χρέη του ΕΛΓΑ από 33 δισεκατομμύρια έφθασαν τα 76 δισεκατομμύρια. 
      Το Εθνικό Σύστημα Προστασίας της αγροτικής δραστηριότητας στο οποίο δώσατε το όνομα «ΗΣΙΟΔΟΣ», δεν διαχειρίζεται αποτελεσματικά την προστασία της αγροτικής δραστηριότητας και ταλαιπωρεί τους αγρότες μας. 
      Ως εκ τούτου δεν τιμά το όνομα του Ησιόδου, του ποιητή των αγροτών και των χωρικών, που είχε ως σκοπό να διδάξει πρακτικές γνώσεις, για να ανακουφιστούν οι άνθρωποι από την ταλαιπωρία. 
      Πιστεύω πως σε λίγο –και θα το πράξετε δίνοντας την απάντησή σας- θα ανοίξετε το φάκελό σας και θα μας αναγνώσετε περικοπές από το υποτιθέμενο ολοκληρωμένο εθνικό σύστημα ασφάλισης παραγωγής με το χαρακτηρισμό και το στομφώδη τίτλο «Σύστημα Ησίοδος» και από την ίδρυση του νέου οργανισμού αντασφάλισης «ΟΑΣΙΣ». Θα σας προλάβω όμως, κύριε Υπουργέ, και θα σας διαβάσω το τι μας ανακοίνωσε ο τότε προκάτοχός σας κ. Ανωμερίτης, που κατέθεσε το νομοσχέδιο για τον εν λόγω οργανισμό. Χαρακτήρισε τη λειτουργία του ΕΛΓΑ σαν μία δεκαετή ιστορική πορεία και είπε πως το νέο σύστημα ασφάλισης κυριαρχείται από μία ισχυρή κρατική παρουσία και πως έτσι, σε συσχετισμό με το νόμο πλαίσιο για τον εκσυγχρονισμό των Αγροτικών Συνεταιριστικών Οργανώσεων και μία σειρά άλλων ενεργειών, όπως αυτή της δημιουργίας του νέου πληροφοριακού συστήματος και του δορυφορικού καναλιού ενημέρωσης των αγροτών –αλήθεια τι γίνεται μ’ αυτόν τον τηλεοπτικό σταθμό ενημέρωσης αγροτών;- η ελληνική γεωργία μπαίνει πλέον δυναμικά στο νέο ευρωπαϊκό και διεθνές περιβάλλον με στρατηγικούς στόχους ανάπτυξης. Η πραγματικότητα όμως που βιώνουν οι παραγωγοί μας είναι ιδιαίτερα σκληρή και γι΄ αυτό σας έδωσαν το μάθημα και το μήνυμα στις δημοτικές και νομαρχιακές εκλογές τον περασμένο Οκτώβριο.
      Έχετε δηλώσει επίσης, κύριε Υπουργέ, πως ενεργοποιήσατε τη συγκρότηση προγραμμάτων εκτάκτων αναγκών ΠΣΕΑ, για να αντλήσετε πόρους που θα κατατεθούν στους πληγέντες παραγωγούς. Όμως μέχρι το τέλος του Οκτωβρίου του παρελθόντος έτους δεν είχατε υποβάλει σχετικά δικαιολογητικά στην Κομισιόν για τις καταστροφές που έγιναν στις αρχές του 2002. Ως εκ τούτου, καμία διαδικασία δεν μπορούσε να ξεκινήσει για την κοινοτική χρηματοδότηση, όπως απάντησε ο αρμόδιος επίτροπος για θέματα γεωργίας κ. Φίσλερ σε σχετική ερώτηση του Ευρωβουλευτή της Νέας Δημοκρατίας κ. Χατζηδάκη. Την καθυστέρηση αυτή την αναγνωρίζουν και οι υπηρεσίες του Υπουργείου σας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα πάρω δύο λεπτά από τη δευτερολογία μου. 
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, ολοκληρώστε, θα χρειαστείτε το χρόνο της δευτερολογίας σας για ανταπάντηση.
      ΗΛΙΑΣ ΦΩΤΙΑΔΗΣ: Θα σας διαβάσω τι λένε οι υπηρεσίες σας για το θέμα αυτό. Λένε, λοιπόν, πως εκεί που έχουμε το πρόβλημα και δημιουργούνται διαφορετικές εικόνες είναι στις ζημίες των απροβλέπτων καταστροφικών κινδύνων από την ΠΣΕΑ. Εκεί πράγματι έχουμε καθυστερήσει. Δικοί σας άνθρωποι είναι αυτοί που το ομολογούν.
      Έχω μπροστά μου, κύριε Υπουργέ, μια ανακοίνωση της Γενικής Διεύθυνσης Γεωργίας της Ευρωπαϊκής Επιτροπής και σας παρακαλώ να τη δείτε. Σε αυτήν την ανακοίνωση φαίνεται ότι οι Γερμανοί για ορισμένες περιοχές τους, όπου οι καλλιέργειες καταστράφηκαν από πλημμύρες, πέτυχαν ειδικές ενισχύσεις από την Ευρωπαϊκή Ένωση. Ερωτάται ο κύριος Υπουργός, αν έχουν γίνει σχετικές ενέργειες για τη χώρα μας, προκειμένου να εκμεταλλευτούμε αυτές τις ειδικές ενισχύσεις της Ευρωπαϊκής Ένωσης. 
      Επίσης στο ίδιο κείμενο αναφέρεται ότι η Ευρωπαϊκή Ένωση προσανατολίζεται στη δημιουργία ταμείου αρωγής, προκειμένου να αντιμετωπίσει έγκαιρα και αποτελεσματικά καταστροφές, όπως οι πλημμύρες. Είσθε ενήμερος, κύριε Υπουργέ, για τη δημιουργία αυτού του ταμείου; Μήπως θα πρέπει να κάνετε ενέργειες, για να συμπεριληφθούν και καταστροφές από παγετούς, που είναι μείζον πρόβλημα για τις καλλιέργειες στη χώρα μας; Έχει προχωρήσει η Κυβέρνηση, όπως μας ανακοίνωσε ο κ. Πάχτας πριν από λίγες μέρες σ΄ αυτήν εδώ την Αίθουσα, σε σύναψη δανείου ενός δισεκατομμυρίου ευρώ από την Ευρωπαϊκή Τράπεζα Επενδύσεων, προκειμένου να καλυφθούν οι υποχρεώσεις προς τους εργολήπτες κατασκευαστές των ολυμπιακών έργων; Γι΄ αυτούς ανησυχείτε και καλά κάνετε. Πότε όμως θα δούμε και το ανάλογο ενδιαφέρον σας για την πληρωμή των πληγέντων αγροτών μας; Εν όψει της ανάληψης από τη χώρα μας της Προεδρίας της Ευρωπαϊκής Ένωσης, μήπως, κύριε Υπουργέ, πρέπει να πρωτοστατήσετε στη δημιουργία του προαναφερθέντος ταμείου, ώστε και οι δικοί μας αγρότες να τύχουν των ευεργετημάτων του; Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Παραγωγής και Εμπορίου καταθέτει τις εκθέσεις της στα σχέδια νόμων του Υπουργείου Εμπορικής Ναυτιλίας: 
      α) «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Λεττονίας για τις θαλάσσιες μεταφορές.»
      β) «Κύρωση του Πρωτοκόλλου για την ετοιμότητα, συνεργασία και αντιμετώπιση περιστατικών ρύπανσης της θάλασσας από επικίνδυνες και επιβλαβείς ουσίες, 2000.»
      γ) «Κύρωση του Πρωτοκόλλου του έτους 1997 που τροποποιεί τη Διεθνή Σύμβαση για την Πρόληψη Ρύπανσης από πλοία του 1973, όπως τροποποιήθηκε από το Πρωτόκολλο του 1978 που σχετίζεται με αυτήν.»
      Επίσης, κυρίες και κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα δυτικά θεωρεία αφού προηγουμένως ξεναγήθηκαν στην έκθεση των έργων τέχνης από τη συλλογή της Βουλής των Ελλήνων, μαθητές και μαθήτριες και συνοδοί καθηγητές από το Β’ Γυμνάσιο Ψυχικού. 
      Η Βουλή τους καλωσορίζει, τους εύχεται καλή και αποδοτική χρονιά. 
      (Χειροκροτήματα)
      Το λόγο έχει ο κ. Τζαμτζής.
      ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, διαψεύδονται οικτρά, δυστυχώς για τους αγρότες μας, οι εξαγγελίες του ίδιου του Πρωθυπουργού αλλά και της ηγεσίας του Υπουργείου Γεωργίας, σχετικά με την αποζημίωση, την οικονομική ενίσχυση των αγροτών μας από τις κακές καιρικές συνθήκες του χειμώνα 2001-2002. 
      Υπόσχονταν και δεσμεύονταν ο ίδιος ο Πρωθυπουργός ότι το 50% θα καταβληθεί στους αγρότες το Μάιο του 2002. Δυστυχώς όχι μόνο αυτό δεν έγινε αλλά μέχρι σήμερα το 2003, οι αγρότες μας είναι απλήρωτοι. Απλήρωτοι παραμένουν και για μια σειρά ζημιών σε διάφορα προϊόντα για ζημιές που υπέστησαν το 1999, το 2000 και το 2001. Δυστυχώς η Κυβέρνηση, το Υπουργείο Γεωργίας αντιμετωπίζει τους αγρότες ως πολίτες βήτα κατηγορίας. Ιδιαίτερα όμως τους αγρότες της Πέλλας πραγματικά τους αντιμετωπίζει ως πολίτες όχι απλά βήτα κατηγορίας αλλά τους αδικεί κατάφορα. Τους αδικεί κατάφωρα διότι τα ίδια προϊόντα αποζημιώνονται από το Υπουργείο, από τα ΠΣΕΑ με διαφορετικές τιμές, με διαφορετικές ποσότητες. 
      Θα αναφέρω ενδεικτικά: Η τιμή αποζημίωσης του ροδάκινου για τη Λάρισα είναι 289,3 δραχμές ανά κιλό ενώ για την Πέλλα είναι 84,8. Σε άλλα προϊόντα, όπως στα μήλα, έχουμε πάλι τεράστιες διαφορές. Οι αγρότες της Πέλλας αποζημιώνονται με 88,7 δραχμές το κιλό ενώ 147,9 και 162 δραχμές αποζημιώνονται ανά κιλό οι αγρότες του Βόλου και του Τιρνάβου. Στα αχλάδια, 161 δραχμές παίρνουν ανά κιλό οι αγρότες της Πέλλας ενώ ο Τίρναβος και η Θεσσαλονίκη παίρνουν 207 και 236 δραχμές. Στα ακτινίδια το ίδιο φαινόμενο, για την Πέλλα 146 δραχμές και για τον Τίρναβο 177 δραχμές. Στα κεράσια 375 δραχμές για την Πέλλα, 386 δραχμές για τη Λάρισα. 
      Αυτό το οποίο πρέπει να τονίσουμε είναι ότι λάβατε, κύριε Υπουργέ, την τριετία ’97-’99 ως τριετία αναφοράς, όταν η Πέλλα και η Ημαθία, οι δύο αυτοί νομοί αλλά ιδιαίτερα η Πέλλα είχαν ζημιές το 1997, 85% και το 1998 είχαν 45%. Αυτά τα αποζημιώσατε εσείς. Δεν έπρεπε να λάβετε αυτήν την τριετία υπόψη σας. Και δεν έπρεπε διότι το ίδιο το Υπουργείο, η διεύθυνση των ΠΣΕΑ έρχεται και καταθέτει έγγραφο και λέει ότι όταν η χρονιά έχει ζημιές, τότε πρέπει να λάβουμε υπόψη μας άλλη χρονιά κανονική. Καταθέτω, κύριε Πρόεδρε, στα Πρακτικά έγγραφο της διεύθυνσης των ΠΣΕΑ, η οποία ξεκαθαρίζει αυτό το πράγμα.
      (Στο σημείο αυτό ο Βουλευτής κ. Ιορδάνης Τζαμτζής καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Δεύτερον, έπρεπε να πάρετε χρονιές όπως ήταν το ’96, το 2000 ή το 2001. Πώς να πάρετε όμως το 2000, πώς να πάρετε ως χρονιά αναφοράς το 2001 όταν ουσιαστικά δεν έχετε τα στοιχεία αυτά; Πρόσφατα καταθέσατε τα στοιχεία του 2001 στον ΕΛΓΑ, πρόσφατα δώσατε τιμές.
      Και όλα αυτά διότι πραγματικά δεν λειτουργεί η Υπηρεσία Αγροτικής Ανάπτυξης και Τεκμηρίωσης του Υπουργείου. 
      Δεν λάβατε υπόψη σας ούτε τις ποικιλίες ούτε την ηλικία του δένδρου. Δεν λάβατε υπόψη σας το σύστημα φύτευσης. Αδικείτε κατάφωρα τους αγρότες. Υπάρχουν τεράστιες διαφορές στις αποζημιώσεις. Η διαφορά ανάμεσα στην αποζημίωση που θα πάρει ο αγρότης της Πέλλας σε σχέση με τον αγρότη της Λάρισας είναι 42.000 δραχμές ανά στρέμμα.
      Θέλω να ρωτήσω ευθέως, κύριε Υπουργέ: Παίζει ρόλο σε αυτήν την υπόθεση το γεγονός ότι ο κ. Παπαγεωργίου, συνεργάτης του κ. Χατζημιχάλη, είναι μέσα στην εν λόγω επιτροπή που πήρε αυτές τις αποφάσεις;
      Δεύτερο σοβαρό πρόβλημα: Εξαιρούνται τα βερίκοκα της Πέλλας. Γιατί; Είπατε ότι δεν έστειλαν καταστάσεις. Σας διαψεύδω και καταθέτω στα Πρακτικά της Βουλής όλες τις καταστάσεις των Διευθύνσεων Γεωργίας της Πέλλας –Έδεσσας δηλαδή και Γιαννιτσών- και για δική σας ενημέρωση. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Είναι τα έτη 1997, 1998, 1999, 2000, 2001 και 2002. Είναι συγκεκριμένα στοιχεία.
      (Στο σημείο αυτό ο Βουλευτής κ. Ιορδάνης Τζαμτζής καταθέτει για τα Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
      Επιτέλους, κύριε Υπουργέ, παράγουμε βερίκοκα και τα εξαιρείτε. Γιατί εξαιρείτε τα βερίκοκα της Πέλλας και μόνο αυτά; Γιατί εξαιρείτε και άλλες περιπτώσεις;
      Αυτό το οποίο θέλω να προτείνω σε εσάς είναι πρώτα απ’ όλα…
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε συνάδελφε.
      ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, με όλον το σεβασμό, νομίζω ότι οι αγρότες της Πέλλας με τα προβλήματα που αντιμετωπίζουν δικαιούνται ανοχή ενός λεπτού.
      ΠΡΟΕΔΡΕΥΩΝ (Κωνσταντίνος Γείτονας): Ακούστε, κύριε συνάδελφε…
      ΙΟΡΔΑΝΗΣ ΤΖΑΜΤΖΗΣ: Ολοκληρώνω, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Ακούστε, κύριε συνάδελφε, οι αγρότες δικαιούνται πολλά και το σεβασμό μας, αλλά εσείς οφείλετε να σέβεστε και τον Κανονισμό.
      ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, αφήστε με να ολοκληρώσω, σας παρακαλώ.
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, λοιπόν, ολοκληρώστε και αφήστε τα αυτά.
      ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, της Αντιπολίτευσης είναι αυτή η μέρα. Πώς να το κάνουμε;
      	ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, μην παρεμβαίνετε εσείς. Θα τα βρούμε με το συνάδελφο. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Παρεμβαίνω. 
      ΠΡΟΕΔΡΕΥΩΝ (Κωνσταντίνος Γείτονας): Ξέρετε καλά γιατί εγώ παρενέβην.
      ΙΩΑΝΝΗΣ ΚΕΦΑΛΟΓΙΑΝΝΗΣ: Δεν σημαίνει, όμως, ότι είστε παιδονόμος. 
      ΠΡΟΕΔΡΕΥΩΝ (Κωνσταντίνος Γείτονας): Η ευθύνη τήρησης του Κανονισμού δεν σημαίνει αδιαφορία ή ασέβεια προς τους αγρότες που υπονόησε ο κύριος συνάδελφος. Όσο για τα περί «παιδονόμου» τα αντιπαρέρχομαι, κύριε Κεφαλογιάννη, δεν σας τιμά αυτό που είπατε.
      ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, αφήστε με να ολοκληρώσω. Θα είχα ολοκληρώσει.
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, λοιπόν, να ηρεμήσετε.
      Συνεχίστε, κύριε Τζαμτζή και ολοκληρώστε.
      ΙΟΡΔΑΝΗΣ ΤΖΑΜΤΖΗΣ: Κύριε Υπουργέ, θα πρέπει να λάβετε υπόψη σας πολύ σοβαρά τα προβλήματα αυτά, να τροποποιηθούν οι αποφάσεις –και μπορείτε να το κάνετε- να αλλάξουν οι τιμές για την Πέλλα, να γίνει αναφορά σε άλλα έτη όπου η παραγωγή ήταν κανονική και όχι να παίρνει ο αγρότης της Πέλλας σαράντα κιλά στο δένδρο και επιπλέον να κάνετε συμπληρωματικό…
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ ολοκληρώστε, κύριε συνάδελφε. Δεν έχετε άλλο χρόνο.
      ΙΟΡΔΑΝΗΣ ΤΖΑΜΤΖΗΣ: …για να μπορέσετε να εντάξετε όλες αυτές τις περιπτώσεις αλλά και τα βερίκοκα της Πέλλας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Αγγελής.
      ΑΝΕΣΤΗΣ ΑΓΓΕΛΗΣ: Κύριε Πρόεδρε, κυρία και κύριοι συνάδελφοι, πρέπει να αντιληφθεί η Κυβέρνηση, να αντιληφθούμε όλοι μας ότι οι πατρίδες, τα έθνη, διατηρούνται όταν υπάρχει γόνιμη γη και όταν δεν ερημώνει η ύπαιθρος.
      Το αγροτικό πρόβλημα της χώρας είναι τεράστιο και το γνωρίζουμε όλοι. Η Κυβέρνηση με την πολιτική της χρόνια τώρα διαιώνισε το συγκεκριμένο πρόβλημα. Αν και τα τελευταία χρόνια εισέρευσαν μεγάλα κονδύλια στη χώρα μας, αυτά δεν πήγαν ουσιαστικά προς τον τομέα της ανάπτυξης της γεωργίας, της κτηνοτροφίας και της αλιείας, αλλά ουσιαστικά χρησιμοποιήθηκαν περισσότερο για δημιουργία κομματικών σχέσεων από τον ελεγχόμενο κρατικό μηχανισμό του ΠΑΣΟΚ. 
      Γνωρίζει η Κυβέρνηση το πρόβλημα. Ήδη η μελέτη που ανέθεσε σε επτά καθηγητές Πανεπιστημίου αποδεικνύει ότι το πρόβλημα είναι τεράστιο. Βέβαια η συζήτηση δεν αφορά το γενικότερο αγροτικό πρόβλημα. Αφορά τις αποζημιώσεις των αγροτών που η πραγμάτωση του στόχου της σωστής αποζημίωσης φαίνεται να μην επιτυγχάνεται από αυτήν την Κυβέρνηση.
      Οι αγρότες απαιτούν να σταθούμε δίπλα τους συνειδητά, με συγκεκριμένο προγραμματισμό, με ευθύνη. Κάτι τέτοιο δεν γίνεται από την Κυβέρνηση. Αυτό αποδεικνύεται από την πράξη. 
      Κανείς δεν έχει δικαίωμα, κύριε Υπουργέ, να εμπαίζει τους πολίτες και πολύ περισσότερο τους αγρότες. Αυτό συμβαίνει με την Κυβέρνηση του ΠΑΣΟΚ σε θέματα που έχουν σχέση με την αποζημίωση των αγροτών.
      Γραφειοκρατία, σύγχυση, καθυστέρηση, αδικίες επιδεινώνουν την ήδη δραματική κατάσταση στον αγροτικό κόσμο. Είναι ανησυχητικό για μια χώρα όταν ο ίδιος ο Πρωθυπουργός στις αρχές του 2002 λέει ότι το Μάιο του 2002 θα αποζημιωθούν οι αγρότες κατά 50% για τις ζημιές που υπέστησαν και αυτό δεν συμβαίνει. Όταν λοιπόν σε επίπεδο Πρωθυπουργού συμβαίνουν αυτά, αποδεικνύεται ότι η Κυβέρνηση είναι αναξιόπιστη. 
      Είναι απαράδεκτο σήμερα να υπάρχουν αγρότες που δεν έχουν αποζημιωθεί για ζημιές από τα ΠΣΕΑ, για ζημιές που υπέστησαν το 2000 και το 1999. Παράδειγμα: Καπνά Νεάπολης, Ασπροκκλησιάς Καστοριάς. Είναι θλιβερό ο φορέας «ΟΑΣΙΣ» παρ’ όλο που ψηφίστηκε το 2001 ουσιαστικά να μην προχωρεί. Είναι ντροπή να καθυστερεί η πληρωμή των αποζημιώσεων και να τριπλασιάζεται το τίμημα στη δήλωση της ζημιάς και να μην επιστρέφεται όταν δεν δίδονται ενισχύσεις. Είναι άδικο να μην καλύπτονται από τον ΕΛΓΑ όλες οι ζημιές του φυτικού και ζωικού κεφαλαίου.
      Απεδείχθη περίτρανα ότι δεν υπάρχει οργανωτική δομή, δεν υπάρχει διοικητική δομή. Απεδείχθη ότι η Κυβέρνηση νοιάζεται για το πώς θα εισπράξουν οι εργολήπτες άμεσα τα κονδύλια, ενώ για τις αποζημιώσεις των αγροτών προβλέπει στον προϋπολογισμό 10 εκατομμύρια ευρώ, δηλαδή 3,5 δισεκατομμύρια δραχμές έναντι 250 δισεκατομμυρίων ζημιών, όταν οι εισφορές των αγροτών υπολογίζονται ότι θα είναι γύρω στα 30 με 35 δισεκατομμύρια.
      Τέλος, απεδείχθη η ανισότητα από περιοχή σε περιοχή τόσο ως προς την ποσότητα όσο και προς την τιμή της αποζημίωσης. Συγκεκριμένα στην τριετία 1997-1999 η μηλιά υπολογίζεται στη μεν Λάρισα με 78,1 κιλά, στη δε Καστοριά με 50,7 κιλά. Αντίστοιχα η αποζημίωση κατά κιλό είναι 101,7 δραχμές στην Καστοριά, 162,3 δραχμές στη Λάρισα. Αυτό αποτελεί πρόκληση ιδιαίτερα για μια παραμεθόριο περιοχή, στην οποία ακόμα και στο θέμα των φασολιών απερρίφθη το 85% των μαρτύρων.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ  ΣΓΟΥΡΙΔΗΣ) 
      Καταλαβαίνετε λοιπόν ότι υπάρχουν σημαντικότατα προβλήματα που πρέπει να επιλυθούν με κυριότερο βεβαίως αυτό το πρόβλημα της γραφειοκρατίας. Δεν είναι δυνατόν οι αγρότες που έχουν μικρό κλήρο να τρέχουν για το Ε1, το Ε9, για κληρονομητήρια. Μπορείτε κάλλιστα –και νομίζω ότι μπορεί να γίνει αυτό- η αποζημίωση να πηγαίνει στην έκταση. 
      Δεν χρειάζεται λοιπόν να αναφέρουμε άλλα παραδείγματα. Αυτό που απαιτείται είναι να συνέλθει η Κυβέρνηση. Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιπλάκης έχει το λόγο.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Αγαπητοί συνάδελφοι, η μη έγκαιρη και υποπολλαπλάσια πάντα καταβολή αποζημιώσεων στους αγρότες είναι ένα μέρος του συνολικότερου επανειλημμένα επισημαινομένου από πλευράς Νέας Δημοκρατίας αγροτικού προβλήματος, που για τη Νέα Δημοκρατία πάντα, διαχρονικά και όταν μπορούσε ως κυβερνητική συμπεριφορά να επιδείξει, αλλά και μεταγενέστερα εκδηλώνουσα αντιπολιτευτική συμπεριφορά, είναι εθνικό ζήτημα. Και αυτό δεν είναι μια λεκτική προσέγγιση δι’ αυτονόητους παραπέρα πολιτικούς λόγους. Είναι μια επισήμανση, την οποία εμείς νιώθουμε, τη βιώνουμε καθημερινά, πονάει η ψυχή μας. Καταθέτουμε επανειλημμένα προτάσεις με διεκδικητική, συγκεκριμένη, αιτιολογημένη, εμπεριστατωμένη βάση, επιδεικνύουμε αυθεντική συμπεριφορά και απορούμε –κατά τη λαϊκή ρήση έχει μαλλιάσει η γλώσσα μας- γιατί είστε «ανεπίδεκτοι μαθήσεως» με την έννοια της μη αποδοχής συγκεκριμένων, όπως προείπα, αιτιολογημένων, βάσιμων και αυθεντικών προτροπών της Νέας Δημοκρατίας.
      Η Νέα Δημοκρατία έχει επισημάνει κατά καιρούς και γνωρίζει ποια είναι η σημασία της μη τυχόν βασιμότητας αυτών που λέει, εάν ερχόμενη στην εξουσία υπαναχωρήσει των όσων λέει. Λέει η Νέα Δημοκρατία ότι με τον Πρόεδρό της, τον Κώστα Καραμανλή, αύριο Πρωθυπουργό της Ελλάδος θα ασχοληθεί λίαν σοβαρά με το αγροτικό πρόβλημα και θα λειτουργήσει διαπραγματευτικά σε επίπεδο Ευρωπαϊκής Ένωσης. Όμως, και από πλευράς εθνικής δημοσιονομικής διαχείρισης θα λειτουργήσει εντελώς διαφορετικά.
      Γιατί τα λέω αυτά, κύριε Πρόεδρε; Διότι το ζήτημα αυτής της διαχείρισης, αλλά και της εκπομπής αληθινών μηνυμάτων κατά καιρούς, επηρεάζει και την άποψη του λαού και την ουσία των προβλημάτων, γιατί συνήθως εσείς μιλάτε στα πλαίσια μιας ανεπίτρεπτης ιστορικής συνέχειας, την οποία εμείς πρέπει να επισημαίνουμε. Όταν ψηφιζόταν η ένταξη της Ελλάδος στην τότε Ευρωπαϊκή και Οικονομική Κοινότητα, εσείς αρνηθήκατε τα προφανή πλεονεκτήματα και αποχωρήσατε από το Κοινοβούλιο. 
      Σε συνέχεια, λοιπόν, αυτής της ιστορικής ανεπίτρεπτης και αρνητικής διαδρομής σας έρχεστε τώρα και εκπέμπετε τα εξής μηνύματα: Η Ευρωπαϊκή Ένωση «μας έχει βάλει τα δύο πόδια σε ένα παπούτσι», έχουμε περιορισμένα πλαίσια, όλα υπαγορεύονται από την πλευρά της Ευρωπαϊκής Ένωσης και δεν υπάρχει η δυνατότητα λήψης εθνικών μέτρων μη αντιστρατευομένων στο ευρωπαϊκό κεκτημένο και δίκαιο.
      Αυτό, όμως, όπως κατά καιρούς έχω επισημάνει και σε αυτήν την Αίθουσα, είναι ένα παραπλανητικό δίλημμα. Είναι μια συνειδητή συμπεριφορά, που εχθρεύεται την περιφέρεια. Εσείς οι ίδιοι διαψευστήκατε προ καιρού. Η Νέα Δημοκρατία -προς Θεού- δεν λέει αυτό που ενδεχομένως εσείς πάλι παραπλανητικά θα υπονοήσετε. Εμείς ζητάμε σωστή διαπραγμάτευση, θέσπιση συγκεκριμένων θετικών μέτρων για την αγροτική περιφέρεια και παραπέρα λήψη μέτρων σε επίπεδο εθνικό, που να μην αντιστρατεύονται το ευρωπαϊκό δίκαιο.
      Γιατί τα λέω αυτά; Διότι θα μας πείτε ενδεχομένως ότι είστε υπέρ της εθνικής στήριξης προϊόντων όπως το βαμβάκι, όταν εκ των υστέρων, και πάλι υπαναχωρούντες από μια διαχρονική συμπεριφορά που έλεγε ότι θα είναι επιλέξιμες όλες οι ποσότητες του βαμβακιού, ήρθατε, όταν δεν σας «βγήκαν τα κουκιά», να πείτε εσπευσμένα ότι θα ζητήσετε στήριξη. Και ποια στήριξη θα ζητήσουμε; Των 40 δραχμών από τις οποίες τελικά κατεβάλατε τις 25 δραχμές.
      Αυτές είναι ενδεικτικές απαριθμήσεις, επισημάνσεις και αιτιάσεις της Νέας Δημοκρατίας για τον αβάσιμο διαχρονικά λόγο σας που αφορά στην αγροτική περιφέρεια.
      Κύριε Πρόεδρε, με την επιφύλαξη της δευτερολογίας μου που θα είναι συγκεκριμένη επί του περιεχομένου της επερώτησης, θα ήθελα να πω ότι αυτήν τη στιγμή πρέπει να νιώσετε ότι αυτή η διαμορφωμένη, καθημερινά εντεινόμενη αντιδικούσα σχέση μεταξύ πολιτών διαφόρων νομών, μεταξύ πολιτών διαφόρων περιφερειών και μεταξύ πολιτών ευρύτερα της περιφέρειας με την πρωτεύουσα, είναι απαράδεκτη και έχει μια αιτία, έχει ένα υπόβαθρο, έχει ένα θεμέλιο, που είναι η έλλειψη περιφερειακής στρατηγικής. Είναι η έλλειψη βούλησης από την πλευρά της Κυβέρνησης να στηρίξει τον αγροτικό τομέα, ο οποίος μια ζωή αιμοδοτούσε το κέντρο σε όλα τα επίπεδα, σε επίπεδο επιστημόνων, σε επίπεδο πολιτιστικό και σε οιοδήποτε άλλο επίπεδο.
      Κλείνοντας την πρωτολογία μου, θέλω να σας πω με πόνο ψυχής ότι, έστω και διανυομένης προεκλογικής περιόδου που δεν ξέρουμε πόσος θα είναι ο χρόνος της, μην αφήσετε τον εαυτό σας να μη λάβει κάποια εκ των μέτρων που αιτιολογημένα και συγκεκριμένα με επανειλημμένες τροπολογίες νόμων η Νέα Δημοκρατία προτείνει στην Κυβέρνηση, ώστε έστω και υπό την έννοια της πολιτικής ωφέλειας να δει μια διαφοροποίηση της κυβερνητικής συμπεριφοράς η αγροτική περιφέρεια.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Καρασμάνης έχει το λόγο.
      ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, σε μεγάλα οικονομικά και δραματικά αδιέξοδα βρίσκονται δεκάδες χιλιάδες αγρότες και οι οικογένειές τους, που είναι θύματα των θεομηνιών του περασμένου χειμώνα.
      Δυστυχώς, παρά τις επανειλημμένες υποσχέσεις του Υπουργείου Γεωργίας αλλά και του ίδιου του Πρωθυπουργού ότι το Μάιο θα δοθεί το 50% των αποζημιώσεων στους πληγέντες από τα περσινά ακραία καιρικά φαινόμενα, οι άνθρωποι αυτοί δεν έχουν δει ακόμα ούτε μια δραχμή, εκτός ελαχίστων και μεμονωμένων εξαιρέσεων που και αυτές εξυπηρετούν στόχους εντυπωσιασμού και μικροπολιτικών σκοπιμοτήτων. Φυσικά ήταν αναμενόμενο, αφού ο Οργανισμός έχει οδηγηθεί σε υπερχρέωση, πλήρη διάλυση και σε απόλυτη αδυναμία να ανταποκριθεί στην αποστολή του, δηλαδή στην προστασία του αγροτικού κεφαλαίου, της παραγωγής και του αγροτικού εισοδήματος. 
      Απόδειξη τούτου είναι οι επαναλαμβανόμενες κάθε φορά εξαγγελίες και αναφορές του ίδιου του Πρωθυπουργού ότι θα βελτιώσει τις παρεχόμενες υπηρεσίες προς τον αγροτικό κόσμο και ειδικότερα τις παρεχόμενες υπηρεσίες από τον ΕΛΓΑ. Πρόσφατα, πριν από λίγες μέρες, πάλι ο ίδιος ο Πρωθυπουργός επανέλαβε ότι θα βελτιώσει το σύστημα πληρωμής των επιδοτήσεων και των αποζημιώσεων, πράγμα που δείχνει ότι αναγνωρίζει ότι υπάρχει μεγάλο πρόβλημα. Αυτό φάνηκε μάλιστα από τις αποζημιώσεις του περασμένου χειμώνα. Οι παραγωγοί μας πέρασαν μαύρα Χριστούγεννα και μαύρη Πρωτοχρονιά.
      Μιλάτε τώρα για βελτίωση εσείς που δίνατε αφειδώς υποσχέσεις για εκσυγχρονισμό του Οργανισμού και αντί γι’ αυτό, τον φέρατε στα όρια της κατάρρευσης. Εδώ και ένα χρόνο, έχετε ψηφίσει ένα νομοσχέδιο για τον εκσυγχρονισμό του και για την ενίσχυσή του από τον Κρατικό Προϋπολογισμό και το κρατάτε στο συρτάρι.
      Τελευταία, αν και το ξέρατε πως παραπαίει ο ΕΛΓΑ και δεν είναι σε θέση να λειτουργήσει ούτε στοιχειωδώς, του φορτώσατε και τα ΠΣΕΑ, με συνέπεια να μη μπορεί αυτήν τη στιγμή να ολοκληρώσει έστω και ένα μηχανογραφικό σύστημα εκτιμήσεων και αποζημιώσεων. Αναγκάζεται μάλιστα να εκχωρεί σε ιδιωτική εταιρεία τη σύνταξη των εκτιμητηρίων, τα οποία εξαιτίας αυτού του λόγου είναι γεμάτα λάθη σε βάρος πάντα των πληγέντων παραγωγών.
      Έχω καταθέσει στις 31/12, παραμονή της Πρωτοχρονιάς, μια ερώτηση τεκμηριωμένη που αναφέρεται στις κραυγαλέες αδικίες που διαπιστώνονται από νομό σε νομό στους υπολογισμούς των οφειλομένων αποζημιώσεων. Το μεγαλύτερο τίμημα σ’ αυτήν την κραυγαλέα αδικία, σε αυτήν την απίστευτη κρατική αυθαιρεσία και αναλγησία, το πληρώνουν οι παραγωγοί της Πέλλας, οι οποίοι έχουν υποβαθμιστεί από το Υπουργείο Γεωργίας και από τον ΕΛΓΑ σε πολίτες βήτα και γάμα κατηγορίας. 
      Μπορείτε να μας πείτε με ποια δικαιολογία, με ποια σκοπιμότητα, με ποιου την εισήγηση και εντολή και με ποιο σκεπτικό έγινε ο υπολογισμός της απώλειας της ροδακινοπαραγωγής, της μηλοπαραγωγής και της κερασοπαραγωγής και των άλλων οπωροκαλλιεργητών στο νομό μας; Πήρατε ως μέτρο το διάστημα 1997-1998-1999. Θα σας πω εγώ το σκεπτικό σας. Επιλέξατε το συγκεκριμένο διάστημα διότι η παραγωγή ήταν σε απίστευτα χαμηλά επίπεδα εξαιτίας των αλλεπάλληλων παγετών. Σας βόλευε να κόψετε στα μέτρα σας τις εκτιμήσεις για το ύψος των ζημιών και των αποζημιώσεων που θα δίνατε. 
      Με αυτές τις αλχημείες καταφέρατε κάτι που μόνο ως αποκύημα νοσηρής φαντασίας θα μπορούσε να εκληφθεί: ο ροδακινοπαραγωγός της Πέλλας να αποζημιώνεται με 1.750 δραχμές το δέντρο και ο ροδακινοπαραγωγός της Λάρισας να αποζημιώνεται με 7.200 δραχμές. το δέντρο. Το ίδιο ακριβώς και ο κερασοπαραγωγός της Πέλλας να εκτιμάται ότι είχε ζημία 20,2 κιλά ανά δέντρο και 375 δραχμές το κιλό, της Κοζάνης 70 κιλά ανά δέντρο και 447 δραχμές το κιλό, ο Λαρισαίος κερασοπαραγωγός 69,10 κιλά το δέντρο και 300 δραχμές το κιλό. Ακόμα και στην πολύπαθη όμορη Ημαθία, που τις ίδιες καλλιέργειες τις χωρίζει μια αυλακιά γης, εκτιμήσατε την ίδια ζημιά στα 45 κιλά ανά δέντρο και την αποζημίωση στις 389 δραχμές το κιλό.
      Και αυτή η ίδια τακτική των δύο μέτρων και σταθμών εφαρμόστηκε σε όλες τις δεντροκαλλιέργειες του νομού μας για να μη μείνει στους συντοπίτες μας καμία αμφιβολία ότι όταν πρόκειται για την Πέλλα οι έννοιες της ίσης μεταχείρισης και της δικαιοσύνης πάνε από την Κυβέρνηση περίπατο. Θέλω να μας πείτε με ποια δικαιολογία και με ποια σκοπιμότητα αποκλείσατε από τις αποζημιώσεις το βερίκοκο και το σπαράγγι όταν υπάρχουν τεκμηριωμένα στοιχεία ότι αυτές οι δύο αυτές παραγωγές έχουν πληγεί από τους παγετούς του χειμώνα. 
      Τα υπόλοιπα θα τα πω στη δευτερολογία μου. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας )
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός Γεωργιάς έχει το λόγο.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Πρόεδρε, κυρίες και κύριοι συνάδελφοι, με την επερώτηση οι συνάδελφοι της Νέας Δημοκρατίας δίνουν τη δυνατότητα σε μας να απαντήσουμε στις αιτιάσεις τους αλλά παράλληλα να διαπιστώσουμε και ορισμένα πράγματα.
      Πρώτη διαπίστωση. Είναι πολύ σημαντικό και θα έλεγα παρήγορο για το Κοινοβούλιο ότι η Νέα Δημοκρατία έστω και μετά από ένα χρόνο για ένα νόμο που δεν ψήφισε, δηλαδή το νόμο των αγροτικών ασφαλίσεων, μας εγκαλεί σήμερα για την καθυστέρηση εφαρμογής του. Είναι πολύ σημαντικό γιατί σίγουρα μέσα απ’ αυτήν την επερώτηση θα μιλήσουμε για τα ίδια πράγματα. 
      Ο συγκεκριμένος νόμος είχε κάποιες προτεραιότητες. Βασική προτεραιότητα αυτού του νόμου ήταν κατ’ αρχήν να εξασφαλιστούν πόροι για τον ΕΛΓΑ από τον κρατικό προϋπολογισμό. 
      Τι ακριβώς συνέβη κατά την ψήφιση του νομοσχεδίου; Οι παραγωγικές τάξεις, οι οργανώσεις των παραγωγών ζητούσαν τότε από την Κυβέρνηση να εισφέρει υπέρ του ταμείου του ΕΛΓΑ τουλάχιστον το 50% των εισφορών των αγροτών. Δηλαδή έχουμε εισφορές 30 δισεκατομμύρια και να δώσει το κράτος τα 15 δισεκατομμύρια. 
      Σήμερα η Νέα Δημοκρατία, εσείς δηλαδή, με την τοποθέτησή σας στην επερώτηση λέτε ότι πρέπει να συνεισφέρει το κράτος στο ταμείο του ΕΛΓΑ με ίσο ποσό όσες είναι και οι εισφορές των αγροτών, δηλαδή 30 δισεκατομμύρια. 
      Για να δούμε ακριβώς τι έκανε η Κυβέρνηση: Θα πρέπει να σας πω ότι ήδη η Κυβέρνηση έχει δώσει σε μετρητά στον ΕΛΓΑ 60 δισεκατομμύρια και άλλα 160 δισεκατομμύρια με δανεισμό με εγγύηση του ελληνικού δημοσίου και τα τοκοχρεολύσια να τα πληρώνει το κράτος. 
      Σας αφήνουμε, λοιπόν, στην απλή αριθμητική να συγκρίνετε τα στοιχεία τι ζητούσαν οι ομάδες των παραγωγών, τι ζητάτε σήμερα εσείς και τι ακριβώς έκανε το κράτος. Αυτή ήταν η πρώτη αν θέλετε παρατήρηση στην επιχειρηματολογία σας ότι το κράτος έχει αφήσει στο έλεος τα ταμειακά θέματα του ΕΛΓΑ.
      Το δεύτερο σημαντικό ήταν να δούμε ότι είχαμε δύο ασφαλιστικές πηγές. Η μία ασφαλιστική πηγή ήταν οι ενισχύσεις που δίδονταν μέσω των ΠΣΕΑ και αυτές του ΕΛΓΑ. Το νομοσχέδιο προέβλεπε ότι τη δουλειά που έκαναν τα ΠΣΕΑ θα την απορροφήσει και θα την κάνει ο ΕΛΓΑ. Ξέρετε καλά ότι και αυτό το εγχείρημα το δοκιμάσαμε μέσα μάλιστα σε μια περίοδο των χειρότερων αν θέλετε μέχρι σήμερα καταστροφών που έχει πάθει η χώρα. Και ενσωματώσαμε τα ΠΣΕΑ στον ΕΛΓΑ κάτω από το συντονισμό του ΕΛΓΑ. Καταθέσαμε για πρώτη φορά σε χρόνο ρεκόρ ένα πρόγραμμα στην Ευρωπαϊκή Ένωση με την ονομασία «FROGY» ύψους 101,5 δισεκατομμυρίων δραχμών. Άρα, αυτό το εγχείρημα που θέλαμε να το κάνουμε στην εφαρμογή του νόμου, το κάναμε εκ των πραγμάτων πολύ πιο γρήγορα. 
      Για να δούμε όμως και τα αποτελέσματα. Γιατί το κάναμε αυτό το πράγμα; Τι σκοπεύαμε; Το κάναμε για τον απλούστατο λόγο, γιατί τα ΠΣΕΑ είχαν μια γραφειοκρατική διαδικασία, μία αναποτελεσματικότητα και επίσης είχαν το εξής χαρακτηριστικό: Κάθε νομαρχιακή αυτοδιοίκηση η οποία είχε τον έλεγχο των ΠΣΕΑ, μπορούσε να λειτουργεί κατά τη δική της εκτίμηση σε πολλές ζημιές είτε αυτό αφορούσε τιμές που δίδονταν στην τριετία κ.ο.κ. 
      Τι συνέβη με αυτό το συγκεκριμένο πρόγραμμα; Καταφέραμε, λοιπόν, τους δεκαοκτώ μήνες, τα δύο χρόνια, τα δυόμισι χρόνια που ήταν οι αποζημιώσεις, να τα κάνουμε έξι μήνες και να πάρουμε έγκριση το Σεπτέμβριο. Καταφέραμε μέσα σε έξι μήνες να πάρουμε την έγκριση από την Ευρωπαϊκή Ένωση και παράλληλα αμέσως μετά να ξεκινήσουν οι καταβολές. 
      Εδώ υπάρχουν κάποιες συγχύσεις. Νομίζω ότι ήλθε η ώρα μέσα από τη δύνη των ακραίων καιρικών φαινόμενων να μην είμαστε οι έμποροι της αγωνίας των προβλημάτων των αγροτών. Καλή είναι η αντιπολίτευση. Καλή είναι η αντιπαράθεση. Αλλά πρέπει να καταλάβουμε και να κατανοήσουμε ένα πράγμα, ότι δεν μπορούμε να εμπορευόμαστε τα πάντα.
      Προκαλείτε πως είπε ο Πρωθυπουργός «θα πάρετε την προκαταβολή μέχρι το Μάιο». Κατ’ αρχάς να μιλήσουμε για δύο διαφορετικά πράγματα. Άλλο οι αποζημιώσεις που είναι με βάση τον ασφαλιστικό οργανισμό του ΕΛΓΑ και που δίδονται εξάλλου άμεσα. Απόδειξη ότι στην Αργολίδα, στην Άρτα, στη Φθιώτιδα και αλλού δόθηκαν άμεσα αυτές οι ενισχύσεις, κάτω και από τρεις μήνες. Καταλαβαίνετε λοιπόν ότι όχι μόνο στο εξάμηνο θα έπαιρναν την προκαταβολή αλλά και γρηγορότερα. Εσείς όμως που είστε από περιοχή με δενδρώδη πείτε μου. Θα μπορούσε κανείς το Φεβρουάριο να εκτιμήσει τη ζημιά στο φυτικό κεφάλαιο; Αναφέρομαι και στον πρώτο ομιλήσαντα που είναι και γεωτεχνικός. Θα μπορούσε δηλαδή στην Ημαθία να δει στα δενδρώδη τη ζημιά το Φεβρουάριο, τον Ιανούαριο ή θα έπρεπε να περάσει ο Μάιος για να την εκτιμήσει; Όμως στην σύγχυση που επικρατεί, εμπορευόμαστε  και την αγωνία και την αναμονή των αγροτών, από τις συνεχείς επαναλαμβανόμενες ζημιές. 
      Χθες στο Υπουργείο Γεωργίας υπήρξε μία διαμαρτυρία αγροτών της Κορινθίας γιατί δώσαμε την προκαταβολή για τις ζημιές από τις πυρκαγιές του 2000 και η Ευρωπαϊκή Ένωση ενώ έχει εγκρίνει όλα τα προγράμματα, δεν έχει εγκρίνει το συγκεκριμένο για το οποίο δώσαμε προκαταβολές. Γιατί δεν το εγκρίνει; Γιατί δεν ακολουθήσαμε τη σωστή διαδικασία. Τι θέλετε λοιπόν; Ξανά μία σύγχυση, μία αναποτελεσματικότητα με το να πείσουμε τους αγρότες ότι μπορούμε να δώσουμε τις προκαταβολές; Για να δώσεις προκαταβολή, πρέπει να υπάρχουν δύο δεδομένα. Πρώτον, να ξέρουμε τη ζημιά και, δεύτερον, να υπάρχει δικαιούχος. Για να ξέρεις τη ζημιά πρέπει να γίνουν εκτιμήσεις και μάλιστα σε ένα συγκεκριμένο χρόνο, που έχει σχέση με το μέγεθος της ζημιάς. Δεύτερον, πρέπει να ορίσεις το δικαιούχο, δηλαδή πρέπει να ξέρεις ότι τη ζημιά την έπαθε ο συγκεκριμένος αγρότης στο συγκεκριμένο κτήμα ή στάβλο ή είδος δέντρου. Αυτά θέλουν ένα χρόνο. Γιατί κανείς δεν λέει πως όπου ήταν δυνατόν, έχουν δοθεί οι αποζημιώσεις γρηγορότερα και από τρεις μήνες;
      Κύριοι συνάδελφοι, γνωρίζετε ότι ξέρω πολύ καλά την πολιτική σας στον αγροτικό τομέα. Και την ξέρω και σαν αγρότης, μέχρι την αναστολή του επαγγέλματος και την ξέρω και ως επαγγελματίας, ως Πρόεδρος της ΠΑΣΕΓΕΣ, που ήμουν όταν κυβερνούσατε τη χώρα. Αγνοείτε, κύριοι συνάδελφοι της Ημαθίας, ότι έξι μέρες ήταν αποκλεισμένη η Ημαθία γιατί είχαν δυόμισι χρόνια να πάρουν τις αποζημιώσεις από τον ΕΛΓΑ όχι από τα ΠΣΕΑ; Γι’ αυτό μην επικαλείσθε πολλές φορές αυτήν την τακτική. Για μας είναι παρήγορο και σημαντικό ότι πλέον  μιλάμε για το ίδιο πράγμα, ότι πρεπει να οργανώσουμε κατά τέτοιον τρόπο τον ΕΛΓΑ ώστε να έχουμε αποτέλεσμα.
      Να δούμε τα αποτελέσματα από τη συγκεκριμένη μας πολιτική. Άλλο λοιπόν οι αποζημιώσεις του ΕΛΓΑ και άλλο οι ενισχύσεις από τα ΠΣΕΑ. Κατά κόρον ειπώθηκε από πολλούς, ιδιαίτερα από την Πέλλα και την Ημαθία, ότι «εμείς παίρνουμε 97 δραχμές το ροδάκινο». Αν ρωτήσεις έναν παραγωγό στην Ημαθία «είστε ευχαριστημένοι με 97 δραχμές το κιλό που παίρνετε αποζημίωση για το ροδάκινο», σαφώς και θα πουν ότι είναι οι μεγαλύτερες αποζημιώσεις που έχουν πάρει ποτέ. Όμως υπάρχει μία αντιπαλότητα με έναν άλλο νομό, γιατί εκείνος παίρνει 250 δραχμές το κιλό αποζημίωση για το ροδάκινο. Μιλάμε για διαφορετικά πράγματα. Μιλάμε για μικρή παραγωγή που πουλιέται στη λαϊκή αγορά. Οι Διευθύνσεις Γεωργίας δίνουν στοιχεία πώλησης αυτών των προϊόντων στη λαϊκή αγορά γιατί ο παραγωγός πηγαίνει μόνος του και τα πουλάει εκεί, ενώ άλλη τιμή πώλησης έχει το μεταποιημένο ροδάκινο που πάει στη βιομηχανία και παραδίδεται. Άρα, δεν έχουμε αδικία στους Νομούς Πέλλας, Ημαθίας γιατί αντίστοιχα μπορούμε να δούμε σε άλλα αποτελέσματα εκτιμήσεων να διαμαρτύρεται η Φθιώτιδα, η Λάρισα για την ποσότητα ανά στρέμμα στα ακτινίδια ή αλλού. Είναι στοιχεία όμως που δεν τα δίνει το Υπουργείο Γεωργίας αλλά οι Διευθύνσεις Αγροτικής Ανάπτυξης των νομαρχιακών αυτοδιοικήσεων.
      Όπου έχουν δημιουργηθεί τέτοια προβλήματα, προσπαθούμε  να τα διορθώσουμε και γι’ αυτό ο ΕΛΓΑ που έχει σήμερα το συντονισμό, κάνει μία προσπάθεια.
      Αυτά όμως είναι τα στοιχεία τα οποία δόθηκαν στην Ευρωπαϊκή Ένωση. Αλλά συγκρίνουμε πολύ ανόμοια μεγέθη, τους δύο χιλιάδες τόνους ροδάκινα στη Λάρισα με τους τετρακόσιες χιλιάδες – πεντακόσιες χιλιάδες που μπορεί να είναι στις συγκεκριμένες περιοχές, όπως της Ημαθίας, της Πέλλας, του τριγώνου, όπως το ονομάζουμε.
      Υπήρχε επίσης μια παρατήρησή σας ότι έχουν γίνει μεγάλες καθυστερήσεις στα παλιά προγράμματα των ΠΣΕΑ. Θα πρέπει να σας πω ότι υπήρχαν πέντε προγράμματα προς έγκριση από την Ευρωπαϊκή Ένωση, για ζημιές του 2000 τρία προγράμματα και ζημιές του 2001 ένα πρόγραμμα. Όλα τα προγράμματα έχουν εγκριθεί. Σήμερα που μιλάμε έχουν ολοκληρωθεί όλες οι διαδικασίες, έχουν αποσταλεί οι κοινές υπουργικές αποφάσεις στις νομαρχιακές αυτοδιοικήσεις και μπορούν από δω και πέρα οι διευθύνσεις γεωργίας και οι νομαρχιακές αυτοδιοικήσεις –γιατί είναι παλιά προγράμματα ΠΣΕΑ και θα δοθούν οι ενισχύσεις με την παλιά διαδικασία- να ετοιμάσουν τις καταστάσεις πληρωμών. Σε όσες νομαρχιακές αυτοδιοικήσεις έχουν ετοιμαστεί οι καταστάσεις πληρωμών - γιατί η νέα έγκριση είναι διαφορετική από την αρχική  και μάλιστα κατά μεγάλο μέρος τα ποσά είναι πάνω απ’ αυτά που έχουν προβλεφθεί στις καταστάσεις πληρωμών- μπορούν άμεσα να εκδώσουν τις καταστάσεις πληρωμών με τα ποσά ως έχουν, να αποτελέσουν αυτά την προκαταβολή και στη συνέχεια να γίνουν εκκαθαριστικές καταστάσεις για να πάρουν το υπόλοιπο που είναι πάνω απ’ αυτά που έχουν ανακοινωθεί στις καταστάσεις ή έχουν δημοσιευθεί στα κοινοτικά καταστήματα ή όπου αλλού χρειάζεται για τον κοινωνικό έλεγχο.
      Άρα λοιπόν έχουμε ενεργοποίηση όλων αυτών των προγραμμάτων και πιστεύω ότι είναι πολύ σημαντικό, γιατί τα προγράμματα αυτά αφορούν σε πάρα πολύ μεγάλο ύψος ενισχύσεων. Μπορώ να σας πω ακριβώς, ποια είναι αυτά τα ποσά.
      Είναι λοιπόν τα προγράμματα που αφορούν ζωικό κεφάλαιο -γιατί αναφέρθηκε ο αγαπητός συνάδελφος- και μπορούν όλοι αυτοί να πάρουν πλέον τα χρήματά τους. Είναι προγράμματα με την υπ’ αριθμόν 790/2000 με 27 εκατομμύρια ευρώ, είναι με την υπ’ αριθμόν 123/2002 με 44 εκατομμύρια ευρώ, είναι με την υπ’ αριθμόν 127/2002 με 4,4 εκατομμύρια ευρώ και είναι με την υπ’ αριθμόν 135 με 2.350.000 ευρώ. Είναι σημαντικά ποσά λοιπόν τα οποία μπορούν να αρχίσουν να καταβάλλονται από εδώ και στο εξής.
      Κύριε Σαλαγκούδη, είπα και πριν ότι αυτήν τη στιγμή το Υπουργείο Γεωργίας και ο ΕΛΓΑ έχουν ολοκληρώσει όλες τις διαδικασίες, έχουν αποσταλεί οι εγκύκλιοι, τα δικαιολογητικά, οι κοινές υπουργικές αποφάσεις. Είναι ευθύνη των νομαρχιακών αυτοδιοικήσεων να καταρτίσουν τις καταστάσεις πληρωμών και να καλέσουν τους παραγωγούς για να πληρωθούν.
      ΓΕΩΡΓΙΟΣ ΣΑΛΑΓΚΟΥΔΗΣ: Άρα φταίει η νομαρχιακή αυτοδιοίκηση.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Εγώ δεν είπα ότι φταίει. Μίλησα για συναρμοδιότητα. Η νομαρχιακή αυτοδιοίκηση έχει την ευθύνη να βγάλει τις καταστάσεις πληρωμών με βάση κοινές υπουργικές αποφάσεις, την έγκριση του προγράμματος και τα δικαιολογητικά που χρειάζεται κάποιος παραγωγός. Από εκεί εκταμιεύεται τώρα. Με το καινούριο πρόγραμμα του «FROGY» δεν χρειάζεται εκταμίευση από τις νομαρχιακές αυτοδιοικήσεις. Καταβάλλεται απευθείας στον παραγωγό.
      Θα ήθελα όμως, με ευκαιρία αυτήν τη σημαντική σας παρέμβαση και τον έλεγχο που κάνετε, να συμφωνήσουμε σε ένα πράγμα. Ξέρουμε ότι το εισόδημα των αγροτών προέρχεται από τρεις πηγές. Η μια πηγή είναι η αγορά, η άλλη πηγή είναι η επιδότηση και η άλλη πηγή είναι η αποζημίωση. Δυστυχώς έχουμε μια ανατροπή των δεδομένων, όχι προς το καλύτερο θα έλεγα, αλλά προς το χειρότερο.
      Ποια είναι αυτή η ανατροπή; Ενώ είχαμε ένα στόχο να ανατρέψουμε τη σχέση που ήταν πρώτα η επιδότηση, μετά η αποζημίωση και μετά η αγορά, δηλαδή να φέρουμε πρώτη την αγορά, μετά την επιδότηση και μετά την αποζημίωση, με τα ακραία καιρικά φαινόμενα και τις συχνές ζημιές που έχει υποστεί η χώρα μας έχει γίνει η αποζημίωση σε πολλές περιοχές η πρώτη πηγή του εισοδήματος. 
      Γι’ αυτό, λοιπόν, είναι πάρα πολύ σημαντικό να οργανώσουμε έτσι τον ΕΛΓΑ, όπως ακριβώς συνεχίζεται, δηλαδή την ενσωμάτωση των ΠΣΕΑ με τον ΕΛΓΑ, την οικονομική ενδυνάμωση μέσω της κρατικής ενίσχυσης και παράλληλα μέσω του Οργανισμού «ΟΑΣΙΣ» της αντασφάλισης, που και εδώ μας εγκαλείτε με την ερώτησή σας.
      Φαίνεται ότι πρόλαβε ο κ. Φωτιάδης, γιατί διάβασε τη δημοσίευση, όπου έχουμε προκηρύξει τη συμπλήρωση των μελών του διοικητικού συμβουλίου, του προέδρου και του αντιπροέδρου. Αυτό διαβάσετε στην τοποθέτησή σας και, όπως είπατε το κάνατε, για να μας προλάβετε. Θέλω να σας πω, όμως, ότι δεν προλαβαίνετε εμάς, αλλά σας πρόλαβε η δημοσίευση που είχε γίνει, για να συμπληρωθεί το διοικητικό συμβούλιο του «ΟΑΣΙΣ».
      Το τέταρτο, που θέλω να πω και είναι πολύ σημαντικό, είναι οι ασφαλιστικοί κανονισμοί του ΕΛΓΑ πλέον και των ΠΣΕΑ ενιαία, θα ανακοινωθούν μέσω του «ΟΑΣΙΣ», γιατί είναι έτοιμοι. Έχει γίνει ο διάλογος με τις κοινωνικές, παραγωγικές ομάδες, για να μπορέσουμε να έχουμε έτσι έναν καινούριο ασφαλιστικό οργανισμό, ο οποίος θα μπορεί έγκαιρα να αποδίδει τις αποζημιώσεις στους παραγωγούς.
      Υπάρχει και κάτι άλλο που δεν μπορεί κανείς να το αμφισβητήσει -άλλωστε, το λέτε και στην τοποθέτησή σας- είναι ότι οι ζημιές, που έχει υποστεί η χώρα μας, είναι οι μεγαλύτερες που έχουν συμβεί ποτέ. Αυτό τι σημαίνει; Σημαίνει ότι χρειάζεται πάρα πολλή δουλειά, γιατί δεν είναι απλές ζημιές που συμβαίνουν μία φορά το χρόνο, αλλά έχουν μεγάλη διαφορά σε ένταση, έκταση και συχνότητα απ’ αυτές που ξέραμε μέχρι τώρα. 
      Επίσης, έχει καταβληθεί μεγάλη προσπάθεια με το προσωπικό το οποίο έχει προσληφθεί. Χρειάστηκε να προσληφθούν πάνω από χίλιοι διακόσιοι γεωτεχνικοί, για να μπορέσουμε να ολοκληρώσουμε αυτήν τη συγκεκριμένη διαδικασία.
      Υπάρχουν στην παρέμβασή σας κάποιες τοποθετήσεις ότι η Αγροτική Τράπεζα είναι αυτή που δεν ενισχύει, δεν βοηθά, όταν υπάρχουν ζημιές στους παραγωγούς και ζητά χρήματα από τους παραγωγούς, χωρίς όμως αυτοί να έχουν αποζημιωθεί.
      Θα πρέπει να σας κάνω γνωστό –και το γνωρίζετε βέβαια- ότι υπάρχουν οι διευκολύνσεις στην Αγροτική Τράπεζα. Κανένα δάνειο δεν είναι ληξιπρόθεσμο από την ημέρα που έχει υποστεί ζημιά ο παραγωγός. Μετατίθεται το δάνειο χωρίς κανένα κόστος μέχρι την ολοκληρωτική αποζημίωση, μέχρι δηλαδή το χρόνο που καταβάλλεται η αποζημίωση στον παραγωγό. Επειδή αυτό είναι άτοκο, χωρίς τόκους, από τη στιγμή που έχει υποστεί ζημιά ο παραγωγός, μετακυλίεται το δάνειο του χωρίς καμία επιβάρυνση. Αυτό γίνεται με την απόφαση, που είχαμε εξαγγείλει, και προβλέπεται και από την απόφαση του Διοικητή της Τράπεζας της Ελλάδος από το 1989. 
      Όμως, ο ΕΛΓΑ σε συνεννόηση με την Αγροτική Τράπεζα έχει προχωρήσει μετά και το πρόγραμμα «FROGY» σε μία άμεση καταβολή των χρημάτων, που προέρχονται από αποζημιώσεις, με ευθύνη του παραγωγού και του ΕΛΓΑ, για να μπορούν να αποδίδονται γρηγορότερα οι ζημιές. Πότε όμως; Όταν έχουμε το δικαιούχο. Σε καμία άλλη φάση δεν μπορούμε να δώσουμε γρηγορότερα αυτήν τη συγκεκριμένη αποζημίωση.
      Πώς μπορεί να καλυφθεί αυτό και να διευκολύνουμε τους παραγωγούς; Ο παραγωγός πολλές φορές έχει πάρα πολλές υποχρεώσεις και συμβαίνει, όταν έχει ζημιά να μην παίρνει και τις επιδοτήσεις σε χρόνο που χρειάζεται τα χρήματα. Γι’ αυτό οι νέες εργασίες, τις οποίες ανακοινώνει η Τράπεζα, δίνουν μία μεγάλη διευκόλυνση στους παραγωγούς με ένα ανοιχτό δάνειο που αφορά τις καλλιεργητικές του υποχρεώσεις με αύξηση του ορίου για τα θέματα αυτά, για να μπορεί να διευκολύνεται.
      Τι θα πρέπει να κάνει ο παραγωγός; Κάποιος θα πει ότι θα πρέπει να επιβαρυνθεί με επιπλέον υποθήκες. Δεν θα υπάρχει καμία επιπλέον επιβάρυνση του παραγωγού. Απεναντίας, με αντίκρισμα τις ενισχύσεις που έχει να λάβει από τον ΕΛΓΑ ή τις επιδοτήσεις, θα μπορεί να δίνεται αυτό το ανοιχτό δάνειο χωρίς επιβάρυνση, για να μπορούμε να έχουμε γρηγορότερη ρευστοποίηση των χρημάτων από υποχρεώσεις του ΕΛΓΑ και των επιδοτήσεων.
      Επίσης, σε αυτό το καινούριο προϊόν, που έχει η Αγροτική Τράπεζα, πολύ σημαντική είναι η καταβολή των συντάξεων του ΟΓΑ. Όταν ολοκληρώνεται ο χρόνος συμπλήρωσης του ΟΓΑ, άμεσα θα μπορεί να κατατίθεται ο φάκελος στον ανταποκριτή του ΟΓΑ και παράλληλα να δίδεται στην Αγροτική Τράπεζα.
      Άμεσα η Αγροτική Τράπεζα θα εκδίδει το 80% της σύνταξής του μέχρι να εγκριθεί ο τελικός φάκελος και μέχρι τότε η επιβάρυνση θα είναι του ΟΓΑ. Υπάρχουν, λοιπόν, κάποιες διευκολύνσεις που δίνουν τη δυνατότητα στους αγρότες, για να μην έχουμε αυτά τα προβλήματα που παρατηρούνται πολλές φορές από την καθυστέρηση που υπάρχει για την καταβολή της σύνταξης.
      Κυρίες και κύριοι συνάδελφοι, θα ήθελα τώρα να δώσω μερικές απαντήσεις στις ξεχωριστές τοποθετήσεις των συναδέλφων. Ειπώθηκε ότι δεν καταβάλλονται έγκαιρα οι αποζημιώσεις. Δεν θα ήθελα να χρησιμοποιήσω μία τοποθέτηση κάποιου στελέχους του ΠΑΣΟΚ, αλλά μπορώ να σας μιλήσω για την τοποθέτηση ενός πρώην κοινοβουλευτικού και σήμερα νομάρχη, του κ. Ευμοιρίδη, ο οποίος στέλνει μία ευχαριστήρια επιστολή για το γρήγορο τρόπο ανταπόκρισης του ΕΛΓΑ. Αυτό δείχνει ότι ο ΕΛΓΑ δεν είναι ένας κρατικός οργανισμός, αλλά είναι ένας οργανισμός που βασικά στηρίζεται από τις εισφορές των παραγωγών και που παράλληλα, με την ενίσχυση που δίνει σήμερα η πολιτεία, έχει τη δυνατότητα να αποδίδει γρήγορα αυτές τις αποζημιώσεις. Θα καταθέσω για τα Πρακτικά την επιστολή αυτή.
      Τελειώνοντας θα ήθελα να πω ότι σε πολλές τοποθετήσεις βλέπουμε να γίνεται μεγάλη συζήτηση για το θέμα των ενισχύσεων και των επιδοτήσεων. Θα πρέπει να σας πω ότι οι επιδοτήσεις αποδίδονται κανονικά μέσα στο χρόνο που προβλέπουν οι κανονισμοί. 
      Θέλω γι’ ακόμα μία φορά να κάνω μία διευκρίνιση. Πολλοί συνάδελφοι και σήμερα ρωτούν γιατί δε δίνουμε γρηγορότερα τις επιδοτήσεις, γιατί περιμένουμε το τέλος του χρόνου για να δώσουμε τις επιδοτήσεις. Τις επιδοτήσεις δεν τις δίνουμε στο τέλος του χρόνου. Τότε είναι η έναρξη των επιδοτήσεων και πρέπει να το τονίσουμε αυτό πολλές φορές, γιατί υπάρχει αυτή η σύγχυση. Η αρχική ημερομηνία απόδοσης των επιδοτήσεων στους παραγωγούς είναι 16 Οκτωβρίου για ορισμένα προϊόντα και 16 Νοεμβρίου για άλλα προϊόντα. Εκείνη η μέρα είναι η πρώτη μέρα καταβολής των ενισχύσεων. Πολλοί λένε ότι ζητάμε περισσότερα από τις νομαρχιακές αυτοδιοικήσεις και πολλές φορές λέμε ότι φταίνε οι νομαρχιακές αυτοδιοικήσεις. 
      Θα πρέπει να σας πω ότι τρεις φορείς έχουν την ευθύνη της καταβολής των ενισχύσεων επιδοτήσεων. Πρώτον, είναι το Υπουργείο μέσω του ΟΠΕΚΕΠΕ, δεύτερον είναι οι ενώσεις αγροτικών συνεταιρισμών, που έχουν αναλάβει την ευθύνη της συλλογής των ενστάσεων και των καταστάσεων και τρίτον είναι οι νομαρχιακές αυτοδιοικήσεις που έχουν το διοικητικό έλεγχο και παράλληλα έχουν και την ευθύνη να διορθώνουν μέσα από τα τοπογραφικά τους συνεργεία τυχόν λάθη που εμφανίζονται. 
      Από την ημέρα που έρχεται ο φάκελος στον ΟΠΕΚΕΠΕ, εκδίδεται η εντολή πληρωμής μέσα σε τρεις μέρες. Αυτό αποδεικνύεται και όλοι σας το γνωρίζετε. Πήγατε τώρα, τις γιορτές, στα χωριά. Διαμαρτύρονται οι παραγωγοί γιατί κάποιοι παραγωγοί πήραν τις επιδοτήσεις και κάποιοι άλλοι δεν τις πήραν. Ποιοι παραγωγοί πήραν τις επιδοτήσεις; Όσοι παραγωγοί είχαν σωστά τα χαρτιά τους, δηλαδή ήταν σωστή η αίτησή τους και σωστή η κατάσταση που απέστειλε η Νομαρχιακή Αυτοδιοίκηση, πήραν τα χρήματά τους. Οι υπόλοιποι παραγωγοί είτε δεν έχουν συμπληρώσει σωστά την αίτησή τους είτε η Νομαρχιακή Αυτοδιοίκηση δεν έχει κάνει σωστά τη δουλειά της. 
      Αυτό είναι κατηγορία για τη Νομαρχιακή Αυτοδιοίκηση; Είναι μετατόπιση ευθυνών; Είναι απλούστατα η κύρια ευθύνη που έχουν τα τρία μέρη για να αποδώσουν τις επιδοτήσεις. Γι’ αυτό, λοιπόν, είναι πολύ σημαντικό να γίνει κατανοητό σε όλους ότι, όταν όλα γίνονται σωστά από την αρχή, έχουμε μία έγκαιρη καταβολή των ενισχύσεων.
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος της Νέας Δημοκρατίας κ. Σαλαγκούδης έχει το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ:  Κύριε Πρόεδρε, κύριοι συνάδελφοι, είναι γεγονός, το βλέπουμε κάθε μέρα εμείς οι Βουλευτές, το έχει αντιληφθεί ο πολιτικός κόσμος, αλλά, δυστυχώς, το διαπιστώνει και η ηγεσία του Υπουργείου ότι το Υπουργείο Γεωργίας βρίσκεται σε πλήρη διάλυση. Και φυσικά δεν είναι άμοιρη των ευθυνών  για τη διάλυσή του η Κυβέρνηση Σημίτη. Διά των Υπουργών της, διά των νόμων και των αποφάσεών της έκανε ένα Υπουργείο Γεωργίας που οι ίδιοι ομολογούν ότι είναι Υπουργείο «Αεργίας» και επί πλέον περιφερειακά στο βωμό της δήθεν αποκέντρωσης έστειλε όλες τις υπηρεσίες και τις διευθύνσεις που ουσιαστικά να ελέγχονται από άλλο Υπουργείο, το Υπουργείο Εσωτερικών Δημόσιας Διοίκησης και Αποκέντρωσης. Και ουσιαστικά οι υπάλληλοι του Υπουργείου Γεωργίας της περιφέρειας των νομών δεν ξέρουν που ανήκουν. Οι δε Υπουργοί κάθε τόσο έρχονται με άλλοθι ότι δήθεν φταίνε οι νομαρχιακές αυτοδιοικήσεις. Με άλλα λόγια αναζητήστε στο Υπουργείο Εσωτερικών, την ευρυθμότερη λειτουργία των αποκεντρωμένων, υποτίθεται, υπηρεσιών του Υπουργείου. 
      Αυτή όμως η διάλυση του Υπουργείου Γεωργίας έχει τραγικά αποτελέσματα για τη χώρα μας, γιατί οδηγεί στην καχεξία συνεχώς της αγροτικής οικονομίας, γιατί οδηγεί στη μείωση των εξαγωγών των αγροτικών προϊόντων στο συνεχώς ευρυνόμενο έλλειμμα στο γεωργικό εμπορικό ισοζύγιο όπου μέχρι πριν η διάλυση και πριν από τις κυβερνήσεις Σημίτη ήταν συνεχώς θετικό για τη χώρα μας. Οδηγεί στις ποινές από την Ευρωπαϊκή Ένωση χάνοντας η χώρα μας πάρα πολλά κονδύλια κάθε χρόνο. Το 2001, 48 δισεκατομμύρια και όλα τα χρόνια επίσης δεκάδες δισεκατομμυρίων έχουν χαθεί. Επιβαρύνει τον προϋπολογισμό ο οποίος αναγκάζεται, όπως θα εξηγήσω μετά, να πληρώνει από τον ιδρώτα του ‘Ελληνα φορολογούμενου επιδοτήσεις, που αν λειτουργούσε έγκαιρα το Υπουργείο θα τις παίρναμε από τα ευρωπαϊκά ταμεία. Οδηγεί τελικά στο μαρασμό της υπαίθρου, στην αύξηση της ανεργίας, στο αίσθημα ανασφάλειας του αγρότη, που χρεώνεται στην Αγροτική Τράπεζα, η οποία έχει καταντήσει ουσιαστικά ένας μηχανισμός τοκογλυφικός για την πλήρη εξουθένωση του αγρότη, ο οποίος καταφεύγει τελικά στα δικαστήρια για να δικαιωθεί, αφού οι νόμοι που η ίδια η Κυβέρνηση ψηφίζει δεν τους εφαρμόζει η ΑΤΕ που διευθύνεται, ανήκει και κατευθύνεται από αυτήν.
      Θα έρθω όμως τώρα στο σημερινό θέμα της επερώτησης. Τι έγινε με τον ΕΛΓΑ; 
      Ο κύριος Υπουργός ανέφερε προηγουμένως ότι εγκαλούμε εμείς η Νέα Δημοκρατία την Κυβέρνηση γιατί δεν εφαρμόζει νόμο που δεν τον ψηφίσαμε. 
      Βεβαίως, κύριε Υπουργέ, θα σας εγκαλέσουμε, διότι φέρατε το νόμο αυτόν εδώ πιστεύοντας ότι θα εξυπηρετήσετε ουσιαστικά την ευρυθμότερη λειτουργία του ΕΛΓΑ και εσείς μέχρι στιγμής δεν τον εφαρμόσατε. Πέστε μας ότι μετανιώσατε και δεν τον εφαρμόζετε. Ξαναφέρτε την αναμόρφωση, να δεχθείτε τις παρατηρήσεις που εμείς σας κάναμε και εσείς αρνηθήκατε για να ψηφίσουμε μαζί το νόμο και να τον θέσετε  σε εφαρμογή. Και αν δεν μπορείτε εσείς και θέλετε τη δικιά μας βοήθεια, θα λειτουργήσουμε εμείς ως Αντιπολίτευση, να γίνουμε κυβέρνηση και να υλοποιήσουμε αυτόν το νόμο. Διότι φαίνεται ότι εσείς δεν έχετε αυτήν τη δυνατότητα, ψηφίζετε νόμους, αλλά αφήνετε τρία και τέσσερα χρόνια να περάσουν μέχρι να αρχίσουν να υλοποιούνται.
      Επίσης μας αναφέρατε ότι μόλις τώρα συμπληρώνεται, πλέον του ενός έτους από τότε που ψηφίστηκε, το Διοικητικό Συμβούλιο του ΟΑΣΙΣ. Και ερωτώ πότε θα στελεχωθεί για να λειτουργήσει, κύριε Υπουργέ; Μήπως θα επαναληφθεί, ότι έγινε και με άλλους οργανισμούς που συστήσατε και που είναι φοβερά πολύτιμοι και σημαντικοί  για την υγεία του ελληνικού λαού; 
      Και θα αναφερθώ στον ΕΦΕΤ, στον Οργανισμό Ελέγχου Τροφίμων, που ουσιαστικά μετά από τόσα χρόνια ακόμα δεν μπορεί να λειτουργήσει και η κατάσταση στη χώρα μας είναι δραματική από την άποψη της ποιότητας των τροφίμων. Και αν μέχρι στιγμής δεν έχουμε καμία επιδημία, οφείλεται φαίνεται στο θεό της Ελλάδας που προστατεύει τα Ελληνόπουλα και λιγάκι όσον αφορά το κρέας είναι ότι έχουμε τη συνήθεια να το ψήνουμε και να το βράζουμε καλά. 
      Τώρα τι σας συστήναμε, όσον αφορά εκείνο το νομοσχέδιο. Μάλιστα μας είπατε ότι ατυχήσαμε. Εμείς σας συστήναμε ο κρατικός προϋπολογισμός να βάλει 30 δισεκατομμύρια, όσα περίπου είναι και οι εισπράξεις που κάνει ο ΕΛΓΑ. Τώρα μας είπατε ότι εσείς βάζετε πολύ περισσότερα. Ξέρετε πόσα έχει ο φετινός προϋπολογισμός για τον ΕΛΓΑ, κύριε Υπουργέ; Προβλέπει 3,4 δισεκατομμύρια δραχμές, μόνο 10 εκατομμύρια ευρώ έχει εγγεγραμμένα στον προϋπολογισμό για τον ΕΛΓΑ για το έτος 2003. 
      Τι κάνετε ακόμα; Λέτε ότι συμβάλλει το κράτος, ότι δώσατε πολλά, ότι δώσατε 160 δισεκατομμύρια! Από πού τα πήρατε αυτά; Από δανεισμό του ΕΛΓΑ με την εγγύηση βέβαια του δημοσίου. Αυτά όμως ποιοι θα τα πληρώσουν; Οι επόμενες γενιές. Όταν και εάν αποφασίσει, αυτό το δάνειο με την εγγύηση του δημοσίου είτε θα το ανανεώσει το δημόσιο είτε θα το πληρώσει, όχι όμως η δική σας Κυβέρνηση. Δηλαδή και εδώ υπάρχει δημιουργική λογιστική, δημιουργείτε κρυφά χρέη, επειδή δεν έχετε ούτε τη βούληση, αλλά ούτε και την οικονομική δυνατότητα χάρις στην ανερμάτιστη οικονομική σας πολιτική να ενισχύσετε τον ΕΛΓΑ προκειμένου να δίνει πραγματικό χρήμα στους αγρότες και όχι χρήμα που θα το χρεωθούν οι επόμενες γενιές και οι επόμενες κυβερνήσεις. 
      Ταχύτητα πληρωμών. Μάλιστα, περηφανευτήκατε εδώ. Ο λαός μας όμως στη συγκεκριμένη περίπτωση μας λέει ότι «εκεί που μας χρωστούσαν μας κλέψανε και το βόδι». Αυτό κάνατε εδώ. Και μας είπατε ότι είναι ταχύτατος ο προγραμματισμός σας και οι πληρωμές. Μας είπατε και άλλα  για τις επιδοτήσεις, αλλά αυτά θα τα πούμε αργότερα. 
      Σας διαβάζω όμως εδώ, κύριε Υπουργέ, έναν πίνακα από την ιστοσελίδα του ΕΛΓΑ που λέγει «Προγραμματισμός υλοποίησης του προγράμματος ΦΡΟΝΓΚΙ από τον ΕΛΓΑ». Για να μη σας το διαβάσω αναλυτικά θα το καταθέσω. Λέει όμως μεταξύ άλλων: «Υποβολή δηλώσεων 22-2-2002». Στη συνέχεια αναφέρει όλες τις υπόλοιπες ενέργειες. «Πληρωμή αποζημιώσεων Αύγουστος 2002». Και μιλάμε για πλήρη πληρωμή αποζημιώσεων. Αν ρωτήσετε –σας το είπαν οι κύριοι συνάδελφοι- θα διαπιστώσετε ότι πάρα πολλοί νομοί δεν έχουν πάρει ακόμα δραχμή. Ορισμένοι έχουν πάρει μόνο κάποιες προκαταβολές, όπως αναφέρατε και σεις προηγουμένως. Όμως εδώ το χρονοδιάγραμμά σας μιλάει για αποπληρωμή «Αύγουστος 2002». 
      Το ίδιο κάνατε και για την Κόρινθο. Μας είπατε προηγουμένως ότι αναφορικά με την Κόρινθο δεν ενέκρινε η Ευρωπαϊκή Ένωση. Βεβαίως δεν θα εγκρίνει η Ευρωπαϊκή Ένωση. Από τη στιγμή που εσείς δεν είσαστε εντάξει έναντι της Ευρωπαϊκής Ένωσης μη στέλνοντας τις αντίστοιχες κοινές υπουργικές αποφάσεις, βεβαίως δεν θα εγκρίνει η Ευρωπαϊκή Ένωση. Και προβάλλοντας αυτό το επιχείρημα λέτε ότι δεν μπορείτε να δώσετε τα υπόλοιπα χρήματα πέραν των προκαταβολών τις οποίες δώσατε. Και έτσι ξοφλήσατε. Όμως, οι Κορίνθιοι παραγωγοί με την κινητοποίησή τους χθες σας έδειξαν ότι αυτά τα σημειώνουν και νομίζω ότι θα σας τα πληρώσουν και η στιγμή της πληρωμής θα είναι οι επόμενες εκλογές. 
      Βέβαια συνεχίζετε την επικοινωνιακή σας πολιτική. Έκανε τις εξαγγελίες ο Υπουργός των Οικονομικών, τις επαναλάβατε και σεις σχετικά με την ταχύτητα πληρωμής των συντάξεων. Όποιος ασχολήθηκε λίγο με το πώς εγκρίνονται οι συντάξεις του ΟΓΑ ανθυπομειδίασε όταν εσείς από αυτό το Βήμα επαναλαμβάνατε αυτά που είπε ο κύριος Υπουργός από τις τηλεοράσεις. Είναι αδύνατον να γίνει κάτι τέτοιο από την ΑΤΕ και να πληρώνει αμέσως, διότι ο φάκελος των συντάξεων του ΟΓΑ ακολουθεί μια διαδικασία, που, εκτός του ότι είναι χρονοβόρα πάντοτε, δεν έχει συμπληρωμένα χαρτιά απόλυτα, έχει πάντοτε ιδιαιτερότητες, έχει και άλλες εργασίες από άλλα ασφαλιστικά ταμεία και έτσι δεν είναι δυνατόν αμέσως με την κατάθεση του φακέλου στην ΑΤΕ να γίνεται η πληρωμή έστω και του 80%. 
      Οι ελλείψεις αυτές πρέπει να συμπληρωθούν. Άρα αυτό που αναγγείλατε, το αναγγείλατε μόνο και μόνο για να δημιουργήσετε εντυπώσεις και όχι ότι στην ουσία θα γίνει κάτι από αυτό σημαντικό για τον αγρότη.
      Μας αναφέρατε εδώ για τις γρήγορες πληρωμές του ΕΛΓΑ, την επιστολή ενός νομάρχη, του Νομάρχη Δράμας. Οφείλουμε να ομολογήσουμε ότι, ας πούμε και ένας νομάρχης είναι ευχαριστημένος, δεν λύνει το πρόβλημα. Αλλά η συγκεκριμένη επιστολή, φαντάζομαι –γι΄ αυτό ίσως και δεν μας τη διαβάσατε, ειδάλλως με πολλή περηφάνια θα έβλεπα εδώ να ακούγεται, αφορά ένα συγκεκριμένο περιστατικό, που ενδεχομένως καμιά φορά αυτό το διαλυμένο Υπουργείο σας και οι διαλυμένες υπηρεσίες σας μπορεί να δρουν και καμιά φορά αποτελεσματικά, όταν ιδιαίτερα έχουν Βουλευτές στο νομό τους δραστήριους, που συνεχώς ασχολούνται και πιέζουν και ενδεχομένως και κάποιους από αυτούς, πρώην κατόχους της δικής σας θέσης, πρώην Υπουργούς, που ξέρουν και τους μηχανισμούς και έχουν και τις διασυνδέσεις να τις κινητοποιούν. 
      Νομίζω προς αυτούς τους δουλευτές του νομού έπρεπε να στείλει ο κύριος Νομάρχης τα ευχαριστήρια και όχι σε σας, γιατί φαντάζομαι ότι ο ρόλος σας σ΄ αυτήν την ταχύτητα ήταν πολύ μικρός. Αν ήταν μεγαλύτερος, θα γινόταν αποτελεσματικές και οι πληρωμές με ταχύτητα όλων, σε όλους τους υπόλοιπους νομούς και όλων των αποζημιώσεων.
      Αναφερθήκατε όμως και στις επιδοτήσεις. Θα ήθελα εδώ να αναφερθώ σ΄ αυτό το καυτό θέμα, που ουσιαστικά όλες αυτές τις άγιες μέρες, που βλέπαμε τον κόσμο μας, όλοι σ΄ αυτό αναφέρονταν.
      Κύριε Υπουργέ, είμαστε είκοσι δύο χρόνια στην Ευρωπαϊκή Ένωση και μη μας πείτε ότι τώρα είναι καινούριοι οι μηχανισμοί, που θέλει η Ευρωπαϊκή Ένωση. Μα ούτε και πρώτα είχαμε μηχανισμούς. Επί είκοσι χρόνια περίπου είμαστε στη ραστώνη –οι δικές σας κυβερνήσεις ουσιαστικά- και δεν παίρναμε μέτρα για να πληρώνουμε τις επιδοτήσεις σύννομα, όπως το ήθελε η Ευρωπαϊκή Ένωση, φτιάχνοντας έγκαιρα τις καταστάσεις, λέγοντάς τους την πραγματική αλήθεια. Βρίσκαμε τον εύκολο τρόπο, όταν δεν υπήρχαν οι έλεγχοι της Ευρωπαϊκής Ένωσης, πληρώναμε όλα, όπως ήταν, και από εκεί και πέρα παίρναμε αυτά που η Ευρωπαϊκή Ένωση ενέκρινε, ε, έμενε και κάτι, δεν βαριέσαι, ο ελληνικός λαός μπορεί να πληρώνει, οι υπόλοιποι μπορούν να πληρώνουν, μπορούμε να μπήγουμε και περισσότερους φόρους κάθε φορά, ώσπου φτάσαμε στο σημερινό αδιέξοδο βέβαια, που άλλοι φόροι δεν χωρούν. Κι εδώ πλέον βρήκαμε μια άλλη μέθοδο, τη μέθοδο να προπωλούμε μελλοντικά έσοδα, τη μέθοδο της δημιουργικής λογιστικής, των κρυφών χρεών, των δανείων, αλλά και την προπώληση των εσόδων του ΟΠΑΠ, του λαχείου, του Ταμείου Παρακαταθηκών και Δανείων, ένα έγκλημα που κάνατε απέναντι στη νεολαία. Εάν οι νεολαίοι αυτό μπορούσαν να το αντιληφθούν, σήμερα κανείς νέος δεν θα έπρεπε να ψηφίσει ΠΑΣΟΚ. Γιατί οι νέοι είναι αυτοί που θα φέρουν όλο το βάρος αυτού του χρέους, του φανερού, αλλά και του κρυφού, και αυτών όλων των εσόδων των μελλοντικών που θα κληθούν οι ίδιοι για τα ελλείμματα αυτών των εσόδων, τότε να πληρώσουν από τον ιδρώτα τους με ακόμα πιο δυσβάσταχτους φόρους από αυτούς που έχουμε σήμερα. Τι συνέβη όμως με τις επιδοτήσεις; Δημιουργήσαμε τον ΟΠΕΚΕΠΕ. Καθυστέρησε και αυτός δυο χρόνια περίπου, μέχρι να αρχίσει πλέον να λειτουργεί. Τελικώς εκεί μέσα άλλοι γεωπόνοι ήθελαν να πάνε, άλλοι μπήκαν με το ζόρι, είναι σε πλήρη διάλυση, διότι το 2001 υποτίθεται ότι έγιναν ταυτοποιήσεις χαρτογραφικές, εν πάση περιπτώσει διασταυρώσεις και θα έπρεπε φέτος να λειτουργεί ευρυθμότερα. Αντί γι΄ αυτό όμως, τι συμβαίνει; Δεν λειτουργεί εύρυθμα. 
      Είπε ο Υπουργός ότι τη στιγμή που θα κατατεθεί ο φάκελος στον ΟΠΕΚΕΠΕ, θα πληρωθεί σε τρεις ημέρες. 
      Θα ήθελα εδώ να αναφέρω κυρίως δύο πράγματα, κύριε Πρόεδρε. Πρώτον, έχετε πάρει από τις 12 Δεκεμβρίου και πληρώσατε παραμονές των Χριστουγέννων. Αλλά έχετε τα δεύτερα –από το Νομό Θεσσαλονίκης σας αναφέρω- από τις 27 Δεκεμβρίου έχετε πάρει τις νέες καταστάσεις για τρεις χιλιάδες επτακόσια δέκα και δεν έχετε πληρώσει ούτε ένα και είναι σήμερα, όχι μετά από τρεις ημέρες, είναι 9 Ιανουαρίου και δεν έχετε πληρώσει τις καταστάσεις της 27 Δεκεμβρίου, που σας έχουν έρθει.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
      Το ότι θα τις πάρουν και λίγο αργότερα οι αγρότες δεν είναι τίποτα. Τι θα γίνουν όμως οι επιδοτήσεις του 2001, κύριε Υπουργέ; Ο Νομός Θεσσαλονίκης έχει 650 εκατομμύρια εκκρεμότητες. Στις  5 Νοεμβρίου 400 εκατομμύρια δραχμές στάλθηκαν στον ΟΠΕΚΕΠΕ. Είναι εκκρεμότητες του 2001. Ο Πρόεδρος του ΟΠΕΚΕΠΕ είπε: «Δεν πληρώνουμε. Αυτά είναι από εθνικούς πόρους.». Ζημιώσατε τον ελληνικό προϋπολογισμό, αφαιρέσατε πάλι από τον ιδρώτα του ελληνικού λαού και θα δώσετε για το Νομό Θεσσαλονίκης τα 650 εκατομμύρια από εθνικούς πόρους, γιατί δεν προλάβατε ούτε στις 31 Ιανουαρίου ούτε στο 4% που σας δίνει μέχρι το τέλος Φεβρουαρίου ούτε στο 2% που σας δίνει μέχρι τέλος Μαρτίου.
      Εσείς καθυστερήσατε ακόμη τον υπολογισμό των επιδοτήσεων, των καταστάσεων και των τακτοποιήσεων και πέραν του Μαρτίου, έτσι ώστε να βρίσκεται στη δυσχερή θέση ο ελληνικός λαός να πληρώνει αυτές τις επιδοτήσεις, τις οποίες έπρεπε να πληρώσει η Ευρωπαϊκή Ένωση. Τώρα πλέον σαν ποινή και σαν τιμωρία της καθυστέρησης της Κυβέρνησής σας σάς λέει να τις πληρώσετε από τον προϋπολογισμό του κράτους. Εσείς δεν τις πληρώνετε μέχρι τώρα. Σας προειδοποιώ όμως ότι όλοι οι αγρότες που αυτήν τη στιγμή είναι δικαιούχοι θα προσφύγουν στα ευρωπαϊκά δικαστήρια και στην Ευρωπαϊκή Ένωση, αν δεν πληρώσετε αυτές τις επιδοτήσεις μέσα στους πρώτους μήνες του καινούριου χρόνου.
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων της Δευτέρας 13 Ιανουρίου 2003:
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ.4 Καν. Βουλής)
      1. Η με αριθμό 239/7-1-2003 επίκαιρη ερώτηση του Βουλευτή της Νέας Δημοκρατίας κ. Αλέξανδρου Κοντού προς τον Υπουργό Γεωργίας, σχετικώς με τη λήξη της εκκοκκιστικής περιόδου για το βαμβάκι κλπ.
      2. Η με αριθμό 233/7-1-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Εμπορικής Ναυτιλίας, σχετικώς με την πρόσφατη απόφαση του Υπουργείου να τροποποιήσει το προεδρικό διάταγμα για τη διαδικασία απαγόρευσης απόπλου των επιβατηγών ακτοπλοϊκών πλοίων κλπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ.4 Καν. Βουλής)
      1. Η με αριθμό 238/7-1-2003 επίκαιρη ερώτηση του Βουλευτή της Νέας Δημοκρατίας κ. Αθανασίου Γιαννόπουλου προς τον Υπουργό Υγείας και Πρόνοιας, σχετικώς με την πρόσφατη ανάκληση κυκλοφορίας φαρμάκου για τον θυρεοειδή κλπ.
      2. Η με αριθμό 232/7-1-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Ανάπτυξης, σχετικώς με την αντικατάσταση των παλιών πυλώνων εναέριας μεταφοράς ηλεκτρικής ενέργειας στην παραλιακή περιοχή των Νομών Κορινθίας και Αχαΐας, τις περιβαλλοντικές επιπτώσεις κλπ.
      Ο κ. Κωνσταντίνου, Κοινοβουλευτικός Εκπρόσωπος του ΠΑΣΟΚ, έχει το λόγο για οκτώ λεπτά.
      ΦΛΩΡΟΣ ΚΩΝΣΤΑΝΤΙΝΟΥ: Κύριε Πρόεδρε, στην επερώτηση αυτή που υπογράφουν όλοι οι Βουλευτές της Νέας Δημοκρατίας και παρά τις φιλότιμες προσπάθειες που έκανε ο Κοινοβουλευτικός Εκπρόσωπος της Νέας Δημοκρατίας, που μόλις κατήλθε από το Βήμα, νομίζω ότι αβίαστα και αντικειμενικά μπορούμε να βγάλουμε ορισμένα συμπεράσματα.
      Το πρώτο συμπέρασμα είναι ότι, αντί για μια γενική επερώτηση για τη λειτουργία του ΕΛΓΑ σε όλη τη χώρα, σε όλα τα προϊόντα και όλες τις υποχρεώσεις που έχει η ασφάλιση της αγροτικής παραγωγής σε όλους τους Έλληνες αγρότες, αυτή η επερώτηση περιορίστηκε και κατέληξε να είναι μια επερώτηση για κάποια προϊόντα πολύ λίγων νομών της Ελλάδας. Μ’ αυτήν την έννοια δεν υπήρξε σωστή ανάπτυξη και φαίνεται ότι οι συνάδελφοι της Νέας Δημοκρατίας δεν είχαν να πουν περισσότερα γενικά για τον ΕΛΓΑ, παρά μόνο ορισμένα υπαρκτά προβλήματα που αντιμετωπίζουν στους νομούς τους.
      Η δεύτερη διαπίστωση που γίνεται αβίαστα είναι οι ότι οι συνάδελφοι της Νέας Δημοκρατίας δεν τόλμησαν να μιλήσουν για τα στοιχεία που αναφέρουν στο σώμα της επερώτησης. Θα ήθελα να τους παρακαλέσω να ξαναθυμηθούν, να ξαναδιαβάσουν τι ισχυρίζονται στην επερώτηση, ιδιαίτερα στο τέλος όπου θέτουν τα κύρια πολιτικά ερωτήματα. Γιατί αυτά δεν αναφέρθηκαν καθόλου από το Βήμα της Βουλής;
      Το τρίτο που νομίζω ότι αβίαστα επίσης πρέπει να ομολογήσουμε –και αν η Αντιπολίτευση, η Νέα Δημοκρατία το ομολογούσε νομίζω ότι θα κέρδιζε από αυτήν την υπόθεση, δεν θα έχανε- είναι ότι ο ΕΛΓΑ έχει κάνει κάποια σημαντικά βήματα σε ό,τι αφορά τις αποζημιώσεις των αγροτών. Και έχει κάνει σημαντικά βήματα παρ’ όλο που -και εγώ θα πω στη συνέχεια- υπάρχουν στοιχεία, υπάρχουν σημεία όπου υπάρχουν καθυστερήσεις στις αποζημιώσεις των αγροτών.
      Θα ήθελα, όμως, να συμφωνήσουμε όλοι σε αυτή την Αίθουσα –και στρέφομαι ιδιαίτερα στη Νέα Δημοκρατία, διότι δεν αντιλήφθηκα να έχει αυτή τη φιλοσοφία- στο εξής: Η ανάπτυξη που έκανε ο πρώτος εκ των επερωτώντων ήταν πάρα πολύ παραστατική. Η ευαισθησία του σε όλους μας είναι γνωστή. Θέλω, όμως, να συμφωνήσουμε –επαναλαμβάνω- ότι ο ΕΛΓΑ δεν ασκεί κοινωνική πολιτική. Δεν είναι ο ΕΛΓΑ που θα διορθώσει τις κοινωνικές αδικίες στην ύπαιθρο. Γι’ αυτήν την κοινωνική πολιτική υπάρχουν άλλα όργανα που τάσσονται, χρηματοδοτούνται και λειτουργούν από πλευράς του ελληνικού κράτους, ώστε να επέλθει -η όποια επέρχεται, εν πάση περιπτώσει- κοινωνική δικαιοσύνη. Ο κύριος στόχος του ΕΛΓΑ είναι –και πρέπει να συμφωνήσουμε ότι είναι- να αποκαταστήσει τη δυνατότητα της παραγωγικής διαδικασίας του αγρότη. Περί αυτού ομιλούμε, για την παραγωγή ομιλούμε, με παραγωγή ασχολείται ο ΕΛΓΑ και όχι με κοινωνική δικαιοσύνη.
      Άρα αν ξεκινήσουμε τη συζήτησή μας έτσι, τότε θα πάμε προς άλλη κατεύθυνση στα θέματα της ανάπτυξης της ελληνικής γεωργίας και όχι προς την κατεύθυνση που είτε ηθελημένα είτε άθελα τραβούσαν τη συζήτηση οι συνάδελφοι της Νέας Δημοκρατίας. Ούτε θα πούμε ποιο είναι το ύψος του προϋπολογισμού του ΕΛΓΑ, αν είναι ή δεν είναι 10 εκατομμύρια ευρώ ή περισσότερα ή λιγότερα, διότι αυτό δεν έχει σχέση με προγραμματισμό ζημιών, που μπορούν να γίνουν στην αγροτική παραγωγή.
      Υπάρχει δηλαδή κανένας, κύριε Κοινοβουλευτικέ Εκπρόσωπε της Νέας Δημοκρατίας, που μπορούσε να προβλέψει τις καταστροφές του περσινού χειμώνα και αναλόγως να χρηματοδοτήσει ή να πιστώσει στον προϋπολογισμό του ΕΛΓΑ ανάλογο κονδύλιο; 
      ΓΕΩΡΓΙΟΣ ΣΑΛΑΓΚΟΥΔΗΣ: Αφού δεν πληρώθηκαν ακόμη και ξέρουμε πόσες είναι.
      ΦΛΩΡΟΣ ΚΩΝΣΤΑΝΤΙΝΟΥ: Κοιτάξτε, αυτό δεν αποτελεί ψόγο. Ψόγο θα αποτελούσε αν οι ζημιές που έγιναν και έπρεπε να αποκατασταθεί η παραγωγική δυνατότητα του αγρότη, ήταν τέτοιες που είτε το κράτος με ευθύνη του είτε ο ΕΛΓΑ δεν προχωρούσε να καλύψει αυτό το ποσό των χρημάτων που απαιτείται. Τότε θα υπήρχε ψόγος. Αλλά όταν αυτό αποκαθίσταται και μάλιστα με εγγύηση του ελληνικού δημοσίου, νομίζω ότι τα υπόλοιπα έχουν μία δόση υπερβολής, έχουν μία δόση κομματικής εκμετάλλευσης κάποιων υπαρκτών, επαναλαμβάνω, αδυναμιών λειτουργίας του μεγάλου αυτού οργανισμού, που έγινε ακόμη μεγαλύτερος με την ένταξη, τη συλλειτουργία, την κάλυψη, ό,τι έκαναν μέχρι τώρα τα ΠΣΕΑ. Και γι’ αυτό βεβαίως τα χρέη του ΕΛΓΑ ανέβηκαν στα 70, 76 δισεκατομμύρια. Λογικό είναι ότι θα ανέβουν από τη στιγμή που οι ζημιές που γίνονται στη χώρα είναι τόσο μεγάλες και δεν μπορεί κανείς να τις προβλέψει, όπως είπα πριν.
      Θα ήθελα, όμως, κύριε Υπουργέ, στη δευτερολογία σας σε ένα, δύο σημεία να γίνεται πιο συγκεκριμένος διότι ορισμένοι συνάδελφοι παρ’ όλο που περιόρισαν τη συζήτηση σε τρεις, τέσσερις νομούς και κατ’ εμέ έχασε το στόχο της, εντούτοις επιμένουν ότι υπήρχαν διαφοροποιήσεις στις αποζημιώσεις, ιδίως στις δενδρώδεις καλλιέργειες.  Και αυτό πρέπει να γίνει απολύτως σαφές από πλευράς Κυβέρνησης για να μην υπάρχουν οποιεσδήποτε άλλες υπόνοιες –άθελα πιστεύω- που μπορεί να δημιουργηθούν, αλλά και αντιθέσεις και αντιπαραθέσεις ή αντιπαλότητες μεταξύ των νομών. 
      Εγώ δεν πιστεύω δηλαδή ότι μεταξύ Ημαθίας, Πέλλας ή Λάρισας για κάποιες δενδρώδεις καλλιέργειες υπάρχουν διαφορετικές αποζημιώσεις, διότι είναι προφανές ότι πρόκειται περί διαφορετικού ύψους ζημιών, διαφορετικής απόδοσης των δένδρων κ.ο.κ. Επειδή, όμως, υπάρχουν τέτοιες καταστάσεις, θέλω να το διευκρινίσετε στη δευτερολογία σας.
      Δεν θα αναφερθώ εγώ σε συναδέλφους της Νέας Δημοκρατίας που μη έχοντας να υποστηρίξουν αυτήν την επερώτηση αναφέρθηκαν και στο βαμβάκι κλπ. Αν θέλει η Αντιπολίτευση –η Νέα Δημοκρατία εννοώ- να συζητήσουμε το θέμα του βαμβακιού για τη νέα εκκοκκιστική περίοδο, που είναι ένα σημαντικό θέμα, έχουμε χρόνο, υπάρχει τρόπος –καταθέστε επερώτηση- να κάνουμε συζήτηση γόνιμη, ουσιαστική και ενδεχομένως και απόψεις σας, σκέψεις σας, προτάσεις σας να ενσωματωθούν στην πολιτική που θα ασκηθεί αυτήν τη χρονιά.
      Οι παρατηρήσεις μου, λοιπόν, σε ό,τι αφορά στην κυβέρνηση του Υπουργείου Γεωργίας είναι τρεις: Πρώτον, η καθυστέρηση που παρατηρήθηκε -κατ’ εμέ σε μεγάλο βαθμό δικαιολογημένα- από τις περσινές καταστροφές του χειμώνα και ιδίως στις δενδρώδεις καλλιέργειες. Και είναι λογικό να υπάρξει καθυστέρηση διότι αυτή δεν μπορεί να εκτιμηθεί αμέσως. Από την άλλη μεριά σπεύδω να αναγνωρίσω –γιατί αναφερθήκατε στη Δράμα- ότι πράγματι είχαμε άμεσες αποζημιώσεις από πλευράς ΕΛΓΑ σε κάποιες κατηγορίες καταστροφών. Αλλά σε ό,τι αφορά στις δενδρώδεις καλλιέργειες θέλω να επισημάνω ότι, ενώ υπάρχει αντικειμενική αιτία, πρέπει η Κυβέρνηση να βιαστεί. 
      Και σ’ αυτό να συμπληρώσω, κύριε Υπουργέ, ότι θα πρέπει να βρεθεί ένας τρόπος -δεν θα έλεγα να υπάρχει επιμόρφωση των εκτιμητών- ώστε οι εκτιμητές να είναι όσο το δυνατόν καλύτεροι γνώστες του αντικειμένου που πηγαίνουν να εκτιμήσουν ό,τι καταστράφηκε. Πολλές φορές –και αυτό δεν αποτελεί ούτε αιχμή ούτε μομφή, αντικειμενικό είναι- οι εκτιμητές δεν έχουν πολύ καλή γνώση με αποτέλεσμα να αναγκάζονται οι αγρότες να υποβάλλουν ενστάσεις και οι ενστάσεις πάνε πολύ μακριά, ώστε να μπορέσουν να πάρουν την αποζημίωσή τους. Δηλαδή ενώ οι πρώτοι παίρνουν γρήγορα τις αποζημιώσεις, αυτοί που κάνουν ενστάσεις πάνε πάρα πολύ πίσω και καθυστερούν αρκετά.
      Κύριε Πρόεδρε, νομίζω ότι η σημερινή επερώτηση της Νέας Δημοκρατίας αλλού στόχευε και αλλού κατέληξε. Εν πάση περιπτώσει ως κοινοβουλευτικός θεσμός θέλω να ελπίζω ότι συνέβαλε ώστε οι αγρότες να αποζημιώνονται όσο το δυνατόν δικαιότερα, γρηγορότερα για να συνεχίσουν την παραγωγική τους δραστηριότητα.
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Η κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Κύριοι συνάδελφοι, η κρατική προστασία της αγροτικής δραστηριότητας, αλλά και της παραγωγής είναι απαραίτητη για να υποστηριχθεί η ανάπτυξη του αγροτικού μας  τομέα. Έχουμε διατυπώσει πάρα πολλές φορές και με σαφήνεια ότι για την ανάγκη της στήριξης του αγροτικού τομέα χρειάζονται θαρραλέα και αποτελεσματικά μέτρα.
      Σε μια τέτοια κατεύθυνση όπου το αγροτικό εισόδημα θα είναι ο καθοριστικός παράγοντας εντάσσεται μεταξύ των άλλων και η ασφάλιση της αγροτικής παραγωγής και του ζωικού κεφαλαίου. Και τονίζουμε ότι δεν υπάρχουν περιθώρια για να παίζουμε άλλο με τη μείωση του αγροτικού εισοδήματος. Παρ’ όλο που φέτος υπήρξε μία μικρή αύξηση, θυμίζουμε ότι επί μία δεκαετία δεν είχε αυξηθεί το εισόδημα των αγροτών και ότι τελικά παραμένει το κατώτερο στην Ευρωπαϊκή Ένωση, μόλις το 50% του μέσου ευρωπαϊκού όρου.
      Αυτό σημαίνει ότι οποιαδήποτε κατάσταση στο ασφαλιστικό σύστημα οφείλει να διασφαλίζει πρώτα και κύρια το αγροτικό εισόδημα. Η σημερινή μεταβατική κατάσταση διασφαλίζει αυτό το πράγμα; Ο ΕΛΓΑ γνωρίζουμε όλοι, κύριοι συνάδελφοι, ότι ήταν μία κατάκτηση των Ελλήνων αγροτών και μπορεί μεν το σύστημα να παρουσίαζε αδυναμίες και προβλήματα, αλλά εμείς θέλουμε  αυτό το σύστημα να παραμένει στην προοπτική ενός σύγχρονου ασφαλιστικού συστήματος της αγροτικής πολιτικής μέσα από έναν οργανισμό πρόνοιας, κοινής ωφέλειας, δημόσιου χαρακτήρα, μη κερδοσκοπικού που θα βασίζεται στην αρχή της κοινωνικής αλληλεγγύης.
      Αυτά τα είχαμε επισημάνει κατά τη συζήτηση  για το εθνικό σύστημα προστασίας της αγροτικής παραγωγής το καλοκαίρι του 2001 τονίζοντας παράλληλα, όπως και πολλοί συνάδελφοι τότε απ’ όλες τις παρατάξεις της Βουλής, ότι τίθεται επιτακτικά το ζήτημα της ενίσχυσης του ΕΛΓΑ από τον κρατικό προϋπολογισμό με την εγγραφή ενός κονδυλίου ισόποσου με τον προϋπολογισμό του ΕΛΓΑ προκειμένου να εξασφαλιστούν μη ασφαλίσιμοι κίνδυνοι, για τους οποίους δεν υπάρχει ενδιαφέρον στην ελεύθερη αγορά.
      Συμπληρώθηκε ήδη παραπάνω από χρόνος που ψηφίστηκε ο νόμος αυτός στη Βουλή, ένα σύστημα δηλαδή που, σύμφωνα με τους εμπνευστές του, θα επιτύγχανε τον εκσυγχρονισμό με τη διεύρυνση του και τη συμμετοχή του ιδιωτικού τομέα. Βέβαια για έναν ολόκληρο χρόνο δεν υπήρξε καμία αλλαγή που να προκύπτει από την εφαρμογή αυτού του νόμου. Η Κυβέρνηση συνεχίζει να διαχειρίζεται το σοβαρό θέμα της ασφάλισης της αγροτικής παραγωγής και της προστασίας του αγροτικού εισοδήματος με το ίδιο καθεστώς, δηλαδή με έναν υπερχρεωμένο ΕΛΓΑ, ο οποίος στερείται θεσμικής θωράκισης, δεν έχει εξασφαλίσει τα έσοδά του και δεν υπάρχει συγκεκριμένο κονδύλι εγγεγραμμένο στον κρατικό προϋπολογισμό.
      Άλλωστε η δήλωση καλλιέργειας που προβλέπεται από το νέο σύστημα, είναι βέβαιο ότι δεν μπορεί να αποδώσει, τουλάχιστον για τα πρώτα χρόνια της εφαρμογής του, ώστε να εξασφαλίσει έστω ένα αξιοσημείωτο μέρος των απαιτουμένων εσόδων.
      Το 2002 με τις εκτεταμένες και σοβαρές ζημιές που προκλήθηκαν στην αγροτική παραγωγή, απ’ ό,τι έχει υπολογιστεί, απαιτείται συνολικά για τις ζημιές που πρέπει να καλύψουν ο ΕΛΓΑ και τα ΠΣΕΑ ένα ποσό ύψους 210.000.000.000 δραχμών. Η Κυβέρνηση αναγκάστηκε υπό το βάρος των υποχρεώσεων αυτών να καλύψει ένα μέρος του ποσού καταφεύγοντας μόλις πριν ένα μήνα σε δανεισμό με εγγύηση του δημοσίου κατά 55.000.000.000 δραχμές. 
      Επιπλέον ενισχύει τον ΕΛΓΑ με κονδύλια που αντλήθηκαν από τις δημόσιες επενδύσεις, γεγονός που κατά βάση είναι παράτυπο ή και από άλλες πηγές που η Κυβέρνηση αρνείται να αποκαλύψει και που δεν γνωρίζει ούτε καν το Διοικητικό Συμβούλιο του ΕΛΓΑ.
      Το ύψος των κονδυλίων αυτών από τις δημόσιες επενδύσεις κατά πληροφορίες μας ανέρχεται σε 30.000.000.000 δραχμές περίπου. Έτσι, σήμερα ο ΕΛΓΑ έχει καλυφθεί με δανεισμό και από τις δημόσιες επενδύσεις κατά 90.000.000.000 δραχμές.
      Το ερώτημα, λοιπόν, είναι πώς θα εξασφαλιστούν σύμφωνα με τις ανάγκες του 2002 τα υπόλοιπα από τα 210.000.000.000 δραχμές, δηλαδή τα 110.000.000.000 δραχμές. Το ενδιαφέρον μας για το πώς θα εξασφαλιστούν αυτά τα ποσά εκφράστηκε με σχετική ερώτηση, για το πώς δηλαδή θα καλυφθούν οι αυξημένες ανάγκες του αγροτικού τομέα τόσο από τον αποθεματικό προγραμματισμό όσο και από την τροποποίηση του σχετικού υπηρεσιακού προγράμματος του Γ΄ Κοινοτικού Πλαισίου Στήριξης.
      Από την απάντησή σας, κύριε Υπουργέ, προκύπτει ότι υπάρχουν κάποια μέτρα, από τα οποία εκτιμάτε ότι μπορούν να μεταφερθούν πόροι. Ωστόσο, όπως απαντάτε, οι διαδικασίες αναθεώρησης των επιχειρησιακών προγραμμάτων και κατανομής του αποθεματικού προγραμματισμού είναι εξαιρετικά χρονοβόρες. Γι’ αυτό το λόγο, καταλήγετε ότι για τις μέχρι σήμερα ζημιές και προκειμένου να επισπευτεί η καταβολή των αποζημιώσεων, αποφασίστηκε η χρηματοδότηση των αποζημιώσεων από πόρους του προγράμματος δημοσίων επενδύσεων και τον τακτικό προϋπολογισμό.
      Αυτό βέβαια δεν αποτελεί απάντηση. Επαναλαμβάνουμε και σήμερα σε αυτήν τη συζήτηση το ερώτημά μας: Από πού ακριβώς και σε τι ποσά θα εξασφαλίσετε αυτά τα 210.000.000.000 δραχμές; 
      Είναι γεγονός ότι οι αποζημιώσεις από τα ΠΣΕΑ με τη μεταβίβαση της αρμοδιότητας των εκτιμήσεων από το Υπουργείο Γεωργίας στον ΕΛΓΑ έχει συντομεύσει αρκετά το χρόνο καταβολής σε σχέση με το παρελθόν, εξακολουθεί, όμως, να υπάρχει η καθυστέρηση και να στερείται ο αγρότης-δικαιούχος της κάλυψης για απώλειες στο φυτικό και ζωικό του κεφάλαιο. Όταν μάλιστα οι ζημιές –το είπατε και εσείς, κύριε Υπουργέ- του προηγούμενου χρόνου ήταν τόσο μεγάλες, τότε η κάθε καθυστέρηση καταβολής της αποζημίωσης για ενάμιση χρόνο, βάζει ακόμα και την επιβίωση της αγροτικής εκμετάλλευσης σε κίνδυνο.
      Όμως, το ποιος κανονισμός θα διέπει το σύστημα των ΠΣΕΑ δεν έχει καθοριστεί ακόμα. Με το ισχύον καθεστώς, δηλαδή με τη μεταβατική κατάσταση που υπάρχει, κινδυνεύει ο ΕΛΓΑ να οδηγηθεί ακόμα ταχύτερα σε μεγάλα αδιέξοδα και πιθανότητες διάλυσής του. Είχαμε τονίσει επανειλημμένα ότι η κατάληψη και συρρίκνωση ενός οργανισμού, όπως είναι ο ΕΛΓΑ με τεράστια εμπειρία στο ασφαλιστικό αντικείμενο, με συγκροτημένη δομή και λειτουργία σε όλη τη χώρα και η μερική αντικατάσταση ή ένταξή του σε ένα νέο ασαφές πλαίσιο, είναι μια πράξη που εντάσσεται στην πολιτική της Κυβέρνησης να αποδυναμώσει την κρατική συμμετοχή στα συστήματα ασφάλισης και να ενισχύσει την ιδιωτική παρέμβαση.
      Όπως συμβαίνει και σε πολλές άλλες παρόμοιες περιπτώσεις, το μεταβατικό αυτό στάδιο εφαρμογής είναι μακρύ και συμπαρασύρει μαζί του το όλο σύστημα στην αποδιοργάνωση, στην ευκαιριακή αναζήτηση πόρων, σε υπερχρεώσεις και δανεισμό. Άλλωστε το Υπουργείο Γεωργίας, κύριοι συνάδελφοι, διεκδικεί την πρωτιά για τα παρατεταμένα στάδια αποδιοργάνωσης μέχρι διάλυσης των οργανισμών.
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Φωτιάδης.
      ΗΛΙΑΣ ΦΩΤΙΑΔΗΣ: Κύριε Πρόεδρε, κυρίες και κύριοι συνάδελφοι, δεν θα ήθελα να επανέλθω στα προβλήματα του ΕΛΓΑ, τα οποία συζητήσαμε. 
      Βεβαίως, χαίρομαι ιδιαίτερα, κύριε Υπουργέ, που συμφωνήσατε, έστω και μετά από δύο χρόνια με ορισμένες προτάσεις που σας έγιναν από την πλευρά μας όταν συζητήθηκε το νομοσχέδιο της αγροτικής δραστηριότητας. Αναφέρομαι στην πρόταση ότι ο κρατικός προϋπολογισμός πρέπει να καλύπτει το αναγκαίο ποσό των δαπανών του ΕΛΓΑ που δεν καλύπτουν οι αγροτικές εισφορές, ώστε να έχει έναν ισοσκελισμένο απολογισμό. Βεβαίως εσείς το είχατε μόνο 10 εκατομμύρια ευρώ, που σημαίνει ότι είναι μόνο 3,5 δισεκατομμύρια δραχμές. 
      Οφείλω μία απάντηση, όχι καυστική βέβαια, αλλά θα ήθελα απλά να σας υπενθυμίσω ότι όταν ήρθε ο κύριος Υπουργός στο Νομό Ημαθίας και τον κάλεσε η νομαρχιακή αυτοδιοίκηση, είχε μαζί του μια ανακοίνωση Τύπου για τα μέτρα άμεσης ενίσχυσης των αγροτών που επλήγησαν από την πρόσφατη θεομηνία. Εκεί, μεταξύ των άλλων, είχε πει ότι  θα υπάρξει μια άμεση καταβολή του 50% της εκτιμώμενης αποζημίωσης. Δεν έγινε αυτό. Δεν ξέρω αν ήταν ανακολουθία, αν ήταν δύσκολο να είναι εντάξει στην υπόσχεσή του, αν είχατε άλλα προβλήματα ή αν ήταν η δυσλειτουργία του ΕΛΓΑ ή των ΠΣΕΑ.
      Κύριε Υπουργέ, με όλο το σεβασμό που έχω στο πρόσωπό σας και ιδιαίτερα στους θεσμούς, θα θυμηθώ τα λόγια του Γκαίτε που έλεγε ότι κάθε νέα γνώση αφαιρεί και μία σταγόνα από τον ωκεανό της άγνοιάς μας. Σήμερα, δυστυχώς, δεν με βοηθήσατε στον τομέα αυτό, παρ’ όλο που είστε άνθρωπος που έζησε την αγροτική γη και την υπηρέτησε. Και εγώ είμαι ένας γεωπόνος και τριάντα χρόνια ασχολούμαι με το αντικείμενο. Βεβαίως ήταν τριάντα όταν ήρθα στη Βουλή. Τώρα είναι τριάντα δύο. Τώρα με το ασυμβίβαστο βέβαια, δεν ξέρω τι θα κάνουμε, αν θα συνεχίσουμε ή όχι.
      ΠΡΟΕΔΡΕΥΩΝ (Κωνσταντίνος Βρεττός): Μη βγάζουμε ειδήσεις τώρα στα καλά καθούμενα!
      ΗΛΙΑΣ ΦΩΤΙΑΔΗΣ: Ναι, κύριε Πρόεδρε.
      Νομίζω όμως ότι υπάρχουν πάρα πολλά προβλήματα στον ΕΛΓΑ. Τα συζήτησα κατ’ επανάληψη μαζί με όλους τους συναδέλφους και αυτήν τη στιγμή νομίζω ότι πρέπει να τα λάβετε υπ’ όψιν σας. 
      Τις ημέρες των εορτών πήγαμε να γιορτάσουμε τις άγιες αυτές ημέρες με τους ανθρώπους, οι οποίοι δεν έχουν ακόμα πάρει ούτε δραχμή αποζημίωση στο νομό μας και σε άλλους νομούς. Νομίζω ότι είναι πάρα πολύ δύσκολο να ανταποκριθεί κανείς στην αγωνία αυτών των ανθρώπων, οι οποίοι μας σταματούσαν στον δρόμο και έλεγαν: «Κύριε Φωτιάδη, επιτέλους, δεν λέτε στους κυρίους αυτούς που μας κυβερνούν ότι οι άνθρωποι αυτοί πρέπει να ζήσουν, ότι έχουν τις οικογένειές τους, ότι έχουν υποχρεώσεις;»
      Επίσης ένα άλλο σημείο, στο οποίο θα ήθελα να αναφερθώ, είναι ότι δεν μπορέσατε ακόμα να ενεργοποιήσετε την ανάπτυξη του γεωργικού τομέα με το Γ΄ Κοινοτικό Πλαίσιο Στήριξης στα σχέδια βελτίωσης. Υπάρχουν πάρα πολλές διαφορές, διότι έχετε επιβάλει έναν πολύπλοκο γραφειοκρατικό μηχανισμό, στον οποίο δεν μπορούν να ανταποκριθούν όχι  μόνο οι αγρότες αλλά και οι γεωτεχνικοί λόγω των συχνών τροποποιήσεων των υπουργικών αποφάσεων, που αναφέρονται στην εφαρμογή του δανεισμού.
      Ο αγρότης πρέπει να συμπληρώσει και να υποβάλει έναν όγκο χαρτιών με στοιχεία που επαναλαμβάνονται χωρίς λόγο. Πρέπει κάποια στιγμή να το δείτε σοβαρά αυτό.
      Η έννοια της βιωσιμότητας με βάση την οποία καθορίζεται το ύψος της επιτρεπόμενης επένδυσης, στηρίζεται σε αυθαίρετα κριτήρια. Τα κριτήρια αυτά βέβαια έχουν αποτέλεσμα στις περισσότερες γεωργικές εκμεταλλεύσεις να μην μπορούν να εξαντλήσουν το μέγιστο ύψος της επιτρεπόμενης επένδυσης. 
      Όσον αφορά τους νέους γεωργούς, εκεί είναι τραγική η απόφαση που έχετε πάρει, το να πληρώνουν το 50% από την εκπαίδευσή τους. Νομίζω ότι ο οργανισμός ΔΗΜΗΤΡΑ που έχει αναλάβει από το 1997 την εκπαίδευση των νέων γεωργών, οι οποίοι έχουν ενταχθεί στο πρόγραμμα επιδοτήσεων, έπρεπε να ήταν πιο επιεικής ή πιο προσεκτικός. Δεν έχει ανταποκριθεί, δυστυχώς, στις εκπαιδευτικές υποχρεώσεις και υπάρχουν σήμερα περιοχές που δεν έχουν εκπαιδευτεί οι νέοι αγρότες. Το αποτέλεσμα είναι η χώρα μας να χάνει τεράστια κονδύλια από την Ευρωπαϊκή Ένωση. 
      Ξέρετε ότι σήμερα για να συμμετέχουν οι ίδιοι οι παράγωγοι πληρώνουν το 50% για την εκπαίδευση, προκαταβάλλοντας μάλιστα τα χρήματα; Θέλω να το δείτε, κύριε Υπουργέ. 
      Έτσι η Ελλάδα είναι η μοναδική χώρα της Ευρωπαϊκής Ένωσης όπου οι νέοι αγρότες υποχρεούνται να πληρώνουν για να εκπαιδευτούν. Είναι τρομερό αυτό. Πρέπει κάποια στιγμή να το δείτε. 
      Για μας, για τη Νέα Δημοκρατία, κύριε Πρόεδρε και κυρίες και κύριοι συνάδελφοι, η εκπαίδευση των νέων αγροτών πρέπει να είναι δωρεάν γιατί η γνώση, και μάλιστα η συνεχιζόμενη, αποτελεί τη μόνη επένδυση που δεν υπόκειται σε οικονομική απαξίωση, που δεν υπόκειται δηλαδή σε απόσβεση και είναι πάντα βασικός παράγοντας για την επίτευξη της ανταγωνιστικότητας που τόσο πολύ χρειάζεται ο αγροτικός μας τομέας. 
      Όσο δεν αναφορά τον ΟΠΕΚΕΠΕ, τον νέο οργανισμό των πληρωμών, αντιλαμβάνεσθε  τι προβλήματα έχει δημιουργήσει. Προκειμένου να αποδίδονται το συντομότερο χρονικό διάστημα οι επιδοτήσεις στους παραγωγούς έχει δημιουργηθεί αυτός ο οργανισμός. Δυστυχώς, όμως, όλες οι κοινοτικές ενισχύσεις που χορηγήθηκαν και συνεχίζονται να χορηγούνται, δίδονται με σημαντικές καθυστερήσεις. Έτσι έχουμε τη δικαιολογημένη αγανάκτηση των παραγωγών.
      Κύριε Πρόεδρε, η περιφέρεια έχει, δυστυχώς, εγκαταλειφθεί. Δεν υπήρξε όλα αυτά τα χρόνια ένα ολοκληρωμένο σχέδιο ανάπτυξης της περιφέρειας και στήριξης της υπαίθρου, ενώ όλοι ξέρουν πως αν η περιφέρεια γονατίσει σίγουρα θα πάθουν ασφυξία τα αστικά κέντρα. 
      Είναι επίσης ανάγκη να αντιμετωπιστεί ριζικά το άγος των πανωτοκίων. Ο αγροτικός πληθυσμός συρρικνώνεται και γηράσκει και οι ανυπέρβλητες δυσχέρειες στις οποίες έχει περιέλθει δύσκολα τώρα πλέον μπορούν να αντιμετωπιστούν. Θέλει ένα εισόδημα επιβίωσης. Θέλει ένα εισόδημα να μπορεί δυστυχώς να φροντίσει την οικογένειά του, τα παιδιά του. 
      Αγνοείτε παντελώς τον αγροτικό κόσμο της χώρας μας, τους ανθρώπους που ποτίζουν τη γη με το αίμα και τον ιδρώτα τους, τους ανθρώπους που αποτελούν τη σπονδυλική στήλη της οικονομίας της πατρίδας μας. 
      Τα χωριά μας πρέπει να παραμείνουν ζωντανά για λόγους εθνικούς, οικονομικούς, κοινωνικούς και πολιτιστικούς. Αλλά, δυστυχώς, η πολιτική σας τα εξαφανίζει και τα ερημώνει. Ο Έλληνας αγρότης θέλει να μείνει στον τόπο του, να δουλέψει και να ζήσει με αξιοπρέπεια αρκεί να τύχει της ανάλογης μέριμνας και ενημέρωσης από τα αρμόδια όργανα της πολιτείας.
      Κύριοι της Κυβέρνησης, ο Έλληνας αγρότης πρέπει να τύχει πολύ καλύτερης μεταχείρισης και μεγαλύτερου σεβασμού. Αυτούς τους ανθρώπους πρέπει να τιμούμε, αυτούς τους ανθρώπους πρέπει να προσέχουμε, αυτούς τους ανθρώπους πρέπει  να βοηθούμε σε κάθε στιγμή τους. Είναι άνθρωποι που στηρίζουν την οικονομία μας και τον εθνικό πλούτο.
      Να είστε καλά. Εύχομαι Καλή Χρονιά σε όλους τους συναδέλφους τις κυρίες και τους κυρίους.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Ο κ. Τζαμτζής έχει το λόγο. Ένα λεπτό σας έχει χρεώσει ο κ. Σγουρίδης.
      ΙΟΡΔΑΝΗΣ ΤΖΑΜΤΖΗΣ: Ούτε το όνομά μου δεν προλαβαίνω να πω.
      ΠΡΟΕΔΡΕΥΩΝ (Κωνσταντίνος Βρεττός): Θα σας δώσω δύο λεπτά.
      ΙΟΡΔΑΝΗΣ ΤΖΑΜΤΖΗΣ: Στην πρώτη μου ομιλία αναφέρθηκα σε μια σειρά από τα προβλήματα που υπάρχουν με τον ΕΛΓΑ και τα ΠΣΕΑ. Προσπαθήσατε να επιρρίψετε τις ευθύνες στις διευθύνσεις γεωργίας. 
      Καταθέτω στη Βουλή σχετικά με το θέμα των ποσοτήτων της μέσης παραγωγής των δέντρων, ένα έγγραφο της Διεύθυνσης Γεωργίας Έδεσσας το οποίο προσυπογράφει και η Διεύθυνση Γεωργίας Γιαννιτσών, όπου σας λένε ότι η περίοδος αναφοράς 1997-1999 για τα ροδάκινα, τα δαμάσκηνα, τα κεράσια, τα αχλάδια και τα μήλα ήταν χρονιές καθολικού παγετού. 
      Επιπλέον καταθέτω στη Βουλή έγγραφο που σας έχουν στείλει στο Υπουργείο Γεωργίας πάλι οι ίδιες υπηρεσίες από την Πέλλα όπου φαίνεται ξεκάθαρα ότι το έτος 1996 π.χ. στα ροδάκινα είχαμε ποσότητα διακοσίων ενενήντα χιλιάδων τόνων και το 1997 που είχαμε χρονιά παγετού είχαμε πενήντα δύο χιλιάδες τόνους. Σταμάτησαν να παράγουν τα ροδάκινα; Όχι είχαμε τον παγετό και γι’ αυτόν το λόγο δεν έπρεπε να λάβετε τα έτη 1997-1998 ως έτη αναφοράς, αλλά κάποιες άλλες χρονιές για να μην έχουν οι αγρότες στην Πέλλα σαράντα κιλά στο δέντρο. 
      Τρίτον, σας άκουσα να αναφέρεσθε στις αποζημιώσεις των προηγούμενων ετών. Ή δεν έχετε σωστή ενημέρωση ή δεν μας λέτε την αλήθεια. Ο ίδιος ο Υπουργός Γεωργίας απαντώντας σε ερώτησή μου την 1/11/2002 με απάντηση στις 26/11/2002, αναφέρεται σε όλες τις περιπτώσεις και λέει τα εξής: «Για τις ζημιές από τις θερμοκρασίες του 2001 βρίσκεται στο στάδιο της υπογραφής. Για τις ζημιές του Μαΐου και Ιουνίου, η χορήγηση των ενισχύσεων θα είναι δυνατή μετά την έγκριση της κοινής υπουργικής απόφασης από την Ευρωπαϊκή Ένωση. Για ζημιές του 2000 στην περιοχή Γιαννιτσών, Έδεσσας, Βεγορίτιδας κλπ. μετά την υπογραφή θα σταλεί στις αρμόδιες Διευθύνσεις Γεωργίας για υλοποίηση. Για τις ανεμοθύελλες τον Απρίλιο του  2000 πάλι το ίδιο». 
      Τα καταθέτω στη Βουλή.
      (Στο σημείο αυτό ο Βουλευτής κ.Ιορδάνης Τζαμτζής  καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Αυτό διαψεύδει όλα αυτά που μας είπατε ότι θα αποζημιωθούν οι αγρότες για τα προηγούμενα έτη. Και αυτό το λέει η ίδια η απάντηση που υπογράφει ο κ.Δρυς. Δείχνει ξεκάθαρα ότι οι αγρότες αντιμετωπίζουν σοβαρότατο πρόβλημα και σεις δεν σκύβετε στο πρόβλημά τους. Θα έλθει η ώρα, όμως, θα έλθουν οι εκλογές και θα σας πληρώσουν οι αγρότες με το ίδιο νόμισμα όπως και στις δημοτικές εκλογές, κερδίζοντας η Νέα Δημοκρατία τις εκλογές.
      ( Χειροκροτήματα από την πτέρυγα της Νέας Δημοκρατίας )
      ΠΡΟΕΔΡΕΥΩΝ (Κωνσταντίνος Βρεττός): Ο κ. Αγγελής έχει το λόγο.
      ΑΝΕΣΤΗΣ ΑΓΓΕΛΗΣ: Κύριε Πρόεδρε, απεδείχθη από τη συζήτηση ότι η επερώτηση της Νέας Δημοκρατίας για τις αποζημιώσεις ήταν πλήρης περιεχομένου και ουσιαστικά δικαιώνεται ο κοινοβουλευτικός έλεγχος που ασκούμε, κάτι το οποίο αποδεικνύεται και από την τοποθέτηση του Κοινοβουλευτικού Εκπροσώπου του ΠΑΣΟΚ, με το δεδομένο ότι εμμέσως πλην σαφώς αναφέρθηκε στις καθυστερήσεις που υπάρχουν, στην αναγκαιότητα εκπαίδευσης των γεωτεχνικών και της κατάστασης στον ΕΛΓΑ. 
      Κύριε Υπουργέ, αναφερθήκατε –και δικαίως θα έλεγα μια και έχετε την εμπειρία του παραγωγού- στο ότι το εισόδημα του παραγωγού εξαρτάται από την αγορά, από τις επιδοτήσεις και από τις αποζημιώσεις. 
      Δυστυχώς για τον Έλληνα αγρότη επιβεβαιώνεται και από τα χείλη του Υπουργού ότι αυτό που αναζητεί σήμερα ο Έλληνας αγρότης και παίζει κυρίαρχο ρόλο στο εισόδημά του είναι οι αποζημιώσεις. Εκεί είναι το δράμα και εκεί υπάρχουν ευθύνες και μάλιστα κυβερνητικές. Με το δεδομένο ότι η μεν αγορά αν λάβουμε υπόψη μας το εμπορικό ισοζύγιο, είναι ιδιαίτερα αρνητική όσον αφορά τα γεωργικά προϊόντα, οι δε επιδοτήσεις μειώνονται αν λάβουμε υπόψη τη διεύρυνση της Ευρωπαϊκής Ένωσης προς άλλες χώρες και την αναμενόμενη μείωσή τους. 
      Στο τρίτο σκέλος,  τις αποζημιώσεις, εστιάζεται και η κραυγή αγωνίας των αγροτών που ενσαρκώνει στην Αίθουσα του Κοινοβουλίου δια της επερωτήσεώς της η Νέα Δημοκρατία.
      Όταν αναφερθήκαμε σε ό,τι ήθελε έχει σχέση με τις ποσότητες και τις διαφορετικές τιμές αποζημίωσης είπατε ότι αυτό γίνεται κατά Νομαρχιακή Αυτοδιοίκηση και ότι αυτό οφείλεται στις διαφορετικές εκτιμήσεις των Νομαρχιακών Αυτοδιοικήσεων. Δεν ισχύει αυτό, διότι σε μία ευνομούμενη πολιτεία οι τιμές καθορίζονται από την κεντρική λαχαναγορά και εκεί υπάρχει μία ενιαία τιμή η οποία είναι γνωστή τοις πάσι. Κατά συνέπεια δεν ισχύει αυτός ο ισχυρισμός. 
      Επιπρόσθετα θα λέγαμε  ότι εμπλέκονται τρεις φορείς στην πληρωμή των επιδοτήσεων. Σαφέστατα εμπλέκονται τρεις φορείς, ο ΟΠΕΚΕΠΕ του Υπουργείου Γεωργίας, οι Ενώσεις, οι Νομαρχιακές Αυτοδιοικήσεις. Το ζητούμενο είναι ότι θα πρέπει να υπάρξει ένας συντονισμός αυτός των φορέων. Εκεί είναι οι ενστάσεις τις οποίες καταθέτουμε για τη λειτουργία του κράτους. Επί της ουσίας δεν λειτουργεί το κράτος, δεν λειτουργεί η Κυβέρνηση. Αυτή είναι η αγωνία των αγροτών που σήμερα η Νέα Δημοκρατία με περίσσεια ευθύνη έθεσε ενώπιόν σας. Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση των έργων Τέχνης από τη συλλογή της Βουλής των Ελλήνων τριάντα τρεις μαθητές και μαθήτριες με τέσσερις συνοδούς καθηγητές από το Γυμνάσιο Μαρμαρίου Ευβοίας.
      Η Βουλή τούς καλωσορίζει και τους εύχεται Χρόνια Πολλά
      (Χειροκροτήματα από όλες τις πτέρυγες)
      Ο κ. Τσιπλάκης έχει το λόγο.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Η θεσμική ελλειμματικότητα του ΕΛΓΑ, καθώς και η έλλειψη πολιτικής βούλησης, κάποια ζητήματα αρνητικώς εξελισσόμενα και επιβεβαιούμενα καθημερινά, αυτές οι δύο παράμετροι που τις επικαλείται κάθε τόσο η Νέα Δημοκρατία, είναι αναμφισβήτητα βάσιμες, είναι αληθινές. 
      Έχω πει επανειλημμένως στην Αίθουσα αυτή ότι αναμένουμε από την κυβερνητική Πλειοψηφία κάποια βήματα προς τα μπρος. Αντί μιας τέτοιας προσδοκώμενης κατάστασης έχουμε οπισθοδρομήσεις και με την έννοια του νομοθετικού πλαισίου που επιδίωξε να αναμορφώσει το Σεπτέμβριο του 2001 και με την έννοια παραπέρα συμπεριφορών που θα μπορούσε να εκδηλώσει η Κυβέρνηση και δεν εκδηλώνει.
      Είμαι πολύ συγκεκριμένος. Ελλειμματική προσέγγιση το Σεπτέμβριο του 2001, αφού σας λέω ενδεικτικά ότι όσον αφορά τα κτίρια, τις αποθήκες, τα θερμοκήπια, στα οποία επέρχονται ζημιές, αυτά πρέπει να ξαναγίνουν, να εκδοθούν τιμολόγια και ύστερα να έρθει το κράτος να αποζημιώσει.
      Εγώ σας λέω κάτι πολύ απλό. Έστω και με την έννοια της υπάρχουσας κάποια στιγμή περιουσιακής κατάστασης ενός πολίτη, όταν από απρόβλεπτες συνθήκες επέρχεται η ζημιά, εκείνη τη στιγμή έχουμε μείωση της περιουσιακής του κατάστασης. Εκείνη τη στιγμή παρεμβαίνει το κοινωνικό κράτος, έστω και με αυτήν την έννοια, χωρίς να την εξαρτά από παραπέρα συνέχιση του επαγγέλματος, που η συνέχιση του επαγγέλματος, για να έχουμε τελικώς αποκατάσταση στα κτίρια, συνεπάγεται και κάποιες πρόσθετες διακινδυνεύσεις για τον πολίτη, ο οποίος πολλές φορές δεν εισπράττει τις επιδοτήσεις, δεν παίρνει χρήματα από τα αγροτικά προϊόντα και δεν έχει καν να καταβάλει αυτές τις δαπάνες, προκειμένου να επανέλθει στην προηγούμενη επαγγελματική δραστηριοποίηση, ανεγείροντας εξ υπαρχής τα συγκεκριμένα κτίρια. 
      ΠΡΟΕΔΡΕΥΩΝ (Κωνσταντίνος Βρεττός): Επί των ΠΣΕΑ, κύριε συνάδελφε. 
      ΚΩΝΣΤΑΝΤΙΝΟΣ ΤΣΙΠΛΑΚΗΣ:  Τελειώνω, κύριε Πρόεδρε. Επί των ΠΣΕΑ θα σας πω.
      Θα σας προβάλλω αυτήν τη στιγμή έναν προσωπικό ισχυρισμό. Γιατί πρέπει να υπάρχουν τα ΠΣΕΑ, όταν η ουσία, το υπόβαθρο είναι απρόβλεπτες ανάγκες, πέραν της ανθρωπίνης δυνάμεως. Όταν υπάρχουν και επέρχονται ζημίες έρχεται ένας σχεδιασμός της πολιτείας να αποκαταστήσει αυτές τις απελθούσες ζημίες την εγκρίσει όμως της Ευρωπαϊκής Ένωσης. Γιατί να υπάρχουν αυτοί οι πολυδαίδαλοι γραφειοκρατικοί μηχανισμοί και να μην αναδεχθεί επιτέλους το κράτος μ’ ένα συγκεκριμένο ασφαλιστικό φορέα που είναι ο ΕΛΓΑ, γρήγορα και στο πραγματικό μέγεθος των ζημιών, να έρχεται και να αποκαθιστά τις ζημιές. 
      Αυτά είναι, λοιπόν, προφανώς ελλειμματικά και κυρίως είναι ελλειμματική, επαναλαμβάνω, η βούληση της Κυβέρνησης. Είναι χαρακτηριστική η περίπτωση των ζημιών αυτών των ακραίων καιρικών φαινομένων κατά καιρούς. 
      Για να απαλύνει τον πόνο των υποστάντων τη ζημιά, τι έρχεται και λέει την τελευταία φορά; «Εγώ μέχρι το Μάιο του 2002 θα σας δώσω τουλάχιστον προκαταβολές. Έχω κάνει μία κοινοβουλευτική ενέργεια προσφάτως και λέω ότι ανακοινώθη σε προ δύο μηνών συνάντηση του Υπουργού Εθνικής Οικονομίας με τον Υπουργό Γεωργίας ότι θα δώσουμε έστω μετά πάροδο τόσων ετών…». Παράλειψη πάλι κυβερνητική, παράταση, υπέρβαση μηνών και έρχονται και λένε «τώρα θα δώσουμε εν όψει των εορτών» και πάλι δεν δίνουν.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Επιτέλους, αναζητούμε στην περιφέρεια όχι υποπολλαπλάσια προσέγγισης των ζημιών, αλλά πραγματική προσέγγιση των ζημιών και γρήγορη καταβολή των αποζημιώσεων, καθώς επίσης και διευκολύνσεις παρά της ΑΤΕ.
      Κύριε Πρόεδρε, άλλα ζητήματα φορέων, όπως ο ΟΠΕΚΕ, που είναι καθαρά ζητήματα διαχείρισης, επόπτευσης, συντονισμού, καθοδήγησης από την πλευρά του κεντρικού φορέα που είναι η Κυβέρνηση, θα πρέπει κάποτε να τα δούμε κάποτε. Να που διαφέρει η Νέα Δημοκρατία, αν κατά καιρούς υπάρχει ισοπεδωτική αντίληψη ότι δεν υπάρχει προσδοκία να υπάρξει αλλαγή. Σε τέτοια και μόνο ζητήματα εμείς, αν παρέμβουμε, θα είναι πρώτη σημαντική, ουσιώδης, απτής πραγματικότητας αλλαγή στον Έλληνα αγρότη-πολίτη.
      Θέλω ακόμη με μια πρόταση να πω επιτέλους για αυτήν την καθυστέρηση των ζημιών, που αφορά και το Νομό Σερρών και που δεν διαφαίνεται η ομαλή εξέλιξή της, ας υπάρξει, έστω και την τελευταία στιγμή, μια πιο σοβαρή και υπεύθυνη κυβερνητική προσέγγιση, ώστε να βιώσει ο πολίτης -και ο Σερραίος πολίτης- ότι επέρχεται εν μέρει σε μεγάλο ποσοστό αποκατάσταση της επελθούσας ζημιάς του. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Ο κ. Καρασμάνης έχει το λόγο.
      ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, περίμενα μια τεκμηριωμένη απάντηση γύρω από τις τεράστιες διαφοροποιήσεις που υπάρχουν ως προς το ύψος των αποζημιώσεων από νομό σε νομό. 
      Κάτι ακούστηκε ότι πρόκειται για μια υπερπρώιμη επιτραπέζια ποικιλία στο Νομό Λάρισας και γι’ αυτό  υπάρχει αυτή η τεράστια τιμή ανά κιλό. Λάθος. Στο Νομό Λάρισας υπάρχουν πάνω από τριάντα χιλιάδες τόνοι ροδάκινο και μάλιστα απ’ αυτούς περίπου είκοσι πέντε χιλιάδες τόνοι είναι συμπύρηνο ροδάκινο. Απλώς, δεν έχει αντιληφθεί η ηγεσία του Υπουργείου Γεωργίας ότι ενδεχομένως ξέφυγε από τους τεχνοκράτες τους ότι μέσα στο ίδιο τσουβάλι βάζουν και τα επιτραπέζια και τα συμπύρηνα ροδάκινα. Δεν λαμβάνεται υπόψη η ποικιλία, ηλικία, η παραγωγικότητα του ροδακίνου, αν είναι ανθηρό το δένδρο ή αδύναμο. 
      Δεν θα συνεχίσω σ’ αυτόν τον τομέα, γιατί έχω καταθέσει, όπως είπα, μια τεκμηριωμένη ολοκληρωμένη ερώτηση, όπου αναφέρομαι σ’ αυτές τις κραυγαλέες αδικίες που έχουν συμβεί στο νομό μας, στο Νομό Πέλλας για τις αποζημιώσεις. 
      Εκείνο, όμως, που ζητούν οι Έλληνες αγρότες και πρώτοι οι πληγέντες παραγωγοί μας είναι έστω και τώρα να πράξετε, κύριοι της ηγεσίας του Υπουργείου Γεωργίας, το στοιχειώδες. Πρέπει να αποσύρετε αμέσως τους πίνακες των αποζημιώσεων που αποτελούν ντροπή και καταδίκη για το Νομό Πέλλας.  Αν δεν μπορείτε να το πράξετε λόγω της Ευρωπαϊκής Ένωσης, τότε μπορείτε να δώσετε συμπληρωματικές αποζημιώσεις, για τις οποίες γνωρίζετε πάρα πολύ καλά ότι υπάρχει αυτή η δυνατότητα και ακούστηκε και σ’ αυτήν την Αίθουσα από την ηγεσία του Υπουργείου Γεωργίας. 
      Πρέπει να δώσετε στα μέσα Γενάρη τα χρήματα των αποζημιώσεων που θα έπρεπε να έχετε δώσει εδώ και μήνες. Αφήσατε χιλιάδες ανθρώπους να κάνουν μαύρες γιορτές. Δώστε τους, τουλάχιστον, τη δυνατότητα να καλύψουν κάπως τις σωρευμένες, πιεστικές ανάγκες τους, να μπορέσουν να επιβιώσουν, να προσπαθήσουν να προγραμματίσουν πάλι τις δουλειές τους μήπως και ορθοποδήσουν. 
      Προσπαθήστε να κρατήσετε όρθιο τον ΕΛΓΑ, ιδιαίτερα τώρα που ζούμε εποχές ακραίων καιρικών φαινομένων και οι επιστήμονες προειδοποιούν ότι έπρεπε να είμαστε έτοιμοι για ακόμη χειρότερα. Δώστε τη δυνατότητα να μπορούν να ανταποκρίνονται, έστω και στοιχειωδώς στη διασφάλιση της παραγωγής και του αγροτικού εισοδήματος.  Αυτό δεν πρόκειται να γίνει με το συνεχή εξαναγκασμό τους σε δανεισμούς που τους έφεραν στη σημερινή κατάντια. Ο μόνος δρόμος είναι η γενναία επιδότησή τους από τον κρατικό προϋπολογισμό. 
      Σας θυμίζω, για να το θυμηθούν και όλοι οι αγρότες, ότι για την κρατική ενίσχυση του Οργανισμού έχει δεσμευθεί ρητά ο Πρωθυπουργός, ο κ. Σημίτης, αλλά και αυτή η δέσμευση εξακολουθεί να παραμένει στα χαρτιά.
       Έρχομαι στο τεράστιο θέμα που αντιμετωπίζουν οι κτηνοτρόφοι μας. Και εκεί η ασφαλιστική κάλυψη του ΕΛΓΑ  είναι ανεπαρκής έως ανύπαρκτη, αφού δεν αποζημιώνονται για την απώλεια ζώων από τους παγετούς, όταν η ηλικία των ζώων είναι κάτω των δέκα ημερών. Επίσης, ο Οργανισμός σε πάρα πολλές περιπτώσεις με διάφορα προσχήματα απαξιοί όχι να συμπαρασταθεί, αλλά ακόμη και να ασχοληθεί με παραγωγούς που έχουν υποστεί ολοκληρωτική καταστροφή. 
      Έχω καταγγείλει από το Βήμα της Βουλής συγκεκριμένο κρούσμα σε βάρος κτηνοτρόφου που έχασε όλα τα ζώα του, αλλά δεν αποζημιώνεται με το αιτιολογικό ότι είναι άγνωστη η αιτία απώλειάς του. Μέχρι και σήμερα ουδεμία υπηρεσία έχει καταδεχθεί να ασχοληθεί με την περίπτωση αυτού του ανθρώπου και της οικογένειάς του που αναγκάστηκαν να κλείσουν τη μονάδα τους και έχουν περιέλθει σε δεινή οικονομική θέση. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Ο Υφυπουργός Γεωργίας κ. Αργύρης έχει το λόγο.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Πρόεδρε, κυρίες και κύριοι συνάδελφοι, νομίζω ότι μέσα απ’ αυτήν την επερώτηση αναδείχθηκε ο κυρίαρχος ρόλος του ασφαλιστικού οργανισμού. Νομίζω ότι σ’ αυτό κανείς δεν μπορεί να έχει διαφορετική άποψη και μάλιστα από τη στιγμή που, όπως είπαμε και είπατε κι εσείς, τα ακραία καιρικά φαινόμενα είναι τέτοιας μορφής που μας κάνουν να είμαστε πολύ πιο προσεκτικοί και πιο υπεύθυνοι, ώστε να θωρακίσουμε έναν οργανισμό που να μπορεί να ανταποκρίνεται σ’ αυτές τις απαιτήσεις. 
      Όμως, ειπώθηκαν εδώ κάποια πράγματα και χρειάζονται κάποιες απαντήσεις. Ειπώθηκε -και μάλιστα με ένταση- ότι δεν καταβλήθηκε δραχμή. Θα πρέπει να πούμε εδώ, για να γίνει γνωστό σε όλους, ότι οι ζημιές που έχει υποστεί η χώρα μας είναι μεγάλες. Πρέπει να συμφωνήσουμε κάποια στιγμή σ’ αυτό, γιατί νομίζω ότι θα είναι τραγικό να μη συμφωνήσουμε και σ’ αυτό το απλό ζήτημα. Από την ηρτημένη φυτική και ζωική παραγωγή που αποζημιώνει ο ΕΛΓΑ, έχουμε 274 εκατομμύρια ευρώ ζημιές. Αυτό, αν θέλετε να θυμηθούμε τη δραχμή, αντιστοιχεί σε 93,3 δισεκατομμύρια δραχμές. Έχουν καταβληθεί απ’ αυτά τα 52,5 δισεκατομμύρια και απομένει η καταβολή 40 δισεκατομμυρίων δραχμών και είναι μέσα στα πλαίσια και στο χρόνο εκείνον που ο ΕΛΓΑ έχει μειώσει το χρόνο καταβολής των αποζημιώσεων του από τους τρεις μέχρι τους έξι μήνες. 
      Επειδή προκλήθηκα κάποια στιγμή και δεν κατέθεσα το έγγραφο του κυρίου νομάρχη και αγαπητού πρώην συναδέλφου, του κυρίου Ευμοιρίδη, το καταθέτω τώρα για τα Πρακτικά. 
      (Στο σημείο αυτό ο Υφυπουργός Γεωργίας κ. Ευάγγελος Αργύρης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Η δήλωση αυτή λέει: «Μετά την καταστροφική για τις πατατοκαλλιέργειες του Κ. Νευροκοπίου χαλαζόπτωση, άμεση ήταν η αντίδραση των ελεγκτικών σας οργάνων για τη διαπίστωση των ζημιών και την καθοδήγηση των αγροτών για την υποβολή των σχετικών δηλώσεων. Εκφράζω τις ευχαριστίες και τα συγχαρητήρια όλων των αγροτών.
      Θερμή παράκληση με την ίδια ταχύτητα να γίνει η εξατομίκευση των ζημιών και η καταβολή των αποζημιώσεων».
      Απαντάμε, λοιπόν, στην ένστασή σας και απάντησα και προηγουμένως στον κ. Στριφτάρη, που ρώτησε για τον ΕΛΓΑ ότι σε τρεις μήνες καταβλήθηκε αυτή η συγκεκριμένη αποζημίωση. 
      Ειπώθηκε από κάποιον συνάδελφο ότι η καλλιέργεια της σταφίδας δεν αποζημιώθηκε και ότι ακόμα είναι επί πληρωμή. Καταθέτω άλλο ένα έγγραφο της Ομοσπονδίας Αγροτικών Συλλόγων Νομού Ηρακλείου. Κι αυτή ευχαριστεί για την έγκαιρη αποζημίωση της καλλιέργειας της σταφίδας, που έγινε μέσα σε λίγο χρονικό διάστημα.
      (Στο σημείο αυτό ο Υφυπουργός Γεωργίας κ. Ευάγγελος Αργύρης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Αυτό τι δείχνει; Δείχνει ότι, όπου είναι δυνατόν, καταβάλλεται προσπάθεια και υπάρχει ευαισθησία για να αναδείξουμε το ρόλο του ΕΛΓΑ και για να δώσουμε όσο γίνεται πιο γρήγορα τις αποζημιώσεις στους πληγέντες δικαιούχους.
      Πάμε τώρα στις ζημιές του φυτικού και ζωικού κεφαλαίου και των εγκαταστάσεων-αποζημιώσεων από τα ΠΣΕΑ, που αφορούν το συγκεκριμένο πρόγραμμα «ΦΡΟΓΚΥ», για το οποίο όλοι μιλάμε. Στο πρόγραμμα που έχει υποβληθεί οι ζημιές προβλέπονται στα 300 εκατομμύρια ευρώ, δηλαδή περίπου 101,5 δισεκατομμύρια δραχμές. Αυτά τα χρήματα, δεν αφορούν όλα την περίοδο του 2002, αλλά θα καταβληθούν τμηματικά στα επόμενα έτη. Γιατί ξέρετε ότι υπάρχει και η απώλεια εισοδήματος. Τα χρήματα που πρέπει να καταβληθούν μέσα στο 2003 είναι 41,5 δισεκατομμύρια. Έχουν καταβληθεί ήδη τα 12 δισεκατομμύρια, καταβάλλονται τα υπόλοιπα χρήματα και θα ολοκληρωθεί αυτή η διαδικασία. Εκτιμούμε ότι δε θα ξεπεράσει τις αρχές Μαρτίου η καταβολή αυτών των ενισχύσεων.
      Έχουμε, όμως, και ένα άλλο θέμα που μας αφορά όλους και αυτό είναι οι παλιές ζημιές που είχαν υποστεί οι αγρότες μας την περίοδο 2000-2001.
      Αυτές είναι ζημιές περίπου 150.000.000 ευρώ ή 51 δισεκατομμύρια δραχμές. 
      Είπε πριν ο κ. Τζαμτζής ότι διαψεύδουμε τον Υπουργό. Ο κύριος Υπουργός απάντησε πριν από ενάμιση μήνα. Αφού, λοιπόν, και σεις οι ίδιοι βλέπω ότι απορείτε που έχουμε τέτοια ταχύτητα λειτουργίας θα πρέπει να σας πω ότι πράγματι το αποτέλεσμα είναι αυτό, ότι έχουν υπογραφεί όλες οι αποφάσεις και έχουν σταλεί τα δικαιολογητικά. Και επειδή είναι πολύ σημαντικό και αφορά το σύνολο της χώρας θα καταθέσω στα Πρακτικά τα τέσσερα προγράμματα που αφορούν στις ζημιές στη γεωργική παραγωγή από τις δυσμενείς καιρικές συνθήκες από τον Ιανουάριο μέχρι και τον Ιούνιο του 2000. Αφορά την Αιτωλοακαρνανία, Θεσπρωτία, Ανατολική Αττική, Έβρο, Άρτα, Ημαθία, Ηράκλειο, Θεσσαλονίκη, Φλώρινα, Κεφαλληνία, Καβάλα, Καστοριά, Κοζάνη, Λάρισα, Μαγνησία, Πέλλα, Φθιώτιδα, Εύβοια και Κιλκίς. Και είναι 27.000.000 €. 
      Έρχομαι τώρα στο δεύτερο πρόγραμμα που είναι έτοιμο και αφορά τις ενισχύσεις στη γεωργική παραγωγή από τις δυσμενείς καιρικές συνθήκες κατά το χρονικό διάστημα από Ιανουάριο έως και Ιούνιο 2000. Και περιλαμβάνει την Ημαθία, Πέλλα, Εύβοια, Θεσσαλονίκη, Πιερία, Τρίκαλα, Λάρισα, Μαγνησία, Πρέβεζα, Φθιώτιδα, Θεσπρωτία, Γρεβενά, Κοζάνη, Χαλκιδική, Ηλεία, Χανιά και Λασίθι. Το δε ποσό της αποζημίωσης ανέρχεται σε 44.000.000 €. Το άλλο πρόγράμμα αφορά τη Δράμα, Ημαθία, Ξάνθη, Ζάκυνθο, Ηράκλειο, Θεσσαλονίκη, Θεσπρωτία, Κέρκυρα, Κιλκίς, Λάρισα, Λευκάδα, Μεσσηνία, Πιερία, Σέρρες, Ρέθυμνο, Ροδόπη, Χαλκιδική και Χανιά, και οι πυρκαγιές του 2001 όλη τη χώρα.
      Αυτό τον πίνακα τον καταθέτω στα Πρακτικά για να δείτε ποιους νομούς αφορά αυτή η συγκεκριμένη ενίσχυση. 
      (Στο σημείο αυτό ο Υφυπουργός Γεωργίας κ. Ευάγγελος Αργύρης καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Τα συγκεκριμένα αυτά χρήματα ανέρχονται στο συνολικό ποσό των 80.000.000 ευρώ περίπου. Αυτά λοιπόν τα χρήματα πήγαν στις Διευθύνσεις Γεωργίας και άμεσα αυτές ξεκινούν τη διαδικασία. 
      Έχει μείνει, όμως, μια εκκρεμότητα που είναι η εκκρεμότητα της πυρκαγιάς 2000 για την οποία η Ευρωπαϊκή Ένωση μας έχει βάλει στο μαυροπίνακα και δεν δίνει τη συγκεκριμένη αποζημίωση. 
      Θα καταθέσω στο τέλος της ομιλίας μου την επιστολή και του κ. Κόρακα που διαχειρίζεται το θέμα, αλλά και του κυρίου Υπουργού όταν δώσαμε στο Φίσλερ την επιστολή μας με την οποία ζητούσαμε την έγκριση και αυτού του προγράμματος. 
      Η Ευρωπαϊκή Ένωση θεωρεί ότι κακώς δώσαμε τα χρήματα προκαταβολικά πριν ακόμα πάρουμε την έγκριση. Και τώρα που πήραμε την έγκριση των τεσσάρων προγραμμάτων, αυτή είναι διαφορετική από αυτήν που υποβάλαμε με το πρόγραμμα. Μάλιστα αυτήν τη φορά είναι καλύτερη για τους παραγωγούς γιατί είναι μεγαλύτερες οι τιμές οι οποίες έχουν εγκριθεί απ’ αυτές που υποβάλαμε με το συγκεκριμένο πρόγραμμα. 
      Λέτε επίσης ότι διαλύθηκε ο ΕΛΓΑ, ότι δεν έχουμε χρήματα κλπ. Μπορεί κανείς να αγνοήσει ότι πάμε σε εφαρμογή του νόμου; Και η εφαρμογή του νόμου είναι συγκεκριμένη. Πρώτα δώσαμε τα ΠΣΕΑ στον ΕΛΓΑ, αμέσως μετά φτιάξαμε τους ασφαλιστικούς οργανισμούς και τρίτον δώσαμε τα χρήματα στον ΕΛΓΑ για να μπορεί να λειτουργήσει. 
      Τα χρήματα, λοιπόν, που καταβάλλονται στον ΕΛΓΑ είναι από χρηματοδότηση του κράτους. Και όπως σας είπα και πριν η  πηγή είναι από το πρόγραμμα δημοσίων επενδύσεων 90.000.000 ευρώ, είναι από τον τακτικό προϋπολογισμό 60.000.000 € και επιπλέον είναι το δάνειο των 160.000.000 ευρώ όπου είναι με εγγύηση του δημοσίου και το τοκοχρεολύσιο το πληρώνει το ελληνικό δημόσιο. Αυτή είναι η ενίσχυση του ΕΛΓΑ που φθάνει περίπου τα 105 δισεκατομμύρια. Εσείς, όμως, ζητάτε 30 δισεκατομμύρια. Τα 60 δισεκατομμύρια τα έχει πάρει ήδη ο ΕΛΓΑ και μας εγκαλείτε ότι τον έχουμε αφήσει στο έλεος του Θεού. Νομίζω ότι αυτό είναι απαράδεκτο να λέγεται τη στιγμή που είναι πολλαπλάσια τα χρήματα απ’ αυτά που ζητάτε εσείς και πολύ πάνω απ’ αυτό που ζητούσαν οι παραγωγοί. 
      Έρχομαι τώρα σ’ ένα άλλο θέμα που έχει να κάνει με τις επιδοτήσεις. Είπε ο κ. Σαλαγκούδης ότι από τις 27 του μηνός έχουν στείλει τη δεύτερη διόρθωση. Εγώ πρέπει να σας πω ότι 31 του μηνός εκδόθηκε η εντολή πληρωμής και είναι στους λογαριασμούς των παραγωγών. Εκδόθηκε λοιπόν 31 του μηνός η εντολή  για συμπληρωματική κατάσταση η οποία και πάλι πρέπει να συνεχιστεί διότι δεν ολοκληρώνεται η πληρωμή των επιδοτήσεων των παραγωγών. 
      Εκείνο δε που πρέπει να κατανοήσουμε όλοι είναι να δούμε που ακριβώς βρίσκεται η αιτία και δεν παίρνουν γρήγορα οι παραγωγοί τα χρήματά τους. Γιατί οι παραγωγοί πήραν τα χρήματά τους και πριν τα Χριστούγεννα. Όσων παραγωγών οι αιτήσεις και τα δικαιολογητικά ήταν σωστά, πήραν τα χρήματά τους. Εάν όλων των παραγωγών τα δικαιολογητικά ήταν σωστά, θα έπαιρναν τα χρήματα πριν τα Χριστούγεννα. Αυτό πρέπει να γίνει κατανοητό. Όλα αυτά ότι έζησαν «μαύρες μέρες» κλπ. είναι εμπορευματοποίηση της αγωνίας του να πάρουν τα χρήματα οι παραγωγοί. Πάντως αυτό που πρέπει να προσέξουμε είναι ότι όλοι οι εμπλεκόμενοι φορείς θα πρέπει να συνεργαστούν κατά τέτοιο τρόπο, ώστε οι επιδοτήσεις να δίδονται άμεσα. 
      Εκείνο που πρέπει να κάνουμε, κύριε Πρόεδρε και κύριοι συνάδελφοι, είναι να εντοπίσουμε σε τι περιβάλλον κινείται η αγροτική μας οικονομία. Η αγροτική μας οικονομία κινείται σ’ ένα περιβάλλον το οποίο επηρεάζεται και από τις διεθνείς και από τις ευρωπαϊκές εξελίξεις. Ευτυχώς για τις ευρωπαϊκές εξελίξεις διαμορφώσαμε ένα πλαίσιο μέχρι το 2006 και στη συνέχεια μέχρι το 2013. Είναι γνωστό ότι θα υπάρξουν εσωτερικές μεταβολές. Σαφώς θα υπάρξουν εσωτερικές μεταβολές. Στο χέρι μας είναι να παλέψουμε να δούμε πώς αυτές οι μεταβολές θα είναι προς όφελος της ελληνικής γεωργίας.
      Το δεύτερο είναι ότι αφού ξέρουμε ότι έχουμε σταθερό περιβάλλον, θα πρέπει να οργανώσουμε έτσι τους μηχανισμούς για να διευκολύνουμε τον Έλληνα αγρότη. Ένας παράγοντας είναι ο ΕΛΓΑ τον οποίο συζητήσαμε σήμερα και είναι θετικό ότι και εσείς πλέον δέχεστε αυτό που λέει ο νόμος και μας μιλάτε μάλιστα για καθυστερήσεις εφαρμογής του νόμου. Αντίθετα εμείς μιλάμε για σταδιακή εφαρμογή του νόμου. Και το δεύτερο μεγάλο θέμα είναι το θέμα του ΟΠΕΚΕΠΕ.
      Ξέρετε τι λέγαμε πέρυσι στις ερωτήσεις και επερωτήσεις μας για τον ΟΠΕΚΕΠΕ. Όμως, έχει δείξει ότι μέρα με τη μέρα βελτιώνεται, ότι αποδίδει καλύτερα, άρα είναι σωστή η σύλληψή του και η λειτουργία του. Όταν δε βελτιωθεί ακόμη περισσότερο θα φέρει ακόμα καλύτερα αποτελέσματα απ’ αυτά που έχουμε δει μέχρι σήμερα, δηλαδή να πληρώνονται οι παραγωγοί έγκαιρα. Θα σας πω εδώ ότι για πρώτη φορά στα χρονικά των επιδοτήσεων η επιδότηση του λαδιού ύψους 165 δισεκατομμυρίων καταβλήθηκε μέσα σε ενάμιση μήνα από την έναρξη καταβολής των επιδοτήσεων, εκτός ορισμένων ελαχίστων περιπτώσεων. Γιατί αυτό; Γιατί οργανώθηκε σωστά ο τομέας, λειτούργησαν σωστά οι ομάδες παραγωγών και λειτούργησαν σωστά οι Νομαρχιακές Αυτοδιοικήσεις. Μάλιστα θα πρέπει εδώ να επαινέσουμε και τις ομάδες παραγωγών και τις Νομαρχιακές Αυτοδιοικήσεις ότι σ’ αυτό τον τομέα λειτούργησαν σωστά. 
      Θα πω εδώ ότι ξεκινάει πολύ καλά και το αιγοπρόβειο. Σήμερα το αιγοπρόβειο, όπως έχει οργανωθεί και έχει μηχανογραφηθεί, αρχίζει πάρα πολύ καλά και πολύ έγκαιρα η καταβολή του. Μέχρι 31 Μαρτίου που είναι οι καταβολές, έχει αρχίσει η καταβολή του και νομίζω πολύ γρήγορα θα ολοκληρωθεί.
      Τι έχει πληρωθεί μέχρι στιγμής, για να γίνει γνωστό και να μην υπάρχουν παρεξηγήσεις; Αυτήν τη στιγμή στα αροτραία, που είναι και ο μεγαλύτερος όγκος των επιδοτήσεων, έχουμε πληρώσει το 51%. Και μέχρι 31 Ιανουαρίου θα πληρωθεί και το υπόλοιπο 41%. Πρέπει να φτάσουμε όσο γίνεται σε μεγαλύτερο ύψος. Γιατί; Γιατί όταν θα έχουμε τη δυνατότητα να μας μείνει μια ρεζέρβα του 4%, που δίνει ο κανονισμός, θα μπορούμε να διορθώσουμε και εκείνες τις ακραίες περιπτώσεις των λαθών, για να μην έχουμε αυτές τις εκκρεμότητες που στα αροτραία φτάνουν τα 2 εκατομμύρια ευρώ σε όλην την Ελλάδα. Και τούτο γιατί; Γιατί υπάρχουν κάποιες περιπτώσεις παραγωγών των 10, των 15, των 20, των 25 ευρώ που δεν έχουν ακόμα τακτοποιηθεί. Αυτές τις περιπτώσεις θα μπορούμε να τις αντιμετωπίσουμε μέσα από τη δυνατότητα που μας δίνει η ρεζέρβα του 4%.
      Εκτιμώ, κύριοι συνάδελφοι, ότι σήμερα έγινε μια πάρα πολύ καλή συζήτηση. Νομίζω ότι ο κοινοβουλευτικός έλεγχος ανέδειξε το πραγματικό πρόβλημα που υπάρχει σήμερα στην ελληνική παραγωγή. Δυστυχώς δεν μπορούμε να λειτουργούμε πάντα με αυτά τα ακραία καιρικά φαινόμενα. Όμως, έχει θωρακιστεί έτσι σήμερα ο ΕΛΓΑ που περιορίζονται αυτά τα προβλήματα, αλλά στη συνέχεια και με τη διακήρυξη για τις θέσεις του Δ.Σ. του ΟΑΣΙΣ θα έχουμε την ολοκλήρωση του θεσμικού, αν θέλετε, πλαισίου το οποίο θεσμοθετήσαμε με την ψήφιση του νόμου για τις ασφαλιστικές γεωργικές ασφαλίσεις. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Σαλαγκούδης έχει το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, η Κυβέρνηση είναι εθισμένη στην εικονική πραγματικότητα. Θα ήθελα πράγματι να πιστέψω τον κύριο Υπουργό για τις προόδους που μας ανέφερε του ΕΛΓΑ. Όμως θα του θυμίσω ότι πέρυσι οι καταστάσεις που δόθηκαν από τον ΟΠΕΚΕΠΕ, επίσημες καταστάσεις που κατατέθηκαν και εδώ στο Κοινοβούλιο, με ανάγκασαν να έλθω με επίκαιρη ερώτηση και να απευθυνθώ τότε για έλεος στο Προεδρείο, να προστατεύσει την ενημέρωση του Έλληνα Βουλευτή και του ελληνικού λαού δια μέσου του Κοινοβουλίου απ’ αυτά τα ψεύδη, που είπα ότι, εάν οι υπηρεσίες τα έκαναν, θα έπρεπε να υπάρξουν και οι αντίστοιχες τιμωρίες. Εάν αυτό οι Υπουργοί το ξέρουν τότε είναι και αυτοί συνυπεύθυνοι. Και φοβάμαι ότι μεγαλώνει αυτή η αναξιοπιστία που έχει δημιουργηθεί απέναντι στον ελληνικό λαό, που βιώνει κάθε μέρα ότι υπάρχει μεγάλη απόσταση μεταξύ της επικοινωνιακής πολιτικής της Κυβέρνησης, στην οποία πράγματι ο βαθμός της εγγίζει το άριστα και της πραγματικής πολιτικής  που τείνει να φτάσει προς το μηδέν.
      Έτσι, λοιπόν, μου έκανε εντύπωση που ο κύριος Υπουργός υπερηφανεύεται γιατί οι αποζημιώσεις τελικά από τα ΠΣΕΑ το 1999, 2000, 2001 θα πληρωθούν τώρα το 2003. Μας είπε για τη διαδικασία, η οποία βρίσκεται στα χαρτιά. Δεν θέλω να αμφισβητήσω αυτά τα οποία κατέθεσε, αλλά οι αγρότες δεν έχουν πάρει ακόμα τα χρήματα. 
      Ακόμη θα ήθελα να πω για τη χρηματοδότηση του ΕΛΓΑ ότι είχαμε τη διαφωνία μας και στο νομοσχέδιο. Όταν είπαμε ότι η Κυβέρνηση πρέπει να προικοδοτήσει τον ΕΛΓΑ με ισόποσο των εισφορών των αγροτών ασκώντας με αυτόν τον τρόπο μια κοινωνική πολιτική σε έναν ευαίσθητο τομέα που πραγματικά την έχει ανάγκη και ανταποκρινόμενη στις συνθήκες που επικρατούν σήμερα στην ελληνική ύπαιθρο, είχαμε απόλυτο δίκιο, όπως αποδείχθηκε. Τι έρχεται να μας πει σήμερα η Κυβέρνηση; Λέει «εσείς ζητούσατε 30 δισεκατομμύρια κι εμείς δώσαμε 60 δισεκατομμύρια». Πώς τα δώσατε, κύριε Υπουργέ; Με δανειοδότηση; Ποιος θα πληρώσει αυτήν τη δανειοδότηση;
      Μας αναφέρατε και στοιχεία από τον προϋπολογισμό. Δυστυχώς αυτά τα στοιχεία δεν είναι αληθή. Σας είπα ότι ο προϋπολογισμός προβλέπει για τον ΕΛΓΑ 10 εκατομμύρια ευρώ, δηλαδή 3,4 δισεκατομμύρια δραχμές. Επομένως αυτή είναι ουσιαστικά η χρηματοδότηση από τον κρατικό προϋπολογισμό. Τα υπόλοιπα είναι βάρη που φορτώνετε στην επόμενη κυβέρνηση και στις επόμενες γενιές μέσα στο σύστημά σας, το οποίο κατήγγειλα προηγουμένως, της δημιουργικής λογιστικής, των κρυφών χρεών και της προεξόφλησης μελλοντικών εσόδων. Αυτή δεν είναι οικονομική πολιτική και δεν είναι πολιτική που πρέπει να περάσει από το Υπουργείο Οικονομικών στο Υπουργείο Γεωργίας, διότι δυστυχώς με δανεικά δεν πρόκειται να στρώσουμε τη γεωργία, ιδιαίτερα όταν υπάρχει τόσο υψηλό δημόσιο χρέος. Χρειάζονται σωστές και ουσιαστικές πολιτικές μέσα στα πλαίσια των οικονομικών δυνατοτήτων, που πραγματικά έχουμε. 
      Δεν μου απαντήσατε τι θα γίνει με τα 400 εκατομμύρια δραχμές του Νομού Θεσσαλονίκης. Οι καταστάσεις έχουν αποσταλεί και είναι στον πρόεδρο του ΟΠΕΚΕΠΕ, για να υπογράψει τις εντολές πληρωμής. Δεν τις έχει όμως υπογράψει. Αυτές προτίθεσθε να τις πληρώσετε στους πρώτους μήνες του 2003; Πότε υπολογίζετε ότι θα τις πληρώσετε; Δεν μιλάω για τα 250 εκατομμύρια, που είναι σε εκκρεμότητα. Μιλάω για τα 400 εκατομμύρια, για τα οποία έχει γίνει πλήρως η αποκρυστάλλωση και του τοπογραφικού υποβάθρου και έχουν φύγει έτοιμες εγκαταστάσεις από τη Διεύθυνση Γεωργίας της Νομαρχίας Θεσσαλονίκης και βρίσκονται στο γραφείο του προέδρου του ΟΠΕΚΕΠΕ για πληρωμή.
      Αναφέρατε ότι υπογράφτηκε 31 Δεκεμβρίου. Δεν ξέρω αν φταίνε οι μέρες των εορτών ή η γραφειοκρατία της Αγροτικής Τράπεζας, αλλά εγώ σας αναφέρω ότι 8.1.2003 δεν είχε πληρωθεί δραχμή από τη δεύτερη κατάσταση, που στάλθηκε από τη Διεύθυνση Γεωργίας στις 27.12.2002 και αφορούσε τρεις χιλιάδες επτακόσια δέκα ονόματα για πληρωμή από τον ΟΠΕΚΕΠΕ. 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ήταν τρεις χιλιάδες τριάντα τρεις παραγωγοί. 
      ΓΕΩΡΓΙΟΣ ΣΑΛΑΓΚΟΥΔΗΣ: Εν πάση περιπτώσει, αφαιρέσατε κι από αυτό ορισμένους παραγωγούς. Δεν ξέρω γιατί το κάνατε. Ίσως να γίνει και συμπληρωματική κατάσταση. Πάντως είναι γεγονός ότι αυτά αφορούσαν 9.215.337 ευρώ, από τα οποία δεν έχει εισπράξει δραχμή. Δεν έχει σημασία πότε υπογράφετε, αλλά το πότε εκτελείται τελικά η εντολή σας από την Αγροτική Τράπεζα. Αν δεν εκτελείται, ελέγξτε το από την Αγροτική Τράπεζα, ούτως ώστε έγκαιρα οι αγρότες να τα παίρνουν.
      Διότι υπάρχουν πάρα πολλά χωριά στα οποία έχουν πάρει πολύ μικρές ποσότητες.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Υπάρχει και το βαλέρ της τράπεζας. Θα βάλετε και τις αργίες. Το βαλέρ της τράπεζας είναι οι συγκεκριμένες ημέρες. 
      ΓΕΩΡΓΙΟΣ ΣΑΛΑΓΚΟΥΔΗΣ: Αν νομίζετε ότι αυτή είναι η καθυστέρηση, εύχομαι τουλάχιστον σήμερα να αρχίσουν να τα παίρνουν έστω και από τη Δευτέρα, να αρχίσουν να πληρώνονται αυτά της δεύτερης. Ευελπιστώ και προτρέπω φυσικά εσείς να λειτουργήσετε ελέγχοντας τον ΟΠΕΚΕΠΕ, ούτως ώστε μέχρι τις 31 Ιανουαρίου να πληρώσουμε όλο αυτό το ποσό εκτός του 4% που έχουμε τη δυνατότητα να το πληρώσουμε και το Φεβρουάριο και επιτέλους ο ΟΠΕΚΕΠΕ να βάλει τα πράγματα σε μια σειρά, έτσι ώστε έγκαιρα να παίρνουν τις επιδοτήσεις οι αγρότες. Είναι γεγονός ότι η αγροτική μας πολιτική, κύριε Υπουργέ, χρειάζεται πολύ μεγαλύτερο ενδιαφέρον από την Κυβέρνηση. Οι αγρότες δημιουργούν την αίσθηση και εγώ με τις αποφάσεις και την πολιτική του Υπουργείου Γεωργίας, ότι μάλλον η Κυβέρνηση Σημίτη ή και ο ίδιος ο Πρωθυπουργός, φαίνεται να μισεί τους αγρότες, ίσως γιατί ήταν το πρώτο Υπουργείο που ο σημερινός Πρωθυπουργός είχε αναλάβει. Ήταν το Υπουργείο και ο Υπουργός εκείνος που έβαλε τα θεμέλια της αγροτικής πολιτικής μέσα στην Ευρωπαϊκή Ένωση και φαίνεται ότι αισθάνεται τύψεις και ευθύνες για την αποτυχημένη αγροτική πολιτική που όλα αυτά τα χρόνια οι κυβερνήσεις του ΠΑΣΟΚ είχαν δημιουργήσει και που αυτός έφτιαξε τα πρώτα βήματα. Έτσι θέλει να εκδικηθεί τους αγρότες; Πάντως δείχνει αδιαφορία απέναντι στους αγρότες, κάτι πάει να δείξει τώρα επικοινωνιακά, εύχομαι να μην είναι επικοινωνιακά τρικ όπως αυτό που μας είπατε για τον ΟΓΑ προηγουμένως. Εύχομαι να λειτουργήσει θετικά ο δεύτερος πυλώνας  της Ευρωπαϊκής Ένωσης με αντίστοιχες εθνικές πολιτικές που μπορείτε να κάνετε γιατί η ύπαιθρος πραγματικά χρειάζεται αναζωογόνηση διότι το αγροτικό εισόδημα βρίσκεται στα έσχατα της βιωσιμότητας  ουσιαστικά του αγρότη γιατί πραγματικά μετά από είκοσι χρόνια καθυστερήσεων, μετά από είκοσι χρόνια υστέρησης και όχι εκσυγχρονισμού, ο αγροτικός τομέας χρειάζεται τολμηρές παρεμβάσεις, έτσι ώστε και να δώσει εισόδημα στον αγρότη και να αναζωογονήσει την ύπαιθρο, γιατί σήμερα στενάζει, υποφέρει, αποψιλώνεται, μαραζώνει και χρειάζεται το ενδιαφέρον του κράτους με έντονο και αποτελεσματικό τρόπο. Ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, ο συνάδελφος κ. Σκανδαλάκης ζητάει άδεια για ολιγοήμερη απουσία στο εξωτερικό.
      Εγκρίνει η Βουλή;
      ΟΛΟΙ ΟΙ ΒΟΥΛΕΥΤΕΣ: Μάλιστα μάλιστα.
      ΠΡΟΕΔΡΕΥΩΝ (Κωνσταντίνος Βρεττός): Η Βουλή ενέκρινε.
      Επίσης η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Μεταφορών και Επικοινωνιών: «Ρύθμιση θεμάτων επιβατικών δημοσίας χρήσης αυτοκινήτων και άλλες διατάξεις».
      Ο κύριος Υπουργός έχει το λόγο.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Πρόεδρε, θέλω να κάνω μερικές διευκρινίσεις από αυτά που ειπώθηκαν, για να μη μείνουν αναπάντητα. Κατ’ αρχάς για εκείνες τις περιπτώσεις των προϊόντων που δεν συμπεριελήφθησαν στο πρόβλημα FROGY, βερίκοκα, κάστανα κλπ. Δεν είχαν δηλωθεί τη συγκεκριμένη περίοδο γιατί οι ζημιές οι οποίες εκδηλώθηκαν ήταν έξω από την ημερομηνία που μπορούσαν να καταβάλουν οι παραγωγοί τις αιτήσεις τους. Γι’ αυτό, λοιπόν, γίνεται συμπληρωματικό πρόγραμμα για να καλύψουμε και αυτές τις περιπτώσεις που εκδηλώθηκαν λόγω των συνεχιζόμενων αν θέλετε καιρικών φαινομένων αργότερα αυτές οι ζημιές. Άρα, λοιπόν, υποβάλλεται συμπληρωματικό πρόγραμμα για να καλύψουμε αυτήν τη περίπτωση. Και είναι αν θέλετε μια διευκρίνιση για να μην υπάρχουν αναπάντητα ερωτήματα. 
      Επίσης, θα ήταν άδικο θα έλεγα αν δεν κάναμε μια αναφορά στην προσπάθεια που καταβάλει το ανθρώπινο δυναμικό του ΕΛΓΑ, του ΟΠΕΚΕΠΕ και οτιδήποτε μπορούμε να λέμε, για τα πρόσωπα που διοικούν ή για εμάς που έχουμε την πολιτική ευθύνη αλλά παράλληλα υπάρχει και το ανθρώπινο δυναμικό των Οργανισμών αυτών που δουλεύουν  Σαββατοκύριακα, που δουλεύουν μέχρι και τις δύο η ώρα τη νύχτα για να προλάβουν ορισμένες περιπτώσεις.
      Έχει μεγάλη σημασία να δούμε ότι οι αιτήσεις οι οποίες γίνονταν όλο το χρόνο στον ΕΛΓΑ ήταν περίπου εκατόν ενενήντα χιλιάδες. Μόνο το πρώτο τρίμηνο του 2002 έγιναν εκατόν ογδόντα χιλιάδες αιτήσεις. Αυτό τι δείχνει; Ότι έχουμε πολλαπλάσια δουλειά και γι’ αυτό χρειάστηκε να προσληφθεί έκτακτο προσωπικό, για να έχουμε παράλληλα, αν θέλετε, έγκαιρη και σωστή δουλειά αλλά πάνω απ’ όλα αξιόπιστη.
      Πολλά συζητούνται για το θέμα της αξιοπιστίας των εκτιμήσεων. Ένα νούμερο μόνο δείχνει ότι πράγματι αυτό το προσωπικό καταβάλλει υπεράνθρωπες προσπάθειες και είναι πολύ σημαντικό –θα πω μόνο ένα στοιχείο- ότι έχει κατεβάσει το ποσοστό των ενστάσεων στο 4%. Είναι το μικρότερο ποσοστό –και αυτό αφορά τους συναδέλφους τους γεωτεχνικούς, κύριε Φωτιάδη, και δείχνει αυτό το ποσοστό πόσο καλά κάνουν τη δουλειά τους- ενστάσεων που καταβάλλεται σε όλη την Ευρωπαϊκή Ένωση.
      ΗΛΙΑΣ ΦΩΤΙΑΔΗΣ: Κύριε Υπουργέ…
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα ήθελα επίσης να κάνω μία διευκρίνιση. Ξέρουμε όλοι ότι όταν κάναμε αναφορά -και υπάρχει μία σύγχυση- αν δεν ξέραμε τι ακριβώς συμβαίνει σε κάποια άλλη περιοχή, που είναι μεμονωμένο φαινόμενο, να καταβάλλονται παραπάνω χρήματα σ’ ένα προϊόν που είναι μικρής ποσότητας. Δηλαδή στην Κόνιτσα έχουν το πεπόνι Κονίτσης και το ροδάκινο που το ξέρει ο συνάδελφος κ. Φωτιάδης. Είναι αυτό που πωλείται στο δρόμο. Το πουλάνε οι παραγωγοί. Έχουν δηλαδή εκεί όλο και όλο τετρακόσια, πεντακόσια στρέμματα και το πουλάνε στο δρόμο. Δεν μπορεί αυτό το ροδάκινο να έχει την ίδια τιμή. Και δεν επηρεάζει και τίποτα. Αν πηγαίναμε, όμως, στην Ημαθία, στην Πέλλα και ρωτούσαμε αυτήν τη στιγμή –και δεν ήξεραν τίποτα- «είστε ευχαριστημένοι από την τιμή με την οποία σας αποζημιώνει ο ΕΛΓΑ;», θα έλεγαν με ένα στόμα όλοι «είμαστε απόλυτα ευχαριστημένοι»  γιατί αυτές είναι οι τιμές και μάλιστα πιο πάνω είναι αυτές με τις οποίες μας αποζημιώνει ο ΕΛΓΑ.
      Τα μεμονωμένα, λοιπόν, γεγονότα θα πρέπει να τα απομονώνουμε και να μην κάνουμε με αυτά πολιτική. Παρ’ όλα αυτά, όμως, να ξέρετε ότι καταβάλλεται κάθε προσπάθεια όχι να άρουμε την αδικία στην Πέλλα, στην Ημαθία, γιατί παίρνουν κανονικά τις αποζημιώσεις, αλλά να δούμε…
      ΗΛΙΑΣ ΦΩΤΙΑΔΗΣ: Κύριε Υπουργέ, μου επιτρέπετε; Με όλο το σεβασμό, οι τιμές που θα αποδοθούν τώρα για τις αποζημιώσεις του ΕΛΓΑ θα είναι οι ίδιες που αφορούν και τα ΠΣΕΑ; Σίγουρα είναι διαφορετικές.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Σαφώς.
      ΗΛΙΑΣ ΦΩΤΙΑΔΗΣ: Αυτό είπα εγώ. Δεν είπα τίποτα άλλο. Ούτε ήθελα να φέρουμε καμία αντίθεση ή αντιπαράθεση μεταξύ των νομών. Το καταλάβατε;
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Και εδώ είναι ευκαιρία να κάνουμε μία ακόμη διευκρίνιση.
      ΗΛΙΑΣ ΦΩΤΙΑΔΗΣ: Και παράλληλα να απαντηθεί το ερώτημα για τις ενστάσεις. Όταν κάνει κάποιος ένσταση…
      ΠΡΟΕΔΡΕΥΩΝ (Κωνσταντίνος Βρεττός): Κύριε συνάδελφε, μισό λεπτό, γιατί εδώ παρατηρούνται και ορισμένα πράγματα.
      Κατ’ αρχάς πρέπει να ζητάτε το λόγο από τον Πρόεδρο διότι παρατηρείται το φαινόμενο και οι υπάλληλοι από κάτω να ζητούν να μιλάτε στο μικρόφωνο κλπ. Μην γίνονται, λοιπόν, τέτοια πράγματα. Σας παρακαλώ πάρα πολύ.
      ΗΛΙΑΣ ΦΩΤΙΑΔΗΣ: Χίλια συγνώμη, κύριε Πρόεδρε. Νόμιζα ότι μου το επέτρεψε ο κύριος Υπουργός.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Δεν επιτρέπω εγώ.
      ΠΡΟΕΔΡΕΥΩΝ (Κωνσταντίνος Βρεττός): Τι πάει να πει ότι σας επέτρεψε ο κύριος Υπουργός; Δεν διευθύνει ο κύριος Υπουργός εδώ.
      ΗΛΙΑΣ ΦΩΤΙΑΔΗΣ: Έγινε οικογενειακή αυτή η συζήτηση…
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Να ολοκληρώσω, κύριε Πρόεδρε, και να κάνω τη διευκρίνιση;
      ΠΡΟΕΔΡΕΥΩΝ (Κωνσταντίνος Βρεττός): Ολοκληρώστε, κύριε Υφυπουργέ.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κατ΄ αρχάς εδώ επ’ ευκαιρία αυτής της παρέμβασής σας δίνεται άλλη μία διευκρίνιση. Είναι άλλο η αποζημίωση και άλλο η ενίσχυση. Στα ΠΣΕΑ έχουμε ενίσχυση -για να βοηθήσουμε τον αγρότη να συνεχίσει τη δουλειά του- από ζημιές για τις οποίες δεν αποζημιώνει ο ΕΛΓΑ. Δηλαδή σύσταση ζωικού, φυτικού κεφαλαίου, έγγειου κεφαλαίου. Είναι ενίσχυση. Δεν είναι αποζημίωση. Γι’ αυτό, λοιπόν, να μην κάνουμε αυτή τη σύγχυση. Η αποζημίωση είναι στο ακέραιο. Ό,τι ζημιά έχει πάθει στην παραγωγή, την πληρώνεται ο παραγωγός. Μέσω των  ΠΣΕΑ χορηγείται μία ενίσχυση για να δίνεται αυτή η δυνατότητα που προανέφερα στον παραγωγό.
      Για την επέκταση κάποιων ζημιών στους ασφαλιστικούς κανονισμούς, που ετοιμάστηκαν, του ΕΛΓΑ, αυτό είναι ένα θέμα το οποίο θα συζητηθεί και θα δούμε τα οικονομικά. 
      Θέλω επίσης να κάνω την τελευταία διευκρίνιση στα οικονομικά του ΕΛΓΑ. Κύριοι συνάδελφοι, είπαμε και πριν ότι 90 εκατομμύρια ευρώ είναι από το πρόγραμμα δημοσίων επενδύσεων, από τον τακτικό προϋπολογισμό είναι 60 εκατομμύρια ευρώ και ένα δάνειο 160 εκατομμυρίων ευρώ με εγγύηση του δημοσίου και με τοκοχρεολύσια από τον κρατικό προϋπολογισμό είναι τα χρήματα τα οποία αποδίδονται στον ΕΛΓΑ. Και μάλιστα τα 60 εκατομμύρια ευρώ έχουν αποδοθεί. Δεν πάνε στις επόμενες κυβερνήσεις. Έχουν αποδοθεί ήδη στον ΕΛΓΑ και πληρώνονται…
      ΓΕΩΡΓΙΟΣ ΣΑΛΑΓΚΟΥΔΗΣ: Του δανείου.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Τα 90 εκατομμύρια ευρώ έχουν αποδοθεί στον ΕΛΓΑ.
      ΓΕΩΡΓΙΟΣ ΣΑΛΑΓΚΟΥΔΗΣ: Του δανείου.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Όχι του δανείου. Έχουν αποδοθεί στον ΕΛΓΑ από τον κρατικό προϋπολογισμό.
      Κλείνοντας θα ήθελα να επισημάνω για ακόμη μια φορά ότι η προσπάθεια, την οποία καταβάλλουμε και τα θέματα της αγροτικής οικονομίας στηρίζονται σ’ έναν σχεδιασμό και σ’ ένα πρόγραμμα. Και είναι πολύ σημαντικά τα νέα τραπεζικά προϊόντα, τα οποία ανακοίνωσε και ανακοινώνει και ο Υπουργός, αλλά και η ΑΤΕ. Το κυριότερο απ’ όλα δεν είναι μόνο ότι θα παίρνει άμεσα τη σύνταξή του, του ΟΓΑ. Δεν θα είναι αυτό που όταν γίνεται δικαιούχος κάποιος στις αποζημιώσεις και στις ενισχύσεις θα παίρνει τα χρήματα. Το κυριότερο απ’ όλα θεωρώ ότι είναι το ανακυκλούμενο δάνειο κεφαλαίου κίνησης, το οποίο μεγαλώνει διότι ήταν μέρος των χρημάτων που έπαιρνε για τις υποχρεώσεις του ο αγρότης. 
      Είναι πολύ σημαντικό και θα είναι αυτό που δίνει τη δυνατότητα ανά πάσα στιγμή όλο το χρόνο, ο αγρότης με εγγύηση τις επιδοτήσεις του και πιθανά και τις αποζημιώσεις του να μπορεί να έχει την κίνηση του λογαριασμού του. Αυτό θα διευκολύνει τον Έλληνα αγρότη να μπορεί να εκπληρώνει τις υποχρεώσεις του είτε αυτές είναι Χριστούγεννα είτε είναι Πάσχα είτε, για να δώσει κάποια χρήματα στο παιδί του, που σπουδάζει ή οτιδήποτε άλλο. 
      Είναι μια προωθημένη, αν θέλετε, ενέργεια αυτού του νέου προϊόντος που έχει η ΑΤΕ. Συν αυτό είναι και στα μακροπρόθεσμα σχέδια, αλλά και στις επενδύσεις μια διευκόλυνση για τον Έλληνα παραγωγό μέσα σ’ αυτό το δυσμενές περιβάλλον, στο οποίο όλοι μας κινούμεθα και προσπαθούμε να βελτιώσουμε.
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 24/19-11-2002 επερώτησης Βουλευτών της Νέας Δημοκρατίας προς τον Υπουργό Γεωργίας, σχετικώς με τη λειτουργία του Ελληνικού Οργανισμού Γεωργικών Ασφαλίσεων (ΕΛ.Γ.Α.).
      	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      	Με τη συναίνεση του Σώματος και ώρα 14.31΄ λύεται η συνεδρίαση για τη Δευτέρα 13 Ιανουαρίου 2003 και ώρα 18.00΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) επερώτηση, σύμφωνα με την ημερήσια διάταξη που θα διανεμηθεί.
      Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ



1
συνεδρίαση 9-1-03


