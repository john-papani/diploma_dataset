ΣΥΝΕΔΡΙΑΣΗ ΠΣΤ'
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΠΣΤ'
Τετάρτη 16 Φεβρουαρίου 2000
ΘΕΜΑΤΑ 
Α. ΕΙΔΙΚΑ ΘΕΜΑΤΑ 
1. Επικύρωση Πρακτικών.
2. 'Αδεια απουσίας της Βουλευτού κ. Μ. Δαμανάκη.
3. Ανακοινώνεται ότι τη συνεδρίαση παρακολουθούν μαθητές, από το 43ο Λύκειο της Αθήνας.
4. Ανακοίνωση προς το Σώμα των βραβείων του διαγωνισμού "Μνήμη Ελευθέριος Βενιζέλος".
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1. Κατάθεση αναφορών.
2. Απαντήσεις Υπουργών σε ερωτήσεις Βουλευτών.
3. Ανακοίνωση του δελτίου επικαίρων ερωτήσεων της Πέμπτης 17-2-2000. 
4. Συζήτηση επικαίρων ερωτήσεων: α) Προς τον Πρωθυπουργό: i) σχετικά με τις αποφάσεις που ελήφθησαν στη Διαβαλκανική Σύνοδο του Βουκουρεστίου και τη συμβολή τους στην επίλυση του προβλήματος στο Κόσσοβο κλπ.
ii) σχετικά με τη χρησιμοποίηση κοινοτικών κονδυλίων, για διαφημίσεις, κατά την προεκλογική περίοδο κλπ.
β) Προς τον Υπουργό Γεωργίας, σχετικά με τη λήψη μέτρων για τη στήριξη των πορτοκαλεοπαραγωγών του Νομού 'Αρτας.
Γ. ΝΟΜΟΘΕΤΙΚΗ ΕΡΓΑΣΙΑ 
1. Κατάθεση εκθέσεων Διαρκούς Επιτροπής.
1) Η Διαρκής Επιτροπή Εθνικής 'Αμυνας και Εξωτερικών Υποθέσεων καταθέτει τις εκθέσεις της στα σχέδια νόμων του Υπουργείου Εθνικής 'Αμυνας: α) "Κύρωση της Συμφωνίας μεταξύ της Ελληνικής Δημοκρατίας και του Ανώτατου Στρατηγείου Συμμαχικών Δυνάμεων Ευρώπης (SHAPE) για τους ειδικούς όρους που θα διέπουν την εγκατάσταση και λειτουργία διεθνών στρατηγείων στην Ελληνική Επικράτεια".
β) "Κύρωση της Συμφωνίας μεταξύ των Κρατών-Μερών της Συνθήκης του Βορείου Ατλαντικού και των άλλων Κρατών που συμμετέχουν στη σύμπραξη για την Ειρήνη σχετικά με το νομικό καθεστώς των Δυνάμεών τους και του Πρόσθετου Πρωτόκολλου στη Συμφωνία".
2. Συζήτηση επί των άρθρων του σχεδίου νόμου του Υπουργείου Γεωργίας: "Αγροτικές Συνεταιριστικές Οργανώσεις".
3. Αίτηση ονομαστικής ψηφοφορίας επί του σχεδίου νόμου του Υπουργείου Γεωργίας, Βουλευτών της Νέας Δημοκρατίας, του Κομμουνιστικού Κόμματος Ελλάδας και του Συνασπισμού της Αριστεράς και της Προόδου.
ΟΜΙΛΗΤΕΣ 
Α. Επί των επικαίρων ερωτήσεων προς τον Πρωθυπουργό: 
1. Προς τον Πρωθυπουργό.
ΓΙΑΝΝΑΚΗΣ Ι.
ΣΗΜΙΤΗΣ Κ.
ΣΙΟΥΦΑΣ Δ.
2. Προς τους Υπουργούς 
ΒΡΕΤΤΟΣ Κ.
ΚΟΝΤΑΞΗΣ Α.
Β. Επί του σχεδίου νόμου του Υπουργείου Γεωργίας: ΑΝΩΜΕΡΙΤΗΣ Γ.
ΑΠΟΣΤΟΛΟΥ Ε.
ΑΡΓΥΡΗΣ Ε.
ΜΠΟΥΤΑΣ Ε.
ΤΣΙΤΟΥΡΙΔΗΣ Σ.
ΧΑΤΖΗΜΙΧΑΛΗΣ Φ.

ΠΡΑΚΤΙΚΑ ΒΟΥΛΗΣ
Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Δ'
ΣΥΝΕΔΡΙΑΣΗ ΠΣΤ'
Τετάρτη 16 Φεβρουαρίου 2000
--------------------
Αθήνα, σήμερα στις 16 Φεβρουαρίου 2000, ημέρα Τετάρτη και ώρα 18.30' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 15.2.2000 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΠΕ' συνεδριάσεώς του της 15ης Φεβρουαρίου 2000 σε ό,τι αφορά την ψήφιση στο σύνολο των σχεδίων νόμων: 1. "Κύρωση του Κώδικα Δικαστικών Υπαλλήλων" 2. "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Εσθονίας για τη διεθνή οδική μεταφορά επιβατών και εμπορευμάτων".
3. "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρουμανίας για συνεργασία στον τομέα της Υγείας.
4. "Αναδιάρθρωση Υπηρεσιών Υπουργείου Δημόσιας Τάξης, σύσταση Αρχηγείου Ελληνικής Αστυνομίας και άλλες διατάξεις".
Παρακαλείται ο κύριος Γραμματέας να ανακοινώσει τις αναφορές προς το Σώμα: (Ανακοινώνονται προς το Σώμα από τον κ. Ιωάννη Καρακώστα, Βουλευτή Αιτωλοακαρνανίας, τα ακόλουθα: (Το κείμενο των ανακοινώσεων υπάρχει στο τεύχος των Πρακτικών της Βουλής).
ΠΡΟΕΔΡΟΣ (Απόστολος Κακλαμάνης): 'Εχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 17 Φεβρουαρίου 2000.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 4 Καν. Βουλής) 1. Η με αριθμό 625/9.2.2000 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Κυριάκου Σπυριούνη προς τον Υπουργό Εθνικής 'Αμυνας, σχετικά με τη χορήγηση του επιδόματος εξομάλυνσης στους αξιωματικούς που έχουν συνταξιοδοτηθεί το διάστημα από 1.7.1989 έως 29.12.1992.
2. Η με αριθμό 639/14.2.2000 επίκαιρη ερώτηση του Βουλευτή της Νέας Δημοκρατίας κ. Γεώργιου Σούρλα προς τον Υπουργό Γεωργίας, σχετικά με τα μέτρα, για τον περιορισμό των καλλιεργούμενων εκτάσεων βαμβακιού κ.λπ.
3. Η με αριθμό 642/14.2.2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τον Υπουργό Μεταφορών και Επικοινωνιών, σχετικά με την περικοπή του δρομολογίου για Μελβούρνη, από την Ολυμπιακή Αεροπορία κ.λπ.
4. Η με αριθμό 637/14.2.2000 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με την απαλλοτρίωση, από το Δήμο Χαλκιδέων διατηρητέου κτίσματος στη Χαλκίδα.
5. Η με αριθμό 632/11.2.2000 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη Καραγιάννη προς τον Υπουργό Υγείας και Πρόνοιας, σχετικά με την πλήρη κάλυψη από τα ασφαλιστικά ταμεία, των ατόμων που πάσχουν από σακχαρώδη διαβήτη.
Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου ('Αρθρο 130 παρ.4 Καν. Βουλής) 1. Η με αριθμό 626/10.2.2000 επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Ελένης Ανουσάκη προς τον Υπουργό Δικαιοσύνης, σχετικά με τις προθέσεις του Υπουργείου να παρατείνει την ισχύ του πίνακα επιτυχόντων δοκίμων Ειρηνοδικών κλπ.
2. Η με αριθμό 640/14.2.2000 επίκαιρη ερώτηση του Βουλευτή της Νέας Δημοκρατίας κ. Γεωργίου Καλαντζή προς τον Υπουργό Εθνικής Οικονομίας, σχετικά με την ένταξη στο Γ' Κοινοτικό Πλαίσιο Στήριξης έργων, της περιφέρειας Ανατολικής Μακεδονίας-Θράκης.
3. Η με αριθμό 643/14.2.2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αχιλλέα Κανταρτζή προς τον Υπουργό Εμπορικής Ναυτιλίας, σχετικά με την εφαρμογή της εργατικής νομοθεσίας και των συλλογικών συμβάσεων εργασίας των ναυτεργατών κλπ.
4. Η με αριθμό 636/14.2.2000 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με τη χρησιμοποίηση κονοτικών κονδυλίων για διαφημίσεις στον Τύπο κατά την προεκλογική περίοδο κλπ.
5. Η με αριθμό 629/11.2.2000 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τους Υπουργούς Εργασίας και Κοινωνικών Ασφαλίσεων, Εθνικής Οικονομίας και Οικονομικών, σχετικά με τη διασφάλιση της λειτουργίας του ξενοδοχείου "ΚΕΡΚΥΡΑ GOLF", την καταβολή των δεδουλευμένων στους εργαζόμενους κλπ.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των ΕΠΙΚΑΙΡΩΝ ΕΡΩΤΗΣΕΩΝ Πρώτη είναι η με αριθμό 646/32/14.2.2000 επίκαιρη ερώτηση του Πανελλήνιου Σοσιαλιστικού Κινήματος κ. Ιωάννη Γιαννάκη, προς τον κύριο Πρωθυπουργό, σχετικά με τις αποφάσεις που ελήφθησαν στη Διαβαλκανική Σύνοδο του Βουκουρεστίου και στη συμβολή τους στην επίλυση του προβλήματος στο Κόσοβο κλπ.
Η επίκαιρη ερώτηση έχει ως εξής: "Υπάρχουν πληροφορίες ότι οι εξελίξεις στο Κόσοβο απειλούν και πάλι την ειρήνη.
Ερωτάται ο κύριος Πρωθυπουργός α. Πώς προχωράει το σύμφωνο σταθερότητας.
β. Οι αποφάσεις που πάρθηκαν στη Διαβαλκανική Σύνοδο του Βουκουρεστίου μπορούν να συμβάλουν στην επίλυση του προβλήματος;" Ο Πρωθυπουργός κ. Κωνσταντίνος Σημίτης έχει το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, οι αναμετρήσεις οι οποίες πραγματοποιούνται τώρα στο Κόσοβο είναι πράγματι επικίνδυνες, διότι μπορούν να πάρουν έκταση και εφόσον πάρουν έκταση η ειρήνη, η οποία επετεύχθη στην περιοχή μπορεί να καταρρεύσει. Γι' αυτό πρέπει να αντιμετωπισθεί η κατάσταση.
Η Ελλάδα είχε προτείνει εδώ και καιρό ότι χρειάζονται κινήσεις υπέρβασης και μια κίνηση υπέρβασης σ' αυτήν την κατεύθυνση, θα ήταν να επανεξετασθεί γενικά το εμπάργκο απέναντι στην Ομοσπονδιακή Δημοκρατία της Γιουγκοσλαβίας. Συγκεκριμένα δε η Ελλάδα είχε προτείνει να αρθεί η απαγόρευση πτήσεων από και προς το Βελιγράδι.
Πράγματι μετά από αρκετό χρονικό διάστημα, το Συμβούλιο των Υπουργών Εξωτερικών της Ευρωπαϊκής 'Ενωσης, αποφάσισε την άρση αυτής της απαγόρευσης για ορισμένο χρονικό διάστημα. Θα συνεχίζει δε να εξετάζει τη δυνατότητα να υπάρχουν και άλλες άρσεις περιορισμών απ' αυτούς που ισχύουν σήμερα. Κοντά σ' αυτά θα πρέπει να προχωρήσει το σύμφωνο σταθερότητας. 'Οπως ίσως ενθυμείστε το σύμφωνο σταθερότητος έχει τρία σκέλη, το ένα αφορά τα ανθρώπινα δικαιώματα, το άλλο αφορά τις οικονομικές σχέσεις και το τρίτο αφορά την ασφάλεια της περιοχής.
Εκείνο το τμήμα το οποίο έχει προχωρήσει είναι το τμήμα που αφορά τις οικονομικές σχέσεις, αλλά μέχρι τώρα όχι ορατά και γι' αυτό υπάρχει μια απογοήτευση στην περιοχή και υπήρχε και μια σχετική κριτική.
Στη Σύνοδο Κορυφής που έγινε στο Βουκουρέστι διευκρινίστηκε ποια είναι η πορεία μέχρι τώρα και ποια θα ακολουθήσει. Ο κ. Χόμπαχ, ο συντονιστής του Συμφώνου Σταθερότητας, δήλωσε ότι έχουν συγκεντρωθεί μια σειρά από σχέδια για έργα και πρόκειται να γίνει η ιεράρχησή τους. Και στις 29 Μαρτίου πρόκειται να συνέλθει η διάσκεψη των κρατών που θα χρηματοδοτήσουν το Σύμφωνο Σταθερότητας για να υπάρξει αντιστοιχία κεφαλαίων προς τα έργα εκείνα που θα κριθούν πραγματοποιήσιμα. Απ'αυτά θέλω να αναφέρω τη δεύτερη γέφυρα στο Δούναβη, μεταξύ Βουλγαρίας και Ρουμανίας, που θα επιτρέψει στους 'Ελληνες μεταφορείς να φθάνουν στην Ευρώπη και από έναν άλλο δρόμο.
Ελπίζουμε, λοιπόν, ότι το Σύμφωνο Σταθερότητας, όσον αφορά το σκέλος αυτό, θα λειτουργεί πιο γρήγορα μετά το Μάρτη και μένει να κινητοποιηθούν και τα άλλα δύο σκέλη, ιδίως το σκέλος που αφορά την ασφάλεια.
Η συμφωνία η οποία έγινε στο Βουκουρέστι πιστεύω ότι είναι σημαντική, διότι ανάμεσα στις πέντε βαλκανικές χώρες επιβεβαιώθηκε η μέχρι τώρα πορεία που είχε αρχίσει με πρωτοβουλία της ελληνικής Κυβέρνησης στην Κρήτη, καθιερώθηκαν ορισμένες αρχές και ορίστηκε και ένα μόνιμο όργανο, το οποίο θα εξετάσει τα προβλήματα αυτά, τα οποία προκύπτουν στη Βαλκανική και το πρόβλημα της αντιμετώπισης πιθανής κρίσης στο Κόσοβο, αλλά και την εφαρμογή του Συμφώνου Σταθερότητας.
Μπορώ να πω ότι η Ελλάδα σ'αυτήν την περίπτωση έδειξε ένα δρόμο, τον οποίο ακολουθούν τώρα όλες οι χώρες μαζί.
ΠΡΟΕΔΡΟΣ (Απόστολος Κακλαμάνης): Ο κ. Γιαννάκης έχει το λόγο.
ΙΩΑΝΝΗΣ ΓΙΑΝΝΑΚΗΣ: Είναι γεγονός, κύριε Πρωθυπουργέ και κύριε Πρόεδρε, ότι οι αταλάντευτες, σταθερές και ξεκάθαρες θέσεις μας για ειρηνική και πολιτική διευθέτηση της κρίσης στο Κόσσοβο, οι ιδέες και πρωτοβουλίες της Κυβέρνησής μας οδήγησαν για πρώτη φορά την Ευρωπαϊκή 'Ενωση να αναπτύξει ολοκληρωμένη πολιτική για τα Βαλκάνια, με την αποδοχή των παγίων αρχών και θέσεων που υποστηρίζαμε για το απαραβίαστο των συνόρων, το σεβασμό των ατομικών δικαιωμάτων και του Διεθνούς Δικαίου.  Δεύτερον, να επεξεργαστεί το Σύμφωνο Σταθερότητας για την περιοχή, ενώ μέχρι τη Σύνοδο Κορυφής της Κολωνίας, τον περασμένο Ιούνιο, η πολιτική της στην περιοχή των Βαλκανίων διακρινόταν από τα επιλεκτικά και αποσπασματικά της χαρακτηριστικά.
Είναι γεγονός, κύριε Πρωθυπουργέ, ότι στη Σύνοδο Κορυφής της Κολωνίας δώσαμε και κερδίσαμε τη μάχη για την ενίσχυση της εξωτερικής πολιτικής της Ευρώπης, το έλλειμμα της οποίας φάνηκε τόσο έντονα στη γιουγκοσλαβική κρίση.
Εκτιμήθηκε και ορθά τότε στη Σύνοδο Ειρήνης της Κολωνίας, όπως ονομάστηκε ότι μπήκαν οι βάσεις για την ειρήνη στην περιοχή και ότι δεν ήταν εύκολο ό,τι συμφωνήθηκε να εφαρμοστεί αμέσως στην πράξη. Γιατί οι εστίες έντασης και οι πιθανότητες τριβών δεν μπορούν να εκλείψουν από τη μια στιγμή στην άλλη.
Πιστεύω ότι οι προσπάθειες της Κυβέρνησής μας στη συνέχεια με τις διαρκείς πρωτοβουλίες για ειρήνη και συνεργασία στη Νοτιοανατολική Ευρώπη, τις διμερείς συνομιλίες, τις διαβαλκανικές διασκέψεις, την περιφερειακή συνεργασία, την οικονομική ανασυγκρότηση των Βαλκανίων, πρέπει να συνεχιστούν και να αναδείξουν τη χώρα μας κυρίαρχο παράγοντα ειρήνης και θετικών εξελίξεων στην περιοχή.
Η οριστική λύση του προβλήματος και ειρήνης στο Κόσοβο δεν θα έρθει μέσα από τον πόλεμο και τις συγκρούσεις. Θα προκύψει μέσα από το διάλογο και τη συνεργασία, την επιτάχυνση της υλοποίησης του Συμφώνου Σταθερότητας και την άρση του εμπάργκο. Και αξίζει να αγωνιστούμε γι'αυτό.
ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός έχει το λόγο. 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κύριοι συνάδελφοι, η Ελλάδα πράγματι υπήρξε πρωταγωνιστής για το Σύμφωνο Σταθερότητας. Θέλω όμως να θυμίσω ότι είχαμε κάνει σχετικές προτάσεις και μαζί με τις προτάσεις της Ομοσπονδιακής Δημοκρατίας της Γερμανίας αποτέλεσαν τη βάση για την εκπόνηση του Συμφώνου Σταθερότητας. Αλλά δεν έχουμε αρκεστεί μόνο σε προτάσεις. Η Ελλάδα έχει παρουσιάσει ένα σχέδιο για την οικονομική ανασυγκρότηση των Βαλκανίων με πόρους εξακοσίων εκατομμυρίων δολαρίων, με βάση τους πόρους που διαθέτουμε από τον προϋπολογισμό για αναπτυξιακή βοήθεια και οι πόροι αυτοί θα είναι από τους πόρους τους οποίους θα αξιοποιήσει το Σύμφωνο Σταθερότητας και η διαπραγμάτευση, η οποία θα αρχίσει στις Βρυξέλες στις 29 Μαρτίου.
Θέλουμε να δείξουμε έτσι έμπρακτα ότι είμαστε η χώρα εκείνη, η οποία προωθεί και με δική της συνεισφορά όχι μόνο σε λόγια, αλλά και σε έργα και σε πόρους την ειρήνη και συνεργασία στα Βαλκάνια.
(Χειροκροτήματα από την πτέρυγα του ΠΑΣΟΚ) 
ΠΡΟΕΔΡΟΣ (Απόστολος Κακλαμάνης): Δεύτερη είναι η με αριθμό 634/31/14-2-2000 επίκαιρη ερώτηση του Βουλευτή της Νέας Δημοκρατίας κ.  Δημητρίου Σιούφα προς τον κύριο Πρωθυπουργό, σχετικά με τη χρησιμοποίηση κοινοτικών κονδυλίων, για διαφημίσεις, κατά την προεκλογική περίοδο κλπ.  Η ερώτηση συνοπτικώς έχει ως εξής: "Κατόπιν επανειλημμένων παρεμβάσεών μας τόσο κατά την περίοδο πριν τις Δημοτικές Εκλογές, όσο και πριν τις Ευρωεκλογές, εσείς ο ίδιος, κύριε Πρωθυπουργέ δεσμευτήκατε ότι δεν πρόκειται να χρησιμοποιείτε κοινοτικά κονδύλια για διαφήμιση σε προεκλογικές περιόδους. Αυτό, άλλωστε, υπεδείχθη στην κυβέρνησή σας και από τα αρμόδια κοινοτικά όργανα ενώπιον των οποίων αναλάβατε την υποχρέωση να διακόπτετε κάθε διαφήμισή σας με κοινοτικούς πόρους δύο μήνες πριν τις εκλογές.
Χθες Κυριακή μαζί με τις εφημερίδες διανέμονταν: -'Εντυπο του Υπουργείου Γεωργίας, με τίτλο "πορτοκάλι, γεύση ζωής".
-'Εντυπο του Υπουργείου Μεταφορών και Επικοινωνιών με τίτλο "επικοινωνία χωρίς σύνορα".
-'Εντυπο (εικοσιτετρασέλιδο και πολυτελές) του ΥΠΕΧΩΔΕ με τίτλο "το ΜΕΤΡΟ μπαίνει στη ζωή μας".
-'Εντυπο (δεκαεξασέλιδο και πολυτελές) του Υπουργείου Παιδείας με τίτλο "εκπαιδευτικής μεταρρύθμιση".
-'Εντυπο (22 μεγάλων σελίδων) του Υπουργείου Εργασίας με τίτλο "ανοιχτή πόρτα στην απασχόληση".
Προπαγανδιστικός βομβαρδισμός εξαπολύεται ταυτόχρονα και από τα ραδιόφωνα.
'Υστερα απ'όλα αυτά παρακαλούμε να ενημερώσετε τη Βουλή: α. Ποιο υπήρξε το συνολικό κόστος; β. Για ποιους λόγους δεν τηρείτε το λόγο που δώσατε όχι μόνον στην Ευρωπαϊκή 'Ενωση, αλλά και στην Εθνική Αντιπροσωπεία; γ. Για ποιους λόγους επιμένετε σε επίδειξη ετσιθελισμού και καθεστωτικής νοοτροπίας; δ. Γιατί επιμένετε να παραβιάζετε βασικές αρχές της Δημοκρατίας σε βάρος όλων των πολιτικών δυνάμεων; ε. Γιατί χρησιμοποιείτε ψευδείς ισχυρισμούς και επιχειρείτε να υποκαταστήσετε την Ελλάδα της πραγματικότητας επιστρατεύοντας την Ελλάδα της μακέτας; στ.'Εχετε την εντύπωση ότι υπάρχει έστω και ένας 'Ελληνας που να μην αντιλαμβάνετε την προεκλογική, κομματική σκοπιμότητά σας;".
Ο κύριος Πρωθυπουργός έχει το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, ακούγοντας την ερώτηση του κ. Σιούφα θα νόμιζε κανείς ότι η Κυβέρνηση έχει εφεύρει κάποιο καινούριο τρόπο για να διαφημίσει τα έργα της ή να κάνει προπαγάνδα γύρω από τις θέσεις της, κάποιο τρόπο, ο οποίος είναι ασυμβίβαστος με το Κοινοτικό Δίκαιο, με το Σύνταγμα, με τους νόμους. 'Ολα αυτά βέβαια είναι εφευρήματα.
'Ολοι ξέρουμε και το ξέρει πολύ καλά ο κ. Σιούφας και η Νέα Δημοκρατία ότι στο Κοινοτικό Πλαίσιο Στήριξης προβλέπεται ένα ποσοστό των χρημάτων για την παρουσίαση των έργων που γίνονται, για τη διαφήμιση κατά κάποιο τρόπο της προσπάθειας, ώστε να πληροφορείται ο ελληνικός λαός και να πληροφορείται σε κάθε χώρα ο λαός της, τη συμβολή της Ευρωπαϊκής 'Ενωσης σε αυτήν την προσπάθεια, πώς αξιοποιούνται τα χρήματα αυτά και ποια είναι η εξέλιξη.
Η διαφήμιση, λοιπόν, ή η πληροφόρηση δεν είναι κάτι το καινούριο ή κάτι το οποίο ξεφεύγει από κανόνες και εντάσσεται μέσα στην κανονική εφαρμογή του Κοινοτικού Πλαισίου Στήριξης.
Υπάρχει επιτροπή παρακολούθησης με τους κοινοτικούς εκπροσώπους, η οποία παρακολουθεί την πληροφόρηση αυτή, υπάρχει μια διαδικασία, γίνεται διαγωνισμός, ανατίθεται και κατανέμεται η διαφήμιση αυτή για τα χρόνια, τα οποία ισχύει το Κοινοτικό Πλαίσιο Στήριξης. Δεν συγκεντρώθηκαν τα χρήματα την τελευταία στιγμή, όπως θα υπέθετε κανείς, από τις διαμαρτυρίες ή τις κραυγές της Νέας Δημοκρατίας, για να γίνει αυτή η πληροφόρηση.
Τα χρήματα αυτά κατανέμονται στα χρόνια στα οποία πραγματοποιείται το έργο για να παρουσιαστεί το έργο. Και αυτές οι διαφημίσεις, οι πληροφορήσεις, τα φυλλάδια τα οποία διατίθενται ή αυτά τα οποία λέγονται από το ραδιόφωνο είναι ενέργειες, οι οποίες έχουν προγραμματιστεί εδώ και καιρό. Το ότι γίνονται οι εκλογές στις 9 Απριλίου, βεβαίως, δεν ήταν γνωστό πριν από δύο μήνες, όπως δεν ήταν γνωστό από κανέναν, ώστε να αλλάξει η πορεία του προγράμματος. Και η πορεία αυτή θα εξελιχθεί κανονικά. Μέχρι πότε; 'Εχουμε καθιερώσει εμείς, αυτή η Κυβέρνηση έναν κανόνα τον οποίον ξέρει πολύ καλά ο κ. Σιούφας ότι σαράντα ημέρες πριν από την ημερομηνία των εκλογών σταματά αυτή η ενέργεια. Και αυτό έχει γίνει σε συμφωνία με την Ευρωπαϊκή Επιτροπή και σε προηγούμενες περιπτώσεις. Αλλά συνεχίζετε το ίδιο βιολί, εάν μου επιτρέπετε να πω. Σε κάθε εκλογή υπάρχει διαμαρτυρία της Νέας Δημοκρατίας και στα ευρωπαϊκά όργανα και στη Βουλή και κάθε φορά που υπάρχει η διαμαρτυρία αυτή, υπάρχει και η ίδια απάντηση ότι υπάρχει αυτός ο κανόνας ή υπάρχει αυτή η πρακτική, η οποία εφαρμόζεται ή θα εφαρμοστεί.
Καταθέτω την επιστολή του κ. Πάχτα με ημερομηνία 7 Φεβρουαρίου, όπου ανακοινώνει σε όλους τους φορείς ότι πρέπει το πρόγραμμα αυτό της δημοσιότητας και προβολής του Κοινοτικού Πλαισίου Στήριξης να σταματήσει το Φεβρουάριο. Και αυτό βέβαια έγινε πριν από την ερώτηση του κ. Σιούφα.  Δεν υπάρχει, λοιπόν, τίποτε το εξαιρετικό. Υπάρχει απλώς μία κανονική πορεία, η οποία συνεχίστηκε και τώρα σύμφωνα με πάγιους κανόνες πρακτικής, οι οποίοι θα ακολουθηθούν, θα σταματήσει στο τέλος Φεβουαρίου.  (Στο σημείο αυτό, ο Πρωθυπουργός κ. Κωνσταντίνος Σημίτης καταθέτει για τα Πρακτικά την προαναφερθείσα επιστολή η οποία έχει ως εξής: "ΕΛΛΗΝΙΚΗ ΔΗΜΟΚΡΑΤΙΑ ΥΠΟΥΡΓΕΙΟ ΕΘΝΙΚΗΣ ΟΙΚΟΝΟΜΙΑΣ ΥΦΥΠΟΥΡΓΟΣ Αριθ. Πρωτ. 447 Ημερομηνία Αθήνα, 7 Φεβρουαρίου 2000 Αρ. Πρωτ.: 447 Προς Προέδρους Επιτροπών Παρακολούθησης Προγραμμάτων ΚΠΣ ΙΙ Θέμα: Προγράμματα Δημοσιότητας και Προβολής του ΚΠΣ ΙΙ Στο πλαίσιο των αρχών που μέχρι σήμερα ακολουθήσαμε και της τήρησης βασικών κανόνων δεοντολογίας που θα πρέπει να διέπουν τα προγράμματα δημοσιότητας και προβολής, όταν μάλιστα πρόκειται περί προγραμμάτων συγχρηματοδοτούμενων από την Ε.Ε., παρακαλώ όπως ανασταλούν από τέλος Φεβρουαρίου οι ενέργειες δημοσιότητας και προβολής του προγράμματος αρμοδιότητάς σας ενόψει των εθνικών εκλογών.
(υπογραφή) Χρήστος Αστ. Πάχτας ΠΙΝΑΚΑΣ ΑΠΟΔΕΚΤΩΝ .Υπουργείο Δημόσιας Διοίκησης & Αποκέντρωσης - Πρόεδρο Ε.Π. "ΚΛΕΙΣΘΕΝΗ", Ευστ. Παναγιωτόπουλο . Υπουργείο Γεωργίας - Γεν. Γραμματέα, κ. Λ. Λαμπρόπουλο - Γεν. Γραμ. Ζωϊκής & Αλιευτικής Παραγ. Εφαρμ. & Ερ. κ. Δ. Τζουβάνο . Υπουργείο Εργασίας - Γεν. Γραμματέα, κα Ε. Χριστοφιλοπούλου . ΥΠΕΧΩΔΕ - Γεν. Γραμματέα Δημ. 'Εργων, κ. I. Χρυσικόπουλο - Γεν. Γραμ. Χωροταξίας & Περιβάλλοντος, κ. Η. Μπεριάτο - Γεν. Γραμ. Συγχ/νων 'Εργων, κ. Γ. Γανωτή . Υπουργείο Ανάπτυξης - Γεν. Γραμ. Ανάπτυξης κ. Αντ. Παπαθανασόπουλο - Γεν. Γραμ. 'Ερευνας & Τεχνολογίας, κ. Αθ. Τσαυτάρη - Γεν Γραμ. Βιομηχανίας, κ. Παν. Θεοφανόπουλο - Γεν. Γραμ. ΕΟΤ, κ. Ευγ. Γιαννακόπουλο . Υπουργείο Μεταφορών & Επικοινωνιών - Γεν. Γραμ. Μεταφορών, κ. Ιωαν. Μανιάτη - Γεν. Γραμ. Επικοινωνιών, κ. Εμ. Γιακουμάκη . Υπουργείο Εθνικής Παιδείας & Θρησκευμάτων - Γεν. Γραμματέα, κ. Αγ. Ζησιμόπουλο . Υπουργείο Υγείας & Πρόνοιας - Γεν. Γραμ. κα Ι. Πανοπούλου . Υπουργείο Πολιτισμού - Ειδ. Γραμματέα, κα Σοφία Χρυσάφη . Γεν. Γραμματείς Περιφερειών - Αν. Μακεδονίας & Θράκης, κ. Στ. Καμπέλη - Κεντρικής Μακεδονίας, κ. Χαρ. Σοφιανό - Δυτ. Μακεδονίας, κ. Αρ. Παπαδόπουλο - Ηπείρου, κ. Δ. Καλουδιώτη - Θεσσαλίας, κ. Γ. Καρατζιώτη - Ιονίων Νήσων, κ. Ηλ. Λιακόπουλο - Δυτικής Ελλάδος, κ. Κ. Παπαδημητρίου - Στερεάς Ελλάδος, κ. Β. 'Εξαρχο - Αττικής, κ. Παν. Χαμακιώτη - Πελοποννήσου, κ. Αντ. Ματσίγκο - Βορ. Αιγαίου, κ. Θ. Καρούντζο - Νοτίου Αιγαίου, κ. Π. Σαλτούρο - Κρήτης, κ. Βασ. Βαλασόπουλο Κοινοποίηση - Οικονομικό Γραφείο Πρωθυπουργού Εσωτερική Διανομή - Γρ. Υφυπουργού, κ. χ. Πάχτα - Γ.Γ. Επενδ. Περιφ. Πολιτικής & Ανάπτυξης, κ. κ. Θέο - Γεν. Δ/ντή κ. Ν. Παπαδόδημα - Προϊστάμενο Δ/νσης Περιφ. Πολιτικής κ. Ν. Κομνηνίδη - Προϊστάμενο Δ/νσης Εφαρμ. & Εκταμ. ΕΤΠΑ κα Κ. Αναστασίου - Προϊστάμενο Δ/νσης Ειδικών Προγρ. ΕΟΚ κ. Χρ. Παύλου - Προϊστάμενο Δ/νσης Δημοσίων Επενδύσεων κ. Νικολάτο") 
ΠΡΟΕΔΡΟΣ (Απόστολος Κακλαμάνης): Ο κ. Σιούφας έχει το λόγο.  ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, η απάντηση του Πρωθυπουργού είναι αποθέωση του εκσυγχρονισμού γιατί είμαστε σε προεκλογική περίοδο πολύ νωρίς με απόφαση της Κυβέρνησης. Και οι φορολογούμενοι και η Ευρωπαϊκή 'Ενωση ανέλαβαν να διαφημίσουν την Κυβέρνηση.
Στη μεν Αίθουσα η Κυβέρνηση λέει ότι δεν υπάρχουν λεφτά για την παιδεία, για την υγεία, για την πρόνοια, για τις συντάξεις, εν τούτοις όμως, γεμίζει τα ραδιόφωνα και τις εφημερίδες με χαρτιά διαφημίζοντας το κυβερνητικό έργο. Κάνει μνημόσυνο στο έργο της με ξένα κόλλυβα.
Ακόμη μια και είπε για τα ζητήματα των έργων, θα ήθελα να πω ότι περάσαμε από την "ψωροκώσταινα" στη "μετροκώσταινα". Δέστε το διαφημιστικό έντυπο, το οποίο κυκλοφορεί το Υ.ΠΕ.ΧΩ.Δ.Ε.
Αλλά, κύριε Πρωθυπουργέ, είπατε ότι γίνεται για την πληροφόρηση του ελληνικού λαού. Καταθέτω το έντυπο που έχει τη φωτογραφία Υπουργού σας που διαφημίζει το έργο στην παιδεία. Αυτή είναι η πληροφόρηση του ελληνικού λαού; Να, γιατί έχει γίνει κόλαση και στο κόμμα σας και από συναδέλφους Βουλευτές, αλλά και από Υπουργούς που βλέπουν, αντί να διαφημίζεται το έργο, να διαφημίζονται τα πρόσωπα.
Εάν πιστεύετε ότι μπορείτε να αγοράσετε τις εκλογές ξεπουλώντας όλες τις αξίες της εντιμότητας και του ορθώς πολιτεύεσθαι, κάνετε μεγάλο λάθος.  Εσείς ρίχνετε αυτόν τον χαρτοπόλεμο σήμερα, στις 9 του μηνός όμως, ο ελληνικός λαός θα ρίξει τα δικά του χαρτιά, γιατί και εκείνοι οι ψήφοι θα νικήσουν την ανέντιμη προπαγάνδα. Ο ελληνικός λαός έχει παράδοση στην αντίσταση. Δεν πρόκειται να παραδοθεί στον χαρτοπόλεμο τον οποίον επιθυμείτε.
Δεύτερον, σας ζητάμε να γίνει συζήτηση στην Εθνική Αντιπροσωπεία για τους όρους της προεκλογικής περιόδου και το αρνείσθε κρυπτόμενος πίσω από τον Κανονισμό για το εικοσιπενθήμερο. Να έρθουν να κουβεντιάσουν όλα τα κόμματα τους κανόνες με τους οποίους θα γίνει η διαδικασία και η προετοιμασία για τις εκλογές.
Είπατε για τις μακέτες. Δεν υπάρχει έργο ...
ΠΡΟΕΔΡΟΣ (Απόστολος Κακλαμάνης): Εδώ σπεύδετε, κύριε Σιούφα. 
ΔΗΜΗΤΡΙΟΣ ΣΙΟΥΦΑΣ: Αυτήν την απάντηση έδωσε, κύριε Πρόεδρε, ο Υπουργός Τύπου, ότι δεν θέλει να συζητήσει. 'Ισως να προκατέλαβε και τον Πρωθυπουργό.
ΠΡΟΕΔΡΟΣ (Απόστολος Κακλαμάνης): Μα, αυτό σας λέω, μη σπεύδετε. 
ΔΗΜΗΤΡΙΟΣ ΣΙΟΥΦΑΣ: Διαφημίζονται οι μακέτες των έργων, γιατί δεν υπάρχει έργο να επιδειχθεί.
Κύριε Πρωθυπουργέ, δείτε τα δελτία ειδήσεων, πόσο χρόνο αφιερώνει στην Κυβέρνηση και πόσο χρόνο αφιερώνει σε όλα τα κόμματα της Αντιπολίτευσης. 'Εφθασε δε στο σημείο να μετατρέψει σε χειροκροτήματα τον καρεκλοπόλεμο, που έλαβε χώρα στο συνέδριο της νεολαίας σας.
Είπατε ότι δεσμευθήκατε στην Ευρωπαϊκή 'Ενωση για τις σαράντα ημέρες. Κύριε Πρωθυπουργέ, την 1η Ιουνίου κυκλοφόρησε αυτό το έντυπο για τη ζεύξη Ρίου-Αντιρρίου. Ζητήσαμε από την Ευρωπαϊκή 'Ενωση να μας πει γιατί δέκα ημέρες πριν από τις ευρωεκλογές κυκλοφορείτε διαφημιστικά έντυπα. Και ξέρετε τι απαντήσατε; 'Οχι εσείς, αλλά οι Υπουργοί σας στην Κυβέρνηση.  Απαντήσατε ότι το έντυπο αυτό δέκα ημέρες πριν από τις ευρωεκλογές δεν το κυκλοφόρησε η Κυβέρνηση, αλλά ο ανάδοχος στο έργο. Και πίσω το έντυπο λέει, Υπουργείου Χωροταξίας και Περιβάλλοντος και Ευρωπαϊκή 'Ενωση. Αυτή είναι η πραγματικότητα, κύριε Πρόεδρε.
Τελειώνοντας, θέλω να σημειώσω ακόμη δύο πράγματα. Διαφημίστε όσο θέλετε το κυβερνητικό σας έργο. Και θα επαναλάβω αυτό το οποίο είπα και την προηγούμενη φορά: 'Οσο πιο πολύ διαφημίζεται ένα κακό προϊόν, τόσο πιο γρήγορα βγαίνει από την αγορά. Και στις 9 Απριλίου ο ελληνικός λαός θα σας δώσει την απάντηση.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός έχει το λόγο. 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, απορώ γιατί ο κ. Σιούφας υπέβαλε την ερώτηση, διότι όσον αφορά το θέμα της ερώτησης, ελάχιστα είπε. Μας είπε για τη νεολαία, μας είπε για τη συζήτηση, την οποία ζήτησε η Νέα Δημοκρατία, μας είπε για την έκβαση των εκλογών, μας είπε για τη διάρκεια της προεκλογικής περιόδου, όλα άσχετα σε σχέση με το θέμα. Γιατί όσον αφορά το θέμα -έμμεσα έτσι αναγνώρισε- δεν έχει να πει τίποτε. Στην αρχή μόνο ανέφερε ότι με λεφτά του ελληνικού λαού, παρ'όλο ότι υπάρχει ένα πρόγραμμα λιτότητας, όπως το απεκάλεσε, γίνεται αυτή η πληροφόρηση.
Επαναλαμβάνω -και το ξέρει καλά ο κ. Σιούφας και η Νέα Δημοκρατία διότι και αυτοί εφάρμοσαν το πρώτο Κοινοτικό Πλαίσιο Στήριξης- ότι σε κάθε Κοινοτικό Πλαίσιο Στήριξης είναι υποχρέωση απέναντι στην Ευρωπαϊκή 'Ενωση, με χρήματα τόσο της Ευρωπαϊκής 'Ενωσης όσο και του κράτους το οποίο το εφαρμόζει, εν προκειμένω του ελληνικού δημοσίου, να γίνεται αυτή η πληροφόρηση γύρω από το έργο. Δεν μπορούμε να κάνουμε τα έργα αν δεν κάνουμε και αυτό.
Δεν υπάρχει, λοιπόν, τίποτε το οποίο μπορεί να μεμφθεί σε σχέση με αυτήν την ενέργεια. Είναι προγραμματισμένη, συμφωνημένη, είναι μέσα στο πλαίσιο εκείνων των οποίων ορίζει η Ευρωπαϊκή 'Ενωση. Από κει και πέρα, όλα τα άλλα τα οποία ακούσαμε, είναι πιστεύω προσπάθειες να εκτρέψετε τη συζήτηση από τα κεντρικά θέματα που πρέπει να μας απασχολούν αυτήν την περίοδο. Και τα κεντρικά θέματα είναι τα προγράμματα, είναι οι στόχοι, είναι το τι επιδιώκουμε τα επόμενα χρόνια, ποια μορφή θα πάρει η ελληνική κοινωνία, τι θα γίνει στη μετά Ο.Ν.Ε. εποχή.
Επειδή η Νέα Δημοκρατία δεν μπορεί να προσφέρει τίποτε ή σχεδόν τίποτε ή δεν ξέρω τι έχει προσφέρει μέχρι στιγμής σε αυτήν τη συζήτηση, γι' αυτό εκτρέπεται συνεχώς σε θέματα, τα οποία είναι παραπλανητικά, σε θέματα, τα οποία μπορούν να συγκινήσουν ή να καλλιεργήσουν εν θερμώ αντιδράσεις περί δαπανών, περί μη τήρησης των υποχρεώσεων απέναντι στους νόμους ή στον κανονισμό κλπ.
'Ολα αυτά είναι ένα πυροτέχνημα, ένα πυροτέχνημα για να καλύψει την ένδειά της.
(Χειροκροτήματα από την πτέρυγα του ΠΑ.ΣΟ.Κ.) 
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, όπως γνωρίζετε με την ομόφωνη απόφαση της Βουλής της 16ης Μαρτίου 1989, ύστερα από πρόταση του αειμνήστου Γιάννη Αλευρά, καθιερώθηκε βραβείο με την ονομασία "Μνήμη Ελευθερίου Βενιζέλου", που απονέμεται ύστερα από διαγωνισμό για τη συγγραφή επιστημονικής μελέτης, με σκοπό την προαγωγή των κοινοβουλευτικών θεσμών.
Στο διαγωνισμό που η Βουλή των Ελλήνων προκήρυξε για το έτος 1998 με θέμα "Ο Ελευθέριος Βενιζέλος και η λειτουργία του Πολιτεύματος την περίοδο 1914-1920" υποβλήθηκαν τέσσερις μελέτες.
Η κριτική επιτροπή υπό την προεδρία του Α' Αντιπροέδρου του Σώματος κ. Παναγιώτη Κρητικού για την απονομή του βραβείου αυτού και η οποία συγκροτήθηκε με την υπ' αριθμόν 1191/18.3.1999 απόφαση του Προέδρου της Βουλής, με την από 20 Μαϊου 1999 εισήγηση-πρότασή της έκρινε ότι απ' αυτές τις τέσσερις μελέτες που υποβλήθηκαν για το διαγωνισμό του έτους 1998, η μελέτη του κ. Νικολάου Τσίρου πληροί τις προϋποθέσεις του δεύτερου βραβείου του διαγωνισμού, που συνοδεύεται με το χρηματικό ποσό των επτακοσίων χιλιάδων (700.000) δραχμών.
Η σχετική εισήγηση της πρότασης της κριτικής επιτροπής καταχωρίζεται στα Πρακτικά, και έχει ως εξής: "ΚΡΙΤΙΚΗ ΕΠΙΤΡΟΠΗ ΓΙΑ ΤΗΝ ΑΠΟΝΟΜΗ ΒΡΑΒΕΙΩΝ ΜΕ ΤΗΝ ΟΝΟΜΑΣΙΑ "ΜΝΗΜΗ ΕΛΕΥΘΕΡΙΟΥ ΒΕΝΙΖΕΛΟΥ" Προς τον κ. Πρόεδρο της Βουλής των Ελλήνων ΕΙΣΗΓΗΣΗ - ΠΡΟΤΑΣΗ Για το βραβείο με την ονομασία "Μνήμη Ελευθερίου Βενιζέλου" Η Κριτική Επιτροπή, που συγκροτήθηκε με την υπ'αριθ. 1171/895 από 18.3.1999 απόφασή σας και αποτελείται από τους κ.κ.: 1. Α' Αντιπρόεδρο της Βουλής κ. Παναγιώτη Κρητικό, ως Πρόεδρο της Επιτροπής, 2. Ακαδημαϊκό κ. Κωνσταντίνο Δεσποτόπουλο, μέλος, 3. Ακαδημαϊκό και Πρόεδρο του Επιστημονικού Συμβουλίου της Βουλής κ.  Αριστόβουλο Μάνεση, μέλος, 4. Καθηγητή της Φιλοσοφικής Σχολής του Πανεπιστημίου Αθηνών, κ.  Κωνσταντίνο Σβολόπουλο, μέλος, 5. Αναπληρωτή Καθηγητή του Πανεπιστημίου Κρήτης, κ. Χρ. Χατζηιωσήφ, μέλος.
συνεδρίασε στις 31 Μαρτίου και στις 20 Μαϊου 1999 (σχετικά πρακτικά υπ'αριθ. 1 και 2), απουσιάζοντος του κ. Χρ. Χατζηιωσήφ.
Η ανωτέρω Κριτική Επιτροπή, αφού έλαβε υπ'όψη: α. τις διατάξεις του Κανονισμού Απονομής Βραβείου για την προαγωγή των κοινοβουλευτικών θεσμών (ΦΕΚ 165Α'/16.6.1989, ΦΕΚ 53Α'/12.4.1993, ΦΕΚ 76Α'/ 11.5.1994), β. το θέμα του διαγωνισμού: "Ο Ελευθέριος Βενιζέλος και η λειτουργία του πολιτεύματος στην περίοδο 1914-1920", γ. τις τέσσερις (4) μελέτες (υπ' αριθ. πρωτ 1603-1606) που υποβλήθηκαν στις 31-12-1998 για τα ως άνω βραβεία του διαγωνισμού που η Βουλή των Ελλήνων προκήρυξε (αριθ. πρωτ. 2810/2057/26-5-1997) για τη συγγραφή επιστημονικής μελέτης με σκοπό την προαγωγή των κοινοβουλευτικών θεσμών.
Α. έκρινε ότι: α. η μελέτη υπ' αριθ. πρωτ. 1604/31-12-1998, που ανήκει στον Νικόλαο Τσίρο, Αργυρουπόλεως 2β, Δροσιά, πληροί τις προϋποθέσεις για την απονομή του β. βραβείου με το χρηματικό ποσό των 700.000 χιλιάδων δραχμών, και αιτιολογεί την απόφασή της ως ακολούθως: Πρόκειται για μία εμπεριστατωμένη επιστημονική εργασία, η οποία στις υπερτριακόσιες σελίδες της περιλαμβάνει εισαγωγή, τέσσερα μεγάλα κεφάλαια και επίλογο, καθώς και εκτενέστατη βιβλιογραφία και μνεία των πηγών. Πραγματεύεται το θέμα της σε συνδυασμό με την ακριβολόγο κριτική εξιστόρηση της πολιτικής του Ελευθερίου Βενιζέλου και των αντιπάλων του, με αναφορά πάντοτε και στη συγκυρία της διεθνούς πολιτικής. Οι επισημάνσεις και αξιολογήσεις είναι κατά κανόνα ορθές και η διατύπωσή τους ως προς τη γλώσσα και το ύφος ικανοποιητική. Αρνητικά στοιχεία της μελέτης αποτελούν, όμως, ο παρατηρούμενος συχνά πλατιασμός των αναπτύξεων με πολλές επαναλήψεις και υπεραναλύσεις των επιχειρημάτων ορισμένα γραμματικά λάθη καθώς και η ανάλυση -κυρίως στο δεύτερο κεφάλαιο - συνταγματικών θεωρητικών ζητημάτων, που υπερβαίνουν το θέμα της μελέτης.
β. από τις λοιπές μελέτες καμία δεν ανταποκρίνεται στο προβλεπόμενο υψηλό ποιοτικό επίπεδο για την απονομή κάποιας διάκρισης.
Β. Η Επιτροπή εισηγείται: α. Το θέμα του επόμενου διαγωνισμού ορίζεται ως εξής: "Η αναπτυξιακή πολιτική του Ελευθερίου Βενιζέλου κατά την περίοδο 1928-1932" Το έργο που θα υποβληθεί πρέπει να είναι ανέκδοτο, βασισμένο σε ανέκδοτο ή εκδεδομένο υλικό, τεκμηριωμένο κατά τα διεθνώς κρατούντα (πηγές, βοηθήματα) και να παραθέτει τη σχετική με το θέμα βιβλιογραφία.  β. Η εργασία που θα επιλεγεί για το α' βραβείο θα έχει χρηματικό έπαθλο το ποσό των 1.300.000 και για το β? βραβείο το ποσό των 700.000 δρχ.
Αθήνα, 20 Μαϊου 1999 Ο ΠΡΟΕΔΡΟΣ ΤΗΣ ΚΡΙΤΙΚΗΣ ΕΠΙΤΡΟΠΗΣ  ΤΑ  ΜΕΛΗ ΠΑΝ. ΚΡΗΤΙΚΟΣ                    Καθ. ΚΩΝ. ΔΕΣΠΟΤΟΠΟΥΛΟΣ Α' ΑΝΤΙΠΡΟΕΔΡΟΣ ΤΗΣ ΒΟΥΛΗΣ  Ακαδημαϊκός Καθ. ΑΡ. ΜΑΝΕΣΗΣ Ακαδημαϊκός Καθ. ΚΩΝ. ΣΒΟΛΟΠΟΥΛΟΣ") ΠΡΟΕΔΡΟΣ (Απόστολος Κακλαμάνης): Από τις άλλες μελέτες καμία δεν ανταποκρίνεται στο προβλεπόμενο υψηλό ποιοτικό επίπεδο για την απονομή κάποιας διάκρισης.
Επίσης η επιτροπή πρότεινε με την από 24.5.1999 εισήγησή της, το θέμα του επόμενου διαγωνισμού για το έτος 2000 να είναι "Η αναπτυξιακή πολιτική του Ελευθερίου Βενιζέλου κατά την περίοδο 1928-1932" και η μελέτη που θα επιλεγεί για το πρώτο βραβείο να βραβευθεί με το χρηματικό ποσό του ενός εκατομμυρίου τριακοσίων χιλιάδων (1.300.000) δραχμών και το δεύτερο βραβείο με το ποσό των επτακοσίων χιλιάδων (700.000) δραχμών.  Καλείται ο κ. Τσίρος για την απονομή του δεύτερου βραβείου "Μνήμη Ελευθέριου Βενιζέλου" για τη συγγραφή της επιστημονικής του μελέτης με θέμα "Ο Ελευθέριος Βενιζέλος και η λειτουργία του πολιτεύματος την περίοδο 1914-1920". Στον κ. Τσίρο θα δοθεί και επιταγή ποσού επτακοσίων χιλιάδων (700.000) δραχμών.
(Στο σημείο αυτό ο Πρόεδρος της Βουλής κ. Απόστολος Κακλαμάνης δίνει στον βραβευθέντα το προαναφερθέν βραβείο) (Χειροκροτήματα από όλες τις πτέρυγες) Επανερχόμαστε στη συζήτηση των επικαίρων ερωτήσεων.
Η τρίτη με αριθμό 641/14.2.2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με τον αποκλεισμό των ατόμων με ειδικές ανάγκες, από το διαγωνισμό πρόσληψης προσωπικού στις τράπεζες κλπ., διαγράφεται λόγω κωλύματος της αρμοδίας Υπουργού.
ΝΙΚΟΛΑΟΣ ΓΚΑΤΖΗΣ: 'Ετσι θα πάμε μέχρι τις εκλογές; 
ΠΡΟΕΔΡΟΣ (Απόστολος Κακλαμάνης): Ομοίως διαγράφεται η τέταρτη με αριθμό 635/14.2.2000 επίκαιρη ερώτηση της Βουλευτού του Συνασπισμού της Αριστεράς και της Προόδου, κ. Ανδριανής Λουλέ προς τον Υπουργό Οικονομικών, σχετικά με την επιστροφή, του Φόρου Προστιθέμενη Αξίας (ΦΠΑ), σε πληγέντες, από καιρικά φαινόμενα αγρότες.
Ομοίως διαγράφεται η πέμπτη με αριθμό 630/11.2.2000 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τον Υπουργό Εργασίας και Κοινωνικών Ασφαλίσεων, σχετικά με την αύξηση του επιδόματος ανεργίας των εποχιακά απασχολουμένων ξενοδοχοϋπαλλήλων.  Επίκαιρες ερωτήσεις δεύτερου κύκλου: Η πρώτη με αριθμό 644/14.2.2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Γεωργακόπουλου προς την Υπουργό Πολιτισμού, σχετικά με την τοποθέτηση των μηχανημάτων για το προκαθορισμένο στοίχημα, σε όλα τα πρακτορεία του ΠΡΟ-ΠΟ κλπ., διαγράφεται λόγω αναλόγου κωλύματος.
Θα συζητηθεί η δεύτερη με αριθμό 627/11.2.2000 επίκαιρη ερώτηση του Βουλευτή της Νέας Δημοκρατίας κ. Αθανασίου Κονταξή προς τον Υπουργό Γεωργίας, σχετικά με τη λήψη μέτρων για τη στήριξη των πορτοκαλεοπαραγωγών του Νομου 'Αρτας.
Η επίκαιρη ερώτηση του κ. Κονταξή συνοπτικώς έχει ως εξής: "Η πορτοκαλεοπαραγωγή της 'Αρτης, αφού από λανθασμένους χειρισμούς της Κυβερνήσεως Σημίτη έμεινε απούλητη, κατεστράφη σχεδόν ολοσχερώς από συνεχείς παγετούς. Οι παραγωγοί βρίσκονται σε απόγνωση. Πεινάνε. Είναι χορτάτοι μόνον από άκαιρες επισκέψεις, συσκέψεις και υποσχέσεις κυβερνητικών στελεχών του ΠΑ.ΣΟ.Κ. Ολόκληρη η 'Αρτα αργοπεθαίνει.  Ερωτάται: 1.  Εάν ο ΕΛΓΑ (Οργανισμός Ελληνικών Γεωργικών Ασφαλίσεων) θα καθορίσει ένα ικανοποιητικό ενιαίο ποσοστό ζημίας, λόγω των παγετών, σε ολόκληρη την περιοχή της 'Αρτης και θα επισπεύσει τις διαδικασίες διαπιστώσεως της ποσότητος της καταστραφείσης παραγωγής, ούτως ώστε να περατωθούν οι εργασίες της εντός της εβδομάδας και να καταβληθούν άμεσα οι αποζημιώσεις.
2. Εάν ο ΕΛΓΑ θα προβεί άμεσα στη ζύγιση και καταστροφή των ποροκαλιών που βρίσκονται -κατά τα ανωτέρω- στα αγροτικά μηχανήματα και καταβολή του 100% της αποζημιώσεως στους αγρότες και 3. Εάν θα ικανοποιηθεί το αίτημα της "ΑΙΝΟΣ ΙΟΝΙΟΥ" για την έκδοση της προαναφερθείσης εγγυητικής επιστολής και θα δοθεί άμεσα η άδεια λειτουργίας του χώρου υγειονομικής ταφής της φλούδας πορτοκαλιού." Ο Υφυπουργός Γεωργίας κ. Ντίνος Βρεττός έχει το λόγο.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Ευχαριστώ, κύριε Πρόεδρε. Στο πρώτο ερώτημα του κυρίου συναδέλφου για τις αποζημιώσεις από τον ΕΛΓΑ, ήθελα να τον πληροφορήσω ότι ήδη έχουν συσταθεί τριμελείς επιτροπές οι οποίες θα εκτιμήσουν στο σύνολο τη ζημιά των πορτοκαλιών από τον παγετό και αυτό γίνεται κατά παρέκκλιση του κανονισμού, ενεργοποιώντας δηλαδή το άρθρο 11 του κανονισμού του ΕΛΓΑ όπου γίνεται ειδική διαδικασία για την επίσπευση των αποζημιώσεων.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) Σύμφωνα με τις εκτιμήσεις του ΕΛΓΑ το σύνολο των αποζημιώσεων θα δοθεί μέχρι τέλος Μαρτίου.
Για τα πορτοκάλια που βρίσκονται ακόμα στα αγροτικά μηχανήματα, θα κάνει επίσης ο ΕΛΓΑ την εκτίμηση και θα συμπεριληφθούν και αυτά για την αποζημίωση.
'Οσον αφορά το αίτημα της εταιρείας "ΑΙΝΟΣ ΙΟΝΙΟΥ" για την έκδοση της εγγυητικής επιστολής, αυτό ειναι θέμα φερεγγυότητας της εταιρείας και σχέσεών της με την τράπεζα. Θεωρώ ότι μπορεί να γίνει με κατάλληλη συνεννόηση, ώστε να μην υπάρχουν προβλήματα στη λειτουργία της εταιρείας και συνεπώς στην παραγωγή χυμών πορτοκαλιού.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κονταξής έχει το λόγο.
ΑΘΑΝΑΣΙΟΣ ΚΟΝΤΑΞΗΣ: Η απάντηση του κυρίου Υπουργού ήταν ελλιπέστατη και δεν κάλυψε όλα τα θέματα. Είναι γνωστή η θέση του ΠΑ.ΣΟ.Κ. στο θέμα των αγροτών και η αποτυχημένη επί είκοσι χρόνια αντιαγροτική πολιτική του ΠΑ.ΣΟ.Κ.
Η εγκατάλειψη των αγροτών από τις Κυβερνήσεις του ΠΑ.ΣΟ.Κ. είναι φανερή σε όλους τους τομείς, η προχειρότητα, η υποσχεσιολογία, οι ψευδολογίες της Κυβερνήσεως Σημίτη σε όλο το μεγαλείο τους. Η ανικανότητα και η αντιαγροτική πολιτική όλων των Υπουργών Γεωργίας του ΠΑ.ΣΟ.Κ. με πρώτο και χειρότερο τον τέως Υπουργό Γεωργίας και τον τωρινό Πρωθυπουργό κ.  Σημίτη είναι στο αποκορύφωμά τους.
Η πορτοκαλεοπαραγωγή 'Αρτας, κύριε Πρόεδρε, μετά απο λανθασμένους χειρισμούς της Κυβερνήσεως Σημίτη, έμεινε απούλητη. 'Ηδη απο επανειλημμένους παγετούς κατεστράφη σχεδόν ολοσχερώς. Οι πορτοκαλεοπαραγωγοί στην 'Αρτα είναι πραγματικά σε δεινή κατάσταση. Αυτό πρέπει να το ξέρετε γιατί αυτές τις μέρες ήρθαν επανειλημμένως στην 'Αρτα, για πρώτη φορά, λόγω προεκλογικής περιόδου, ο Υπουργός Γεωργίας, ο Γενικός Γραμματέας του Υπουργείου Γεωργίας (Αρτινός στην καταγωγή, αναμένων να είναι υποψήφιος Βουλευτής του ΠΑ.ΣΟ.Κ. στην 'Αρτα, και τελικά μάλλον δεν θα είναι. Θα δω εάν τώρα θα έρθει πάλι. Ο παριστάμενος Υφυπουργός ΠΕΧΩΔΕ κ. Κολιοπάνος ξέρει και γελάει.) Ο διοικητής του ΕΛΓΑ και όλοι σε συσκέψεις και παρά συσκέψεις, για να κάνουν τώρα τι για το πορτοκάλι; Αν θα κάνουν κάτι για το πορτοκάλι, θα είναι για την επόμενη χρονιά και όχι γι' αυτήν. Μην κοροϊδεύετε άλλο τον κόσμο, γιατί σας έχει καταλάβει. Γι' αυτό στις Ευρωεκλογές του 1999 στην 'Αρτα η Νέα Δημοκρατία πήρε 42,72% και το ΠΑ.ΣΟ.Κ. πήρε μόνο 26,51%.
Αυτή η πολιτική των κυβερνήσεων του ΠΑ.ΣΟ.Κ. έφερε πραγματικά σε απόγνωση τους παραγωγούς. 'Εχουμε μόνο διαφήμιση του τι προσέφερε το ΠΑ.ΣΟ.Κ. Αυτό το χρονικό διάστημα το μόνο που έκανε το ΠΑ.ΣΟ.Κ. ήταν μία διαφήμιση, η οποία λέει "πορτοκάλι - γεύση ζωής". Θυμόσαστε τα προηγούμενα χρόνια, κύριοι Υπουργοι Γεωργίας του ΠΑ.ΣΟ.Κ., τι κάνατε για το πορτοκάλι; Μόνο διαφημίσεις πάλι. Θα θυμόσαστε τη διαφήμιση "πόσα πορτοκάλια φάγατε σήμερα". Στη διαφήμιση το ΠΑ.ΣΟ.Κ. φυσικά έχει ξεπεράσει και τον Γκέμπελς, όπως έχω πει και σε άλλες αγορεύσεις μου στη Βουλή.
Τώρα τελευταία μάλιστα διαφημίζει τη γέφυρα Ρίου-Αντιρρίου που εμείς οι Αρτινοί περνάμε από εκεί συνεχώς. Τη διαφημίζει κατά τέτοιο τρόπο στην τηλεόραση, που φαίνεται ότι είναι έτοιμη -φαίνεται και το κύμα της θάλασσας- ενώ δεν έχει μπει ούτε μία πέτρα. Μόνο μακέτες υπάρχουν. Αυτή είναι πολιτική απάτη αισχίστου είδους.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Για τα πορτοκάλια δεν μιλάμε τώρα; 
ΑΘΑΝΑΣΙΟΣ ΚΟΝΤΑΞΗΣ: Υπάρχουν επανειλημμένες διαμαρτυρίες της Ενώσεως Γεωργικών Συνεταιρισμών 'Αρτης - Φιλιππιάδας και των εργοστασίων της 'Αρτης, αλλά δεν κάνετε τίποτα. Το μόνο που κάνετε είναι διαφήμιση, υποσχέσεις και θα δούμε αν και αυτές οι υποσχέσεις τηρηθούν. Η μόνη ελπίδα είναι οι εκλογές...
(Στο σημείο αυτό κτυπάει το κουδούνι λήξεως του χρονου ομιλίας του κυρίου Βουλευτή) Τελειώνοντας, θα ήθελα να πω, κύριε Υπουργέ, ότι τώρα που πάγωσαν τα πορτοκάλια στην 'Αρτα, είναι ευκαιρία για το ΠΑ.ΣΟ.Κ., αν υπάρχει πολιτική βούληση, να δώσετε αποζημιώσεις σ' αυτούς τους ανθρώπους που αντιμετωπίζουν πρόβλημα επιβιώσεως. Δεν ξέρω τι θα κάνετε, αλλά σε άλλη επίκαιρη ερώτηση, που είχα καταθέσει δεν ήρθατε να απαντήσετε, σε ερώτηση που κατέθεσα το Νοέμβριο 1999 μου εστάλη μία τυπική απάντηση εκ μέρους του Υπουργού, που δεν απαντά σε κανένα θέμα, αλλά απαντά με γενικότητες.  ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ τελειώστε, κύριε Κονταξή! 'Ηδη υπερβήκατε το χρόνο.
ΑΘΑΝΑΣΙΟΣ ΚΟΝΤΑΞΗΣ:  Πιστεύω, κύριε Υπουργέ, ότι θα πάρετε το μήνυμα και από την 'Αρτα και στις εκλογές, που θα γίνουν σε δύο μήνες περίπου, θα πάρετε το μήνυμα της αποτυχημένης γεωργικής σας πολιτικής.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Κύριε συνάδελφε, το μήνυμα θα το πάρουμε, αλλά να το πάρετε και εσείς, γιατί πιστεύω ότι θα είναι μεγάλη έκπληξή για σας.
ΠΡΟΕΔΡΕΥΩΝ (Παναγιώτης Ν. Κρητικός): Φυσικά δεν θα είναι ομοιόμορφο! 
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Το θέμα της αποζημίωσης είναι δεδομένο. Είπα ότι μέχρι τέλος Μαρτίου θα πληρωθούν οι πορτοκαλοπαραγωγοί. 'Εχουμε κινήσει ταχύτατες διαδικασίες με βάση το άρθρο 11 του Κανονισμού του ΕΛΓΑ. Συνεπώς περιμένετε και θα δείτε.  
ΑΘΑΝΑΣΙΟΣ ΚΟΝΤΑΞΗΣ: Για το ενιαίο ποσοστό ζημιάς δεν είπατε τίποτα. 
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Το αν κάναμε πολιτική για το πορτοκάλι, εσείς θα πρέπει να το ξέρετε.
Μου έκανε εντύπωση μία ερώτηση που κάνατε προηγουμένως προς τον Πρωθυπουργό. Περίπου μας επικρίνατε, γιατί κάναμε προβολή του πορτοκαλιού. Ξέρετε πολύ καλά ότι είχαμε μεγάλη ανάγκη να προβάλλουμε το πορτοκάλι, γιατί είχαμε πολύ μεγάλη παραγωγή. Εσείς αντί να λέτε "καλά κάνατε" καταγγέλλετε την Κυβέρνηση και κάνετε επίκαιρη ερώτηση προς τον Πρωθυπουργό της χώρας, γιατί έκανε διαφήμιση για το πορτοκάλι. Εν πάση περιπτώσει δεν έχετε κάποιον να σας πει ότι με αυτό που κάνετε έρχεσθε αντιμέτωποι με τους πορτοκαλοπαραγωγούς της 'Αρτας, της περιοχής σας, οι οποίοι από αυτήν τη διαφήμιση έχουν όφελος; 
ΑΘΑΝΑΣΙΟΣ ΚΟΝΤΑΞΗΣ: Με τη διαφήμιση λύθηκε το θέμα; ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Κονταξή, πορτοκαλοπόλεμο θα κάνουμε; 
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Ακούστε με, κύριε Κονταξή. 'Οταν κάνετε επίκαιρες ερωτήσεις στον Πρωθυπουργό της χώρας τουλάχιστον να προσέχετε.
Δεύτερον, εμείς κάναμε σοβαρότατες παρεμβάσεις στο θέμα της χυμοποίησης και πάρτε τα Πρακτικά για να τα διαβάσουν οι παραγωγοί και θα καταλάβουν. Κάναμε παρεμβάσεις γιατί είχαν κλεισθεί συμβάσεις διετείς που ήταν πολύ χαμηλές. Το Υπουργείο επενέβη δραστικά και αυτές τις συμβάσεις τις αναμόρφωσε, έκανε νέες.
'Ετσι αυξήθηκαν οι τιμές, διότι οι τιμές τις οποίες είχαν κλείσει οι ομάδες παραγωγών με τους χυμοποιούς ήταν πολύ χαμηλές. Αυτή ήταν η μεγάλη και σοβαρή παρέμβαση την οποία έκανε το Υπουργείο. 'Ετσι στην 'Αρτα οι τιμές έφθασαν στις δώδεκα (12) δραχμές, ενώ πριν είχαν κλειστεί τιμές σε μηδενικό επίπεδο, δύο (2) δραχμές. Μη λέτε τι κάναμε εμείς. Πρέπει να καταλάβετε ποιό είναι το περιβάλλον που υπάρχει και μετά να μας κάνετε τέτοιες ερωτήσεις.  Φαίνεται ότι δεν ξέρετε τα πράγματα.
Λοιπόν οι επεμβάσεις που κάναμε για το πορτοκάλι είναι πολύ μεγάλες, όπως πολύ μεγάλη είναι και η επέμβαση που κάναμε με τον ΕΛΓΑ. Θα έχουμε το αποτέλεσμα στο τέλος Μαρτίου. 'Ολοι οι παραγωγοί θα αποζημιωθούν για τις ζημιές τις οποίες υπέστησαν.
ΠΡΟΕΔΡΕΥΩΝ (Παναγιώτης Ν. Κρητικός): Ολοκληρώθηκε η συζήτηση των επικαίρων ερωτήσεων.
Η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Παιδείας και Θρησκευμάτων "Εκπαίδευση των ατόμων με ειδικές εκπαιδευτικές ανάγκες και άλλες διατάξεις".
Η Διαρκής Επιτροπή Εθνικής 'Αμυνας και Εξωτερικών Υποθέσεων καταθέτει τις εκθέσεις της στα σχέδια νόμων του Υπουργείου Εθνικής 'Αμυνας: α) "Κύρωση της Συμφωνίας μεταξύ της Ελληνικής Δημοκρατίας και του Ανώτατου Στρατηγείου Συμμαχικών Δυνάμεων Ευρώπης (SHAPE) για τους ειδικούς όρους που θα διέπουν την εγκατάσταση και λειτουργία διεθνών στρατηγείων στην Ελληνική Επικράτεια".
β) "Κύρωση της Συμφωνίας μεταξύ των Κρατών-Μελών της Συνθήκης του Βορείου Ατλαντικού και των άλλων Κρατών που συμμετέχουν στη Σύμπραξη για την Ειρήνη σχετικά με το νομικό καθεστώς των Δυνάμεων τους και του Πρόσθετου Πρωτοκόλλου στη Συμφωνία".
ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμεθα στην ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Συνέχιση της συζήτησης επί των άρθρων και του συνόλου του σχεδίου νόμου του Υπουργείου Γεωργίας: "Αγροτικές Συνεταιριστικές Οργανώσεις". Το νομοσχέδιο έχει ψηφισθεί επί της αρχής. Απομένει η συζήτηση επί των άρθρων και του συνόλου.
Θα πρέπει να αποφασίσουμε πώς θα γίνει η συζήτηση των άρθρων σε ενότητες.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Σε δύο ενότητες, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): Ναι, κύριε Υπουργέ, δύο ενότητες. Απ' ό,τι βλέπω είναι δώδεκα κεφάλαια, έξι σήμερα και έξι αύριο.  Μπορούμε να πάμε και σε συζήτηση σε ενότητες άρθρων. Σήμερα να συζητήσουμε τα άρθρα από το 1 έως το 20 και τα υπόλοιπα αύριο. 
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Συμφωνούμε, κύριε Πρόεδρε.  ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός τώρα έχει κάποιες τροποποιήσεις.
Ορίστε, κύριε Υπουργέ, έχετε το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, έχω κάποιες αναδιατυπώσεις - τροποποιήσεις και μία προσθήκη.
Θα τις διαβάσω: Στο άρθρο 3: α) Στο πρώτο εδάφιο της τρίτης παραγράφου, μετά τις λέξεις "...αναβάλλει τη λήψη της απόφασης και..." προστίθενται οι λέξεις "εκδίδει μη οριστική απόφαση με την οποία...".
β) Στο ίδιο εδάφιο της ιδίας παραγράφου, τρίτης, η προθεσμία "πέντε (5) εργάσιμες ημέρες" να γραφεί ορθά "δεκαπέντε (15) εργάσιμες ημέρες" και αμέσως μετά να προστεθεί η φράση "από τη δημοσίευση της παραπάνω αποφάσεως".
Στο άρθρο 4: Στην παράγραφο 1, στο τέλος του πρώτου εδαφίου μετά τις λέξεις "πρέπει να καθορίζει" προστίθεται η λέξη "τουλάχιστον".
Στο άρθρο 8: Στην παράγραφο 2 στον πρώτο στίχο, να διαγραφούν οι λέξεις "του ύψους".
Στο άρθρο 14: Στην παράγραφο 1 διαγράφεται ολόκληρο το τελευταίο εδάφιο και στη θέση του προστίθεται το ακόλουθο εδάφιο: "Αν τρεις (3) μήνες πριν από την εκλογή των μελών του διοικητικού συμβουλίου ο αριθμός του τακτικού προσωπικού του συνεταιρισμού είναι μεγαλύτερος από είκοσι (20) στο διοικητικό συμβούλιο μετέχει ως επιπλέον μέλος του, εκπρόσωπος του παραπάνω προσωπικού. Ο εκπρόσωπος αυτός συμμετέχει με δικαίωμα ψήφου μόνο σε θέματα προσωπικού".
Στο άρθρο 15: Στο τελευταίο εδάφιο της πρώτης παραγράφου, μετά τις λέξεις "δικαστικός λειτουργός διοριζόμενος από το..." διαγράφονται οι επόμενες δύο λέξεις "αρμόδιο δικαστήριο" και γράφεται "Μονομελές Πρωτοδικείο της έδρας τους".
Στο άρθρο 16: Στην παράγραφο 1 στον πέμπτο στίχο διαγράφονται οι λέξεις "η εποπτεία μπορεί να ανατίθεται" και γράφονται οι λέξεις "συγκεκριμένα έργα εποπτείας μπορεί να ανατίθενται".
Στο άρθρο 27: Στην παράγραφο 1 στο δεύτερο στίχο να διαγραφεί η τελευταία λέξη "τους" και να γραφεί η λέξη "της".
Στο άρθρο 29: α) Στην παράγραφο 5 στο δεύτερο στίχο, μετά τις λέξεις "που εκλέγονται", να προστεθεί η λέξη "σύμφωνα".
β) Στην ίδια παράγραφο 5 στον τρίτο στίχο, μετά τις λέξεις "...των μελών", να προστεθεί η λέξη "τους".
Στο άρθρο 30: Στην παράγραφο 4 στον τελευταίο στίχο, να διαγραφεί η λέξη "της" και να γραφεί η λέξη "τους".
Στο άρθρο 31: Στον πρώτο στίχο η λέξη "ανάλογα" να διαγραφεί και να γραφεί η λέξη "αναλόγως".
Στο άρθρο 35: Στην παράγραφο 8 στον τρίτο στίχο η λέξη "γεωργικά" διαγράφεται και γράφεται η λέξη "αγροτικά".
Στο άρθρο 36: Στην παράγραφο 1 στο τελευταίο εδάφιο (13ος στίχος της πρώτης παραγράφου) διαγράφονται οι λέξεις "τα ίδια".
Στο άρθρο 40: α) Στην παράγραφο 1 στον έκτο στίχο, αμέσως μετά τις λέξεις "του παρόντος νόμου", τίθεται τελεία (.) και διαγράφεται η φράση "με την απαρτία και πλειοψηφία της παραγράφου 1 των άρθρων 11 και 12 αντιστοίχως".
β) Το δεύτερο εδάφιο της ιδίας πρώτης παραγράφου (στίχοι 7ος έως 10ος) αναδιατυπώνεται ως εξής: "Η προσαρμογή γίνεται με απόφαση της Γενικής Συνέλευσης των μελών τους που λαμβάνεται με την απαρτία και πλειοψηφία της παραγράφου 1 των άρθρων 11 και 12 αντιστοίχως και αντίστοιχη τροποποίηση του Καταστατικού, που εγκρίνεται από το αρμόδιο δικαστήριο".
γ) Στην παράγραφο 4 στον έβδομο στίχο, μετά τη λέξη "εφαρμόζονται", προστίθενται οι λέξεις "οι διατάξεις των Καταστατικών με εξαίρεση τα θέματα που ρυθμίζουν...".
(Στο σημείο αυτό ο Υπουργός κ. Γεώργιος Ανωμερίτης καταθέτει για τα Πρακτικά τις προαναφερθείσες προσθήκες - αναδιατυπώσεις, οι οποίες έχουν ως εξής: "ΣΧΕΔΙΟ ΝΟΜΟΥ "ΑΓΡΟΤΙΚΕΣ ΣΥΝΕΤΑΙΡΙΣΤΙΚΈΣ ΟΡΓΑΝΩΣΕΙΣ" ΤΡΟΠΟΠΟΙΗΣΕΙΣ - ΠΡΟΣΘΗΚΕΣ - ΑΝΑΔΙΑΤΥΠΩΣΕΙΣ (κατ' άρθρο) ΣΤΟ ΑΡΘΡΟ 3: α) Στο πρώτο εδάφιο της 3ης παραγράφου, μετά τις λέξεις "...αναβάλλει τη λήψη της απόφασης και..." προστίθενται οι λέξεις "εκδίδει μη οριστική απόφαση με την οποία..." β) Στο ίδιο εδάφιο της ίδιας παραγράφου (3ης) η προθεσμία "πέντε' (5) εργάσιμες ημέρες" να γραφεί ορθά "δεκαπέντε (15) εργάσιμες ημέρες" και αμέσως μετά να προστεθεί η φράση ",από τη δημοσίευση της παραπάνω αποφάσεως." ΣΤΟ ΑΡΘΡΟ 4: Στην παράγραφο 1, στο τέλος του πρώτου εδαφίου μετά τις λέξεις "πρέπει να καθορίζει" προστίθεται η λέξη "τουλάχιστον:" ΣΤΟ ΑΡΘΡΟ 8: στην παράγραφο 2, στον πρώτο στίχο να διαγραφούν οι λέξεις "του ύψους".
ΣΤΟ ΑΡΘΡΟ 14: Στην παράγραφο 1, διαγράφεται ολόκληρο το τελευταίο εδάφιο και στη θέση του προστίθεται το ακόλουθο εδάφιο: "Αν τρεις (3) μήνες πριν από την εκλογή των μελών του διοικητικού συμβουλίου ο αριθμός του τακτικού προσωπικού του συνεταιρισμού είναι μεγαλύτερος από είκοσι (20) στο διοικητικό συμβούλιο μετέχει, ως επιπλέον μέλος του, εκπρόσωπος του παραπάνω προσωπικού. Ο εκπρόσωπος αυτός συμμετέχει με δικαίωμα ψήφου μόνο σε θέματα προσωπικού".
ΣΤΟ ΑΡΘΡΟ 15: Στο τελευταίο εδάφιο της 1ης παραγράφου μετά τις λέξεις "δικαστικός λειτουργός διοριζόμενος από το...", διαγράφονται οι επόμενες δύο λέξεις "αρμόδιο δικαστήριο" και γράφεται "Μονομελές Πρωτοδικείο της έδρας τους".
ΣΤΟ ΑΡΘΡΟ 16: Στην παράγραφο 1, στον πέμπτο στίχο διαγράφονται οι λέξεις "η εποπτεία μπορεί να ανατίθεται" και γράφονται οι λέξεις συγκεκριμένα έργα εποπτείας μπορεί να ανατίθενται".
ΣΤΟ ΑΡΘΡΟ 27: Στην παράγραφο 1, στον δεύτερο στίχο να διαγραφεί η τελευταία λέξη "τους" και να γραφεί η λέξη "της".
ΣΤΟ ΑΡΘΡΟ 29: α) Στην παράγραφο 5, στον δεύτερο στίχο μετά τις λέξεις "...που εκλέγονται", να προστεθεί η λέξη "σύμφωνα".
β) Στην ίδια παράγραφο (5), στον τρίτο στίχο μετά τις λέξεις "...των μελών.", να προστεθεί η λέξη "τους.".
ΣΤΟ ΑΡΘΡΟ 30: Στην παράγραφο 4, στον τελευταίο στίχο να διαγραφεί η λέξη "της" και να γραφεί η λέξη "τους".
ΣΤΟ ΑΡΘΡΟ 31: Στον πρώτο στίχο, η λέξη "ανάλογα" να διαγραφεί και να γραφεί η λέξη "αναλόγως".
ΣΤΟ ΑΡΘΡΟ 35: Στην παράγραφο 8, στον τρίτο στίχο η λέξη "γεωργικά" διαγράφεται και γράφεται η λέξη "αγροτικά".
ΣΤΟ ΑΡΘΡΟ 36: Στην παράγραφο 1, στο τελευταίο εδάφιο ( 1, ., ος στίχος της 1ης παραγράφου) διαγράφονται οι λέξεις "τα ίδια".  ΣΤΟ ΑΡΘΡΟ 40: α) Στην παράγραφο 1, στον έκτο στίχο, αμέσως μετά τις λέξεις "του παρόντος νόμου" τίθεται τελεία (.) και διαγράφεται η φράση "με την απαρτία και πλειοψηφία της παραγράφου 1 των άρθρων 11 και 12 αντιστοίχως." β) Το δεύτερο εδάφιο της ίδιας (1ης) παραγράφου στίχοι (7ος έως Ι0Ος) αναδιατυπώνεται ως εξής: "Η προσαρμογή γίνεται με απόφαση της γενικής συνέλευσης των μελών τους που λαμβάνεται με την απαρτία και πλειοψηφία της παραγράφου 1 των άρθρων 11 και 12 αντιστοίχως και αντίστοιχη τροποποίηση του καταστατικού, που εγκρίνεται από το αρμόδιο δικαστήριο".
γ) Στην παράγραφο 4, στον έβδομο στίχο μετά τη λέξη "εφαρμόζονται" προστίθενται οι λέξεις "οι διατάξεις των καταστατικών, με εξαίρεση τα θέματα που ρυθμίζουν...").
ΠΡΟΕΔΡΕΥΩΝ (Παναγιώτης Ν. Κρητικός): Ορθολογικές είναι οι τροποποιήσεις τις οποίες κάνει ο κύριος Υπουργός. Παρακαλώ να διανεμηθούν στους κυρίους συναδέλφους.
Κύριοι συνάδελφοι, τη συνεδρίασή μας παρακολουθούν, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", εννέα μαθητές και ένας συνοδός καθηγητής από το 43ο Λύκειο της Αθήνας.
Τους καλωσορίζουμε στο Κοινοβούλιο.
(Χειροκροτήματα απ'όλες τις πτέρυγες) Ο κ. Τσιτουρίδης έχει ζητήσει το λόγο.
Νομίζω ότι δεν έχετε αντίρρηση να συζητήσουμε σήμερα την ενότητα των άρθρων 1 έως 20 και αύριο τα υπόλοιπα.
ΣΑΒΒΑΣ ΤΣΙΤΟΥΡΙΔΗΣ: Συμφωνούμε, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αργύρης εισηγητής της Πλειοψηφίας έχει το λόγο επί της ενότητας των άρθρων 1 έως 20.
ΕΥΑΓΓΕΛΟΣ ΑΡΓΥΡΗΣ: Χθες είχαμε τη δυνατότητα να συζητήσουμε επί της αρχής και να συμφωνήσουμε ότι οι αγροτικοί συνεταιρισμοί είναι ενώσεις εθελοντικές και πάνω απ' όλα είναι επιχειρήσεις. Είπαμε ότι βρισκόμαστε σε ένα ανταγωνιστικό περιβάλλον, το οποίο απαιτεί ευέλικτες συνεταιριστικές επιχειρήσεις. Μέσα από τη δραστηριοποίηση αυτών των επιχειρήσεων θα μπορούν τα μέλη τους να έχουν τη σιγουριά της εργασίας στο χώρο που κινούνται και πάνω απ' όλα την εξυπηρέτηση των συμφερόντων τους και την υπεράσπιση του εισοδήματός τους.
Είναι αλήθεια ότι οι συνεταιρισμοί όλον τον αιώνα που πέρασε, γιατί αυτή την περίοδο καλύπτει η νομοθεσία στον τόπο μας, κινήθηκαν κάτω από έναν ασφυκτικό κλοιό. Εξαίρεση ήταν ο αρχικός ν. 602 που σε αρκετά σημεία έδινε μία ελευθερία στη λειτουργία των συνεταιρισμών ως προς τις δραστηριότητες, αλλά όχι ως προς τη σκοπιμότητα της λειτουργίας των συνεταιρισμών. Γι' αυτό εκείνο που ήθελαν οι ίδιοι οι αγρότες και η συνδικαλιστική τους έκφραση, δηλαδή οι συνεταιριστικές και αγροτικές οργνώσεις, ήταν να υπάρξει ένας νόμος - πλαίσιο βασικών αρχών, που θα δίνει τη δυνατότητα για την καλύτερη εξυπηρέτησή τους.
'Ετσι στο προτεινόμενο σχέδιο νόμου στο άρθρο 1, έχουμε τον ορισμό, το σκοπό και τη νομική μορφή, αλλά και τη διαβάθμιση σε δραστηριότητες.  Το προτεινόμενο σχέδιο νόμου έχει ένα γενικό ορισμό. Μπορεί να χρησιμοποιηθεί για κάθε μορφή συνεταιρισμού. Είναι αυτός που υιοθετήθηκε από τη Διεθνή Συνεταιριστική 'Ενωση το 1955 στο Μάντζεστερ. Δηλαδή, μέσα από το άρθρο 1 ο νόμος είναι προσαρμοσμένος στις βασικές αρχές της Διεθνούς Συνεταιριστικής 'Ενωσης.
Το σχέδιο νόμου δεν προσδιορίζει εδώ τον τρόπο δράσης που μπορεί να αναπτύξει ο συνεταιρισμός και αυτό το κάνει για να μπορεί να υπάρχει μία ευελιξία για τους σκοπούς που μπορεί να έχει ένας συνεταιρισμός μια και βλέπουμε ότι καθημερινά το μοντέλο που μέχρι σήμερα είχε διαμορφωθεί ή ο αγροτικός τομέας έχει μία υπολειτουργικότητα και πιστεύω πως εδώ μπορεί να γίνει καλύτερη προσαρμογή στους σκοπούς του συνεταιρισμού.
Θα έλεγε ότι θετικά αξιολογείται η παράγραφος 1 όπου δίνεται η δυνατότητα στους συνεταιρισμούς να ιδρύουν νομικά πρόσωπα του Εμπορικού ή του Αστικού Κώδικα χωρίς περιορισμούς. Μέχρι σήμερα είχαμε περιορισμό στη δημιουργία νομικών προσώπων.
Στο άρθρο 2 δίνεται η δυνατότητα όπου καθορίζεται η περιφέρεια, η έδρα και η επωνυμία. Με τη διάταξη αυτή επέρχεται μία σημαντική μεταβολή καθώς καταργούνται όλοι οι περιορισμοί στον αριθμό των συνεταιρισμών που μπορούν να δημιουργηθούν ανά δήμο ή κοινότητα καταργώντας ταυτόχρονα και την διάκριση μεταξύ συνεταιρισμού γενικού και ειδικού σκοπού. Η μεταβολή αυτή κρίνεται σαν ιδιαίτερα θετικά καθώς ενδυναμώνει το συνταγματικά κατοχυρωμένο δικαίωμα να συνεταιρίζονται οι αγρότες και να τους δίνετε η δυνατότητα να συνιστούν συνεταιρισμούς σύμφωνα με κριτήρια που ανταποκρίνονται στις ανάγκες τους. Βεβαίως ο στόχος δημιουργίας μεγαλύτερων και πιο ισχυρότερων οικονομικά μονάδων παραμένει. Αυτό όμως δεν μπορεί να γίνει με περιοριστικές διατάξεις. Εδώ πρέπει να πούμε επειδή μιλήσατε για υπολειτουργικότητα είχαμε έναν περιορισμό στους προηγούμενους νόμους για την υποχρεωτικότητα, αφού ο συνεταιρισμός είχε διοικητική περιφέρεια το χωριό και επίσης οι ενώσεις είχαν διοικητική περιφέρεια προσδιορισμένη. Τώρα έχουμε μία ελευθεριότητα σε αυτό το θέμα και πολύ σωστά προσδιορίζεται με το άρθρο 2.
Στο  άρθρο 3 οι όροι σύστασης, έγκρισης και καταχώρησης καταστατικού, για τους ίδιους λόγους κρίνεται θετική η διάταξη σύμφωνα με την οποία ο ελάχιστος αριθμός προσώπων μειώνεται από είκοσι σε επτά. Εδώ έχει γίνει πολύ μεγάλη συζήτηση και αυτό που έχει σημασία είναι η κατεύθυνση και η καθοδήγηση που μπορούν να δοθούν για τη δημιουργία των συνεταιρισμών γιατί εάν δεν λειτουργήσουν με βάση τους σκοπούς τους και την αναγκαιοτητα εξυπηρέτησης των μελών και δημιουργηθούν για άλλους σκοπούς, δηλαδή να επανέλθουμε στη δημιουργία κομματικών συνεταιρισμών ή συνεταιρισμών μόνο και μόνο για εκπροσώπους ή αντιπροσώπους στις ανώτερες βαθμίδες τότε σίγουρα μπορεί να υπάρξει καταστρατήγηση. Ομως δεν μπορούμε  να πάμε σε υποχρεωτικότητα και θα μπορούσα να αναφέρω πολλά παραδείγματα.  Θα ήταν αδιανόητο μια και σήμερα στον αγροτικό τομέα δημιουργούνται αγροτικές επιχειρήσεις κάποιος που θα είχε μία επιχείρηση ομοειδών προϊόντων μαζί με άλλους έξι θα περίμενε πότε θα βρεθούν και άλλοι δεκαπέντε για να μπορέσει να φθάσει στον απόλυτο αριθμό είκοσι ένα και να κάνουν συνεταιρισμό. Πρέπει να προσέξουμε, λοιπόν, να μην υπάρξει καταστρατήγηση. 'Αλλωστε ο νόμος θα κριθεί στην πράξη και όχι μόνο από τη φιλοδοξία που έχει να εξυπηρετήσει τους συνεταιρισμούς.
Στο άρθρο 5 έχουμε τα μέλη. Με τη νέα διάταξη για την απόκτηση της ιδιότητας του μέλους απαιτείται η ενασχόληση με οποιοδήποτε κλάδο της αγροτικής οικονομίας και καταργείται η υποχρέωση της απασχόλησης κατά κύριο λόγο στην αγροτική οικονομία.
Μέχρι σήμερα είχαν υπάρξει πολλές προσεγγίσεις γι'αυτό το θέμα, ποιος είναι αγρότης και ποιος δεν είναι, όμως σε μία περίοδο που η Κυβέρνηση, αλλά και η Ευρωπαϊκή 'Ενωση δημιουργούν τους όρους και τις προϋποθέσεις για μία πολυλειτουργικότητα στον αγροτικό τομέα και τη δυνατότητα όσο γίνεται περισσότερο στην παραγωγή προϊόντων, αυτή η διάταξη θεωρώ πως είναι πιο απλή, δεν δημιουργεί σύγχυση και έτσι δίνεται η δυνατότητα σε όσους έχουν ενασχόληση ή παράγουν να μπορούν να γίνουν μέλη του συνεταιρισμού.
Θετικά αξιολογείται και εδώ η παράγραφος 2 που στο καταστατικό μπορεί να προβλεφθεί η συμμετοχή νομικών προσώπων στο συνεταιρισμό. 'Εγινε πολύ μεγάλη συζήτηση και παλιότερα και ήμουνα απ'αυτούς που αντιστάθηκα σε αυτήν τη διάταξη εάν μπορεί ή όχι. 'Ομως με την τροποποίηση που ο Υπουργός στη Διαρκή Επιτροπή προσδιόρισε ότι το νομικό πρόσωπο θα πρέπει να εξυπηρετείται από τους σκοπούς του συνεταιρισμού, αλλά και το καταστατικό θα είναι αυτό που θα προσδιορίζει τους όρους που μπορεί ένα νομικό πρόσωπο να είναι μέλος, θεωρώ πως είναι πάρα πολύ σημαντικό.
Είχε γίνει πολύ μεγάλη συζήτηση σε προηγούμενους νόμους ότι υπήρχε μεγάλη ανάγκη οι συνεταιρισμοί, όταν το κόστος του χρήματος ήταν πάρα πολύ υψηλό να αποκτήσουν και πρέπει να αποκτήσουν οι συνεταιρισμοί ίδια κεφάλαια. Επιχειρήθηκαν πολλοί τρόποι και ένας από αυτούς ήταν να προσδιοριστεί η μερίδα από πέντε χιλιάδες που είχε ο ν.921 με το ν.1541 πήγαμε στις πενήντα χιλιάδες και στη συνέχεια είχαμε κάποιες προσεγγίσεις για να μπορέσει να υπάρξει μία αύξηση της μερίδας και μέσα από αυτή να δημιουργηθούν τα ίδια κεφάλαια.
Θεωρώ πως όλα αυτά τα εγχειρήματα δεν πέτυχαν. Απεναντίας ενώ δεν προσδιορίζεται πολύ μεγάλη μερίδα, έχουμε συνεταιρισμούς παραγωγικούς που από μόνοι τους είχαν δώσει τη δυνατότητα ή έχουμε την υποχρεωτική καταστατική διάταξη που ανεβάζει τη μερίδα σε πολύ υψηλό επίπεδο με τη δημιουργία ίδιων κεφαλαίων. 'Ετσι αφήνεται στο καταστατικό για να ρυθμίσει ποιο θα είναι το ύψος της μερίδας.
Στο άρθρο 9 προσδιορίζεται η ευθύνη και οι υποχρεώσεις των μελών προς τρίτους. Θεωρώ πως εδώ είναι πολύ σωστό ο προσδιορισμός της ευθύνης που έχουν τα μέλη προς τρίτους και όχι μόνο το νομικό πρόσωπο.
Στο άρθρο 10 η γενική συνέλευση είναι, οι αρμοδιότητες και η σύγκληση. Εδώ η γενική συνέλευση εκτός από ορισμένα θέματα είναι το κυρίαρχο όργανο και αυτό θα διαμορφώσει το καταστατικό γιατί γίνεται πολλή συζήτηση τι θα προβλέπεται στα καταστατικά. Θεωρώ ότι στη γενική συνέλευση δίνεται η δυνατότητα να προσαρμόσει το καταστατικό για τους σκοπούς του συνεταιρισμού, αναδεικνύοντάς την σαν το κυρίαρχο όργανο του συνεταιρισμού.
Στο άρθρο 11 έχουμε την απαρτία. Εδώ ο νόμος ζητάει την αυξημένη απαρτία σε κάθε περίπτωση με τροποποίηση του καταστατικού και όχι μόνο σε περιπτώσεις μεταβολής ή συγχώνευσης. Επίσης όταν πρόκειται για διάλυση του συνεταιρισμού δίνεται η δυνατότητα αυξημένης απαρτίας για την τροποποίηση του καταστατικού και είναι σωστό για να μην έχουμε συχνές αλλαγές στο καταστατικό, αφού είναι ο Χάρτης που προσδιορίζει τις ενέργειες των συνεταίρων, αλλά και τις υποχρεώσεις τους και τα δικαιώματά τους.
'Εχουμε τώρα τα άρθρα 14 και 15 που είναι το διοικητικό συμβούλιο και οι αρχαιρεσίες. Θα μπορούσε κανείς να τα ενοποιήσει. Εδώ εκλέγεται το διοικητικό συμβούλιο και μειώνεται ο αριθμός των μελών του γιατί όταν έχει επτά μέλη δεν μπορείς να έχεις πενταμελές συμβούλιο όπως όριζε ο προηγούμενος νόμος. Μειώνεται ο αριθμός των μελών. Επίσης δύνεται η δυνατότητα στο διοικητικό συμβούλιο να παίρνει αρμοδιότητες από τη γενική συνέλευση ή σε πρόσωπο ή ακόμα και στο γενικό διευθυντή που του δίνεται η δυνατότητα εκπροσώπησης για θέματα που αφορούν το ΔΣ.
Η καινοτομία έρχεται να καλυφθεί στο άρθρο 15 με τις αρχαιρεσίες.  Ξέρουμε πόσο ταλαιπώρησε τον αγροτικό κόσμο και όχι μόνο, αλλά και την πολιτική ζωή του τόπου στο να βλέπουμε στις εφημερίδες πόσες είναι πράσινες, πόσες είναι κόκκινες, πόσες είναι μπλε, οι διοικήσεις και να βλέπουμε αριθμούς ότι έπεσε και αυτό το κάστρο ή οτιδήποτε άλλο. Αυτό θα ήταν σημαντικό αν συνέβαινε στις αγροτικές συνδικαλιστικές οργανώσεις όπου εκεί εκφράζονται οι απόψεις για το πώς ο καθένας να μπορεί να διεκδικήσει ή να απαιτήσει τα δικαιώματά του, όπου λειτουργεί και δρα ο συνδικαλισμός. Σε μία οικονομική οργάνωση θεωρώ πως αυτή η έντονη αντιπαράθεση πολλές φορές δεν προσδιόριζε σωστά τα πράγματα και υπήρχε μία αντιπαλότητα, όλα εξαντλούνταν πριν και μετά τις εκλογές, ποιος θα είναι στο ΔΣ και πώς έγινε η συγκρότησή του και ποτέ για τα πραγματικά ζητήματα του αγρότη και του συνεταιρισμού.
Επίσης υπήρξαν πολλές απόψεις για το ποιος θα ήταν ο καλύτερος τρόπος.
Στους προηγούμενους νόμους προβλέφθηκε η δημιουργία των ψηφοδελτίων.  Νομίζω ότι τώρα πλέον έχει ενηλικιωθεί το συνδικαλιστικό κίνημα. 'Εχουμε φτάσει σε ένα επίπεδο υψηλό, θα έλεγα, για τα κοινοβουλευτικά πράγματα να εκλέγουμε τον Πρόεδρο της Δημοκρατίας με συναίνεση και θα ήταν απαράδεκτο να μην μπορούμε από κοινού να λειτουργήσουμε για τα οικονομικά θέματα και τα συμφέροντα των αγροτών και να προσδιορίζονται απλά παραταξιακές ή κομματικές αντιπαραθέσεις.
'Ετσι προβλέφθηκε το ενιαίο ψηφοδέλτιο. 'Αλλωστε αυτό συμβαίνει σχεδόν σε όλες τις επαγγελματικές οργανώσεις. Και θα ήθελα να πω εδώ ότι δεν υπάρχει αποκλεισμός. Πολλοί λένε, ότι μέσα από το νέο ψηφοδέλτιο θα υπάρχει η δυνατότητα να εκλεγεί μόνο μια ομάδα, που θα πλειοψηφεί και θα δημιουργηθεί η παράταξη μέσα στο νέο ψηφοδέλτιο.
Θα πρέπει να πω, ότι η σταυροδοσία από μόνη της δεν αφήνει αυτά τα περιθώρια και απεναντίας δεν αποκλείει κανέναν, όταν έχει περιορισμένο αριθμό σταυρών που δεν ξεπερνά το 50% των ψήφων των εκλεγμένων.
Θεωρώ ότι ίσως αυτό είναι από τα πιο σημαντικά. 'Ηταν μια τομή.
Υπήρξε πολύ μεγάλη αντιπαράθεση γι' αυτό και παρατάξεων και κομμάτων και συνεταιριστικών στελεχών ότι φθάσαμε στο σημείο να υπάρχει ομοφωνία όλων των παρατάξεων γι' αυτό το θέμα. Εκτός της παράταξης της λαϊκής ενότητας όλες οι άλλες παρατάξεις συμφώνησαν, αλλά και οι αγρότες σε συσκέψεις που έγιναν. Αυτό έγινε εδώ και πολλά χρόνια και μετουσιώθηκε σε θέση και άποψη και σε σχέδιο νόμου σήμερα γι' αυτήν την υπόθεση.
Στο άρθρο 16 υπάρχει η κρατική εποπτεία. Πολύ σωστά η εποπτεία ασκείται από το Υπουργείο Γεωργίας.
Εδώ θα ήθελα να πω το εξής: Κύριε Υπουργέ, όσον αφορά στο συνεταιριστικό κίνημα παρ'ότι έχει μια πολύ μεγάλη προσφορά, συνήθως τονίζονται τα αρνητικά του. Το είδα και σήμερα σε μια εκπομπή.
'Οσον αφορά αυτούς που κόπτονται για τη δημοκρατία, τη λειτουργία και την αυτονομία των θεσμών, θα ήθελα να πω στον κ. Λιάπη, ότι δεν υπάρχουν πράσινοι και μπλε συνεταιρισμοί και ότι οι πράσινοι συνεταιρισμοί δεν δίνουν στους μπλέ αγρότες τις επιδοτήσεις. Θεωρώ ότι είναι πολύ φτηνή αυτή η αντιπαράθεση και ζημιώνει τον ίδιο τον αγροτικό κοσμό και δεν νομίζω ότι προσφέρει κάτι σε αυτό που θέλουμε να κάνουμε για τη λειτουργία των ενιαίων ψηφοδελτίων! Θα έλεγα να σταματήσει αυτή η υποκρισία από τη μεριά της Νέας Δημοκρατίας, γιατί αν πράγματι ήθελε να σταματήσουν αυτά τα πράγματα και δεν τα έκανε πράξη, δεν θα υπήρχε μια μπλε συνομοσπονδία αγροτικών συλλόγων. Και κόπτεται ότι από την άλλη μεριά πρέπει να μην υπάρχει κομματισμός. Ο κομματισμός για να φύγει από τα αγροτικά όργανα, πρέπει να έχει μια ενιαία στάση άποψη και θέση για τα πράγματα. Γι' αυτό, λοιπόν, ας σταματήσουν αυτού του είδους οι λογικές. Φύγαμε από τα πράσινα και μπλε καφενεία και τώρα ξαφνικά θυμηθήκαμε παραμονές εκλογών τους πράσινους και μπλε συνεταιρισμούς.
Θα έλεγα εδώ, επειδή δεν έχει το συνεταιριστικό κίνημα την έξωθεν καλή μαρτυρία, ότι πολύ σωστά το κράτος και το Υπουργείο Γεωργίας έχουν την εποπτεία, αλλά πρέπει εδώ αυτούσια να ισχύσει η αντίστροφη διάταξη του ν. 2190 περί ανωνύμων εταιρειών, που άλλωστε έχει λειτουργήσει πολλά χρόνια και έχει επιτυχία στην πράξη. Πρέπει εδώ να έχουμε την αυτούσια αντιστοίχιση της διάταξης του ν.2190.
Κάτι άλλο ακόμα. Μη δίνετε τη δυνατότητα, κύριε Υπουργέ, στους υπαλλήλους του Υπουργείου σας -και καλά θα κάνουν οι υπάλληλοι να μη σας βάζουν σε αυτήν τη λογική- να μπορούν να κάνουν ελέγχους. Υπήρξα για είκοσι χρόνια Πρόεδρος και στην ΠΑΣΕΓΕΣ και ξέρω τι εντολή παίρνουν πολλές φορές οι υπάλληλοι του Υπουργείου, για να κάνουν ελέγχους. Θα πάμε στους ελέγχους σκοπιμότητας. Νομίζω, ότι αυτό θα πρέπει να καταργηθεί και δεν πρέπει σε καμία περίπτωση να ανατίθενται. Να ανατίθενται σε όλα εκείνα τα όργανα που ανατίθενται και για τις ανώνυμες εταιρείες.  Επιπλέον, επειδή γίνεται πολλή συζήτηση, θα πρέπει να σας πω, ότι με πολύ χαρά θα έβλεπαν οι συνεταιριστές το γεγονός να έρθει και να μπει εδώ το πόθεν έσχες για τα διοικητικά συμβούλια των αγροτικών συνεταιρισμών. Να σταματήσει αυτή η αντιπαράθεση και η σκανδαλολογία ότι οι αγροτικοί συνεταιρισμοί και οι συνεταιριστές είναι τα εκτροφεία σκανδάλων. Νομίζω ότι έτσι θα μπορέσουμε να έχουμε και την έξωθεν καλή μαρτυρία, γιατί πολλά ακούστηκαν γι' αυτό το θέμα, αλλά κανείς δεν μπόρεσε ποτέ να προσδιορίσει κάποιον και να τον δείξει ότι αυτός είναι ο συνεταιριστής που έχει κάνει αυτά που του καταμαρτυρούν. Γι' αυτό θεωρώ ότι μπορεί εδώ να θεσπισθεί γι' αυτούς που ασκούν διοίκηση στα διοικητικά συμβούλια, στους προέδρους και στους διευθύνοντες συμβούλους να εφαρμόζεται το πόθεν έσχες.
'Οσον αφορά το άρθρο 17 για τον έλεγχο, θεωρώ ότι πρέπει αυτούσια να έχουμε τις διατάξεις του ν. 2190.
Στο άρθρο 19, στην παράγραφο 6,  που λέτε για τα μετά τη φορολόγηση κέρδη που περιέχονται στο τακτικό αποθεματικό του συνεταιρισμού, θα πρέπει να διευκρινισθεί ότι αυτό ισχύει μέχρι το σχηματισμό αποθεματικού ίσο με το συνολικό ποσό των μερίδων, κατά την παράγραφο 2 του ίδιου  άρθρου. Δεν μπορεί, δηλαδή, να μην προσδιοριστεί πόσο ακριβώς είναι. Νομίζω ότι αυτό μπορεί να προσδιοριστεί κατά τον καλύτερο τρόπο.
Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Μετά τον εισηγητή του ΠΑ.ΣΟ.Κ., κ. Ευάγγελο Αργύρη, το λόγο έχει ο κ. Ευάγγελος Μπασιάκος, εισηγητής της Νέας Δημοκρατίας, για να ακολουθήσει ο κ. Ευάγγελος Μπούτας και εν συνεχεία ο κ. Ευάγγελος Αποστόλου. Τέσσερις "Ευαγγελιστές", σώθηκαν οι συνεταιρισμοί! 
ΣΑΒΒΑΣ ΤΣΙΤΟΥΡΙΔΗΣ: Ευαγγελίζονται το σωτήρα που έρχεται! ΠΡΟΕΔΡΕΥΩΝ (Παναγιώτης Ν. Κρητικός): "Ου συ με λοιδωρείς, αλλά ο τόπος". 'Αλλωστε οι Ευαγγελιστές ακολούθησαν τον σωτήρα! Ορίστε, κύριε Μπασιάκο, έχετε το λόγο.
ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, τονίσαμε και χθες κατά τη συζήτηση επί της αρχής του νομοσχεδίου την ανάγκη η Κυβέρνηση να προχωρήσει σε λήψη μέτρων στο μικρό διάστημα που της απομένει στην εξουσία, ώστε να βγει από το σημερινό τέλμα το αγροσυνεταιριστικό κίνημα.  Επισημάναμε τα συγκεκριμένα προβλήματα των συνεταιριστικών οργανώσεων. Αναφερθήκαμε στην υπερχρέωση των συνεταιρισμών και καταγγείλαμε τον κομματισμό που διακρίνει τη λειτουργία των συνεταιριστικών οργανώσεων. Είπαμε ακόμη ότι δεν παρέχεται καμία προοπτική για την ανάπτυξη του συνεταιριστικού κινήματος και την επιβίωσή του και τονίσαμε την ανάγκη να ληφθούν άμεσα μέτρα για το θέμα της υπερχρέωσης.
Η Κυβέρνηση αρνείται να πάρει θέση στα πολύ σημαντικά προβλήματα και επιλέγει την προεκλογική περίοδο, στο παραπέντε των εκλογών, να φέρει ένα νομοσχέδιο, το οποίο είναι θεωρητικό, γενικόλογο, αόριστο και σε καμιά περίπτωση, έστω και αν εφαρμόζονταν, δεν θα επέλυε τα σοβαρά προβλήματα που αντιμετωπίζει σήμερα το συνεταιριστικό κίνημα.
Δυστυχώς μας έχει συνηθίσει η Κυβέρνηση στο να φέρνει  προς συζήτηση νομοσχέδια, να καταναλώνουμε αρκετές ώρες συζήτησης εδώ, να ψηφίζονται αυτοί οι νόμοι και να μην εφαρμόζονται.
Εγώ είχα την ευκαιρία χθες να αναφερθώ σε συγκεκριμένα περιστατικά, σε συγκεκριμένους νόμους που έχουν ψηφισθεί από αυτήν τη περίοδο της Βουλής και που δυστυχώς δεν εφαρμόζονται. Αναφέρθηκα συγκεκριμένα στο νομοθετικό πλαίσιο για την εκπαίδευση των αγροτών, καθώς και για το νομοθετικό πλαίσιο σε σχέση με τις διεπαγγελματικές οργανώσεις ή για την αναδιοργάνωση του Υπουργείου Γεωργίας με τη λειτουργία άλλων οργανισμών σε αντικατάσταση της ΔΙΔΑΓΕΠ.
Αναφερθήκαμε στο μητρώο αγροτών, το οποίο δεν εφαρμόζεται και το οποίο μέχρι πρότινος αποτελούσε -υποτίθεται- το εργαλείο για να ληφθούν μέτρα, προκειμένου να μειωθεί το κόστος παραγωγής και να ενισχυθεί η ανταγωνιστικότητα της ελληνικής γεωργίας. Αφού, λοιπόν, ολοκληρώθηκε το μητρώο των αγροτών, η Κυβέρνηση δεν το εφαρμόζει. Και σας είπαμε μια σειρά άλλα θέματα πολύ σοβαρά, τα οποία δεν αντιμετωπίζονται από την Κυβέρνηση, έστω και αν η Κυβέρνηση έχει εισαγάγει νομοθετικές ρυθμίσεις.  Ακόμη οφείλω να αναφερθώ και στην κατάθεση του περιβόητου δασικού νομοσχεδίου, το οποίο το καταθέτετε κατά καιρούς στη Βουλή. Επαγγέλεσθε την επίλυση αυτών των προβλημάτων που αναφέρονται στις διατάξεις του νομοσχεδίου και πολλές από τις διατάξεις είναι αντισυνταγματικές.  Καλλιεργείτε την ελπίδα ότι τα προβλήματα που αναφέρονται τόσο στο χαρακτήρα όσο και στο ιδιοκτησιακό των δασών θα επιλυθούν μέσω αυτού του νομοσχεδίου, αλλά δεν το φέρνετε στη Βουλή για συζήτηση. Μας έχετε, λοιπόν, συνηθίσει σε μια παράδοση αόριστων ανεφάρμοστων, ανεδαφικών νομοθετικών ρυθμίσεων ή -αν θέλετε- σωστών νομοθετικών ρυθμίσεων, που δεν εφαρμόζονται.  Γι' αυτό, κύριε Υπουργέ, αρνούμαστε να συμπράξουμε στη συζήτηση επί των διατάξεων αυτών σε μια προεκλογική περίοδο με απουσία Βουλευτών, όπως βλέπετε, γιατί πιστεύουμε ότι η Κυβέρνηση ευθύνεται πέρα από την ανυπαρξία της και την ανευθυνότητά της να επιλύσει προβλήματα και στην επιλογή του χρόνου συζήτησης αυτού του νομοσχεδίου, που δεν δημιουργεί τις προϋποθέσεις καλής συζήτησης, προκειμένου να φτιάξουμε και ένα θεσμικό πλαίσιο.
(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ).
Η Κυβέρνηση, λοιπόν, ούτε επιλύει τα προβλήματα και δεν αναφέρομαι μόνο στο συνεταιριστικό πρόβλημα, αναφέρομαι γενικότερα στα προβλήματα της ελληνικής γεωργίας και προφανώς υποβαθμίζει τη συζήτηση του θεσμικού πλαισίου των συνεταιρισμών με το να φέρνει το νομοσχέδιο αυτό παραμονές εκλογών.
Η συμπεριφορά σας είναι αντιδεοντολογική, αντικοινοβουλευτική και γι' αυτό ζητήσαμε επιμόνως χθες να αποσυρθεί το νομοσχέδιο. Αλλά δεν είναι μόνο η πολιτική σας στο συνεταιριστικό κίνημα η οποία είναι καταδικαστέα με την αιτιολογία που σας ανέφερα προηγουμένως. Υπάρχει μείζον πρόβλημα στην αντιμετώπιση των γεωργικών προβλημάτων συνολικά. Είστε ανύπαρκτοι, κύριε Υπουργέ, και στις Βρυξέλλες όταν διαπραγματεύεστε τα κρίσιμα αγροτικά ζητήματα, αλλά δεν λαμβάνετε συνολικά κανένα εθνικό μέτρο συμβατό προς τους κοινοτικούς κανονισμούς ώστε να επιλύσετε κάποια από τα πολύ οξυμένα προβλήματα που εσείς οι ίδιοι με δική σας ευθύνη έχετε δημιουργήσει τα τελευταία χρόνια.
Η Νέα Δημοκρατία λοιπόν αρνούμενη να μετέχει σε αυτήν τη διαδικασία, καταψηφίζει τα 20 αυτά άρθρα της ενότητας και πιστεύει ότι θα πρέπει να σταματήσει αυτή η απαράδεκτη νοοτροπία της Κυβέρνησης να φέρνει τελευταία στιγμή προς συζήτηση ένα νόμο, ενώ η ίδια δημιούργησε τα προβλήματα και ενώ επί επτά ολόκληρα χρόνια εκώφευε στην επίλυση των προβλημάτων των συνεταιρισμών.
Ευχαριστώ.
ΠΡΟΕΔΡΕΥΩΝ (Νικόλαος Κατσαρός): Ο κ. Αποστόλου έχει το λόγο.
ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, όπως και χθες είπα, πράγματι είναι άτυχη η στιγμή που έρχεται ένα τόσο σημαντικό νομοσχέδιο. Βέβαια μπορεί να λέει η Κυβέρνηση ότι δεν έχουν προκηρυχθεί εκλογές, αλλά το ουσιαστικό είναι ότι βρισκόμαστε σε προεκλογική περίοδο και ένα νομοσχέδιο τέτοιο που ασχολείται με το συνεταιριστικό κίνημα, το βασικότερο εργαλείο για την άσκηση της αγροτικής πολιτικής, δεν έπρεπε να τύχει αυτής της μεταχείρισης. Εξάλλου η παρουσία όχι μόνο των συναδέλφων Βουλευτών αλλά και η απουσία των εκπροσώπων του αγροτικού χώρου, αυτό δείχνει.
Πάραυτα εμείς θα κάνουμε τις παρατηρήσεις μας στα συγκεκριμένα άρθρα, βέβαια τονίζοντας, κύριε Πρόεδρε, ότι βλέπουμε το συγκεκριμένο νομοσχέδιο τουλάχιστον για τρία τέσσερα χρόνια να βρίσκεται στα συρτάρια του Υπουργείου Γεωργίας δεδομένου ότι δεν φαίνεται να υπάρχει κάποια πρόθεση από πλευράς Κυβέρνησης να αντιμετωπίσει την παρούσα κατάσταση.
Τόνισα χθες, κύριε Υπουργέ, και πάλι το τονίζω: Τι θα γίνει το Νοέμβρη όταν η Αγροτική Τράπεζα μπει στο χρηματιστήριο, όταν υπάρχει ο μέτοχος ο οποίος θα πει εγώ θέλω να ξεκαθαρίσει η κατάσταση; Προβλέπονται με το νόμο -πλαίσιο διαδικασίες συνοπτικές διάλυσης των οργανώσεων που δεν μπορούν να ανταποκριθούν στις υποχρεώσεις τους. Τι θα κάνετε τότε; Υπάρχουν συνεταιρισμοί που τη συνεταιριστική μερίδα μέχρι τώρα δεν την έχουν καταθέσει. Θα ζητήσετε τη συνεταιριστική μερίδα, το εικοσιπενταπλάσιο της συνεταιριστικής μερίδας, όπως λένε τα καταστατικά τους; Θα πάτε και πιο πέρα; Τι θα γίνει; Είναι θέματα που είναι ανοιχτά στον αγροτικό χώρο και αυτά πρέπει να τα πείτε τώρα.
Θα αναφερθώ σε ορισμένα άρθρα που έχουμε διαφωνίες και θα καταθέσουμε τις προτάσεις μας. Καταρχήν διαφωνούμε με τη σύμπραξη που αναφέρετε στην παράγραφο 4 του άρθρου 1 σε κοινές επιχειρήσεις με φυσικά ή νομικά πρόσωπα του δημόσιου ή ιδιωτικού τομέα όπως λέτε. 'Οταν βλέπουμε να συμπράττουν με επιχειρήσεις οι οποίες μπορεί -και αυτή είναι η αλήθειανα ανταγωνίζονται τη δραστηριότητά τους, όλοι καταλαβαίνουμε πού θα καταλήξει αυτή η διαδικασία, δεδομένου ότι πίσω θα υπάρχουν οργανωμένα συμφέροντα, τα οποία μπορεί να χρησιμοποιήσουν και το συνεταιριστικό κίνημα ως μοχλό για τα δικά τους τα συμφέροντα και βέβαια σε βάρος των συνεταιρισμών.
'Ερχομαι στο άρθρο 3 που αναφέρεται τουλάχιστον στα επτά πρόσωπα για τη σύνταξη του καταστατικού για να δημιουργηθεί η πρωτοβάθμια οργάνωση.  Μπορεί να υπάρχουν ορισμένες δραστηριότητες παραδείγματος χάριν σε μία περιοχή που υπάρχουν αγρότες που ασχολούνται με θερμοκηπιακές καλλιέργειες και σε αυτές τις περιπτώσεις πράγματι να χρειάζεται ένας μικρός αριθμός για να φτιάξουν την πρωτοβάθμια οργάνωση. Αλλά ξέρετε υπάρχει μία προϊστορία, κύριε Υπουργέ, και την ξέρετε εσείς. 'Εχουμε  δεινοπαθήσει σε αυτήν τη χώρα με τους συνεταιρισμούς -σφραγίδες.           Παλαιοτερα είχαμε μέχρι δέκα άτομα και είδαμε πού κατέληξε αυτή η διαδικασία. Θα μπορούσε το συγκεκριμένο θέμα να αντιμετωπιστεί όταν είχε και κάποια σχέση με το μέγεθος της αγροτικής εκμετάλλευσης. Δεν συμφωνούμε με τη ρύθμιση αυτή. Εμείς λέμε οτι τουλάχιστον είκοσι άτομα θα πρέπει να απαιτούνται για να ιδρυθεί η πρωτοβάθμια συνεταιριστική οργάνωση. Εξάλλου μέσα στο νομοσχέδιο υπάρχουν διατάξεις για τη συνένωση των πρωτοβάθμιων συνεταιρισμών. Τώρα φανταστείτε να πάμε στην άλλη άκρη, να ιδρύουμε παντού συνεταιρισμούς με επτά μέλη. Και αυτό ξέρετε στον έντονο κομματισμό που υπάρχει και στον αγροτικό χώρο καθόλου απίθανο να το δούμε μπροστά μας.
'Οσον αφορά το άρθρο 7 που αναφέρεται στα δικαιώματα και στις υποχρεώσεις των μελών, ας μην αφήσουμε στο καταστατικό να ρυθμίζονται θέματα τουλάχιστον ουσιαστικά, όσον αφορά την αντιπαλότητα με το συνεταιρισμό. Εμείς λέμε να μην μπορούν να εκλέγονται ως μέλη στα διοικητικά συμβούλια όταν έχουν ανταγωνιστικές δραστηριότητες προς το συνεταιρισμό. Αυτό να είναι βασικό. Αν, δηλαδή, δεν μπει αυτή η δικλείδα, καταλαβαίνουμε όλοι, από την ώρα που μπορούν να έχουν και μερίδες τρίτοι, πού μπορούμε να οδηγηθούμε με αυτήν τη διαδικασία.
Βέβαια στο άρθρο 11 αναφερθήκαμε ότι καταργήθηκε η ρύθμιση του εκπροσώπου, αλλά όμως στο ίδιο άρθρο 11 και στο 12 και στο 13 αναφέρεται πιο κάτω "δι' αντιπροσώπου". 'Ολες, δηλαδή, οι διορθώσεις να ακολουθήσουν για να μην μπερδευτούμε και όσον αφορά τις αποφάσεις και όσον αφορά την απαρτία, όπου υπάρχει αντιπροσώπευση, να αποσυρθεί.
'Οσον αφορά το άρθρο 15 για το ψηφοδέλτιο, πράγματι και εμείς είμαστε υπέρ του ενιαίου ψηφοδελτίου. Βέβαια όσον αφορά την ψήφο, σας είπα και χθες ότι δεν θα πρέπει κατά τη γνώμη μας να περνά το 40% η σταυροδοσία των μελών του διοικητικού συμβουλίου, γιατί τότε όταν πιάνουμε το 50% οδηγούμαστε σε πλειοψηφικό ουσιαστικά σύστημα. Καταργούμε, δηλαδή, την απλή αναλογική και πάμε στο πλειοψηφικό, ενώ στόχος είναι να αποφευχθεί όσο το δυνατόν ο κομματισμός ο οποίος υπάρχει σήμερα στη λειτουργία και στη διοίκηση των οργανώσεων.
Αυτά, κύριε Πρόεδρε, όσον αφορά τις διαφωνίες μας. Και πάλι όμως θέλω να τονίσω ότι καλό είναι μέχρι να ολοκληρωθεί η διαδικασία συζήτησης του συγκεκριμένου σχεδίου νόμου, κύριε Υπουργέ, να μας φέρετε γιατί έχετε δεσμευθεί σε αυτό το πράγμα τουλάχιστον, να δούμε ποια είναι η οικονομική θέση σήμερα του συνεταιριστικού κινήματος, έστω πόσα είναι τα ληξιπρόθεσμα, πώς εξυπηρετούνται, τι πορεία υπάρχει, για να αντιληφθεί και να γνωρίζει ο ελληνικός λαός τι συμβαίνει ακριβώς.
ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, έχω την τιμή να σας ανακοινώσω ότι η συνάδελφος κ. Μαρία Δαμανάκη ζητά ολιγοήμερη άδεια απουσίας στο εξωτερικό.
Εγκρίνει η Βουλή; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Νικόλαος Κατσαρός): Συνεπώς η Βουλή ενέκρινε.
Ο κ. Μπούτας έχει το λόγο.
ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, κύριοι συνάδελφοι, και χθες δόθηκε η ευκαιρία να αναπτύξουμε τις θέσεις του κόμματός μας και να κάνουμε κριτική επί της αρχής του νομοσχεδίου. Επιμένουμε και σήμερα σε αυτά που είπαμε χθες και θέλουμε ακόμη μία φορά να τονίσουμε και να πούμε ότι εδώ πέρα έχουμε αλλαγή ρόλου στα δύο κόμματα του δικομματισμού και αυτό φαίνεται πολύ καθαρά από το τι έγινε το 1993 κατά τη διάρκεια της συζήτησης του νόμου για τους συνεταιρισμούς που είχε φέρει η Νέα Δημοκρατία.
Εμείς θεωρούμε ότι υπάρχει πρόβλημα και με το νομικό πλαίσιο που ισχύει μέχρι σήμερα. 'Αλλωστε το είπαμε. Και αυτοί που ισχυρίζονταν και το ΠΑ.ΣΟ.Κ. και η Νέα Δημοκρατία ότι ήταν θετικό το νομικό πλαίσιο μέχρι σήμερα και οι συνεταιρισμοί πήγαιναν καλά, σήμερα δεν το παραδέχονται.  Βεβαίως, με μισόλογα και ο συνάδελφος της Πλειοψηφίας, ο εισηγητής κ. Αργύρης είπε ότι πλέον μπορεί να υπάρξει και συναίνεση. Εδώ, έβγαλαν ολόκληρο Πρόεδρο της Δημοκρατίας συναινετικά και δεν μπορούν να πάνε στους συνεταιρισμούς συναινετικά; Καλή πρόοδο να έχετε συνάδελφε, αλλά αυτά να τα λέτε και στον κόσμο. Να λέτε προς τα έξω ότι δεν έχετε διαφορές, για να καταλάβει και ο απλός αγρότης, που τόσα χρόνια των δυναμιτίζετε και βάλατε μπουρλότο πραγματικά χωρίς να υπάρχει αιτία -για κομματικούς λόγους- στα θεμέλια του συνεταιριστικού κινήματος.
Βεβαίως, εμείς θέλουμε να πούμε ότι το πρώτο και κύριο... ΕΥΑΓΓΕΛΟΣ ΑΡΓΥΡΗΣ: Εμείς ήμασταν στο ίδιο ψηφοδέλτιο.  ΕΥΑΓΓΕΛΟΣ ΜΠΟΥΤΑΣ: Δεν νομίζω να ήμασταν ποτέ στο ίδιο ψηφοδέλτιο. 
ΕΥΑΓΓΕΛΟΣ ΑΡΓΥΡΗΣ: 'Ημασταν.
ΕΥΑΓΓΕΛΟΣ ΜΠΟΥΤΑΣ: Ποτέ δεν ήμασταν στο ίδιο ψηφοδέλτιο, συνάδελφε.
ΕΥΑΓΓΕΛΟΣ ΑΡΓΥΡΗΣ: Δεν πρέπει να ξεχνάτε.
ΕΥΑΓΓΕΛΟΣ ΜΠΟΥΤΑΣ: Ποτέ. Δεν ήμασταν ποτέ στο ίδιο ψηφοδέλτιο.
Εμείς θέλουμε να πούμε το εξής. Κατ'αρχήν, το πρόβλημα που υπάρχει στην ελληνική γεωργία δεν μπορεί να λυθεί στην κατεύθυνση που πάει να το λύσει η Κυβέρνηση με τη δημιουργία μεγάλων αγροτικών νοικοκυριών και ανώνυμων εταιρειών συνεταιρισμών. Γιατί με αυτόν τον τρόπο θα πρέπει να ξεκληριστούν οι μικρομεσαίοι αγρότες. Αυτό γίνεται άλλωστε μέχρι σήμερα και από εδώ και πέρα θα αποκτήσει πιο μαζικό χαρακτήρα με τη γνωστή πολιτική που αποφασίστηκε στα πλαίσια της "Ατζέντα 2000" και τις εξειδικεύσεις που γίνονται σήμερα στο βαμβάκι και αύριο στα υπόλοιπα προϊόντα και θα έχει αυτό το αποτέλεσμα.
Βεβαίως, καταλαβαίνουμε ότι δεν μπορεί η Κυβέρνηση να αφήσει να πάει πίσω το συνεταιριστικό κίνημα και να μη συμβάλει σ'αυτό το οποίο γίνεται, αλλά εμείς έχουμε μια διαφορετική αντίληψη για τη λύση των προβλημάτων των μικρομεσαίων αγροτών. Θέλουμε να υπηρετήσουμε την πολιτική μας -και αυτό πρέπει να γίνει νομίζω- τα συμφέροντα των μικρομεσαίων αγροτών.  Πρέπει να έχουμε συνεταιρισμούς οι οποίοι να είναι ενώσεις προσώπων και όχι κεφαλαίων, γιατί αλλιώς θα ισχύσει ο φυσικός νόμος, όπου το μεγάλο ψάρι τρώει το μικρό και στους συνεταιρισμούς. Και αυτό ακριβώς κάνει και το νομοσχέδιο.
Εμείς επιμένουμε ότι πρέπει να υπάρξουν οι παραγωγικοί συνεταιρισμοί.  Στο άρθρο 1 στην παράγραφο 3 λέει ότι οι συνεταιρισμοί έχουν εμπορική ιδιότητα και αφήνει απ'έξω από τους σκοπούς τη δυνατότητα παραγωγικής ιδιότητας. Εμείς λέμε ότι πρέπει να προστεθεί στην παράγραφο 4 στους σκοπούς "η οργάνωση της παραγωγής από την κοινή χρήση μηχανημάτων έως ολοκληρωμένες μορφές όπως κοινή καλλιέργεια και κοινή εκτροφή ζώων". Και βέβαια πρέπει να βγει από την παράγραφο 4 του άρθρου 1 η πέμπτη σειρά που δίνει τη δυνατότητα σε νομικά πρόσωπα του ιδιωτικού τομέα να είναι μέλη στους συνεταιρισμούς από τη στιγμή που γνωρίζουμε όλοι ότι δυόμισι χιλιάδες αγροτικές επιχειρήσεις με βάση τα στοιχεία του μητρώου αγροτών μπορούν να εισχωρήσουν στους συνεταιρισμούς και να οδηγήσουν τα πράγματα όπου αυτοί θέλουν, όπου τους συμφέρει δηλαδή, και βέβαια όχι προς το συμφέρον των μικρομεσαίων αγροτών.
Οι συνεταιρισμοί πρώτα και κύρια πρέπει να έχουν κατά τη γνώμη μας παραγωγικό χαρακτήρα και μάλιστα πρέπει να θεσπιστούν κίνητρα γι'αυτό.  Μόνο έτσι θα είναι προς το συμφέρον των μικρών και των μεσαίων αγροτών. Αν μείνει ως έχει το άρθρο 1, δηλαδή, όλοι μαζί μέσα και οι επιχειρήσεις και οι μεγάλοι κλπ. σε συνδυασμό με τα άλλα άρθρα, δεν πρόκειται να είναι προς το συμφέρον των μικρομεσαίων αγροτών. Και βέβαια καταλαβαίνουμε πολύ καλά με την περιθωριοποίηση στην οποία έχουν περιέλθει οι συνεταιρισμοί και ιδιαίτερα οι ενώσεις από τη μέχρι τώρα πολιτική, θα βρουν πρόσφορο έδαφος ακόμη και οι μεγάλοι βιομήχανοι.
Θα σας πω ένα παράδειγμα. Στην 'Ενωση Καρδίτσας με αφορμή ότι δεν υπάρχει χρηματοδότηση από τη μεριά της Αγροτικής Τράπεζας για την επεξεργασία και εμπορία βαμβακιού, νοικιάζουν τα εκκοκκιστήρια σήμερα. Το ένα είναι εγκαταλελειμμένο, αλλά βεβαίως αύριο θα έρθουν κάποιοι εκκοκκιστές που θα είναι και από μέσα από την ίδια την οργάνωση της ένωσης, όχι μόνο ως εταιρεία, που θα επηρεάζουν γενικότερα την οργάνωση και όχι μόνο το ζήτημα αυτό.
Στο άρθρο 3 στην παρ. 1, δίνεται η δυνατότητα της πολυδιάσπασης του συνεταιριστικού κινήματος με την απεριόριστη σύσταση συνεταιρισμών με επτά πρόσωπα, παρά τις δηλώσεις του κυρίου Υπουργού και των άλλων συναδέλφων εκ Κρήτης και ιδιαίτερα εκ Χανίων ορμωμένων που υπερθεμάτισαν για την ενοποίηση των συνεταιρισμών και οι οποίοι φρονώ ότι θα μεταφέρουν ότι λύθηκε και το πρόβλημα. Εδώ, δεν πρόκειται περί μιας κατάστασης όπου θα υπάρξει συγχώνευση των συνεταιρισμών, αλλά θα υπάρξει πολυδιάσπαση και πολύ περισσότερο όταν δεν μπαίνει κανένας φραγμός. Και μιλάμε, όχι μόνο για τον αριθμό που χρειάζεται για να συσταθεί ένας συνεταιρισμός, αλλά ακόμη και αν στον ίδιο δήμο ή στην ίδια κοινότητα, υπάρχει ήδη συνεταιρισμός μπορούν άλλα επτά άτομα και άλλα επτά, να φτιάξουν όσους συνεταιρισμούς θέλουν.
Στο άρθρο 5, η δυνατότητα που δίνεται στην παράγραφο 2 για να γίνουν μέλη νομικά πρόσωπα που έχουν καταστατικό σκοπό την άσκηση επιχείρησης αγροτικής παραγωγής μετατρέπουν τους συνεταιρισμούς, όπως είπα, και στην αρχή της τοποθέτησης από ενώσεις προσώπων σε ενώσεις κεφαλαίων. Και αυτοί που έχουν περισσότερα κεφάλαια, είναι προφανές ότι θα κάνουν κουμάντο στο συνεταιρισμό.
Εδώ, το είπαμε και χθες και στην επιτροπή ότι αυτά τα οποία έλεγε ο εισηγητής της αντιπολίτευσης τότε, του ΠΑ.ΣΟ.Κ. το 1993 και κατηγορούσε τη Νέα Δημοκρατία ότι με αυτόν το νόμο -και έτσι ήταν πράγματι- θα μπει η "ΦΑΓΕ", θα μπει η "ΔΕΛΤΑ" κλπ., ισχύουν και σήμερα, έρχεται το ίδιο κόμμα να θεσπίσει το άρθρο 5 και την παράγραφο 2 που δίνει τη δυνατότητα και στον Μπουτάρη και στον Τσάνταλη και στο Χατζημιχάλη και στον οποιοδήποτε, εν πάση περιπτώσει, να μπουν και να είναι μέλη του συνεταιρισμού και προφανώς θα είναι αυτοί οι οποίοι θα κάνουν κουμάντο. Το ίδιο δίνει τη δυνατότητα και σε άλλες δυόμισι επιχειρήσεις, οι οποίες είναι ήδη γραμμένες στο μητρώο αγροτών και αγροτικών επιχειρήσεων.
Στο άρθρο 8 δίνεται η δυνατότητα να αποκτούν αριθμό μερίδων σύμφωνα με τις δοσοληψίες που έχει ο κάθε συνεταίρος από το συνεταιρισμό. Και επειδή τόσο πολύ επικαλείσθε και τις αρχές του Μάντσεστερ, δεν μπορεί να λέτε εδώ ότι είναι "ολίγον έγκυος", ότι εντάξει, δεν παραβιάζεται και  πολύ αυτή η αρχή της ισοτιμίας. Πρέπει να υπάρξει μια μερίδα, μια ψήφος.  Δεν μπορεί να υπάρχουν και άλλοι που έχουν τρεις μερίδες ή περισσότερες, απεριόριστες και έως τρεις ψήφους. 'Ετσι ο ρόλος και εδώ των νομικών προσώπων γίνεται κυρίαρχος έναντι των μικρών αγροτών, που έχουν μια μερίδα και μια ψήφο. Και εδώ παραβιάζονται και άλλα ζητήματα και όχι μόνο αυτά.
Το άρθρο 10, στην παράγραφο 1, εξασφαλίζει και εδώ τις τρεις ψήφους στους πλούσιους αγρότες και στις εταιρείες.
Και στο άρθρο 14 ερχόμαστε πίσω σε σχέση και με τον προηγούμενο νόμο.  Ενώ προέβλεπε ο προηγούμενος νόμος τη συμμετοχή των εκπροσώπων των εργαζομένων στα διοικητικά συμβούλια, τώρα θα γίνει αυτό αν το προβλέπει το καταστατικό. Αυτό είναι οπισθοδρόμηση. Και, βέβαια, υπάρχουν και συνδυασμοί με άλλα άρθρα.
Στο άρθρο 15: Εδώ θέλω να πω ότι μου κάνει κατάπληξη που και ο συνάδελφος του Συνασπισμού απεμπολεί την απλή αναλογική. Εδώ έχουμε ένα εκλογικό σύστημα που αποκλείει την τρίτη δύναμη ουσιαστικά και είναι το μόνο άρθρο που έχει ισχύ από το νόμο και δεν δίνει τη δυνατότητα ούτε καν στο καταστατικό να προβλέψει, αν θα είναι η απλή αναλογική ή έστω αυτό που εσείς προτείνετε. Είναι το μοναδικό που λέτε ότι με νόμο αυτόν ισχύει και τελείωσε.
Και μάλιστα τι θα πει κομματισμός; Ο κομματισμός και έτσι θα υπάρξει.  Και ας λέει ότι ένα κόμμα δεν θα στηρίξει το 50% των μελών ενός Δ.Σ. ή το 51% που είναι τα τέσσερα στα επτά ή τα έξι στα ένδεκα μέλη και να έχει την πλειοψηφία. Τι διαφορετικό είναι, δηλαδή, από την απλή αναλογική; Βέβαια στην απλή αναλογική δεν θα μπορούσε να έχει απόλυτη πλειοψηφία.  Εδώ δίνει τη δυνατότητα του ελέγχου και θέλετε να απαλλαχθείτε από την  ενοχλητική για σας φωνή της "ΛΑΕ", της παράταξης που συμμετέχει το Κ.Κ.Ε.         και άλλες προοδευτικές και αριστερές δυνάμεις, γιατί είναι αντίθετοι στην κατεύθυνση αυτή. Θέλουμε να καταγγείλουμε αυτήν την ενέργεια της Κυβέρνησης ότι είναι το πιο αντιδημοκρατικό εκλογικό σύστημα, το οποίο εφαρμόζεται και έτσι σας βολεύει εσάς σήμερα και έτσι βολεύει και τον κομματισμό γι'αυτό που κάνετε.
Τέλος, κύριε Πρόεδρε, στο άρθρο 16 με την κατάργηση της αυτοτέλειας των συνεταιρισμών, καταπατείται και άλλη αρχή του Μάντσεστερ, την οποία επικαλείσθε με την κατάργηση των εποπτικών συμβουλίων και τον έλεγχο από το Υπουργείο Γεωργίας. 'Οπως είδατε, στο άρθρο δίνει τη δυνατότητα να παίζει, να κάνει παιγνίδι ο εκάστοτε Υπουργός Γεωργίας και ποιους θα βάζει να κάνουν τους ελέγχους, γιατί μιλάμε και για χρήμα εδώ, μιλάμε για παροχή εργασίας, αλλά και σκοπιμότητα μπορεί να εμπεριέχει και να δώσει τη δυνατότητα με αυτόν τον τρόπο να αξιοποιηθεί αυτό το άρθρο 16. Εμείς επιμένουμε ότι πρέπει να υπάρξει διαφορετικό συμβούλιο, να υπάρξει ειδικό Σώμα ελεγκτών, όπου θα ελέγχει και αυτήν την έκθεση, την ελεγκτική, θα τη χρησιμοποιεί το εποπτικό συμβούλιο στη γενική συνέλευση σαν ένα εποπτικό εργαλείο. Δεν μπορούμε να ψηφίσουμε κανένα από αυτά τα άρθρα. Θα θέλαμε, κύριε Πρόεδρε, λυπάμαι, αλλά δεν γίνεται, γιατί είναι σε εντελώς διαφορετική κατεύθυνση από τη δική μας φιλοσοφία.
ΠΡΟΕΔΡΕΥΩΝ (Νικόλαος Κατσαρός): Φαίνεται ότι λυπάσθε και από το ύφος σας! Ο κ. Χατζημιχάλης έχει το λόγο.
ΦΩΤΙΟΣ ΧΑΤΖΗΜΙΧΑΛΗΣ: Κύριε Πρόεδρε, το τελευταίο διάστημα παρακολουθούμε με ιδιαίτερα μεγάλη συχνότητα να εμφανίζεται ο Αρχηγός της Αξιωματικής Αντιπολίτευσης σε συνεντεύξεις life-style, προσπαθώντας να επιχειρηματολογήσει για ένα νέο πρόσωπο και να κατοχυρώσει ένα νέο πρόσωπο στη Νέα Δημοκρατία, το πρόσωπο του κόμματος που έχει θέσεις, έχει προτάσεις, θέλει να συμμετέχει ουσιαστικά στην πολιτική ζωή του τόπου, κυρίως θέλει να την αναβαθμίσει και να χτυπήσει την αναξιοπιστία, όπως λέει, του πολιτικού κόσμου.
Είναι μία ενδιαφέρουσα προσπάθεια σε μία προεκλογική περίοδο. Θα ήταν ευχής έργον αν αυτή η προσπάθεια έβρισκε ανταπόκριση και απήχηση και στο χώρο του Κοινοβουλίου, σε ένα θεσμό όπου όντως πρέπει να υπάρχει διάλογος, αντιπαράθεση, θέσεις και προτάσεις και στο τέλος, όπου είναι δυνατόν, σύνθεση.
Το λέω αυτό, γιατί ενώ με έκπληξη παρακολουθώ κάθε φορά τις συνεντεύξεις αυτές του Αρχηγού της Νέας Δημοκρατίας, παράλληλα με την ίδια έκπληξη βλέπω την αναντιστοιχία λόγων και έργων σε επίπεδο Κοινοβουλίου από εκπροσώπους της Νέας Δημοκρατίας στη Βουλή. Με ιδιαίτερη έκπληξη βλέπω και εγώ, φαντάζομαι όλοι οι συνάδελφοι, το τελευταίο διάστημα την αρνητική στάση της Νέας Δημοκρατίας σε μια σειρά νομοσχεδίων που έχουν ιδιαίτερη σημασία για τους πολίτες, για επί μέρους κοινωνικά στρώματα ή και για το σύνολο της ελληνικής κοινωνίας.
Η άρνηση για συζήτηση, η άρνηση για εξειδίκευση πάνω σε κάθε τέτοιο νομοσχέδιο, με αποκορύφωμα το τελευταίο για τους αγροτικούς συνεταιρισμούς, αποδεικνύει ότι η προσπάθεια της Κυβέρνησης και με αυτό το νομοσχέδιο βρίσκεται σε ένα σωστό δρόμο.
Είναι κρίμα και είναι μεγάλη ευθύνη απέναντι στους 'Ελληνες αγρότες να υποβαθμίζουμε τόσο έντονα το διάλογο μέσα στο Κοινοβούλιο σε ένα τόσο μεγάλης σημασίας νομοσχέδιο. Νομίζω ότι είναι εμφανής η αδυναμία και θα πρέπει να καταγραφεί.
Πιστεύω ότι το νομοσχέδιο αυτό μαζί με μία σειρά άλλων μέτρων που πάρθηκαν στον αγροτικό τομέα, ολοκληρώνουν μία παρέμβαση που προσπαθεί να αναβαθμίσει συνολικά αυτόν το χώρο. Αυτή η παρέμβαση μπορεί να οδηγήσει τον αγροτικό τομέα στο νέο αιώνα, σε μία νέα εποχή. Μπορούμε να υπενθυμίσουμε μέτρα που πάρθηκαν από την αρχή και που έχουν σχέση με το ασφαλιστικό, το ταμείο κύριας ασφάλισης, τη μετατροπή δηλαδή του ΟΓΑ, από τότε μέχρι την ψήφιση του νόμου για τις διεπαγγελματικές οργανώσεις και τελευταία το νόμο για τους συνεταιρισμούς. Υπάρχουν πολλές άλλες παρεμβάσεις που προσπαθούν να ανανεώσουν το στελεχειακό δυναμικό του αγροτικού πληθυσμού, η πρόωρη συνταξιοδότηση και η ενίσχυσή τους, όπως και τα προγράμματα νέων αγροτών ή μια σειρά άλλες παρεμβάσεις που δεν είναι της ώρας να αναφέρω. Θεωρώ ότι είναι ιδιαίτερα σημαντικές και εντάσσονται σε ένα ολοκληρωμένο σχέδιο και πρόγραμμα ανάπτυξης του αγροτικού τομέα.
Το νομοσχέδιο για τους συνεταιρισμούς μπορεί να αποτελέσει μία τομή και είναι κρίμα να ενταχθεί στη διελκυστίνδα των προεκλογικών αντιπαραθέσεων των κομμάτων. Η ευθύνη μας απέναντι στον αγροτικό πληθυσμό της χώρας πιστεύω ότι είναι ιδιαίτερα μεγάλη. Γίνονται πολλές αντιπαραθέσεις, έγινε αρκετός διάλογος για την ουσία της πολιτικής που φέρνει αυτό το νομοσχέδιο, όπως επίσης και για τις παρεμβάσεις που γίνονταν στο παρελθόν. Αναφέρθηκε ο κομματισμός, αναφέρθηκαν οι αδυναμίες κυβερνητικών, και όχι μόνο, μέτρων. Πιστεύω ότι το σημαντικότερο απ'όλα -και αυτό που θα έπρεπε να αναφερθεί- είναι το θέμα της διαμόρφωσης της συλλογικής συνείδησης στον αγροτικό τομέα. Γιατί μπορεί εμείς σήμερα να νομοθετούμε, εκείνο που έχει σημασία είναι να μπορούμε να μεταμορφώνουμε, να διαπλάθουμε,, να δημιουργούμε μία νέα συλλογική συνείδηση στον αγροτικό τομέα. Και αυτό είναι πολύ δύσκολο και σε αυτό δεν συμβάλλουν τα κόμματα με τις αντιπαραθέσεις έτσι όπως γίνονται στο Κοινοβούλιο.  Αναγνωρίζω τον εθελοντικό χαρακτήρα όλων των ρυθμίσεων τις οποίες φέρνει αυτό το νομοσχέδιο. Πιστεύω ότι θα έπρεπε να έχει μία υποχρεωτικού χαρακτήρα ρύθμιση, κύριε Υπουργέ, και αυτή πιστεύω θα έπρεπε να ήταν η συμμετοχή οπωσδήποτε επιστημονικού προσωπικού σε κάθε συνεταιρισμό.  Φαντάζομαι ότι θα έπρεπε ο κάθε συνεταιρισμός να υποχρεούται να έχει έναν οικονομολόγο ή λογιστή, ένα δικηγόρο ή ένα γεωπόνο ή και τους τρεις ταυτόχρονα, για να μπορέσει να λειτουργήσει ουσιαστικά και αποτελεσματικά και να μην οδηγηθεί σε φαινόμενα, όπως αυτά που παρατηρήσαμε σε συνεταιρισμούς με την προηγούμενη μορφή τους.
ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριοι συνάδελφοι, πριν μιλήσω για την ουσία των άρθρων και για κάποιες παρατηρήσεις που ακούστηκαν, θα ήθελα να κάνω μία παρατήρηση στον αγαπητό συνάδελφο εισηγητή της Νέας Δημοκρατίας, που μεταξύ άλλων χαρακτηρισμών μίλησε για την αντικοινοβουλευτική συμπεριφορά της Κυβέρνησης. Πιστεύω ότι αυτός ο χαρακτηρισμός δεν είναι σωστός. Αντίθετα, εμείς επιδεικνύουμε υπεύθυνη στάση και σύνεση, επιδεικνύουμε κοινοβουλευτική συμπεριφορά. Και δεν καταλαβαίνω, κύριε συνάδελφε της Νέας Δημοκρατίας, πώς είναι δυνατόν να αρνείσθε να συζητήσετε επί σημείων ή άρθρων σε ένα θεσμικό νομοσχέδιο, σε ένα σημαντικό νομοσχέδιο, που προσφέρεται για διάλογο και να το θεωρείτε αντικοινοβουλευτική συμπεριφορά και την ίδια στιγμή να καταθέτετε δεκασέλιδη επερώτηση, για να συζητηθεί την άλλη εβδομάδα για τα αγροτικά θέματα και αυτό να το θεωρείτε κοινοβουλευτική συμπεριφορά. Αυτό είναι προεκλογικό. Εμείς δείχνουμε μη προεκλογική συμπεριφορά, ενώ εσείς δείχνετε προεκλογική συμπεριφορά, διότι γνωρίζετε ότι και πάλι, αγαπητοί συνάδελφοι εμείς θα είμαστε στην επερώτησή σας και εσείς, δεν θα είναι άλλοι. Μην παραπονεθείτε, λοιπόν, την άλλη εβδομάδα, όταν θα συζητούμε την επερώτηση, ότι πάλι εμείς θα είμαστε. Αλλά δεν μπορείτε την κατάθεση επερώτησης ελέγχου της Κυβέρνησης δέκα σελίδων με όλα τα θέματα μέσα να το θεωρείτε κοινοβουλευτική συμπεριφορά και τη συζήτηση ενός νόμου να τη θεωρείτε αντικοινοβουλευτική συμπεριφορά.
ΕΥΑΓΓΕΛΟΣ ΜΠΟΥΤΑΣ: Ποιος θα διαβάσει αυτήν την επερώτηση; ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Εγώ την έχω διαβάσει.
ΕΥΑΓΓΕΛΟΣ ΜΠΑΣΙΑΚΟΣ: Είναι τόσα τα προβλήματα, που δεν φθάνουν δέκα σελίδες για να τα περιγράψουμε.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Θα είμαστε εδώ να την συζητήσουμε.
Είναι δημοκρατικό και κοινοβουλευτικό σας δικαίωμα και έργο να ελέγχετε την Κυβέρνηση, αλλά δεν μπορείτε να θεωρείτε αυτό το έργο ως ορθό κοινοβουλευτικό έργο και τη συζήτηση ενός νόμου που πέρασε όλες αυτές τις διαδικασίες, να μην τη θεωρείτε καλή κοινοβουλευτική διαδικασία. Στο κάτω κάτω δεν υπάρχουν καλά και κακά νομοσχέδια.  
ΕΥΑΓΓΕΛΟΣ ΜΠΑΣΙΑΚΟΣ: Κοιτάξτε πόσοι Βουλευτές ζήτησαν το λόγο. 
ΠΡΟΕΔΡΕΥΩΝ (Νικόλαος Κατσαρός): Θα τα πείτε μετά, κύριε Μπασιάκο. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Δεν υπάρχουν καλά και κακά νομοσχέδια και δεσμευθήκαμε όλοι και το τηρούμε, ακριβώς για να μείνει έξω από την προεκλογική πρακτική των κομμάτων μας και αν θέλετε και των συμπεριφορών πολλών συναδέλφων, να μη συζητήσουμε καμία προεκλογικού χαρακτήρα τροπολογία και η Κυβέρνηση έλαβε τη δέσμευση να μην καταθέσει τέτοια τροπολογία και δεν κατέθεσε. 'Εχουμε πολλές τροπολογίες εξ ανάγκης, ακόμα και στο Υπουργείο Γεωργίας και όμως δεν φέρνουμε καμία ακριβώς για να τηρήσουμε αυτήν την υπόσχεση.
Εγώ αντιλαμβάνομαι το λόγο να μην μπείτε στην ουσία των θεμάτων, ακόμη και στα άρθρα και τον αντιλαμβάνομαι, γιατί πολύ απλά εσείς οι ίδιοι έχετε μια πολύ μεγάλη σύγκρουση μέσα στο δικό σας συνεταιριστικό και συνδικαλιστικό χώρο, με τον οποίο εγώ συζήτησα επί ώρες. Συζήτησα με τα δικά σας συνδικαλιστικά στελέχη, και μάλιστα με τον επικεφαλής της παράταξής σας, ο οποίος είναι υποψήφιος Βουλευτής του κόμματός σας, ο οποίος επέδειξε σύνεση και ευθύνη και παρ'ότι διαφωνεί και διαφωνώ και εγώ μαζί του σε πάρα πολλά θέματα, ήλθε στη Διαρκή Επιτροπή της Βουλής, είπε τα σύκα σύκα και τη σκάφη-σκάφη και συμφώνησε με την αρχή και τις διατάξεις του νομοσχεδίου. Βρισκόσαστε πίσω από τον κοινωνικό σας περίγυρο και δεν φταίω εγώ γι' αυτό.
Επίσης, για να κλείσω με αυτό το θέμα, το οποίο εσείς θέσατε, θέλω να σας πω ότι εγώ δεν μπορούσα να φέρω αυτό το νομοσχέδιο πριν από τις 17 Ιανουαρίου. 'Οταν η ΟΚΕ συνεδρίασε εν ολομελεία μετά από τέσσερις-πέντε συνεδριάσεις και εξέδωσε τη θετική της γνώμη, από εκείνη την ημέρα, όπως όφειλα να κάνω εγώ και όπως έχετε κάνει και εσείς, μάζεψα τις υπογραφές των συναρμοδίων Υπουργών, κατέθεσα το νομοσχέδιο στην κεντρική νομοπαρασκευαστική επιτροπή, πήρα τις υπογραφές και τηρώντας όλη την κοινοβουλευτική διαδικασία το έφερα.
Επομένως ας μη συζητήσουμε για το ποιος τηρεί ή όχι την κοινοβουλευτική συμπεριφορά.
Εμείς, όπως έχω πει, κύριοι συνάδελφοι, και στρατηγική έχουμε και όλα τα θέματά μας τα εντάσσουμε μέσα σ' αυτήν τη στρατηγική. Αυτή τη στρατηγική που έχουμε καταγεγραμμένη θέμα προς θέμα, είναι αυτή που θα στείλω αύριο και στο κόμμα σας για το Γ' Κοινοτικό Πλαίσιο Στήριξης, έτσι όπως καταλήξαμε για όλα τα θέματα και να είσθε βέβαιοι ότι ακόμη και αν υποθετικά θα μπορούσατε να ήσασταν κυβέρνηση στις 9 Απριλίου, δεν θα αλλάζατε ούτε ένα "και" σε αυτό το Γ' Κοινοτικό Πλαίσιο Στήριξης, γιατί έχουμε δουλέψει με ευθύνη για να το δημιουργήσουμε για το καλό του αγροτικού τομέα και του αγρότη.
Επίσης, δεν καταλαβαίνω κάτι άλλο. Είναι λογικό να μην ψηφίζετε άρθρα με τα οποία διαφωνείτε, αλλά εδώ δεν διαφωνείτε. Καταψηφίζετε διάφορα άρθρα γιατί δεν σας αρέσει. Υπάρχουν διαφωνίες με άλλα κόμματα, αλλά συζητάμε. Εσείς πού διαφωνείτε; Στον ορισμό που έδωσε ο ΟΗΕ για το ποιος είναι συνεταιρισμός; Και σε αυτό; Να πείτε ότι δεν θέλετε ενιαίο ψηφοδέλτιο, αλλά θέλετε κομματικά ψηφοδέλτια. Να το δεχτώ.
ΝΙΚΟΛΑΟΣ ΠΑΠΑΦΙΛΙΠΠΟΥ: Μα εσείς, κύριε Υπουργέ, τα φέρατε...
ΠΡΟΕΔΡΕΥΩΝ (Νικόλαος Κατσαρός): Κύριε Παπαφιλίππου, δεν προλάβατε να μπείτε στην Αίθουσα. Αμέσως να διακόψετε; Περιμένετε λίγο. Να μπείτε στο κλίμα πρώτα.
ΝΙΚΟΛΑΟΣ ΠΑΠΑΦΙΛΙΠΠΟΥ: Μα χθες και σήμερα μας λέει τα ίδια ο κύριος Υπουργός.
ΠΡΟΕΔΡΕΥΩΝ (Νικόλαος Κατσαρός): Σας παρακαλώ! 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κυρίες και κύριοι συνάδελφοι, πράγματι, το πρώτο άρθρο ασχολείται με τον ορισμό. Μπορεί εσείς να θέλετε να διαφωνείτε με τον ορισμό που έδωσε ο ΟΗΕ στην έννοια του συνεταιρισμού ή στην υιοθεσία που έκανε του ορισμού της διεθνούς συνεταιριστικής ένωσης, αλλά εμείς στον ορισμό δίνουμε την πλήρη ταυτότητα και ιδιαίτερα τον οικονομικό, κοινωνικό και πολιτιστικό σκοπό της προαγωγής των μελών του συνεταιρισμού.
Είναι γεγονός ότι μπορεί κανείς να έχει διαφορετικές απόψεις, αλλά νομίζω ότι θα πρέπει να λάβει υπόψη του πως όλες οι απόψεις που ακούστηκαν των συνδικαλιστικών και συνεταιριστικών φορέων και εκείνες που ακούστηκαν και ήταν διαφορετικές από τις δικές μου, τις έκανα δεκτές, είτε στην ΟΚΕ είτε στη Διαρκή Επιτροπή είτε σήμερα ακόμη, κάνοντας δεκτή και την πρόταση των εργαζομένων στους συνεταιρισμούς για συμμετοχή τους στα διοικητικά συμβούλια.
Εμείς δείχνουμε ότι πραγματικά κινούμαστε με λογικές συναίνεσης, γιατί αυτό το νομοσχέδιο είναι ένα νομοσχέδιο το οποίο αποτελεί κορμό, όχι γιατί καταργεί τη συνολική νομοθεσία από το 1915 μέχρι σήμερα, αλλά και γιατί αποτελεί, με μία άλλη φιλοσοφία, το πεδίο ανάπτυξης του συνεταιριστικού κινήματος.
'Ακουσα παρατηρήσεις για τον αριθμό των ατόμων. Μα, ο αριθμός των ατόμων και στο ν. 602/1915 ήταν επτά και, αν θέλετε, στις άλλες ευρωπαϊκές χώρες στις οποίες οι συνεταιρισμοί απέκτησαν μεγάλο μέγεθος, δεν το απέκτησαν γιατί είχαν πολλά μέλη, αλλά γιατί είχαν στρατηγική, είχαν οικονομική ευρωστία και γιατί με τη μεγάλη οικονομική επιφάνεια έγιναν ανταγωνιστικοί.
Για να μην έχετε όμως, παρατηρήσεις πάνω σ' αυτό το θέμα, θα πρέπει να σας πω ότι ο ελάχιστος αριθμός που υιοθετείται από τις νομοθεσίες των κρατών-μελών της Ευρωπαϊκής 'Ενωσης κυμαίνεται μεταξύ δύο και επτά. Δύο μέλη ισχύουν στην Ολλανδία, τρία στη Δανία, το Βέλγιο και την Ιταλία, πέντε στην Ισπανία, τη Φιλανδία, το Λουξεμβούργο και την Πορτογαλία και επτά στη Γερμανία, τη Γαλλία, την Ιρλανδία και το Ηνωμένο Βασίλειο.  Βλέπετε, λοιπόν, ότι δεν λέμε κάτι παράλογο. Δεχτήκαμε το μεγαλύτερο δυνατό αριθμό. 'Αρα μεταξύ δύο και επτά δέχονται όλες οι χώρες της Ευρωπαϊκής 'Ενωσης και επομένως δεν έχουμε κάτι το οποίο είναι παράλογο ή έξω από αυτά τα συνηθισμένα πλαίσια.
'Οσον αφορά τις αρχαιρεσίες, είναι λάθος αυτό που λέει ο συνάδελφος, ο εισηγητής του ΚΚΕ. Εάν ο συνεταιρισμός θέλει, αγαπητέ συνάδελφε, 40%, ας υιοθετήσει 40%. Εμείς λέμε μέχρι το μισό. Σας είπα ότι θα μπορούσε να δεχτεί κανείς και την απόλυτη πλειοψηφία, αλλά δεν είναι δυνατόν να περάσουμε από τη μία άκρη στην άλλη. Αντιλαμβάνομαι και το αντιλαμβάνεσθε και εσείς ότι έπρεπε να ακολουθήσουμε μία μέση οδό και αυτήν την οδό ακολουθήσαμε. Γι' αυτό λέμε μέχρι το μισό. Δεν αποκλείεται να είναι και 40%, αν το αποφασίσουν.
Επομένως, αγαπητοί συνάδελφοι, έχουμε προσαρμόσει και αυτό στα αιτήματα που έχουν γίνει, όπως και το θέμα της πολλαπλής αντιπροσώπευσης.  Το θέσατε και το κάναμε δεκτό. Δεν θέλουμε να δώσουμε σε κανέναν όπλα ή διατάξεις που να λένε ότι ενκρύπτουν σκοπιμότητες.
Αγαπητές και αγαπητοί συνάδελφοι, πιστεύω ότι και αυτή η ενότητα των άρθρων αποδέχεται τις βασικές διατάξεις του ευρωπαϊκού καταστατικού για τους συνεταιρισμούς, αποδέχεται τις βασικές αρχές του ΟΗΕ και της Διεθνούς Συνεταιριστικής 'Ενωσης και επομένως αυτό το καταστατικό αποτυπώνει το σήμερα και αποτελεί τη βάση για την ανάπτυξη των συνεταιριστικών οργανώσεων.
Ευχαριστώ.
ΠΡΟΕΔΡΕΥΩΝ (Νικόλαος Κατσαρός): Ο κ. Μπούτας έχει το λόγο.
ΕΥΑΓΓΕΛΟΣ ΜΠΟΥΤΑΣ: Πήρα το λόγο, κύριε Πρόεδρε, μόνο για ένα ζήτημα που έχει σχέση με τον εκλογικό νόμο.
Κύριε Υπουργέ, κάνατε λάθος. Ο κ. Αποστόλου έθεσε για το 50% της σταυροθεσίας που έχετε και η πρόθεση του Συνασπισμού είναι 40%.
Εμείς δεν βάλαμε αυτό το ζήτημα. Εγώ έβαλα το εξής ζήτημα, ότι ενώ σε όλες τις διατάξεις λέτε ότι μέσω του καταστατικού θέλετε να περάσουν και να εφαρμοστούν, στον εκλογικό νόμο λέτε ότι ισχύει ό,τι λέει ο νόμος. 'Ο,τι και να πει το καταστατικό δεν ισχύει και δεν δίνετε τη δυνατότητα στους συνεταιρισμούς να επιλέξουν και θεσπίζετε ένα εκλογικό σύστημα αντιδραστικό, οπισθοδρομικό.
Γυρίζουμε πίσω. Υπήρχε αυτή η κουτσουρεμένη απλή αναλογική με το ν.   8541, που τον αλλάξατε μετά το 1993, που ήρθατε στην Κυβέρνηση.  Καταργήθηκε το πλειοψηφικό, το ίδιο ακριβώς που φέρνετε τώρα, που το είχε φέρει και το είχε κάνει νόμο η Νέα Δημοκρατία.
Και βέβαια δεν καταλαβαίνω τη λογική, πώς ξαφνικά αλλάξατε και μιλάτε για κομματισμό στους συνεταιρισμούς. Υπάρχουν διαφορετικά συμφέροντα. Δεν υπάρχει διαστρωμάτωση μέσα στον αγροτικό χώρο; Είναι όλοι ίδιοι; Δεν υπάρχουν διαφορετικά συμφέροντα; Πώς θα εκπροσωπηθούν; Δεν πρέπει να εκπροσωπηθούν; Και, εν πάση περιπτώσει, μία λογική μόνο υπάρχει για το συνεταιριστικό κίνημα μέσα στους αγρότες; Γιατί αποκλείετε και τη δυνατότητα εκπροσώπησης της άλλης άποψης; Πού είναι η δημοκρατία για την οποία κόπτεστε; Νομίζουμε ότι μας γυρίζει πάρα πολλά χρόνια πίσω η αλλαγή του εκλογικού νόμου. Και εδώ έχουν ευθύνη και οι του Συνασπισμού, που τα δέχονται αυτά. Και δεν μπορεί να έρχεσαι να ζητάς απλή αναλογική στο ελληνικό Κοινοβούλιο για τις εθνικές εκλογές και για τους συνεταιρισμούς να θέλεις το πλειοψηφικό. Αυτό ισχύει και για το ΠΑΣΟΚ, γιατί προπαγανδίζει έξω για την απλή αναλογική.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Νικόλαος Κατσαρός): Ο κ. Αποστόλου έχει το λόγο.
ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, για να καταλαβαινόμαστε σ' αυτήν την Αίθουσα, δεν ζητήσαμε εμείς πλειοψηφικό. Είπαμε ότι από την ώρα που δεχόμαστε όλοι την αναγκαιότητα του ενιαίου ψηφοδελτίου, η σταυροδοσία να  μην ξεπερνά το 40%, με αποκλειστικό σκοπό να μην ισχύσει το πλειοψηφικό.  Αυτό πρέπει να το καταλάβουμε. Από εκεί και πέρα, οπωσδήποτε είναι θέμα οργάνωσης. Αν δεν είναι 40%, να είναι 35% ή 30%. Αλλά η οροφή να είναι το 40%. Σ' αυτό επιμείναμε.
ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριοι συνάδελφοι, ένα πράγμα θέλω να δώσω να το καταλάβετε, για να μπορούμε να μιλάμε την ίδια γλώσσα. Οι συνεταιρισμοί δεν είναι κόμματα, δεν είναι συνδικαλιστικές παρατάξεις, για να έχουμε αναλογικές. Είναι επιχειρήσεις. Και οι επιχειρήσεις στα διοικητικά τους συμβούλια δεν κάνουν με αναλογικά συστήματα εκλογές.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) Παρ' όλα αυτά όμως, εμείς βάζουμε στη διάταξη να είναι μέχρι 50%. Ας αποφασίσει ο κάθε συνεταιρισμός πόσο θέλει. Αλλά ας πάψουμε να βλέπουμε τους συνεταιρισμούς σαν σωματεία ή σαν συνδικαλιστικά όργανα. Αν συνεχίσουν να είναι συνδικαλιστικά όργανα, τότε δεν θα υπάρχουν συνεταιρισμοί.
ΠΡΟΕΔΡΕΥΩΝ (Παναγιώτης Σγουρίδης): Υπάρχει κανείς άλλος συνάδελφος που θέλει να πάρει το λόγο; Ο κ. Αργύρης έχει το λόγο.
ΦΩΤΙΟΣ ΧΑΤΖΗΜΙΧΑΛΗΣ: Είναι τόσοι συνάδελφοι της Νέας Δημοκρατίας εδώ.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε συνάδελφε.
Ο κ. Αργύρης έχει το λόγο για δύο λεπτά.
ΕΥΑΓΓΕΛΟΣ ΑΡΓΥΡΗΣ: Θεωρώ ότι γίνεται μία συζήτηση για ένα θέμα που έχουν αποφασίσει οι ίδιοι οι αγρότες. Εν τοιαύτη περιπτώσει, θεωρώ ότι από τη στιγμή που οι ίδιοι οι αγρότες ζήτησαν σε όλες τις συσκέψεις σε όλη την Ελλάδα να υπάρξει ενιαίο ψηφοδέλτιο, αυτά τα περί πλειοψηφικού μας πάνε πίσω ή μας θυμίζουν άλλα πράγματα. Είναι μόνο για εκείνους που έχουν μείνει δογματικοί και δεν βλέπουν τον κόσμο γύρω τους να αλλάζει.  Το ενιαίο ψηφοδέλτιο δεν καταργεί κανένα και μάλιστα από τη στιγμή που υπάρχει διαφορετική σταυροδοσία. Δίνει τη δυνατότητα στο καταστατικό  να προσδιορίζει τους σταυρούς που θέλει, δεν πάει σε όλους τους σταυρούς.  Εκείνο που καταργείται τώρα είναι η δυνατότητα  που υπήρχε, των διαφορετικών συνδυασμών των ψηφοδελτίων.
Ας σταματήσουν λοιπόν αυτές οι κορώνες περί δημοκρατίας και να μου πουν πού αλλού σε οικονομική οργάνωση εδώ ή σε όλον τον κόσμο υπάρχει αυτή η διαδικασία. 'Εχουν αλλάξει τα πράγματα. Επιτέλους, ας το καταλάβουν.  Δεν μπορεί λοιπόν να παίζουμε με ζητήματα, που έχουν να κάνουν με θέματα δημοκρατίας στους συνεταιρισμούς.
'Αλλωστε αυτές είναι και οι επτά αρχές του ίδιου του συνεργατισμού, που μιλάει για τη δημοκρατία και για το θεσμό της δημοκρατίας μέσα στο συνεταιρισμό. Δεν είναι εφεύρεση ελληνική οι συνεταιρισμοί. Οι συνεταιρισμοί είναι μία υπόθεση παγκόσμιας αναγνώρισης, παγκόσμιας λειτουργίας και αυτό το βλέπουμε σε όλον τον κόσμο. Το είπα και χθες, ότι η Διεθνής Συνεταιριστική 'Ενωση, μετά τον Ερυθρό Σταυρό, είναι η μεγαλύτερη και η πιο παλιά, η πιο αρχαία, αν θέλετε, οργάνωση μη κυβερνητική.
Ας σταματήσουν, λοιπόν, αυτές οι κουβέντες και το σπεκουλάρισμα για θέματα τα οποία δεν έχουν ουσία. Υπάρχει πεδίον δόξης λαμπρό στο συνδικαλιστικό κίνημα, όπου αυτοί που δεν ελέγχουν, φτιάχνουν από μία ομοσπονδία. Το Κομμουνιστικό Κόμμα Ελλάδας μόλις είδε ότι δεν έχει τον έλεγχο της Γενικής Συνομοσπονδίας Αγροτικών Συλλόγων, έφτιαξε τις συνεταιριστικές επιτροπές. Η Νέα Δημοκρατία, μόλις είδε ότι δεν μπορεί να έχει έλεγχο στους αγροτικούς συλλόγους, έφτιαξε τη Γενική Συνομοσπονδία, τους μπλε συλλόγους.
Ας σταματήσει λοιπόν αυτή η κοροϊδία και αυτή η σπέκουλα στον αγροτικό κόσμο. Ο αγροτικός κόσμος έχει ωριμάσει και θέλει ενιαίο ψηφοδέλτιο, ενιαία έκφραση, που θα μπορεί να εκφράζει τα συμφέροντά του μέσα από έναν ενιαίο συνεταιρισμό, χωρίς μπλε, πράσινα και κόκκινα καφενεία αλλά ούτε και συνεταιρισμούς.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, θα ήθελα να πω μόνο μία κουβέντα. Επειδή χθες, όταν ετέθη το θέμα των κινήτρων για τους συνεταιρισμούς, είπα ότι το σχετικό προεδρικό διάταγμα και την υπουργική απόφαση θα την έχω έτοιμη, θα δώσω στα κόμματα σήμερα τη μελέτη που έκανε το Ινστιτούτο Συνεταιριστικών Ερευνών και Μελετών για το ποια θα πρέπει να είναι τα κίνητρα για τις συγχωνεύσεις, ώστε τα κόμματα να το έχουν από τώρα, για να το μελετήσουν, γιατί το προεδρικό διάταγμα και οι υπουργικές αποφάσεις υλοποίησης θα κοιτάξουμε να βγουν το συντομότερο δυνατόν, αφού εκφραστούν οι απόψεις τους.
ΠΡΟΕΔΡΕΥΩΝ (Παναγιώτης Σγουρίδης): Υπάρχει κανείς κύριος συνάδελφος που θέλει να μιλήσει; Κανείς.
Κηρύσσεται περαιωμένη η συζήτηση επί της ενότητας των άρθρων 1 έως 20.
Κύριοι συνάδελφοι, έχει υποβληθεί αίτηση ονομαστικής ψηφοφορίας Βουλευτών της Νέας Δημοκρατίας, του Κομμουνιστικού Κόμματος Ελλάδας και του Συνασπισμού της Αριστεράς και της Προόδου, επί των άρθρων 1 έως και 20, της οποίας το κείμενο έχει ως εξής: "ΑΙΤΗΣΗ ΟΝΟΜΑΣΤΙΚΗΣ ΨΗΦΟΦΟΡΙΑΣ Ζητούμε τη διεξαγωγή ονομαστικής ψηφοφορίας επί των άρθρων 1 έως και 20 του Σ.Ν. για της "Αγροτικής Συνεταιριστικές Οργανώσεις".
Οι αιτούντες Βουλευτές Ο κ. Τσιτουρίδης Σάββας.
Ο κ. Μπασιάκος Ευάγγελος.
Ο κ. Παπανικολάου Ελευθέριος.
Ο κ. Γιοβανούδας Βαρλάμης.
Ο κ. Παπαδημόπουλος Ιωάννης.
Ο κ. Ρεγκούζας Αδάμ.
Ο κ. Παπαδόπουλος Σταύρος.
Η κ. Παπαδημητρίου Ελισάβετ.
Ο κ. Αλεξόπουλος Γεώργιος.
Ο κ. Τσιαρτσιώνης Νικόλαος.
Ο κ. Σαλαγκούδης Γεώργιος.
Ο κ. Βεζδρεβάνης Ηλίας.
Ο κ. Αποστόλου Ευάγγελος.
Ο κ. Μπούτας Ευάγγελος.
Ο κ. Καλός Γεώργιος.
Ο κ. Γιαννόπουλος Αθανάσιος.
Ο κ. Μαγγίνας Βασίλειος.
Ο κ. Κατσαρός Νικόλαος.
Ο κ. Σωτηρόπουλος Βασίλειος.
Ο κ. Μιχαλολιάκος Βασίλειος.
Ο κ. Πασσαλίδης Θεόδωρος.
Ο κ. Λαμπρόπουλος Ιωάννης.
Ο κ. Βαρίνος Αθανάσιος.
Ο κ. Σπύρου Σπυρίδων.
Ο κ. Παπαφιλίππου Νικόλαος.
Ο κ. Σούρλας Γεώργος".
Θα αναγνώσω και τον κατάλογο των υπογραφόντων την αίτηση της ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της. Ο κ. Τσιτουρίδης. Παρών.
Ο κ. Μπασιάκος. Παρών.
Ο κ. Παπανικολάου. Παρών.
Ο κ. Γιοβανούδας. Παρών.
Ο κ. Παπαδημόπουλος. Παρών.
Ο κ. Ρεγκούζας. Παρών.
Ο κ. Σταύρος Παπαδόπουλος. Παρών.
Ο κ. Αλεξόπουλος. Παρών.
Ο κ. Τσιαρτσιώνης. Παρών.
Ο κ. Σαλαγκούδης.  Παρών. Ο κ. Βεζδρεβάνης. Παρών. Ο κ. Αποστόλου. Παρών.
Ο κ. Μπούτας. Παρών.
Ο κ. Καλός. Παρών.
Ο κ. Μαγγίνας. Παρών.
Ο κ. Κατσαρός. Παρών.
Ο κ. Σωτηρόπουλος. Παρών. Ο κ. Μιχαλολιάκος. Παρών. Ο κ. Πασσαλίδης. Παρών.
Ο κ. Λαμπρόπουλος. Παρών. Ο κ. Βαρίνος. Παρών.
Ο κ. Σπύρου. Παρών.
Ο κ. Παπαφιλίππου. Παρών. Ο κ. Σούρλας. Παρών.  Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών.
Συνεπώς διακόπτουμε τη συνεδρίαση για δέκα λεπτά, σύμφωνα με τον Κανονισμό.
(Δ Ι Α Κ Ο Π Η) (ΜΕΤΑ ΤΗ ΔΙΑΚΟΠΗ) 
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, το Προεδρείο εκτιμώντας τις ανάγκες του νομοθετικού έργου, σύμφωνα με τον Κανονισμό (άρθρο 72, παράγραφος 3) θα λύσει τη συνεδρίαση για αύριο Πέμπτη 17 Φεβρουαρίου 2000 και ώρα 10.00' με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, διεξαγωγή ονομαστικής ψηφοφορίας επί των άρθρων 1 έως 20 και κατόπιν συνέχιση της συζήτησης επί των άρθρων και του συνόλου του νομοσχεδίου "Αγροτικές Συνεταιριστικές Οργανώσεις".
Λύεται η συνεδρίαση.
'Ωρα λήξης: 20.26'.
Ο ΠΡΟΕΔΡΟΣ                           ΟΙ ΓΡΑΜΜΑΤΕΙΣ 

