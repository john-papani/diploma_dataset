ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΚΘ΄

Πέμπτη 23 Νοεμβρίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Άδεια απουσίας του Βουλευτή κ. Ι. Τζαμτζή, σελ.
2. Ανακοινώνεται ότι τη συνεδρίαση παρακολουθούν μαθητές, από το Ιδιωτικό Λύκειο Πετράκη-Βαλσαμίδου, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων:
α) Προς τον Υπουργό Περιβάλλοντος, Χωροταξίας και Δημοσίων ‘Εργων:
i. σχετικά με την αναδάσωση των χωρών των πρώην λατομείων στην Αττική κ.λπ., σελ.
ii. σχετικά με τη λήψη μέτρων αντιμετώπισης της ατμοσφαιρικής ρύπανσης στην περιοχή του Βόλου κ.λπ., σελ.
iii. σχετικά με την οικολογική καταστροφή του Κόλπου της Ελευσίνας από τα απόβλητα του ρέματος του Αγίου Γεωργίου κ.λπ., σελ.
β) Προς τον Υπουργό Αγροτικής Ανάπτυξης και Τροφίμων σχετικά με την επίλυση των λειτουργικών προβλημάτων που αντιμετωπίζουν τα δύο Ινστιτούτα Αγροτικής ‘Ερευνας στο Ηράκλειο κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων και των τροπολογιών του σχεδίου νόμου του Υπουργείου Δικαιοσύνης: «Τροποποίηση του Κώδικα Οργανισμού Δικαστηρίου και Κατάστασης Δικαστικών Λειτουργών που κυρώθηκε με το ν. 1756/1988 (ΦΕΚ Α΄ 35) σχετικά με την αναδιοργάνωση της Επιθεώρησης Δικαστηρίων και Δικαστικών Λειτουργών και άλλες διατάξεις», σελ.
2. Κατάθεση Εκθέσεων Διαρκούς Επιτροπής:
Η Διαρκής Επιτροπή Κοινωνικών Υποθέσεων καταθέτει τις Εκθέσεις της στα σχέδια νόμων:
i) του Υπουργείου Απασχόλησης και Κοινωνικής Προστασίας: «Αναδιάρθρωση των κλάδων του Ταμείου Συντάξεων Μηχανικών και Εργοληπτών Δημοσίων ‘Εργων (Τ.Σ.Μ.Ε.Δ.Ε.) και ρύθμιση θεμάτων αρμοδιότητας του Υπουργείου Απασχόλησης και Κοινωνικής Προστασίας», σελ.
ii) του Υπουργείου Μεταφορών και Επικοινωνιών: «Κύρωση της Συμφωνίας Συνεργασίας μεταξύ της Ευρωπαϊκής Κοινότητος των κρατών-μελών της και του Κράτους του Ισραήλ, για την ανάπτυξη ενός Παγκόσμιου Δορυφορικού Συστήματος Πλοήγησης (GNSS) για μη στρατιωτικούς σκοπούς», σελ.
3. Κατάθεση σχεδίου νόμου:
Οι Υπουργοί Πολιτισμού, Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών κατέθεσαν σχέδιο νόμου: «Πολιτιστική Χορηγία», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΓΚΑΤΖΗΣ Ν., σελ.
ΚΑΛΟΓΙΑΝΝΗΣ Σ., σελ.
ΚΟΝΤΟΣ Α., σελ.
ΚΟΥΒΕΛΗΣ Φ., σελ.
ΛΕΒΕΝΤΗΣ Α., σελ.
ΣΟΥΡΛΑΣ Γ., σελ.
ΦΡΑΓΚΙΑΔΟΥΛΑΚΗΣ Ε., σελ.

Β. Επί του σχεδίου νόμου του Υπουργείου Δικαιοσύνης:
ΒΕΝΙΖΕΛΟΣ Ε., σελ.
ΠΑΠΑΓΕΩΡΓΙΟΥ Γ. (Ν. Ευβοίας), σελ.
ΠΑΠΑΙΩΑΝΝΟΥ Μ., σελ.
ΠΑΠΑΛΗΓΟΥΡΑΣ Α., σελ.
ΣΚΥΛΛΑΚΟΣ Α., σελ.
ΤΣΙΠΛΑΚΗΣ Κ., σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ ΚΘ΄
      Πέμπτη 23 Νοεμβρίου 2006
      Αθήνα, σήμερα στις 23 Νοεμβρίου 2006, ημέρα Πέμπτη και ώρα 10.45΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Εμμανουήλ Φραγκιαδουλάκη, Βουλευτή Ηρακλείου, τα ακόλουθα: 
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Αιτωλ/νίας κ. ΧΡΙΣΤΟΣ  ΒΕΡΕΛΗΣ κατέθεσε αναφορά με την οποία το Επιμελητήριο Αιτωλ/νίας διαφωνεί με τη διάθεση των ποσών των προστίμων που θα επιβάλλει ο Ε.Φ.Ε.Τ..
      2) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία ο Νομάρχης Ηρακλείου ζητεί την ανάδειξη του ιστορικού ρόλου των Κρητών κατά την επανάσταση του 1821.
      3) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία οι Σύλλογοι Μουσικών Σπουδών Καποδιστρίου, Αριστοτελείου και Ιονίου Πανεπιστημίου ζητούν τη δημιουργία επετηρίδας διορισμού στα Σχολεία αναπληρωτών ή ωρομισθίων μόνο από πτυχιούχους Τ.Μ.Σ. των Α.Ε.Ι. (Κλάδου ΠΕ 16.1).
      4) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία το Ελληνορθόδοξο Κίνημα Σωτηρίας και Χριστιανικά Σωματεία ζητούν να μην κατασκευαστεί μωαμεθανικό τέμενος στην Αθήνα.
      5) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία το Συντονιστικό Όργανο των Ενώσεων Καθηγητών Μουσικής Δημόσιας Εκπαίδευσης ζητεί να καλυφθούν τα λειτουργικά κενά των μουσικών σχολείων με καθηγητές μουσικής.
      6) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Εθνική Ομοσπονδία Κινητικά Αναπήρων ζητεί τη χορήγηση του επιδόματος απολύτου αναπηρίας σε όλους τους συνταξιούχους παραπληγικούς και τετραπληγικούς.
      7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις αντιδράσεις των Πατρινών για την επίδοση κλήσεων από τη Δημοτική Αστυνομία.
      8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε επιστολή κατοίκου των Πατρών για την ανάγκη κάλυψης υπονόμων.
      9) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία το Σωματείο Εργατοϋπαλλήλων Επισιτισμού – Τουρισμού Νομού Πιερίας ζητεί να λειτουργήσουν τα γραφεία του ΤΑΞΥ στο Νομό Πιερίας.
      10) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία ο Δικηγορικός Σύλλογος Κατερίνης ζητεί την άμεση απόσπαση υπαλλήλων στο Ειρηνοδικείο Κατερίνης και την αύξηση των οργανικών του θέσεων.
      11) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία η Ένωση Ξενοδόχων Παραλίας Πιερίας και η Πιερική Ομοσπονδία Ενοικιαζομένων Δωματίων και Διαμερισμάτων ζητούν τη στήριξη της επιχειρηματικής δραστηριότητας και την τουριστική αναβάθμιση του Νομού Πιερίας.
      12) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία ο Δήμος Αρχαίας Ολυμπίας και οι Διευθυντές του Δημοτικού Σχολείου, του Γυμνασίου και του Λυκείου Βασιλακίου  ζητούν τη συνέχιση της λειτουργίας της πρότυπης Παιδικής και Εφηβικής Βιβλιοθήκης Βασιλακίου.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 3431/3-2-06 ερώτηση του Βουλευτή κ. Φώτη Κουβέλη δόθηκε με το υπ’ αριθμ. Β-2028/30-10-06 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 139/5-10-2006, που κατέθεσε στη Βουλή ο Βουλευτής κ. Φώτης Κουβέλης, θέτουμε υπόψη σας ότι :
      Σύμφωνα με το ν. 3431/3-2-2006 (ΦΕΚ Α΄/13), άρθρο 12, παρ. 1, εδάφια λβ΄ και κ΄, αρμόδια για την έκδοση, τροποποίηση, ανάκληση των αδειών κεραιών στην ξηρά, καθώς και για τον έλεγχο ραδιοεκπομπών, είναι η Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ.), η οποία και διατηρεί το αρχείο των αδειοδοτημένων κατασκευών κεραιών.
      Προς τούτο, σας διαβιβάζουμε το αριθμ. 38367/Φ.506/24-10-2006 έγγραφο της Ε.Ε.Τ.Τ., με το οποίο, ως αρμόδια Αρχή, παρέχει τα ζητούμενα στοιχεία σχετικά με την αναστολή λειτουργίας της κεραίας κινητής τηλεφωνίας επί της συμβολής των οδών Αιγύπτου και Κριμαίας στην Γλυφάδα Αττικής, καθώς και γενικότερη πληροφόρηση, για τις προβλεπόμενες διαδικασίες αδειοδότησης και εγκατάστασης.
      Τέλος, σας πληροφορούμε ότι για την απομάκρυνση παράνομα εγκατεστημένης κεραίας κινητής τηλεφωνίας, εφαρμόζεται, επίσης, η διαδικασία που περιγράφεται στο άρθρο 70 του ως άνω νόμου.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 11/2-10-06 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. ΥΠΠΟ/ΓΡ.ΥΠ.Κ.Ε./2/18-10-06 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ' αριθμ. 11/02.10.2006 Ερώτηση του Βουλευτή κ. Μιχάλη Καρχιμάκη, σας γνωρίζουμε τα εξής:
      Δεν υπάρχει καμία προσπάθεια δημιουργίας  εντυπώσεων και καμία προσπάθεια αποπροσανατολισμού, όπως μας προσάπτει ο ερωτών κ. Βουλευτής.
      Η ηγεσία του Υπουργείου Πολιτισμού τηρεί υπεύθυνη και ειλικρινή στάση στην πολιτιστική πολιτική της χώρας μας.
      Η οριστική μελέτη του Αρχαιολογικού Μουσείου Αγίου Νικολάου εγκρίθηκε στις 15.05.2006, ενώ μέχρι τέλος του χρόνου θα ολοκληρωθεί η μελέτη εφαρμογής και τα τεύχη δημοπράτησης.
      Παράλληλα η Διεύθυνση Μελετών Μουσείων και Πολιτιστικών Κτιρίων του Υπουργείου Πολιτισμού έχει υποβάλλει αίτημα χρηματοδότησης για όλες τις εκπονούμενες μελέτες (μεταξύ των οποίων περιλαμβάνεται και η συγκεκριμένη) από τις Δημόσιες Επενδύσεις (ΣΑΜ).
      Στη συνέχεια η μελέτη θα διαβιβαστεί στην αρμόδια Διεύθυνση Εκτέλεσης Έργων Μουσείων και Πολιτιστικών Κτιρίων του Υπουργείου Πολιτισμού για την κατασκευή του έργου, η οποία και θα το δημοπρατήσει, αφού θα εξασφαλιστούν οι απαιτούμενες πιστώσεις, και η οποία επίσης είναι η καθ' ύλην αρμόδια υπηρεσία για σύνταξη Τεχνικού Δελτίου Έργου (Τ.Δ.Ε.), προκειμένου το έργο, αφού ενταχθεί, να χρηματοδοτηθεί από πόρους του Γ ΚΠΣ.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      3. Στην με αριθμό 248/9-10-06 ερώτηση του Βουλευτή κ. Ιωάννη Δραγασάκη δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./15/1-11-06 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 248/09.10.06 ερώτησης του Βουλευτή κ. Γιάννη Δραγασάκη, σας πληροφορούμε ότι:
      1. Το θέμα χαρακτηρισμού ή μη του Σαπωνοποιείου ΠΑΤΟΥΝΗ έχει διαβιβασθεί από την Διεύθυνση Νεώτερης και Σύγχρονης Αρχιτεκτονικής Κληρονομιάς προς την Γραμματεία του Κεντρικού Συμβουλίου Νεωτέρων Μνημείων και εκκρεμεί η γνωμοδότησή του.
      2. Το εργοστάσιο Δεσύλλα έχει χαρακτηρισθεί ως μνημείο από το Υπουργείο Πολιτισμού ως μοναδικό συγκρότημα ολοκληρωμένης βιομηχανικής εγκατάστασης στην Κέρκυρα, με την Υ.Α. ΥΠΠΟ/ΔIΔΑΠ/Γ/1683/25518/5-06-1989 (ΦΕΚ 471/Β/16-06-89). Επίσης η αρχική απόφαση χαρακτηρισμού συμπληρώθηκε με τον ορισμό ζώνης προστασίας στον οικοπεδικό χώρο της ιδιοκτησίας για καλύτερη προβολή και ανάδειξη των διατηρητέων εγκαταστάσεων με την Υ.Α. ΥΠΠΟ/ΔIΔΑΠ/Γ/1328/38483/13-6-1994 (ΦΕΚ 613/Β/8-08-1994). Για τις όποιες αυθαίρετες επεμβάσεις έχουν γίνει στο μνημείο, η Διεύθυνση Νεώτερης και Σύγχρονης Αρχιτεκτονικής Κληρονομιάς διαβίβασε το φάκελο της υπόθεσης στην αρμόδια Υπηρεσία Νεωτέρων Μνημείων και Τεχνικών Έργων Ηπείρου, η οποία υπέβαλε την αριθμ. 2866/20.10.2006 μηνυτήρια αναφορά στον Εισαγγελέα Πλημμελειοδικών Κέρκυρας, κατά τις διατάξεις του άρθρου 56 του Ν. 3028/2002.
      Στην αρμόδια υπηρεσία του υπουργείου Πολιτισμού έχει κατατεθεί φάκελος με πρόταση αξιοποίησης του μνημειακού συγκροτήματος, αλλά πρόθεσή μας είναι η εμπεριστατωμένη μελέτη του θέματος, προκειμένου να εξετασθεί από το αρμόδιο Συμβούλιο Νεωτέρων Μνημείων του Υπουργείου Πολιτισμού. Στις προθέσεις του Υπουργείου Πολιτισμού είναι η συνολική αντιμετώπιση και των άλλων βιομηχανικών μνημείων της Κέρκυρας, ώστε η διατήρηση, η προβολή και η όποια αξιοποίηση των νεώτερων αλλά και των αρχαίων μνημείων που εντάσσονται στο ίδιο ιδιοκτησιακό χώρο, να συνάδουν με τις διατάξεις του Ν. 3928.02.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      4. Στις με αριθμούς 13827/4-9-06 και 13973/8-9-6 ερωτήσεις των Βουλευτών κυρίων Εμμανουήλ Στρατάκη και Βασιλείου Κεγκέρογλου δόθηκε με το υπ’ αριθμ. 7017/4/6457/15-11-06 έγγραφο από τον Υπουργό  Δημόσιας Τάξης η ακόλουθη απάντηση:
      «Σε απάντηση των ανωτέρω ερωτήσεων, που κατέθεσαν οι Βουλευτές κ.κ. Μ. Στρατάκης και Β. Κεγκέρογλου, σας γνωρίζουμε ότι, για το Υπουργείο μας, η επίλυση των προβλημάτων που αντιμετωπίζουν οι Υπηρεσίες και το σύνολο του προσωπικού, αποτελεί αντικείμενο πρώτης προτεραιότητας και καθημερινή μας επιδίωξη.
      Ειδικότερα, για τη βελτίωση της οικονομικής, επαγγελματικής και κοινωνικής θέσης του προσωπικού, καθώς και των συνθηκών εργασίας του και την επίλυση των προβλημάτων που το απασχολούν, προκειμένου αυτό να επιδοθεί απερίσπαστο στο έργο του, καταβάλλουμε συνεχείς προσπάθειες.
      Σε κάθε περίπτωση αντιμετωπίζουμε το ένστολο προσωπικό και τους λοιπούς εργαζομένους του Υπουργείου μας ως ανθρώπους, οικογενειάρχες, επαγγελματίες και λειτουργούς με στόχο των περαιτέρω αναβάθμιση της θέσης τους. Για την ικανοποίηση των προβαλλόμενων ρεαλιστικών και δικαίων θεσμικών και οικονομικών αιτημάτων του προσωπικού, είμαστε αποφασισμένοι, παρά τις όποιες οικονομικές δυσκολίες, να συνεχίσουμε τον ειλικρινή και εποικοδομητικό διάλογο με τις συνδικαλιστικές ενώσεις του στα πλαίσια της συνεργασίας μας με αυτές.
      Επισημαίνουμε ότι, σε συναντήσεις μας με τους εκπροσώπους των συνδικαλιστικών ενώσεων του προσωπικού, συμφωνήθηκε η εκδήλωση όλων των απαραίτητων ενεργειών για την εξέταση όσων αιτημάτων δεν ικανοποιήθηκαν μέχρι σήμερα και των οποίων είναι δυνατή η άμεση ικανοποίηση, καθώς και εκείνων που θα ικανοποιηθούν μεσοπροθέσμως.
      Παραλλήλως, καταβάλλουμε συντονισμένες προσπάθειες, ώστε σε συνεργασία με τα συναρμόδια Υπουργεία, τα ανωτέρω προβαλλόμενα αιτήματα του προσωπικού να αντιμετωπισθούν σύμφωνα, βεβαίως, με τις υφιστάμενες υπηρεσιακές και δημοσιονομικές δυνατότητες, προκειμένου οι δεσμεύσεις της Κυβέρνησης προς το προσωπικό των Σωμάτων Ασφαλείας να τηρηθούν στο ακέραιο και ό,τι υποσχεθήκαμε να πραγματοποιηθεί.
      Πρέπει στο σημείο αυτό να επισημάνουμε ότι τα οικονομικά αιτήματα του ένστολου προσωπικού εξετάζονται στο πλαίσιο του ενιαίου μισθολογίου των στρατιωτικών, αστυνομικών, πυροσβεστικών υπαλλήλων και λιμενικών, με βάση την κυβερνητική πολιτική για τους μισθούς και τη δημοσιονομική δυνατότητα της χώρας, με κύριο γνώμονα τη διασφάλιση και βελτίωση του εισοδήματός τους.
      Σύμφωνα με τα ανωτέρω ρυθμίστηκαν προσφάτως τα εξής θέματα.:
      1) Προωθήσαμε την αναδιάρθρωση του Πυροσβεστικού Σώματος με βάση τις σύγχρονες ανάγκες και τα νέα δεδομένα και ήδη έχει ψηφισθεί από την Εθνική Αντιπροσωπεία στο σύνολό του την 7-11-2006 το σχέδιο νόμου «Αναδιοργάνωση του Πυροσβεστικού Σώματος, αναβάθμιση της αποστολής του και άλλες διατάξεις».
      Με διατάξεις που περιελήφθησαν στον ανωτέρω νόμο, προωθήθηκαν και ρυθμίστηκαν και ειδικότερα ζητήματα του προσωπικού του Πυροσβεστικού Σώματος και της Ελληνικής Αστυνομίας.
      2) Με τη διάταξη της παρ. 3 του άρθρου 23 του ανωτέρω νόμου ρυθμίζεται το θέμα του ειδικού καταδυτικού επιδόματος, το οποίο χορηγείται πλέον στους πυροσβεστικούς υπαλλήλους που υπηρετούν στις Ειδικές Μονάδες Αντιμετώπισης Καταστροφών (Ε.Μ.Α.Κ.) του Πυροσβεστικού Σώματος και είναι πτυχιούχοι υποβρύχιοι καταστροφείς ή πτυχιούχοι της Σχολής Αυτοδυτών της Μονάδας Υποβρυχίων Καταστροφών του Πολεμικού Ναυτικού. Το επίδομα αυτό, ύψους 250 ευρώ μηνιαίως, μπορεί να αναπροσαρμόζεται με κοινή απόφαση.
      3) Με τη διάταξη της παρ. 2 του άρθρου 25 του νόμου αυτού, κατ' εξαίρεση, και σε ποσοστό 80% των θέσεων κάθε παραρτήματος της Σχολής Αστυφυλάκων, κατανέμονται στο παράρτημα της προτίμησής τους οι δόκιμοι αστυφύλακες ειδικών κατηγοριών που κατά σειρά προτεραιότητας είναι τέκνα πολυμελών οικογενειών με τρία τουλάχιστον ζώντα τέκνα ή τέκνα θυμάτων τρομοκρατίας ή τέκνα θυμάτων από βίαιο συμβάν ή έχουν αδελφό δόκιμο αστυφύλακα, ώστε να ικανοποιούνται τόσο οι ως άνω κατηγορίες δοκίμων που χρήζουν ειδικής προστασίας όσο και οι δόκιμοι αστυφύλακες που πρωτεύουν στις γενικές εξετάσεις.
      4) Με τη διάταξη της παρ. 3 του ανωτέρω άρθρου αυξάνεται το συνολικό ποσοστό εισαγωγής των υποψηφίων ειδικών κατηγοριών στις αστυνομικές σχολές από 10% σε 12%, ώστε να εξασφαλίζεται αποτελεσματικότερη κοινωνική προστασία και δικαιότερη μεταχείριση σε όλες τις επιμέρους περιπτώσεις των ως άνω ειδικών κατηγοριών.
      5) Με τη διάταξη της παρ. 2 του άρθρου 24 του εν λόγω νόμου χορηγείται επίδομα φυσιολογικού τοκετού και στις περιπτώσεις καισαρικής τομής στους ασφαλισμένους και στα Ασφαλιστικά Ταμεία της πρώην Αστυνομίας Πόλεων.
      6) Με την 8002/25/120 από 25-9-2006 Κοινή Υπουργική Απόφαση, στο αστυνομικό, πυροσβεστικό, πολιτικό προσωπικό, στους συνοριακούς φύλακες και στους ειδικούς φρουρούς του Υπουργείου μας, χορηγήθηκε εκλογικό επίδομα ύψους 750,00 ευρώ κατ' άτομο για την έκτακτη και πέραν των κυρίων καθηκόντων απασχόλησή του κατά την εκλογική περίοδο των Δημοτικών και Κοινοτικών Εκλογών και των Εκλογών Νομαρχιακής Αυτοδιοικήσεως του Οκτωβρίου 2006. Το επίδομα αυτό κατεβλήθη στο σύνολο του προσωπικού την 11 και 12-102006.
      7) Σε ό, τι αφορά το θέμα της μάχιμης πενταετίας, σας ενημερώνουμε ότι στην ανακοίνωσή μας της 7-9-2006 προς τις συνδικαλιστικές ενώσεις του προσωπικού, αναφέραμε ότι «υπεγράφη η διάταξη για την πενταετία και συμπεριλαμβάνεται στο συνταξιοδοτικό νομοσχέδιο που κατατίθεται στη Βουλή».
      Πράγματι για την ικανοποίηση του χρονίζοντος αιτήματος επέκτασης των ισχυουσών σήμερα διατάξεων που αφορούν τη μάχιμη πενταετία σε όλο το ένστολο προσωπικό της Ελληνικής Αστυνομίας και του Πυροσβεστικού Σώματος, ανεξαρτήτως. του χρόνου κατάταξής του, ώστε αυτή να λογίζεται ως χρόνος πραγματικής συντάξιμης υπηρεσίας αυξημένος στο διπλάσιο, σας ενημερώνουμε ότι έχουν περιληφθεί ανάλογες διατάξεις στο σχέδιο νόμου «Τροποποίηση και συμπλήρωση της συνταξιοδοτικής νομοθεσίας του Δημοσίου και άλλες διατάξεις», που προώθησε προς ψήφιση από την Εθνική Αντιπροσωπεία, το Υπουργείο Οικονομίας και Οικονομικών, το οποίο ήδη συζητείται.
      Συγκεκριμένα, ο υπολογισμός στο διπλάσιο του χρόνου υπηρεσίας που προβλέπεται από τις διατάξεις των άρθρων 1 των ν.δ. 414/1974, 142/1974 και 179/1974 ισχύει και για υπηρεσία που έχει παρασχεθεί ή παρέχεται από 1-1-1993 και μετά. Η ρύθμιση αυτή αφορά και όσους έχουν εξέλθει της Υπηρεσίας μέχρι την ισχύ του υπό ψήφιση νόμου και η αναπροσαρμογή των συντάξεών τους με βάσει τις διατάξεις αυτές θα γίνει μετά από αίτησή τους, τα δε οικονομικά αποτελέσματα αρχίζουν από την 1η του επομένου της υποβολής της σχετικής αίτησης μήνα.
      8) Με διάταξη, επίσης, του ιδίου συνταξιοδοτικού νομοσχεδίου, ικανοποιείται πάγιο και δίκαιο αίτημα του προσωπικού της Ελληνικής Αστυνομίας που υπηρετεί στις Ειδικές Κατασταλτικές Αντιτρομοκρατικές Μονάδες (Ε.Κ.Α.Μ.) και στο Τμήμα Εξουδετέρωσης Εκρηκτικών Μηχανισμών (Τ.Ε.Ε.Μ.), καθόσον οι διατάξεις του άρθρου 43 του π.δ. 166/2000 «Κώδικας πολιτικών και στρατιωτικών συντάξεων» που αφορούν την προσαύξηση της σύνταξης των στρατιωτικών που υπηρετούν στις Ειδικές Δυνάμεις, ισχύουν και για το ανωτέρω αστυνομικό προσωπικό.
      9) Στο ανωτέρω, τέλος, συνταξιοδοτικό νομοσχέδιο περιελήφθησαν ανάλογες διατάξεις με τις οποίες ρυθμίζεται και το θέμα της χορήγησης των επιδομάτων ανικανότητας που λαμβάνουν οι αξιωματικοί, ανθυπασπιστές και υπαξιωματικοί που τελούν σε κατάσταση πολεμικής διαθεσιμότητας και στα θύματα των τρομοκρατικών ενεργειών, καθώς και σε όσους έπαθαν από βίαιο συμβάν. Επίσης ρυθμίζεται και το θέμα της χορήγησης προσαύξησης 20% στη σύνταξη των θυμάτων των τρομοκρατικών ενεργειών, όπως ήδη ισχύει και για τους παθόντες από βίαιο συμβάν.
      Περαιτέρω, έπειτα από πρωτοβουλίες που αναπτύξαμε και συντονισμένες προσπάθειες που καταβάλλαμε μέχρι σήμερα, σε συνεργασία με τον Υπουργό Οικονομίας και Οικονομικών, η Κυβέρνηση, πιστή στις εξαγγελίες και δεσμεύσεις της για το προσωπικό των Σωμάτων Ασφαλείας, αποφάσισε την ικανοποίηση παγίων, δικαίων και ώριμων προς επίλυση, αιτημάτων του προσωπικού, από την οποία με ελάχιστο κόστος θα προκύψει μεγίστη κοινωνική και διοικητική ωφέλεια.
      Ειδικότερα, στο πλαίσιο της συνεργασίας μας με τον Υπουργό Οικονομίας και Οικονομικών, κατά την πρόσφατη συνάντησή μας την 10-11-2006, εξετάσαμε με θετικό πνεύμα και αίσθημα ευθύνης προς την εισοδηματική πολιτική και τις δημοσιονομικές δυνατότητες μία σειρά από αιτήματα του προσωπικού. Καταλήξαμε και συμφωνήσαμε σε ένα σύνολο ρυθμίσεων, που αφενός μεν, αντιμετωπίζουν δίκαια αιτήματα του προσωπικού, αφετέρου δε, σέβονται απόλυτα τους δημοσιονομικούς περιορισμούς της χώρας.
      10) Κατόπιν τούτου, συμφωνήσαμε όπως με σχετικές διατάξεις που θα προωθηθούν με την εισοδηματική πολιτική στις αρχές του επομένου έτους, να αντιμετωπισθούν προς τη θετική κατεύθυνση και να ικανοποιηθούν τα ακόλουθα αιτήματα:
      α. Η ρύθμιση του θέματος της αναπροσαρμογής και του προσδιορισμού στο 8% του εκάστοτε ισχύοντος μισθού του ανθυπολοχαγού του επιδόματος ειδικών συνθηκών της παρ. 5 του άρθρου 9 του ν. 3408/4-11-2005, που χορήγησε η Κυβέρνηση στο ένστολο προσωπικό της Ελληνικής Αστυνομίας, του Πυροσβεστικού Σώματος, του Λιμενικού Σώματος και στα στελέχη των Ενόπλων Δυνάμεων σε ανταπόδοση της επικινδυνότητας του επαγγέλματός του, επιλύοντας έτσι το χρονίζον αυτό πρόβλημα και ικανοποιώντας ένα πάγιο αίτημα του προσωπικού αυτού, το οποίο οι προηγούμενες Κυβερνήσεις του ΠΑ.ΣΟ.Κ. αρνήθηκαν να ικανοποιήσουν παρά τις κατά καιρούς δεσμεύσεις τους. Επισημαίνεται ότι το επίδομα αυτό με τη διάταξη της παρ. 1 του άρθρου 7 του ως άνω νόμου, λαμβάνεται υπόψη για τον κανονισμό της σύνταξης του εν λόγω προσωπικού.
      Συγκεκριμένα με τη ρύθμιση που θα προωθήσουμε, το ανωτέρω ειδικό επίδομα, το οποίο χορηγείται τμηματικά από 1-9-2005, αναπροσαρμόζεται την 1-9-2007, από 43,20 σε 45 ευρώ, την 1-9-2008, από 57,60 σε 65,5 ευρώ περίπου και προσδιορίζεται στην ολοκλήρωση της τμηματικής καταβολής του στο ύψος του 8% στον εκάστοτε βασικό μισθό του ανθυπολοχαγού, σύμφωνα με τις δεσμεύσεις μας προς το προσωπικό.
      β. Η αποκατάσταση τριών συνδικαλιστών, σκαπανέων του αστυνομικού συνδικαλισμού που αποτάχθηκαν το 1985 για τη συνδικαλιστική τους δράση, καθόσον με τις διατάξεις της παρ. 12 του άρθρου 1 του ν. 2265/1994 δόθηκε η δυνατότητα μόνον στους εν ενεργεία αστυνομικούς, οι οποίοι ήταν μέλη των Διοικητικών Συμβουλίων Αστυνομικών Ενώσεων να ζητήσουν την επανεξέταση των πειθαρχικών τους υποθέσεων. Με τη σχετική ρύθμιση που θα προωθηθεί, για λόγους ίσης μεταχείρισης και δικαιοσύνης, παρέχεται η δυνατότητα επανάκρισης των πειθαρχικών υποθέσεων και των τριών αποταχθέντων αστυνομικών για συνδικαλιστική δράση, ώστε αυτοί να αποκατασταθούν υπηρεσιακά.
      γ. Η αναπροσαρμογή του μηνιαίου επιδόματος ειδικών συνθηκών που προβλέπεται από τις διατάξεις της 2/9276/0022 από 2-7-2002 Κ.Υ.Α. και χορηγείται στο προσωπικό των Διευθύνσεων Αστυνομικών Επιχειρήσεων Αττικής και Θεσσαλονίκης. Το επίδομα αυτό το οποίο παρέχεται στο ανωτέρω προσωπικό ως αντιστάθμισμα για την εκτέλεση υπηρεσίας υπό ιδιαίτερα δυσμενείς συνθήκες, οι οποίες χαρακτηρίζουν τις αστυνομικές επιχειρήσεις, με σχετική ρύθμιση που θα προωθηθεί, αυξάνεται από 1-1-2008 σε 80 ευρώ.
      δ. Η χορήγηση μηνιαίου επιδόματος ύψους 100 ευρώ στους αστυνομικούς, συνοριακούς φύλακες και ειδικούς φρουρούς που μετατάσσονται στην κατάσταση της υπηρεσίας γραφείου συνέπεια τραυματισμού τους κατά την εκτέλεση διατεταγμένης υπηρεσίας και ένεκα ταύτης, καθώς και στο προσωπικό αυτό που για τους ίδιους λόγους απέχει από την εκτέλεση των καθηκόντων του. Η ρύθμιση αυτή αποβλέπει στην αναπλήρωση του εισοδήματος του ανωτέρω προσωπικού που κατ' ανάγκη μειώνεται λόγω μη εκτέλεσης μάχιμης υπηρεσίας.
      ε. Η απόδοση των εισπραττομένων υπέρ της Ελληνικής Αστυνομίας εσόδων από τηλεοπτικά δικαιώματα μετάδοσης αγώνων για την απασχόληση του προσωπικού στη λήψη μέτρων τάξης και ασφαλείας κατά τις αθλητικές συναντήσεις, στα ασφαλιστικά ταμεία του προσωπικού της Ελληνικής Αστυνομίας. Συγκεκριμένα με διάταξη που θα προωθηθεί, αντικαθίσταται η σχετική διάταξη της παρ. 1 του άρθρου 33 του ν.2800/2000 και προβλέπεται ότι από τα τηλεοπτικά δικαιώματα των Αθλητικών Σωματείων των Τμημάτων Αμειβόμενων Αθλητών και των Αθλητικών Ανωνύμων Εταιρειών για τη μετάδοση αγώνων και των συναφών με αυτούς διαφημίσεων, καθώς και από τα αντίστοιχα δικαιώματα των Αθλητικών Οργανισμών που διοργανώνουν Διεθνείς Ευρωπαϊκούς Αγώνες, παγκόσμιους και Ολυμπιακούς Αγώνες, ποσοστό δέκα τοις εκατό (10%) εισπράττεται με μέριμνα των οικείων Δ.Ο.Υ. και αποδίδεται ως έσοδο στα ασφαλιστικά ταμεία του προσωπικού της Ελληνικής Αστυνομίας ΕΤΕΧ και ΤΑΥΑΠ, στα οποία επιμερίζεται κατά ποσοστό 68% και 32% αντίστοιχα. Με άλλη, επίσης, διάταξη που θα προωθηθεί προβλέπεται ότι τα εισπραχθέντα ποσά μέχρι την έναρξη ισχύος του σχετικού νόμου για την εισοδηματική πολιτική του έτους 2007, από το δημόσιο, βάσει των διατάξεων του άρθρου 8 του ν.3336/2005 για τα τηλεοπτικά δικαιώματα του άρθρου 33 του v.2800/2000, αποδίδονται στα ασφαλιστικά ταμεία του προσωπικού της Ελληνικής Αστυνομίας ΕΤΕΧ και ΤΑΥΑΠ, κατά ποσοστό 68% και 32% αντίστοιχα.
      Σε ό,τι αφορά το θέμα της αύξησης του βασικού μισθού του ανθυπολοχαγού κατά 140 ευρώ, σας πληροφορούμε ότι με τις διατάξεις των άρθρων 50 και 51 του ν.3205/2003 «Μισθολογικές ρυθμίσεις λειτουργών και υπαλλήλων του Δημοσίου, Ν.Π.Δ.Δ. και Ο.Τ.Α., μονίμων στελεχών των Ενόπλων Δυνάμεων και αντιστοίχων της Ελληνικής Αστυνομίας, του Πυροσβεστικού και Λιμενικού Σώματος και άλλες συναφείς διατάξεις», ορίζονται ρητώς το ύψος του βασικού μισθού του ανθυπολοχαγού σε 720 ευρώ, ο τρόπος διαμόρφωσής του βάσει συντελεστών για τους λοιπούς βαθμούς της κλίμακας της ιεραρχίας και τα λοιπά επιδόματα που χορηγούνται μηνιαίως πέραν του βασικού μισθού. Ήδη στα πλαίσια της εισοδηματικής πολιτικής ο βασικός μισθός του ανθυπολοχαγού από 720 ευρώ που ίσχυε μέχρι την 31-12-2004, κατά το παρελθόν έτος ορίσθηκε σε 746 ευρώ και ίσχυε μέχρι την 31-12-2005, ενώ αναπροσαρμόσθηκε σε 768 ευρώ από 1-1-2006.
      Συνεπώς, το θέμα της αύξησης του βασικού μισθού του ανθυπολοχαγού κατά 140 ευρώ στο αστυνομικό και πυροσβεστικό προσωπικό δεν είναι δυνατό να εξετασθεί έξω από το υφιστάμενο νομοθετικό πλαίσιο, που αφορά όλα τα μόνιμα στελέχη των Ενόπλων Δυνάμεων και των Σωμάτων Ασφαλείας. Αυτό το θέμα θα εξετασθεί για όλα τα ανωτέρω στελέχη στα πλαίσια της εισοδηματικής και μισθολογικής κυβερνητικής πολιτικής και η ικανοποίησή του θα εξαρτηθεί από τις δημοσιονομικές δυνατότητες της χώρας. Ωστόσο, το θέμα αυτό μας απασχολεί και για την από κοινού εξέτασή του, συνεργαζόμαστε με τα συναρμόδια Υπουργεία.
      Παραλλήλως, το Υπουργείο μας το απασχολεί η επίλυση και άλλων προβλημάτων που αντιμετωπίζουν οι Υπηρεσίες και το προσωπικό. Τα προβλήματα αυτά και τα σχετικά αιτήματα του προσωπικού εξετάζονται, ώστε να αντιμετωπισθούν θετικά, αλλά σε συγκεκριμένα εύλογα πλαίσια που επιβάλλουν οι υπηρεσιακές και οικονομικές δυνατότητες. Ενδεικτικά, σας ενημερώνουμε ότι αυτή την περίοδο εξετάζουμε τα εξής θέματα:
      1) Το θέμα της εναρμόνισης του πτητικού επιδόματος του προσωπικού της Υπηρεσίας Εναερίων Μέσων της Ελληνικής Αστυνομίας με εκείνο του προσωπικού των Ενόπλων Δυνάμεων.
      2) Το θέμα της χορήγησης ειδικού μηνιαίου επιδόματος μετακίνησης που χορηγείται στο αστυνομικό προσωπικό που υπηρετεί στα Αστυνομικά Τμήματα Κακαβιάς και Κρυσταλλοπηγής και στους υπηρετούντες και σε άλλες Υπηρεσίες που διενεργούν διαβατηριακό έλεγχο, εφόσον συντρέχουν ανάλογες συνθήκες και προϋποθέσεις.
      	3) Το θέμα της επιδότησης αγοράς ή ανέγερσης κατοικίας από το προσωπικό σε προβληματικές περιοχές.
      4) Για τη χορήγηση εξόδων υπεράσπισης και πολιτικής αγωγής στο προσωπικό της Ελληνικής Αστυνομίας, του Πυροσβεστικού Σώματος και στις οικογένειες αυτού, καταρτίσαμε σχέδιο προεδρικού διατάγματος.
      5) Για την αύξηση μέχρι και 25% των ισχυουσών ωρών νυχτερινής απασχόλησης του ενστόλου προσωπικού της Ελληνικής Αστυνομίας και του Πυροσβεστικού Σώματος, καταρτίσαμε, σε συνεργασία με το Υπουργείο Οικονομίας και Οικονομικών, σχέδιο κοινής υπουργικής απόφασης.
      	6) Για την υγιεινή και ασφάλεια του προσωπικού της Ελληνικής Αστυνομίας καταρτίσαμε σχέδιο προεδρικού διατάγματος.
      	7) Καταρτίσαμε κείμενο προσχεδίου νόμου, με τις διατάξεις του οποίου θα ρυθμίζεται το θέμα της βαθμολογικής εξέλιξης του αστυνομικού προσωπικού. Το θέμα αυτό επανεξετάζεται προκειμένου οι μεταβολές που θα επέλθουν στο σύστημα της ιεραρχίας και της διοίκησης να μη θίγουν την αξιοκρατία και την αξιοποίηση ικανών στελεχών για μεγάλο χρονικό διάστημα.
      Αναφορικά με τη λειτουργία των αστυνομικών Υπηρεσιών της νήσoυ Κρήτης, όπως κατ' επανάληψη σας έχουμε ενημερώσει, για την αποτελεσματικότερη αντιμετώπιση των αστυνομικών προβλημάτων και την παροχή καλύτερων υπηρεσιών στον πολίτη, από το Υπουργείο μας προωθείται η αναδιάρθρωση-αναδιοργάνωση των περιφερειακών αστυνομικών Υπηρεσιών, με βάση τη χωροταξική κατανομή των Δήμων, τις σύγχρονες ανάγκες και τα νέα αστυνομικά δεδομένα, η οποία, αν και από πολλών ετών είχε εξαγγελθεί από τις Κυβερνήσεις του ΠΑ.ΣΟ.Κ., ουδέποτε πραγματοποιήθηκε. Ήδη ολοκληρώθηκε η αναδιοργάνωση των Υπηρεσιών της Γενικής Αστυνομικής Διεύθυνσης Αττικής και Θεσσαλονίκης, προωθείται σχέδιο Π.δ. για την αναδιοργάνωση των Γενικών Αστυνομικών Διευθύνσεων Περιφερειών Ιονίων Νήσων και Νήσων Νοτίου και Βορείου Αιγαίου και θα ακολουθήσει η αναδιάρθρωση των Γενικών Αστυνομικών Διευθύνσεων Περιφέρειας Ανατολικής Μακεδονίας και Θράκης και Κρήτης, καθώς και των λοιπών Περιφερειών της χώρας. Στα πλαίσια δε αυτά θα αντιμετωπισθεί και το θέμα της αναδιάρθρωσης των αστυνομικών Υπηρεσιών της νήσου Κρήτης.
      Για το θέμα της στελέχωσης των αστυνομικών Υπηρεσιών, επισημαίνεται ότι σήμερα αυτές στελεχώνονται με το απαραίτητο προσωπικό μέσα από τις δυνατότητες που παρέχει η δύναμη του Σώματος, με ορθολογική κατανομή αυτής και εφοδιάζονται με τον αναγκαίο υλικοτεχνικό εξοπλισμό και μέσα, ώστε να ανταποκριθούν αποτελεσματικότερα στην αποστολή τους. Στο πλαίσιο αυτό έχουν στελεχωθεί και οι Υπηρεσίες της Γενικής Αστυνομικής Διεύθυνσης Περιφέρειας Κρήτης με το αναγκαίο αστυνομικό προσωπικό, ενώ ενισχύονται περαιτέρω και με την παρουσία μεγάλου αριθμού ειδικών φρουρών.
      Πάντως, στα πλαίσια των υπηρεσιακών δυνατοτήτων, καταβλήθηκε κάθε δυνατή προσπάθεια και οι Υπηρεσίες της ανωτέρω Γενικής Αστυνομικής Διεύθυνσης ενισχύθηκαν κατά τις γενικές μεταθέσεις του τρέχοντος έτους συνολικά με 44 αστυνομικούς διαφόρων βαθμών, ενώ σε αυτή τοποθετήθηκαν και 6 νεοεξελθόντες των Σχολών αξιωματικοί, καθώς και 3 νεοπροαχθέντες αρχιφύλακες. Για την αντιμετώπιση των αυξημένων αναγκών της θερινής περιόδου ενισχύθηκαν με ικανό αριθμό αστυνομικών, καθώς και με δόκιμους αστυφύλακες. Πέραν αυτών, πρόσφατα με τις συμπληρωματικές μεταθέσεις του τρέχοντος έτους, στις Υπηρεσίες της εν λόγω Γενικής Αστυνομικής Διεύθυνσης τοποθετήθηκαν συνολικά 28 αστυνομικοί διαφόρων βαθμών, καθώς και 6 νεοεξελθόντες της Σχολής αστυφύλακες, ενώ θα καταβληθεί προσπάθεια για περαιτέρω ενίσχυσή τους στα πλαίσια των υπηρεσιακών δυνατοτήτων.
      Ωστόσο, το θέμα της πληρέστερης στελέχωσης των Υπηρεσιών της Γενικής Αστυνομικής Διεύθυνσης Κρήτης και της αποτελεσματικότερη ς λειτουργίας τους θα αντιμετωπισθεί και με την ολοκλήρωση της προαναφερόμενης αναδιάρθρωσης-αναδιοργάνωσης των περιφερειακών αστυνομικών Υπηρεσιών, με την οποία συναρτάται και η ανακατανομή της ορισθείσας το έτος 2003 οργανικής δύναμης αυτών, ώστε να εξοικονομηθεί προσωπικό, που θα διατεθεί σε μάχιμες Υπηρεσίες.
      Για το θέμα του υλικοτεχνικού εξοπλισμού, σας πληροφορούμε ότι έχουν χορηγηθεί στις αστυνομικές Υπηρεσίες της Κρήτης τα αναγκαία μέσα και εφόδια, τα οποία ενισχύονται και εκσυγχρονίζονται συνεχώς. Ενδεικτικά επισημαίνεται ότι, για την κάλυψη των υπηρεσιακών αναγκών τους οι εν λόγω Υπηρεσίες, μεταξύ άλλων, διαθέτουν 490 οχήματα διαφόρων τύπων και κατηγοριών, 389 φορητούς πομποδέκτες, 48 συσκευές ελέγχου ταχύτητας οχημάτων, 1.177 αλεξίσφαιρα γιλέκα, 12 θορυβόμετρα, 52 αλκοολόμετρα. 100 συσκευές FAX. 40 φωτοαντιγραφικά μηχανήματα και ικανό αριθμό ατομικών, όπλων. Κατά την τελευταία διετία, μεταξύ άλλων, χορηγήθηκαν 136 οχήματα καινούργια διαφόρων τύπων. 300 φορητοί πομποδέκτες και 504 αλεξίσφαιρα γιλέκα. Περαιτέρω ενίσχυσή τους με υλικοτεχνικό εξοπλισμό θα γίνει στα πλαίσια της υλοποίησης των διαφόρων προγραμμάτων προμηθειών της Αστυνομίας που βρίσκονται σε εξέλιξη.
      Παράλληλα, καταβάλλονται προσπάθειες για την ικανοποίηση των αιτημάτων των αστυνομικών Υπηρεσιών, στα πλαίσια πάντοτε των δυνατοτήτων του προϋπολογισμού εξόδων του Αρχηγείου Ελληνικής Αστυνομίας. Ειδικότερα, από 1-1 έως 8-11-2006. για την κάλυψη των υπηρεσιακών αναγκών προμήθειας, συντήρησης κ.λπ. υλικοτεχνικού εξοπλισμού. των εν λόγω Υπηρεσιών. εγκρίθηκαν πιστώσεις ύψους 1.651.780.65 ευρώ. Όσα δε από τα υποβληθέντα αιτήματα δεν έχουν ικανοποιηθεί θα καταβληθεί προσπάθεια ικανοποίησής τους. σε συνάρτηση βεβαίως με την ανάγκη ικανοποίησης αναλόγων αιτημάτων άλλων αστυνομικών Υπηρεσιών.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
      5. Στην με αριθμό 38/2.10.06 ερώτηση των Βουλευτών κυρίων Βασιλείου Κεγκέρογλου και Μανώλη Στρατάκη  δόθηκε με το υπ’ αριθμ. 2311/18.10.06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στις παραπάνω ερωτήσεις που κατέθεσαν οι Βουλευτές κ.κ. Β. Κεγκέρογλου, Μ. Στρατάκης, για τα θέματα της αρμοδιότητάς μας, σας πληροφορούμε τα εξής:
      1. Οι τιμές παραγωγού αγελαδινού γάλακτος, τόσο στην ελληνική όσο και στην ευρωπαϊκή αγορά, διαμορφώνονται ελεύθερα με βάση την προσφορά και τη ζήτηση και δεν υπάρχει δυνατότητα κρατικής παρέμβασης προς αυτήν την κατεύθυνση.
      2.Το Υπουργείο Αγροτικής Ανάπτυξης και Τροφίμων λαμβάνει διάφορα μέτρα προκειμένου να στηρίξει το εισόδημα των ελλήνων κτηνοτρόφων και την ελληνική κτηνοτροφία, μεταξύ των οποίων είναι:
      Α. ΑΜΕΣΕΣ ΕΝΙΣΧΥΣΕΙΣ
      Από το 2004 χορηγείται άμεση ενίσχυση και στους παραγωγούς αγελαδινού γάλακτος, βάσει της ατομικής τους ποσότητας αναφοράς την 31η Μαρτίου κάθε έτους και προσαρμοσμένες σε εθνικό επίπεδο στο 1999/2000 (630.000 τόνους) [Καν. (ΕΚ) 1782/03 Συμβουλίου.
      Από το 2006 οι πριμοδοτήσεις του τομέα ζωικής παραγωγής εντάσσονται στην ενιαία αποδεσμευμένη ενίσχυση, με παρακράτηση 10% του ποσού που αντιστοιχεί στον τομέα πριμοδοτήσεων του βοείου κρέατος στο συνολικό εθνικό όριο και 5% του αντίστοιχου ποσού στον τομέα αιγοπροβάτων, προκειμένου να δοθούν ως άμεσες ενισχύσεις για τη βελτίωση της ποιότητας του βοείου κρέατος και πρόβειου-αιγείου γάλακτος. Έχουν εκδοθεί οι σχετικές Κοινές Υπουργικές Αποφάσεις αριθμ.320680/2005 (ΦΕΚ Β'1606) και 320679/2005 (ΦΕΚ Β΄/1613), η οποία τροποποιήθηκε με την αριθ. 296104/2006 (ΦΕΚ Β΄/1414), για τον τομέα βοοειδών και αιγοπροβάτων αντίστοιχα.
      Οι πριμοδοτήσεις του τομέα αγελαδινού γάλακτος θα ενσωματωθούν στην ενιαία ενίσχυση από το έτος 2007.
      Β. ΣΤΗΡΙΞΗ ΚΑΙ ΑΝΑΠΤΥΞΗ ΤΗΣ ΚΤΗΝΟΤΡΟΦΙΑΣ
      Στο πλαίσιο του Επιχειρησιακού Προγράμματος (ΕΠ) «Αγροτική Ανάπτυξη - Ανασυγκρότηση της Υπαίθρου ΕΠΑΑ-ΑΥ 2000-2006», το οποίο βρίσκεται στην τελευταία φάση ολοκλήρωσής του και ειδικότερα στους άξονες 1 και 2, ενισχύονται οι δράσεις για τη βελτίωση-εκσυγχρονισμό της πρωτογενούς παραγωγής και της μεταποίησης-εμπορίας αντίστοιχα. Στόχος είναι η αύξηση της ανταγωνιστικότητας, μέσω της μείωσης του κόστους παραγωγής και κυρίως μέσω της βελτίωσης της ποιότητας των κτηνοτροφικών προϊόντων, στο πλαίσιο μιας ολοκληρωμένης βιώσιμης ανάπτυξης του αγροτικού χώρου, φιλικής προς το περιβάλλον που θα εξασφαλίζει ένα δίκαιο βιοτικό επίπεδο στους ασχολούμενους με τη ζωϊκή παραγωγή. Προς τούτο θα συμβάλλουν και οι λοιπές δράσεις του ΕΠ (ενίσχυση νέων γεωργών, γεωργοπεριβαλλοντικά προγράμματα, εξισωτική αποζημίωση στις ορεινές και μειονεκτικές περιοχές, γενετική βελτίωση ζώων, προγράμματα Ανάπτυξης Αγροτικού Χώρου) και οι δράσεις που ενισχύονται μέσω των ΠΕΠ [Καν.(ΕΚ) 1257/99 του Συμβουλίου].
      Ιδιαίτερη βαρύτητα και προτεραιότητα στο 3ο ΚΠΣ δόθηκε για όλους τους κλάδους της ζωικής παραγωγής στην παραγωγή και μεταποίηση-εμπορία προϊόντων με ειδικές ποιοτικές προδιαγραφές που πιστοποιούνται με βάση αναγνωρισμένες προδιαγραφές ή πρότυπα, όπως τα «βιολογικά», «πρότυπα ειδικών πτηνοτροφικών εκτροφών», ΠΟΠ-ΠΓΕ, «βόειο κρέας ποιότητας», τα οποία μπορούν να εξασφαλίσουν συγκριτικά υψηλότερο εισόδημα για τον παραγωγό. Ενισχύονται όλες οι δράσεις, για ίδρυση - βελτίωση επέκταση των μονάδων παραγωγής των εν λόγω προϊόντων περιλαμβανομένης της καθετοποίησης των κτηνοτροφικών εκμεταλλεύσεων.
      Αντίστοιχες δράσεις θα υπάρχουν και στο 4ο Πρόγραμμα Πλαίσιο.
      Γ. ΜΕΤΡΑ ΠΟΥ ΣΥΜΒΑΛΛΟΥΝ ΣΤΗ ΜEIΩΣH ΤΟΥ ΚΟΣΤΟΥΣ ΠΑΡ ΑΓΩΓΗΣ ΓΑΛΑΚΤΟΣ.
      Στα μέτρα που συμβάλλουν στη μείωση του κόστους παραγωγής του ελληνικού γάλακτος συγκαταλέγονται τα μέτρα που συμβάλλουν στην αύξηση των αποδόσεων, στη μείωση του κόστους διατροφής και αντιμετώπισης ασθενειών καθώς και στη μείωση του κόστους ίδρυσης και λειτουργίας των κτηνοτροφικών μονάδων. Υπάρχουν διατάξεις που ήδη ισχύουν και εφαρμόζονται με τις οποίες παρέχονται στους κτηνοτρόφους οι εξής δυνατότητες:
      Αντί οικοδομικής αδείας, δωρεάν έκδοση έγκρισης κατασκευής σταβλικών εγκαταστάσεων που κατασκευάζονται με βάση προεγκεκριμένες μελέτες που έχουν εκδοθεί από το Υπουργείο Αγροτικής Ανάπτυξης και Τροφίμων, σύμφωνα με την αριθμ. 281273 Κοινή Απόφαση Υπουργών ΠΕΧΩΔΕ και Αγροτικής Ανάπτυξης και Τροφίμων ( ΦΕΚ 1396 Β΄/I3-9-2004) «Καθορισμός προϋποθέσεων για την κατασκευή γεωργοκτηνοτροφικών εγκαταστάσεων μικρής κλίμακας με δωρεάν έκδοση έγκρισης κατασκευής βάσει προεγκεκριμένων μελετών».
      Αντί οικοδομικής αδείας, έγκριση κατασκευής κτηνοτροφικών στεγάστρων με σκελετό θερμοκηπίου, σύμφωνα με την αριθμ. 5888 Κοινή Απόφαση Υπουργών ΠΕΧΩΔΕ και Γεωργίας (ΦΕΚ 355/Β΄/I8-2-2004) «Καθορισμός προϋποθέσεων, όρων και δικαιολογητικών για την έκδοση της έγκρισης κατασκευής και εγκατάστασης κτηνοτροφικών στεγάστρων με σκελετό θερμοκηπίου και κινητών κτηνοτροφικών στεγάστρων» και με το άρθρο 8 του ν.3044 (ΦΕΚ 197/Α/27-8-2002).
      Εξαίρεση από την κατεδάφιση, χωρίς την επιβολή προστίμου, αυθαιρέτων κτισμάτων ή κτιριακών εγκαταστάσεων κτηνοπτηνοτροφικών μονάδων, που έχουν ανεγερθεί πριν τις 20-3-2003 εφόσον δεν αντίκεινται στις χρήσεις γης στην περιοχή και πληρούν υγειονομικούς και περιβαλλοντικούς όρους, σύμφωνα με την αριθμ.244203/16-1-2006 Κοινή Απόφαση Υπουργών ΠΕ.ΧΩ.Δ.Ε. και Αγροτικής Ανάπτυξης και Τροφίμων (Φ.Ε.Κ. 75/Β΄/26-1-2006 όπως διορθώθηκε από το Φ.Ε.Κ. 151/Β'/9-2-2006)«Καθορισμός των διαδικασιών, των απαιτούμενων δικαιολογητικών και κάθε άλλου σχετικού θέματος, για την εξαίρεση από την κατεδάφιση αυθαιρέτων κτισμάτων ή κτιριακών εγκαταστάσεων κτηνοπτηνοτροφικών μονάδων» σε εφαρμογή του άρθρου 4 του ν.3399/2005.
      3. Για τη βελτίωση του τομέα του γάλακτος και τη διασφάλιση της ομαλής διακίνησης του γάλακτος και των γαλακτοκομικών προϊόντων σε ότι αφορά στο Υπουργείο Αγροτικής Ανάπτυξης & Τροφίμων ισχύουν τα παρακάτω:
      Στο πλαίσιο των προγραμμάτων, βάσει των Κοινοτικών Πλαισίων Στήριξης (1ο,2ο και 3ο ) ενισχύθηκαν δράσεις με στόχο τη βελτίωση της  ανταγωνιστικότητας του γάλακτος τόσο σε επίπεδο παραγωγού όσο και μεταποιητικών μονάδων γάλακτος, όπως αμελκτικά συστήματα, παγολεκάνες, βυτία μεταφοράς γάλακτος κ.α.. Αντίστοιχες δράσεις προβλέπονται και στο 4ο Πρόγραμμα Πλαίσιο.
      Στους σκοπούς ίδρυσης του Ελληνικού Οργανισμού Γάλακτος (ΕΛ.Ο.Γ.), εκτός από τη λειτουργία των εργαστηρίων ελέγχου ποιότητας γάλακτος και γαλακτοκομικών προϊόντων όπου πραγματοποιούνται αναλύσεις- έλεγχοι στο νωπό γάλα και στα γαλακτοκομικά προϊόντα για τη βελτίωση της ποιότητάς τους και τη συμμόρφωσή τους με τις εθνικές και κοινοτικές υγειονομικές διατάξεις, περιλαμβάνεται επίσης ο συντονισμός και η εφαρμογή προγραμμάτων βελτίωσης της ποιότητας του γάλακτος, έρευνας και προώθησης του γάλακτος και των γαλακτοκομικών προϊόντων.
      Για την προστασία του γάλακτος και των γαλακτοκομικών προϊόντων από τις απομιμήσεις-υποκατάστατα γάλακτος και την παραπλάνηση του καταναλωτή θεσπίστηκε η υπ' αριθμ. 278186/2002 (ΦΕΚ Β΄/1097) Κοινή Απόφαση των Υπουργών Οικονομίας & Οικονομικών και Αγροτικής Ανάπτυξης και Τροφίμων «Συμπληρωματικά μέτρα εφαρμογής του Καν. (ΕΟΚ) 1898/87 του Συμβουλίου σχετικά με την προστασία της ονομασίας του γάλακτος και των γαλακτοκομικών προϊόντων κατά τη διάθεσή τους στο εμπόριο» .
      Γενικά εφαρμόζεται η Κοινοτική οδηγία 2000/13/ΕΚ, όπως έχει εναρμονισθεί στον Εθνικό Κώδικα Τροφίμων και Ποτών, ενώ ο έλεγχος της επισήμανσης του πόσιμου γάλακτος και των γαλακτοκομικών προϊόντων και η προστασία του καταναλωτή από παραπλάνηση, εμπίπτουν στις αρμοδιότητες του Ενιαίου Φορέα Ελέγχου Τροφίμων (ΕΦΕΤ).
      Συμπληρωματικά των ανωτέρω, αναφέρεται ότι βρίσκονται σε εξέλιξη τα παρακάτω θέματα:
      -Στηρίζεται η δημιουργία ενιαίου κλαδικού πρωτοβάθμιου συνεταιρισμού αγελαδοτρόφων γαλακτοπαραγωγής Ελλάδος, ο οποίος θα λειτουργήσει προς την κατεύθυνση του συντονισμού των ενεργειών για τη μείωση του κόστους παραγωγής του γάλακτος και ως ενιαίος ισχυρός φορέας παραγωγών θα λαμβάνει μέρος στις διαπραγματεύσεις όσον αφορά τη διαμόρφωση των συνθηκών αγοράς του ελληνικού γάλακτος.
      -Με σκοπό την πλήρη ενημέρωση του καταναλωτή, αλλά και την προστασία της παραγωγής του ελληνικού γάλακτος, το Υπουργείο Αγροτικής Ανάπτυξης και Τροφίμων έχει προτείνει προς το Υπουργείο Οικονομίας & Οικονομικών και το Υπουργείο Ανάπτυξης τη θέσπιση εθνικής αγορανομικής διάταξης, σύμφωνα με την οποία να αναγράφεται υποχρεωτικά η ένδειξη «από 100% ελληνικό γάλα» στην επισήμανση των γαλακτοκομικών προϊόντων εφόσον το γάλα που χρησιμοποιήθηκε για την παρασκευή τους παράγεται στην ελληνική επικράτεια, προκειμένου ο καταναλωτής να έχει πλήρη γνώση του προϊόντος που επιλέγει αλλά και να προστατευτεί η παραγωγή του ελληνικού γάλακτος.
      Επιπλέον, για την επισήμανση της προέλευσης της πρώτης ύλης του γάλακτος έχει εκδοθεί η υπ' αριθ. 296113/2006 (Β' 1414) ΚΥ Α με θέμα «Μέτρα για τον έλεγχο της παραγωγής, αξιοποίησης, μεταποίησης, τυποποίησης, διακίνησης και εμπορίας για το γάλα και τα γαλακτοκομικά προϊόντα» εκδόθηκε για να λειτουργήσει μεταξύ άλλων προς την κατεύθυνση των ελέγχων αυτών των επισημάνσεων περί προέλευσης της α΄ ύλης στο γάλα και τα γαλακτοκομικά προϊόντα.
      Επισημαίνεται, ότι το Υπουργείο Αγροτικής Ανάπτυξης & Τροφίμων συντονίζει τις προσπάθειες δημιουργίας Διεπαγγελματικής Οργάνωσης στον τομέα του γάλακτος (σύμφωνα με το ν. 2732/1999 (Α'154) «Διεπαγγελματικές Οργανώσεις και ρύθμιση θεμάτων αρμοδιότητας του Υπουργείου Γεωργίας»). Απώτερος σκοπός είναι η συνεργασία όλων των εμπλεκόμενων επαγγελματικών οργανώσεων, ενώσεων ή φορέων που ασχολούνται με την παραγωγή ή/και τη μεταποίηση ή/και την εμπορία του γάλακτος και των γαλακτοκομικών προϊόντων σε θέματα όπως η οργάνωση και η διαχείριση της αγοράς με διαφάνεια, ο συντονισμός της διάθεσης του γάλακτος καθώς και η υποβοήθηση του έργου του Υπουργείου στη χάραξη της πολιτικής στον τομέα του γάλακτος και των γαλακτοκομικών προϊόντων.
      Ο Υφυπουργός
      Α. ΚΟΝΤΟΣ»
      6. Στην με αριθμό  196/6.10.06 ερώτηση του Βουλευτή κ. Κων/νου Γείτοντα δόθηκε με το υπ’ αριθμ. 121593/30.10.06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 196/6-10-2006 ερώτηση που κατατέθηκε στη Βουλή από το Βουλευτή κ. Κ. Γείτονα σχετικά με τα μέτρα ασφάλειας για τα σχολικά κυλικεία και την πρόληψη της παιδικής παχυσαρκίας, σας γνωρίζουμε ότι το Υπουργείο Υγείας και Κοινωνικής Αλληλεγγύης εξέδωσε την αρ. Υ1γ/ΓΠοικ.93828/31-7-2006 Υγειονομική Διάταξη (ΦΕΚ 1183/τΒ/31-8-2006) «Αναφορικά με κανόνες υγιεινής και καθορισμό προϊόντων που διατίθενται από τα κυλικεία δημοσίων και ιδιωτικών σχολείων».
      Η επιλογή των επιτρεπόμενων προς πώληση προϊόντων στα σχολικά κυλικεία έγινε από μία ομάδα εργασίας αποτελούμενη από παράγοντες των Υπουργείων Υγείας και Κοινωνικής Αλληλεγγύης, Εθνικής Παιδείας και Θρησκευμάτων, Ανάπτυξης, του ΕΦΕΤ και από επιστήμονες ειδικούς στη διατροφή. Η ομάδα αυτή συστήθηκε με την αρ. ΔΥ1δ/οικ. 91425/1-9-2005 Υπουργική Απόφαση. Ο κατάλογος της προαναφερόμενης Υγειονομικής Διάταξης βασίστηκε στις οδηγίες και συστάσεις διεθνών οργανισμών (ΠΟΥ και UNICEF) και αναγνωρισμένων επιστημονικών παιδιατρικών εταιριών της Ελλάδας και του εξωτερικού. Προσαρμόστηκε στο υπάρχον σύστημα διάθεσης τροφίμων μαθητές των σχολείων πρωτoβάθμιας και δευτεροβάθμιας εκπαίδευσης της χώρας, όπου δεν παρέχεται πλήρες γεύμα, αλλά κολατσιό κατά τη διάρκεια του διαλείμματος.
      Ο νέος κατάλογος εισάγει τα εξής καινούργια στοιχεία σε σχέση με τον προηγούμενο:
      1. Γίνεται διαχωρισμός του καταλόγου τροφίμων μεταξύ Δημοτικού, Γυμνασίου-Λυκείου και των Νυκτερινών Σχολείων επειδή οι μεγαλύτεροι μαθητές είναι ωριμότεροι σε σχέση με τους μαθητές του Δημοτικού, ώστε να αποφασίσουν και να επιλέξουν τη διατροφή τους και μπορούν να επεξεργαστούν πιο αποτελεσματικά τα μηνύματα αγωγής υγείας, αφού έχουν ήδη εκπαιδευτεί σε θέματα διατροφής.
      2. Καθορίζεται ο τύπος των προστιθεμένων στα τρόφιμα λιπιδίων. Η απόφαση αυτή θεωρήθηκε απαραίτητη λόγω της σπουδαιότητας του τύπου των καταναλισκόμενων με την τροφή λιπιδίων για την ατομική και τη δημόσια υγεία (WHO 2003). Τίθεται περιορισμός στην περιεκτικότητα σε trans λιπαρά οξέα για τα απλά αρτοσκευάσματα και τη ζύμη στις τυρόπιτες και τις σπανακόπιτες, επειδή τα trans λιπαρά αυξάνουν τον κίνδυνο εμφάνισης καρδιαγγειακών νοσημάτων.
      3. Καθορίζεται το μέγεθος της συσκευασίας που διατίθεται, επειδή το βασικό μέρος των ενεργειακών και διατροφικών αναγκών πρέπει να καλύπτεται από τα γεύματα στο σπίτι, ώστε να αποφευχθεί η υπερκατανάλωση ενέργειας (θερμίδων) και ταυτόχρονα να εξασφαλιστεί η κατανάλωση της επαρκούς ποσότητας.
      4. Στην περίπτωση των γαλακτοκομικών συστήνεται η επιλογή προϊόντων χαμηλών σε λιπαρά. Η σύσταση αυτή ακολουθεί τις οδηγίες του ΠΟΥ και έγκυρων παιδιατρικών εταιριών με στόχο την πρόληψη των χρόνιων νοσημάτων, που εξαρτώνται από τη διατροφή.
      5. Επιλέγεται η χρήση τυποποιημένων τροφίμων στις κατηγορίες που αυτό κρίνεται απαραίτητο, επειδή εκτός από την ασφάλεια προσφέρει τα πλεονεκτήματα της αναγραφής της ποιότητας των υλικών μέσω της διατροφικής σήμανσης:
      6. Στον κατάλογο του Γυμνασίου-Λυκείου συμπεριλαμβάνονται παραδοσιακά ελληνικά τρόφιμα όπως το παστέλι, ο xαλβάς και το μέλι, λόγω της διατροφικής τους αξίας και την ανάγκη εξοικείωσης των μαθητών με το παραδοσιακό ελληνικό τρόφιμο. Προστίθεται επίσης η σοκολάτα, τρόφιμο που όμως πρέπει να καταναλώνεται με μέτρο από τους μαθητές. Η απόφαση αυτή ελήφθη με την προϋπόθεση ότι τα προαναφερόμενα προϊόντα θα είναι σε μικρή συσκευασία και θα συνοδεύονται από ενημέρωση των παιδιών για τη συχνότητα και τον τρόπο κατανάλωσής τους, ώστε να αποφευχθούν οι δυσμενείς επιδράσεις που είναι η παχυσαρκία και η οδοντική τερηδόνα.
      7. Στον κατάλογο συμπεριλαμβάνoνται και τα μπισκότα για τα οποία όμως προσδιορίζονται συγκεκριμένες προδιαγραφές για τη συσκευασία και την περιεκτικότητά τους σε ζάχαρη, λιπαρά (ολικά και κορεσμένα) και νάτριο.
      Επιπλέον υπογραμμίζουμε ότι οι περιοδικοί έλεγχοι γίνονται από τους αρμόδιους φορείς σε όλα τα κυλικεία των δημοσίων και ιδιωτικών σχολείων, ενώ επιμορφωτικά σεμινάρια για τους υπεύθυνους των κυλικείων πραγματοποιούνται από τον περασμένο Μάρτιο από τον Ενιαίο Φορέα Ελέγχου Τροφίμων (ΕΦΕΤ), για να τους παρέχουν πιστοποιημένες γνώσεις για την ασφάλεια και υγιεινή των τροφίμων.
      Τέλος σας ενημερώνουμε ότι με την Υπουργική Απόφαση ΔΥ1δ/οικ. 30528/23-3-2005 ανασυγκροτήθηκε η Εθνική Επιτροπή Διατροφικής Πολιτικής, της οποίας έργο είναι η διαρκής διαμόρφωση προτάσεων για την υλοποίηση της διατροφικής πολιτικής. Στόχοι της πολιτικής αυτής είναι προαγωγή της υγείας του Ελληνικού πληθυσμού μέσα από την ισoρρoπημένη δίαιτα και την πρόληψη διατροφικών ελλειμμάτων. Η Επιτροπή αποτελείται από 5 υποεπιτροπές, η πρώτη εκ των οποίων ασχολείται με τη μείωση της παιδικής παχυσαρκίας και έχει ετοιμάσει την εισήγηση αναφορικά με το θέμα που θα υπoβληθεί σύντομα για έγκριση προς την πολιτική ηγεσία.
      Ο Υφυπουργός
      Α. ΓΙΑΝΝΟΠΟΥΛΟΣ»
      7. Στην με αριθμό 597/30.10.06 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. 223/13.11.06 έγγραφο από την Yπουργό Τουριστικής Ανάπτυξης η ακόλουθη απάντηση:
      «Σε απάντηση του ανωτέρω σχετικού σας γνωρίζουμε τα εξής: 
      Το Υπουργείο Τουριστικής Ανάπτυξης έχει προβεί σε σημαντικές ενέργειες για την χάραξη και υλοποίηση νέας στρατηγικής στον τομέα του τουρισμού και καταβάλλει διαρκείς προσπάθειες με τον ΕΟΤ, για την βελτίωση της εικόνας της Ελλάδας στο εξωτερικό. Διαθέτει στρατηγικό σύμβουλο, για το μάρκετινγκ και για τη δημιουργία μίας ταυτότητας του ελληνικού του τουριστικού προϊόντος. Η διαφήμιση και η προβολή γίνεται με βάση συγκεκριμένο σχέδιο με το οποίο τίθενται σαφείς στόχοι προς εκπλήρωση.
      Συγκεκριμένα η Ελλάδα έχει γενικό στρατηγικό σχεδιασμό και παράλληλα επιμέρους προγράμματα εξειδικευμένα τα οποία αφορούν ενέργειες είτε στο θέμα της προβολής της Ελλάδας είτε στο θέμα της προώθησης μέσω των πωλήσεων.
      Με βάση τον σχεδιασμό αναπτύσσεται για τον ελληνικό τουρισμό στρατηγικός και επιχειρησιακός σχεδιασμός μάρκετινγκ, σύστημα μπράντινγκ, σχέδιο προετοιμασίας για τον επικοινωνιακό χειρισμό κρίσεων, διαδικασίες αξιολόγησης ενεργειών επικοινωνίας, εκπαίδευση στελεχών για την υποστήριξη και εφαρμογή των παραπάνω.
      Για το θέμα του να αποτελέσει ο τουρισμός σημαντικό τμήμα της ελληνικής οικονομίας, επιγραμματικά σας αναφέρουμε τις ενέργειες που πραγματοποιήθηκαν το τελευταίο χρονικό διάστημα που αναδεικνύουν τις προσπάθειες για την ανάπτυξη της τουριστικής οικονομίας.
      Στο πλαίσιο του νέου αναπτυξιακού νόμου έχουν υποβληθεί τριακόσια ογδόντα επενδυτικά σχέδια εκ των οποίων έχουν εγκριθεί σε ποσοστό τουλάχιστον το 50%. Στο πλαίσιο της αναθεώρησης του προγράμματος «ανταγωνιστικότητα» αυξήθηκαν οι πόροι για τον τουρισμό σχεδόν κατά 20% και η απορροφητικότητα του προγράμματος βρίσκεται στο 46%.
      Θεσμοθετήθηκε η σύμπραξη δημοσίου και ιδιωτικού τομέα που δίνει νέες προοπτικές για την ολοκληρωμένη και βιώσιμη αξιοποίηση των τουριστικών ακινήτων αλλά και ευρύτερα της δημόσιας περιουσίας.
      	Προωθείται η διαδικασία για την κατάρτιση γενικού χωροταξικού αλλά και ειδικού χωροταξικού σχεδιασμού για τον τουρισμό.
      	Δημιουργείται νέο θεσμικό πλαίσιο που αλλάζει το καθεστώς αδειοδότησης των τουριστικών επιχειρήσεων.
      	Τίθεται ένα σαφές πλαίσιο κανόνων που θα διευκολύνει την προώθηση των επενδύσεων για την αξιοποίηση του συγκριτικού πλεονεκτήματος της Ελλάδας.
      Προωθείται συστηματικά η προβολή της Ελλάδας στο εσωτερικό και στο εξωτερικό και ιδιαίτερα στα κράτη που οι πληθυσμοί τους είναι τμήμα της παγκόσμιας τουριστικής ζήτησης. Πραγματοποιείται έντονη διείσδυση στις νέες αναδυόμενες αγορές όπως η Κίνα και ενισχύεται η παρουσία μας στις ώριμες αγορές.
      Εμπλουτίζεται το παραδοσιακό μας προϊόν, αλλά ενισχύονται και νέες μορφές τουρισμού όπως ο συνεδριακός τουρισμός , ο θαλάσσιος τουρισμός, ο αγροτουρισμός, ο θρησκευτικός τουρισμός. Παράλληλα αναπτύσσεται και το τμήμα της κρουαζιέρας που αφορά κυρίως την αγορά των Η.Π.Α.
      Σε σχέση με την εσωτερική αγορά συνεχίζονται οι επιδοτήσεις για τα προγράμματα τουριστικής προβολής των Νομαρχιών, η διανομή των κοινωνικών δελτίων μέσω των ΚΕΠ, το πρόγραμμα για νέους «Γνωρίστε την Ελλάδα» σε συνεργασία με την Γραμματεία Νέας Γενιάς, και η επιτυχημένη τηλεοπτική εκπομπή «Μένουμε Ελλάδα».
      Το νομοσχέδιο για τον ιαματικό τουρισμό ψηφίστηκε και αναμένεται το επόμενο που θα αφορά θέματα αγροτουρισμού και τουρισμού υπαίθρου.
      Το Υπουργείο Τουριστικής Ανάπτυξης συνεχίζει το έργο της χάραξης νέας πολιτικής σύμφωνα και με τις διαρκώς μεταβαλλόμενες διεθνείς συνθήκες, που καθιστούν στην Ελλάδα τον τουρισμό έναν σημαντικό τομέα οικονομικής δραστηριότητας που συμβάλλει ενεργά στην ενίσχυση του εισοδήματος της απασχόλησης και της οικονομικής και κοινωνικής ανάπτυξης.
      Η Υπουργός
      ΦΑΝΗ ΠΑΛΛΗ-ΠΕΤΡΑΛΙΑ»
      8. Στην με αριθμό 382/20.10.0606 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 127653/14.11.06 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      Απαντώντας στην με αρ. 382/20-10-2006 ερώτηση που κατατέθηκε στη Βουλή από τη Βουλευτή κ. Μ. Δαμανάκη αναφορικά με υπόθεση μετάγγισης αίματος σε ασθενή στο ΓΝΑ «Κοργιαλένειο-Μπενάκειο» ΕΕΣ, σας γνωρίζουμε τα ακόλουθα:
      1. Με σεβασμό προς την οικογένεια και τη θανούσα ασθενή το Νοσοκομείο θεώρησε ότι για την ενημέρωση της οικογένειας έπρεπε να έχει όλα τα στοιχεία του ελέγχου της υπόθεσης και μετά να τα δώσει στην οικογένεια. Ενημέρωση ανεπαρκής σημαίνει δημιουργία φόβoυ και κλίματος που δεν αρμόζει σε ανάλογες περιπτώσεις, αφού όλα ήταν σε εξέλιξη η οποία σε σύντομο χρόνο θα απέδιδε ασφαλή συμπεράσματα.
      2. Οι κληρονόμοι έχουν δικαίωμα να γνωρίζουν τα προσωπικά δεδομένα ασθενών που απoβιώνoυν, πλην όμως στη συγκεκριμένη περίπτωση ήταν εμπλεκόμενο και πρόσωπο τρίτο, δηλαδή ο αιμοδότης, του οποίου έπρεπε να μην γνωστοποιούν τα στοιχεία. Η Εισαγγελική παραγγελία συνηθίζεται σε πολλές περιπτώσεις, δεν είναι χρονοβόρα διαδικασία και καλύπτει πιθανές διχογνωμίες που μπορεί να υπάρξουν σε ευαίσθητες υποθέσεις.
      3. Η διενέργεια της ΕΔΕ κρίθηκε απαραίτητη στην προκειμένη περίπτωση, δεδομένου ότι είχαν δοθεί στη δημοσιότητα τα εν λόγω γεγονότα χωρίς η διοίκηση να έχει πλήρη γνώση για ένα περιστατικό το οποίο κρίνεται σοβαρό και μπορεί να έχει διάφορες επιπτώσεις σε βάρος του Νοσοκομείου. Έπρεπε συνεπώς να υπάρχει ολοκληρωμένη έρευνα, η οποία διατάχτηκε και τελείωσε σε σύντομο χρονικό διάστημα και το αποτέλεσμα γνωστοποιήθηκε όπου απαιτείται. Σημειώνεται πάντως ότι από την αιμοδοσία του Νοσοκομείου ενημερώθηκαν άμεσα οι συναρμόδιες για παρόμοιες περιπτώσεις υπηρεσίες, όπως το Κέντρο Επαγρύπνησης, το Κέντρο Pετρoϊών Πανεπιστημίου Αθηνών, το ΚΕΕΛΠΝΟ και το Υπουργείο Υγείας και Κοινωνικής Αλληλεγγύης.
      Ο Υπουργός
      ΔΗΜΗΤΡΙΟΣ ΑΒΡΑΜΟΠΟΥΛΟΣ»
      9. Στην με αριθμό 384/20.10.06 ερώτηση του Βουλευτή κ. Δημητρίου Κωνσταντάρα δόθηκε με το υπ’ αριθμ. 2077/14-11-2006 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης αριθμό πρωτ. 384/ 20-10-06 που κατέθεσε στη Βουλή ο Βουλευτής κ. Δημ. Κωνσταντάρας σχετικά με τις διατάξεις του Κώδικα Οδικής Κυκλοφορίας που τροποποιούνται ή εισάγονται για πρώτη φορά με το νέο νομοσχέδιο αναφέρουμε ενδεικτικά τις κυριότερες:
      · Δίδεται ο ορισμός της Λωρίδας έκτακτης ανάγκης.
      · Δίδεται ο ορισμός-του ποδηλάτου με υποβοηθούμενη ποδηλάτηση.
      · Επιτρέπεται -στον πεζό να κινεί δίτροχο ή τρίτροχο με σβησμένη μηχανή στον πεζόδρομο.
      · Καθιερώνεται η ευθύνη του συνοδού όταν ο ανήλικος δεν φοράει ζώνη ασφαλείας.
      · Καθιερώνεται η υποχρέωση καλής στερέωσης του κράνους στο κεφάλι του αναβάτη.
      · Καθιερώνεται ποινή για όσους χρησιμοποιούν σε μεγάλη ένταση τα ηχητικά συστήματα του αυτοκινήτου καθώς και σε όσους ρυπαίνουν το οδόστρωμα με λάδια αυτοκινήτου κλπ.
      · Προβλέπεται ακινητοποίηση των οχημάτων όταν αυτά κυκλοφορούν χωρίς αλυσίδες σε χιόνι ή πάγο.
      · Αναπροσαρμόζονται τα όρια ταχύτητας ορισμένων κατηγοριών οχημάτων. · Καθιερώνεται ποινή σε αυτόν που χρησιμοποιεί μη νόμιμη συσκευή εντοπισμού /παρεμβολής οργάνων μέτρησης ταχύτητας (αντιραντάρ).
      · Προβλέπεται η αφαίρεση της άδειας οδήγησης για 60 ημέρες, παράλληλα με διοικητικό πρόστιμο, για παραβίαση σιδηροδρομικών διαβάσεων.
      · Ορίζεται ο προορισμός και η χρησιμοποίηση της Λωρίδας έκτακτης ανάγκης (Λ.Ε.Α.)
      · Προβλέπεται ρύθμιση για υπέρβαρο ή κακή φόρτωση των οχημάτων.
      ·Προβλέπεται ποινή για παραβάσεις χώρων στάθμευσης ΑμεΑ παράλληλα με αυξημένο διοικητικό πρόστιμο, και το μέτρο της αφαίρεσης της άδειας και των πινακίδων για 20 ημέρες.
      · Προβλέπεται μείωση στο 50% των προστίμων για τα δίκυκλα σε παράνομη στάθμευση.
      · Θεσμοθετούνται οι προεξοχές στις στάσεις του ΟΑΣΑ.
      · Προβλέπεται ότι, σε αγώνες μοτοσικλετών μπορεί μαζί με την ΕΛΠΑ να εκφέρει σύμφωνη γνώμη και η Πανελλήνια Αθλητική Ομοσπονδία Μοτ/των.
      · Προβλέπεται ότι τα μέτρα των Δήμων για κυκλοφοριακές απαγορεύσεις λαμβάνονται μετά από σύνταξη μελετών και έγκριση από τον Γεν. Γραμματέα της Περιφέρειας.
      ·Ορίζονται οι μεγάλοι Δήμοι που γειτνιάζουν με αυτούς που οι κυκλοφοριακές ρυθμίσεις καθορίζονται από το Υ.ΠΕ.ΧΩ.Δ.Ε..
      ·Καταργούνται τα Προεδρικά Διατάγματα βάσει των οποίων προβλέπεται αναπροσαρμογή των διαστάσεων και των βαρών οχημάτων και αντικαθίστανται με ΚΥΑ. Ίδια ρύθμιση θα ισχύει και για την προσαρμογή των Οδηγιών της Ε.Ε. για μεταβολές τεχνικών χαρακτηριστικών οχημάτων
      · Καταργείται η υποχρέωση εφοδιασμού των μοτοποδηλάτων με άδεια κυκλοφορίας, και πινακίδα κυκλοφορίας.
      · Καταργείται η υποχρέωση ρύθμισης της εκπαίδευσης και εξέτασης υποψηφίων εκπαιδευτών με προεδρικά διατάγματα και καθιερώνεται η ρύθμιση με κοινή απόφαση Υπουργών Παιδείας και Μεταφορών και Επικ/ιών. Ίδια ως άνω ρύθμιση ισχύει και για την λειτουργία Σχολών Οδηγών.
      · Επιβάλλεται στους παραβάτες των πινακίδων Ρ-71 και Ρ-72 η αφαίρεση της άδειας οδήγησης και των στοιχείων κυκλοφορίας για 20 ημέρες.
      ·Καθιερώνεται τρόπος βεβαίωσης των διοικητικών προστίμων, της κλήσης σε απολογία, και της επιβολής της ποινής.
      · Καταργούνται οι δικονομικές διατάξεις αφού τα πρόστιμα μετατρέπονται σε διοικητικά. .
      · Καταργείται η διάταξη που προέβλεπε την μη επιβολή προστίμων όταν η παράβαση τιμωρείτο με το Σύστημα Ελέγχου Συμπεριφοράς Οδηγών (Σ.Ε.Σ.Ο.).
      ·Γίνεται παραπομπή στο ν. 3446/2006 σχετικά με παραβάσεις κυκλοφορίας των φορτηγών.
      Ο Υπουργός
      ΜΙΧΑΛΗΣ Κ. ΛΙΑΠΗΣ»)
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Φραγκιαδουλάκη. 
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Η πρώτη με αριθμό 93/20-11-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ανδρέα Λοβέρδου προς την Υπουργό Εξωτερικών, σχετικά με τις πρόσφατες δηλώσεις αξιωματούχων της Πρεσβείας των Η.Π.Α. στην Αθήνα περί δήθεν μειονοτήτων στη Θράκη κ.λπ., διαγράφεται λόγω κωλύματος της κυρίας Υπουργού.  
      Η δεύτερη με αριθμό 91/20-11-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Υγείας και Κοινωνικής Αλληλεγγύης και Περιβάλλοντος, Χωροταξίας και Δημοσίων Έργων, σχετικά με τη λήψη μέτρων για την ολοκληρωμένη αντιμετώπιση του προβλήματος με τον αμίαντο κ.λπ., διαγράφεται λόγω κωλύματος του κυρίου Υπουργού. 
      Επόμενη είναι η με αριθμό 85/20-11-2006 τρίτη επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Περιβάλλοντος, Χωροταξίας και Δημοσίων Έργων και Οικονομίας και Οικονομικών, σχετικά με την αναδάσωση των χώρων των πρώην λατομείων στην Αττική κ.λπ..
      Το αναλυτικότερο περιεχόμενο της ερώτησης του κ. Κουβέλη έχει ως εξής: 
      «Η Αθήνα είναι μια από τις πιο πυκνοκατοικημένες μεγαλουπόλεις της Ε.Ε. με 2,55 τετραγωνικά μέτρα πρασίνου ανά κάτοικο. 
      Το Ε΄ Τμήμα του Συμβουλίου της Επικρατείας με την με αριθμό 2763/2006 απόφασή του έκρινε ότι οι εκτάσεις των πρώην λατομείων, τα οποία σταμάτησαν τις δραστηριότητές τους, κρίνονται αναδασωτέες ανεξάρτητα από το αν ήταν δασικές εκτάσεις δημόσιες ή ιδιωτικές. 
      Συνεπώς χρέος της πολιτείας είναι να παρέμβει και να υποχρεώσει τους φερόμενους ιδιοκτήτες τέτοιων εκτάσεων να αποκαταστήσουν τη δασική βλάστηση και να μην επιτρέψει την αλλαγή της χρήσης, κηρύσσοντας αναδασωτέες όλες τις εκτάσεις αυτής της μορφής που υπάρχουν στο λεκανοπέδιο Αττικής (Γαλάτσι, Κυψέλη, Καρέα, Κορυδαλλό κ.λπ.) και αποτελούν χωματερές και εστίες μόλυνσης για τους περιοίκους των περιοχών αυτών. 
      Επειδή η έλλειψη πρασίνου και ελευθέρων χώρων αποτελεί περιβαλλοντική πληγή η οποία υποβαθμίζει την ποιότητα ζωής των κατοίκων του λεκανοπεδίου Αττικής, και δεδομένου ότι σημαντικός αριθμός πρώην λατομείων (Λεβεντάκη, Κέκρωπας, Λατό κ.λπ.) ευρίσκονται στο κέντρο του οικιστικού ιστού του Λεκανοπεδίου. 
      Ερωτώνται οι κύριοι Υπουργοί, 
      - Ποια είναι η θέση τους αναφορικά με την ανωτέρω απόφαση του Συμβουλίου της Επικρατείας και σε ποιες συγκεκριμένες νομοθετικές ενέργειες προτίθενται να προβούν για την άμεση αναδάσωση των εν λόγω περιοχών και την αποτροπή των σχεδιασμών των φερόμενων ως ιδιοκτητών αυτών για οικιστική χρήση;
      - Υπάρχει σχέδιο για την απαλλοτρίωση ή την ανταλλαγή των εν λόγω χώρων, προκειμένου να αναπτυχθούν αυτοί σε περιοχές πρασίνου και ελεύθερων χώρων ώστε να αναβαθμιστούν οι γειτονικές περιοχές μ΄ αυτούς και το αττικό περιβάλλον;»
      Στην ερώτηση του κ. Κουβέλη θα απαντήσει ο Υφυπουργός Χωροταξίας και Δημοσίων Έργων κ. Σταύρος Καλογιάννης. 
      Κύριε Υπουργέ, έχετε το λόγο. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Σχετικά με το θέμα που έχει προκύψει με την πολύ πρόσφατη απόφαση του Συμβουλίου της Επικρατείας, έχω να ενημερώσω τους αγαπητούς κυρίους συναδέλφους για τα εξής:
      Με την υπ’ αριθμόν 678/1998 απόφαση του γενικού γραμματέα της Περιφέρειας Αττικής κηρύχθηκε αναδασωτέα έκταση διακοσίων έξι στρεμμάτων στη θέση Τουρκοβούνια του Δήμου Ψυχικού. Σκοπός της απόφασης ήταν η διατήρηση του χαρακτήρα του δάσους της περιοχής και η ανάπτυξη της δασικής βλάστησης. Η απόφαση αυτή προσβλήθηκε στο Συμβούλιο της Επικρατείας, έγινε αίτηση ακύρωσης, η οποία απορρίφθηκε με την υπ’ αριθμόν 2763/2006 πρόσφατη –πολύ πρόσφατη θα έλεγα- απόφαση του Συμβουλίου της Επικρατείας και συγκεκριμένα του Ε΄ Τμήματος.
      Κατά συνέπεια δεν τίθεται θέμα εναρμόνισης των ενεργειών της διοίκησης με την απόφαση του Συμβουλίου της Επικρατείας, απλώς το ανώτατο δικαστήριο έκρινε την ορθότητα όσων η διοίκηση είχε αποφασίσει με την κήρυξη της έκτασης ως αναδασωτέας.
      Θέλω να επισημάνω το εξής: Κατά το μέρος που η περιοχή της αναδασωτέας έκτασης είναι παλιό λατομείο, το οποίο δεν λειτουργεί, την ευθύνη για την αποκατάστασή του έχει, βάσει της κείμενης νομοθεσίας, ο Οργανισμός της Αθήνας.
      Κατά το υπόλοιπο τμήμα, θα δοθεί σχετική οδηγία από το αρμόδιο Υπουργείο Αγροτικής Ανάπτυξης και Τροφίμων στη Διεύθυνση Αναδασώσεων Αττικής που είναι η καθ’ ύλην αρμόδια υπηρεσία για να προγραμματίσει τις αναδασωτέες εργασίες βάσει μελέτης, η οποία θα εκπονηθεί και θα εγκριθεί αρμοδίως.
      Σε ό,τι αφορά τις αρμοδιότητες του ΥΠΕΧΩΔΕ για την αποκατάσταση των λατομείων -για την οποία γίνεται λόγος και ορθώς εκτιμώ, στο κείμενο της ερώτησης επειδή είναι ένα από τα βασικά περιβαλλοντικά προβλήματα της Αττικής- επιτρέψτε μου να σας ενημερώσω ότι ο Οργανισμός της Αθήνας έχει ήδη εντάξει στο πρόγραμμά του και προωθεί την αποκατάσταση ανενεργών λατομείων στην Αττική, υλοποιώντας διατάξεις της κείμενης νομοθεσίας. 
      Η αποκατάσταση του περιβάλλοντος των ανενεργών λατομείων που βρίσκονται σε δημόσιες, δημοτικές, κοινοτικές ή ιδιωτικές δασικές ή χορτολιβαδικές εκτάσεις στο Νομό Αττικής, γίνεται από το δημόσιο. Περιλαμβάνει δε τη διαμόρφωση του ανάγλυφου και την αναδάσωση όπου αυτή επιβάλλεται από τις διατάξεις.
      Από τα προαναφερόμενα προκύπτει, αγαπητέ κύριε συνάδελφε, ότι το υφιστάμενο θεσμικό πλαίσιο προβλέπει τόσο την αποκατάσταση του φυσικού αναγλύφου όσο και την αναδάσωση ακόμη και των ιδιωτικών ανενεργών λατομικών χώρων.
      Ευχαριστώ πολύ
      ΠΡΟΕΔΡΕΥΩΝ (Γεώργιος Σούρλας): Ευχαριστούμε.
      Ο κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κύριε Υπουργέ, η απόφαση του Ε΄ Τμήματος του Συμβουλίου της Επικρατείας έλυσε ζητήματα τα οποία ανέδειξαν με προσφυγές τους οι ενδιαφερόμενοι ιδιοκτήτες. Κατά συνέπεια η υπάρχουσα νομοθεσία ενισχύεται με τη νομολογία που διαμόρφωσε το Συμβούλιο της Επικρατείας.
      Το ερώτημά μου όσο και η διεκδίκησή μου είναι να εφαρμοστεί αυτή η απόφαση, η οποία επαναλαμβάνω ενισχύει την κείμενη νομοθεσία, προκειμένου η ρύθμιση να επεκταθεί έτσι ώστε κάθε λατομείο το οποίο είναι ανενεργό, να μετατραπεί σε δασική έκταση με μία αναδάσωση.
      Δεν περιορίζεται η ερώτησή μου μόνο στην υπόθεση που έκρινε το Συμβούλιο της Επικρατείας, αλλά με δεδομένο το εύρος της αποφάσεως αυτής, εγώ ζητώ από το Υπουργείο, ζητώ από τα συναρμόδια Υπουργεία, αξιοποιώντας αυτήν την απόφαση, να σπεύσουν προκειμένου να αναδασωθούν όλες εκείνες οι εκτάσεις στις οποίες υπήρχαν λατομεία και σήμερα είναι ανενεργά. 
      Είμαι βέβαιος ότι θα συμφωνήσετε πως είναι εξαιρετικά επιβεβλημένο να αναδασωθούν τέτοιες εκτάσεις, προκειμένου να ενισχυθεί το πράσινο σ΄ αυτό το πολύπαθο Λεκανοπέδιο, το οποίο, όπως επισημαίνω και στην επίκαιρη ερώτησή μου, έχει δυόμισι τετραγωνικά μέτρα  πρασίνου για κάθε πολίτη, για κάθε κάτοικο αυτού του Λεκανοπεδίου. Είμαστε η τελευταία χώρα στην Ευρώπη, ιδιαίτερα η Αθήνα, η ευρύτερη Αθήνα, αναφορικά με το πράσινο που διατίθεται, κύριε Πρόεδρε, στους κατοίκους οι οποίοι ζουν σε κατάσταση ασφυξίας. 
      Θέλω να πιστεύω –και αυτό σας ζητώ- ότι θα αξιοποιήσετε αυτήν την απόφαση χωρίς βραδύτητα, προκειμένου να δασωθούν όλες εκείνες οι εκτάσεις στις οποίες βρίσκονται ανενεργά λατομεία.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουβέλη.
      Ο κύριος Υπουργός έχει το λόγο να δευτερολογήσει.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Πράγματι συμφωνούμε με τον κ. Κουβέλη. Η νομοθεσία ενισχύεται με τη συγκεκριμένη νομολογία, γενικότερα με τη νομολογία του Συμβουλίου της Επικρατείας. Δεν έχουμε αντίρρηση επ’ αυτού, κάθε ανενεργό λατομείο να αναδασωθεί. Οι συναρμοδιότητες είναι μεγάλες. Επιτρέψτε μου να πω ότι στο συγκεκριμένο θέμα το Υπουργείο Αγροτικής Ανάπτυξης και Τροφίμων έχει πολύ σημαντικό ρόλο να παίξει, ασφαλώς και το Υ.ΠΕ.ΧΩ.Δ.Ε.. 
      Επιτρέψτε μου επίσης να κάνω μια μικρή αναφορά στα σημαντικά έργα τα οποία έχει προωθήσει το Υ.ΠΕ.ΧΩ.Δ.Ε. μέσω του αρμόδιου Οργανισμού Ρυθμιστικού Σχεδίου και Προστασίας Περιβάλλοντος της Αθήνας σχετικά με την αποκατάσταση, και την αναδάσωση, μιας σειράς λατομείων. 
      Αναφέρω πολύ ενδεικτικά -στον ορεινό όγκο του Αιγάλεω τα λατομεία: πρώην Κύκνος, πρώην Σιακανδάρη, πρώην Μπινιάρη, πρώην Αλκυών, πρώην Αναγνωστάκης, πρώην Ασφαλτοτεχνική, στον ορεινό όγκο της Πεντέλης: τα λατομεία του Κοκκιναρά, πρώην Μαλτέζου, πρώην Τρία Άλφα, πρώην Ραϊκου και ορισμένα μικρότερα, στην ανατολική Αττική τα λατομεία στα Λαμπρικά, Λομπάρδα, Γλυκά Νερά, στα Τουρκοβούνια λατομεία πρώην Βιαρόπουλου- τις δράσεις οι οποίες έχουν ήδη υλοποιηθεί, για να δείξω ακριβώς ότι είμαστε στην κατεύθυνση που ανέφερε προηγουμένως ο κύριος συνάδελφος.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον Υπουργό.
      Δεύτερη είναι η με αριθμό 90/20.11.2006 επίκαιρη ερώτηση, του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τους Υπουργούς Περιβάλλοντος, Χωροταξίας και Δημοσίων Έργων και Υγείας και Κοινωνικής Αλληλεγγύης, σχετικά με τη λήψη μέτρων αντιμετώπισης της ατμοσφαιρικής ρύπανσης στην περιοχή του Βόλου κ.λπ..
      Η επίκαιρη ερώτηση του κ. Γκατζή έχει ως εξής:
      «Για πολλοστή φορά επισημαίνουμε τον κίνδυνο για την υγεία των κατοίκων του Νομού Μαγνησίας και ιδιαίτερα του Πολεοδομικού Συγκροτήματος Βόλου από την ατμοσφαιρική ρύπανση που ξεπερνά επικίνδυνα κάθε όριο.
      Μετρήσεις του σταθμού μέτρησης ατμοσφαιρικής ρύπανσης του Πανεπιστημίου Θεσσαλίας κατέδειξαν ότι τα αιωρούμενα σωματίδια (pm-10) έχουν τη μέγιστη τιμή τους τα 248 μικρογραμμάρια ανά τετραγωνικό μέτρο αέρα όταν το όριο είναι μόλις τα 50 μικρογραμμάρια/μ2. Το επίσημο δε όριο των 50 μικρογραμμάρια/μ2 το οποίο θέτει και η Ευρωπαϊκή Ένωση δεν επιτρέπεται να ξεπερνιέται πάνω από τριάντα πέντε μέρες το χρόνο, ως ημερήσια μέση τιμή. Ο κίνδυνος για την υγεία των κατοίκων της πόλης του Βόλου πολλαπλασιάζεται αφού οι μετρήσεις μόνο στο επτάμηνο Μάρτη-Σεπτέμβρη έφτασαν τις τριάντα εννέα μέρες.
      Επίσης είναι γνωστό ότι οι βιομηχανίες ΑΓΕΤ-Χαλυβουργίες είναι από τους σημαντικότερους συντελεστές της αερορύπανσης στη Μαγνησία. Όπως, επίσης, είναι γνωστό ότι το μεγάλο ποσοστό μικρών παιδιών παρουσιάζουν αναπνευστικά προβλήματα.
      Ερωτώνται οι κύριοι Υπουργοί:
      Τι μέτρα σκοπεύει να πάρει η Κυβέρνηση ώστε να σταματήσει η ατμοσφαιρική ρύπανση και η μόλυνση του αέρα στο Νομό Μαγνησίας και ιδιαίτερα την περιοχή του Βόλου;
      Τι μέτρα σκοπεύει να πάρει ώστε οι ρυπογόνες επιχειρήσεις να σταματήσουν εφ’ ενός να μολύνουν τον αέρα και αφ’ ετέρου να τιμωρηθούν σκληρά, όσες μολύνουν το περιβάλλον και δεν τηρούν τους αναγκαίους όρους για την προστασία του περιβάλλοντος;».
      Στην επίκαιρη ερώτηση θα απαντήσει ο Υφυπουργός ΠΕ.ΧΩ.Δ.Ε. κ. Σταύρος Καλογιάννης.
      Ορίστε, κύριε Υπουργέ, έχετε το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε,
      Σχετικά με το θέμα της ατμοσφαιρικής ρύπανσης στο Νομό Μαγνησίας και ειδικότερα στο Βόλο επιτρέψτε μου να αναφέρω τα εξής:
      Το Υ.ΠΕ.ΧΩ.Δ.Ε. στο πλαίσιο του εθνικού δικτύου παρακολούθησης της ατμοσφαιρικής ρύπανσης έχει εγκαταστήσει στο Βόλο έναν αυτόματο σταθμό μέτρησης. Την αρμοδιότητα για τη λειτουργία του σταθμού έχει η Νομαρχιακή Αυτοδιοίκηση. Έχουν γίνει δε μετρήσεις, πέραν του Βόλου, ενδεικτικά και στην περιοχή του Αλμυρού.
      Από τις μετρήσεις αυτές δεν προκύπτουν υπερβάσεις των οριακών τιμών που τίθενται από τις οδηγίες της Ευρωπαϊκής Ένωσης σε ό,τι αφορά στο μονοξείδιο του άνθρακα, στο διοξείδιο του αζώτου, στο διοξείδιο του θείου και στο όζον. Όμως, παρατηρούνται υπερβάσεις των οριακών τιμών στα αιωρούμενα σωματίδια. 
      Πρέπει να πούμε ότι αυτά τα αιωρούμενα σωματίδια μπορούν να προέλθουν από τέσσερις διαφορετικές πηγές: 
      Πρώτον, από ανθρωπογενείς πηγές, όπως είναι η κυκλοφορία, η κεντρική θέρμανση, η βιομηχανία κ.λπ..
      Δεύτερον, από μεταφορά σκόνης από απομακρυσμένες περιοχές, ένα πολύ σοβαρό πρόβλημα που αντιμετωπίζουν πάρα πολλές ευρωπαϊκές χώρες.
      Τρίτον, από φυσικές πηγές, παραδείγματος χάρη σκόνη γαιώδους προέλευσης.
      Τέταρτον, από φωτοχημικές αντιδράσεις. 
      Στην ευρύτερη περιοχή του Βόλου λειτουργούν νομίμως, σύμφωνα με άδειες λειτουργίας και αποφάσεις έγκρισης περιβαλλοντικών όρων που έχουν εκδοθεί από το Υ.ΠΕ.ΧΩ.Δ.Ε. και το Υπουργείο Ανάπτυξης, το εργοστάσιο της «ΑΓΕΤ ΗΡΑΚΛΗΣ», καθώς και Χαλυβουργείες. Στους εγκεκριμένους περιβαλλοντικούς όρους αυτών των βιομηχανιών υπάρχουν τα μέτρα προστασίας τα οποία οφείλουν να λαμβάνουν οι συγκεκριμένες βιομηχανίες, όπως εξάλλου και κάθε άλλη δραστηριότητα. 
      Η εμφάνιση των υψηλών συγκεντρώσεων μικρών σωματιδίων στον Ελλαδικό χώρο σε μεγάλο ποσοστό οφείλεται στα ιδιαίτερα γεωμορφολογικά χαρακτηριστικά που έχει η χώρα. Επαναλαμβάνω ότι είναι ένα πρόβλημα που αντιμετωπίζουν πάρα πολλές ευρωπαϊκές χώρες, ιδίως δε οι χώρες του ευρωπαϊκού νότου, και οφείλεται σε μεγάλο βαθμό στη μεταφορά σκόνης από τη Σαχάρα.
      Σύμφωνα με το επιχειρησιακό σχέδιο το οποίο έχει εκπονήσει το Υ.ΠΕ.ΧΩ.Δ.Ε. για την καταπολέμηση της ατμοσφαιρικής ρύπανσης στο Βόλο, προβλέπεται μία σειρά δεσμών που πρέπει να εφαρμοστούν στο σύνολό τους για την αντιμετώπιση της ρύπανσης. Τομείς παρέμβασης, βάσει του συγκεκριμένου σχεδίου, είναι η βιομηχανία, η κεντρική θέρμανση, οι οδικές και θαλάσσιες μεταφορές, η κυκλοφορία και η ίδια η λειτουργία της πόλης. 
      Οι βέλτιστες λύσεις που προτείνονται μέσω του σχεδίου έχουν προκύψει, λαμβάνοντας υπ’ όψιν τόσο το περιβαλλοντικό όφελος όσο και την κοινωνική αποδοχή των μέτρων και, βεβαίως, το κόστος εφαρμογής τους. 
      Αναφέρω ενδεικτικά ότι στο μέτρο 1 προβλέπεται η εντατικοποίηση των ελέγχων που γίνονται στις βιομηχανικές δραστηριότητες από τους επιθεωρητές περιβάλλοντος του Υ.ΠΕ.ΧΩ.Δ.Ε.. Θα δώσω περισσότερα στοιχεία γι’ αυτό στη δευτερολογία μου.
      Το μέτρο 2 αφορά στους ελέγχους καλής λειτουργίας της κεντρικής θέρμανσης των κτηρίων, μέσω ελέγχων που διενεργούνται από τη Νομαρχιακή Αυτοδιοίκηση Μαγνησίας.
      Το μέτρο 6 προβλέπει την προώθηση της χρήσης των αστικών συγκοινωνιών μέσω της αναβάθμισης των υπηρεσιών αστικής συγκοινωνίας. Θα δώσω ορισμένα παραπάνω στοιχεία, κύριε Πρόεδρε, στη δευτερολογία μου. 
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε Υπουργέ.
      Ο ερωτών συνάδελφος κ. Γκατζής έχει το λόγο.
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
      Πιστεύω, κύριε Πρόεδρε, ότι και εσείς παρακολουθείτε αυτό το φαινόμενο που παρουσιάζεται στο Βόλο. Δεν είναι φαινόμενο μόνο του Βόλου. Φαίνεται ότι το πρόβλημα είναι γενικότερο. Όμως, εμείς εκεί αντιμετωπίζουμε ένα οξύτατο περιβαλλοντικό πρόβλημα, κύριε Υπουργέ, με μεγάλες συνέπειες για την υγεία και τη ζωή, ιδιαίτερα, των μικρών παιδιών. 
      Δεν μπορεί να μου λέτε τώρα ότι είναι μορφολογικά τα αίτια, δηλαδή τα μορφολογικά επίπεδα και η διαμόρφωση της χώρας και ότι, τελικά, αυτά τα έχετε διαπιστώσει με τις μετρήσεις και ότι αυτά κινούνται μέσα στα επιτρεπτά όρια. Εδώ μιλάμε για μολύνσεις που όταν κατέθεσα την ερώτηση, κύριε Πρόεδρε,  ήταν όντως οι τριάντα εννέα μέρες που είχαν παρουσιαστεί μέχρι τότε στις μετρήσεις. Όμως, το πρόβλημα πολλαπλασιάζεται, κύριε Υπουργέ. Και μόνο τον Οκτώβριο είχαμε είκοσι τρεις μετρήσεις οι οποίες ξεπερνούσαν στο πολλαπλάσιο τα επιτρεπτά όρια που καθορίζει η Ευρωπαϊκή Ένωση. Μόνο τον Οκτώβριο!
      Από εκεί και πέρα το θέμα δεν είναι να εντοπίζεται το πρόβλημα, κύριε Υπουργέ, και να μας λέτε ότι αυτά τα προβλήματα είναι από τις βιομηχανίες. Τι κάνετε; Λέτε ότι λειτουργούν αυτές οι βιομηχανίες στα μόνιμα πλαίσια. Και δεν είναι μόνο αυτές. 
      Εγώ να παραδεχθώ, όπως λένε και οι ειδικοί από το πανεπιστήμιο που έχουν κάνει τις μετρήσεις, ότι είναι και από τα αυτοκίνητα, ότι είναι από τα αιωρούμενα μπάζα από τις μεταφορές των αυτοκινήτων, τις σκόνες κ.λπ. Το κύριο πρόβλημα όμως προέρχεται από βιομηχανικούς ρύπους. Δεν μπορεί να αφήνουμε ανεξέλεγκτο το θέμα. Τι μέτρα θα πάρετε; 
      Μάλιστα εκτός απ’ αυτά που είπατε, υπάρχει και μία υπουργική απόφαση που θα καθορίσει νέα μέτρα κ.λπ. όπως λέει. Υπογράφτηκε -αυτό είδαμε στον τοπικό Τύπο τουλάχιστον- και απομένει μία υπογραφή από τον Υπουργό Ανάπτυξης. 
      Δεν ρωτάμε μόνο τι επιπλέον μέτρα θα πάρετε που είναι χρήσιμα και απαραίτητο να τα πάρετε. Τι κάνετε όμως γι’ αυτούς που ασύδοτα μολύνουν το περιβάλλον, που παίζουν με τη ζωή των μικρών παιδιών, που δεν σ’ αφήνουν να αναπνεύσεις; 
      Εκτός απ’ αυτά, χώρια τις επαγγελματικές ασθένειες που υπάρχουν στην περιοχή, η βιομηχανική αυτή περιοχή και η πόλη του Βόλου είναι μόνιμα σκεπασμένη με νέφος. Δεν μπορεί να μου λέτε τώρα ότι είναι γεωμορφολογικά τα αίτια. Αλίμονο. Τι κάνουμε γι’ αυτούς; Τους τιμωρούμε; Τι θα πει αυτό τώρα; Αν πας και του βάλεις τα 1000 ευρώ, χαίρω πολύ. Τα σύγχρονα φίλτρα μόνο που πρέπει να εγκαταστήσει, κοστίζουν πολύ. Ξέρετε πώς τα κρίνουν τα φίλτρα; Ελάτε μία βόλτα. Περάστε Σάββατο βράδυ από τις περιοχές αυτές να δείτε τι αμολάνε. Η ομίχλη δεν σ΄ αφήνει να περάσεις στα δέκα μέτρα, δεν σ’ αφήνει να περπατήσεις. Βγαίνει ένας έξω από το αυτοκίνητο και ο άλλος του λέει «έλα» κι εσείς μου λέτε τώρα για μορφολογικά αίτια; 
      Πάρτε μέτρα, χτυπήστε τους. Αισχροκερδούν σε βάρος της ζωής και της υγείας των κατοίκων της περιοχής μας. Αυτό δεν μπορούμε να το ανεχθούμε άλλο. 
      ΠΡΟΕΔΡΕΥΩΝ (Γεώργιος Σούρλας): Ο κ. Υπουργός έχει το λόγο για να δευτερολογήσει και μετά τη δευτερολογία του θα προσθέσω κι εγώ κάτι.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Επιτρέψτε μου να πω στα όσα ανέφερε ο κ. συνάδελφος ότι η γεωμορφολογία της χώρας και το κλίμα που επικρατεί είναι παράγοντες που επιστημονικά έχει αποδειχθεί ότι συμβάλλουν σ’ αυτό το είδος της ρύπανσης. Αυτό είτε το θέλουμε είτε δεν το θέλουμε είναι ένα δεδομένο το οποίο επαναλαμβάνω ότι έχει ελεγχθεί και τεκμηριωθεί επιστημονικά.
      ΝΙΚΟΛΑΟΣ ΓΚΑΤΖΗΣ: Άλλο να συμβάλλουν, άλλο να είναι τα καθοριστικά αίτια.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Από κει και πέρα, επιτρέψτε μου, κύριε Πρόεδρε, να καταθέσω στα Πρακτικά της Βουλής έναν πίνακα που περιλαμβάνει όλους τους αέριους ρύπους. Είναι στοιχεία για τη Μαγνησία, για το Βόλο. Δεν θα πρέπει να αφήσουμε να αιωρείται στην Αίθουσα αυτή η αίσθηση ότι δεν γίνεται κανένας έλεγχος ή ότι η κατάσταση είναι εξαιρετικά επικίνδυνη. Όπως ανέφερα στην πρωτομιλία μου για το μονοξείδιο του άνθρακα και το διοξείδιο του αζώτου κ.λπ. όλα τα στοιχεία είναι πολύ πιο κάτω από τα επιτρεπόμενα όρια. Υπάρχει πρόβλημα με τα αιωρούμενα σωματίδια. 
      (Στο σημείο αυτό ο Υφυπουργός Περιβάλλοντος, Χωροταξίας και Δημοσίων Έργων κ. Σταύρος Καλογιάννης καταθέτει για τα Πρακτικά το προαναφερθέν έγγραφο το οποίο έχει ως εξής:
      (να φωτογραφηθούν οι σελ. 20-21)
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Επιτρέψτε μου σ’ αυτό το σημείο να κάνω μία αναφορά και να πω ότι επειδή το πρόβλημα αφορά όλη την Ευρώπη, σε επίπεδο Ευρωπαϊκής Ένωσης γίνεται τον τελευταίο χρόνο μία πολύ μεγάλη συζήτηση σχετικά με μία νέα οδηγία και μία νέα θεματική στρατηγική, η οποία ακριβώς θα επιβάλει αυστηρότερους όρους σε ό,τι αφορά τα επιτρεπόμενα όρια. 
      Αναφέρω ενδεικτικά ότι μπαίνουν πλέον δεσμευτικά όρια για τα αιωρούμενα σωματίδια 2,5. Μέχρι τώρα μιλάμε για τα αιωρούμενα σωματίδια 10 με πολύ μεγαλύτερη διάμετρο. Μπαίνουν ως δεσμευτικό όριο τα 25 μιλιγκράμ ανά κυβικό μέτρο το 2015. Είναι προτεινόμενο όριο για το 2010, δεσμευτικό για το 2015. 
      	Σε ό,τι αφορά τους ελέγχους που γίνονται από το Υ.ΠΕ.ΧΩ.Δ.Ε., θα αναφέρω ότι το Σώμα Επιθεωρητών Περιβάλλοντος, που κάνει εξαιρετικά σημαντική δουλειά, έχει πραγματοποιήσει αυτοψίες και επιθεωρήσεις σε συγκεκριμένες μικρές και μεγάλες βιομηχανίες της ευρύτερης περιοχής του Βόλου, τις οποίες αναφέρω αμέσως τώρα. Είναι η «Χαλυβουργία Θεσσαλίας», η «Ασβεστοποιία Βελεστίνου», η Βιομηχανία «Αλέξανδρος Ιντερνάσιοναλ», η «ΑΓΕΤ Ηρακλής» και η «ΣΟΒΕΛ Α.Ε.». Στις πρώτες τρεις περιπτώσεις στις οποίες έχει διαπιστωθεί ότι υπήρχαν προβλήματα εφαρμογής της περιβαλλοντικής νομοθεσίας οι σχετικοί φάκελοι έχουν ήδη αποσταλεί στον εισαγγελέα και βεβαίως θα επιβληθούν τα νόμιμα πρόστιμα που προβλέπονται από την κείμενη διαδικασία, πέρα από τις νομικές διαδικασίες που επαναλαμβάνω ότι έχουν ήδη ξεκινήσει.
      	Σας ευχαριστώ πολύ.
      	ΝΙΚΟΛΑΟΣ ΓΚΑΤΖΗΣ: Πριν πάνε για έλεγχο προειδοποιούνται οι βιομηχανίες ότι θα γίνει έλεγχος και παίρνουν τα μέτρα τους.
      	ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα μου επιτρέψετε κι εμένα να πω ότι το πρόβλημα είναι και υπαρκτό και σοβαρό, όχι μόνο για το Βόλο, αλλά και για πολλές άλλες πόλεις της Ελλάδας. Βάσει των όσων είπατε, είναι και πολύπλοκο. 
      	Η πρότασή μου είναι να πραγματοποιηθεί μία ευρεία σύσκεψη στο Βόλο, με τη δική σας παρουσία και όλων των εμπλεκόμενων φορέων, των υπηρεσιακών παραγόντων και των εκπροσώπων των βιομηχανιών, οι οποίες ενοχοποιούνται για τη μόλυνση του περιβάλλοντος.
      Να γίνει μία ευρεία συνάντηση εκεί, στην πόλη του Βόλου, να δοθούν αυτές οι απαντήσεις να τεθούν, όμως, και τα προβλήματα από τους κατοίκους και τους εκπροσώπους των διαφόρων φορέων. Θα παρακαλούσα να γίνει δεκτή αυτή η πρόταση με την οποία πιστεύω ότι συμφωνεί και ο κ. Γκατζής. 
      ΝΙΚΟΛΑΟΣ ΓΚΑΤΖΗΣ: Συμφωνούμε. Όμως, να τηρηθούν οι νόμοι, γιατί οι νόμοι υπάρχουν. 
      ΠΡΟΕΔΡΕΥΩΝ (Γεώργιος Σούρλας):  Πρέπει, όμως, να γίνει μια μεγάλη κουβέντα, κύριε Γκατζή, για το θέμα και αυτό δεν μπορεί να γίνει στα πλαίσια μόνο ενός κοινοβουλευτικού ελέγχου, που καλώς τον κάνατε. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων):  Συμφωνώ κι εγώ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας):  Συμφωνεί και ο κύριος Υπουργός. 
      Με τον κ. Γκατζή και με τους άλλους συναδέλφους θα πάρουμε την πρωτοβουλία να οργανώσουμε αυτή τη σύσκεψη. 
      Εισερχόμαστε στη συζήτηση της τρίτης με αριθμό 94/20.11.2006 Επίκαιρης Ερώτησης του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την οικολογική καταστροφή του Κόλπου της Ελευσίνας από τα απόβλητα του ρέματος του Αγίου Γεωργίου κ.λπ..
      Αναλυτικότερα, η επίκαιρη ερώτηση του κ. Λεβέντη έχει ως εξής:
      «Το ρέμα του Αγίου Γεωργίου, το οποίο διαρρέει το Θριάσιο πεδίο ανατολικά του Ασπρόπυργου και καταλήγει στον κόλπο της Ελευσίνας έχει χαρακτηριστεί από το 1977 ως αποδέκτης βιομηχανικών λυμάτων και άλλων αποβλήτων. Η απόφαση προέβλεπε προηγούμενο βιολογικό καθαρισμό των λυμάτων, που όμως ουδέποτε τηρήθηκε. Συνέπεια: εντονότατη δυσοσμία και εκτεταμένη οικολογική καταστροφή, αφού εδώ καταλήγουν, εκτός των άλλων, στραγγίσματα, απόβλητα και κάθε λογής απορρίμματα από την χωματερή, τα σφαγεία και τα βυρσοδεψεία, καθώς και από πολλές γειτονικές επιχειρήσεις είτε εντελώς παράνομες είτε με νομιμοφανή λειτουργία, αλλά και από όλη την Αττική.
      Επανειλημμένες μετρήσεις του Συνδέσμου Δήμων Θριασίου και άλλων φορέων στο χώρο εκβολής του ρέματος στον κόλπο της Ελευσίνας δείχνουν υψηλότατες συγκεντρώσεις σε βαρέα μέταλλα, ολικό φώσφορο, αμμωνία κ.λπ., που το καθιστούν από τις πιο ρυπασμένες περιοχές της χώρας, αλλά και διεθνώς. Πρόσφατα δημοσιεύματα αναφέρουν ότι μέρος από τα λασπώδη υπολείμματα του ρέματος μεταφέρεται με φορτηγά σε νταμάρι των Άνω Λιοσίων.
      Σε ερώτησή μας προς το Υ.ΠΕ.ΧΩ.ΔΕ (υπ’ αριθμό 11853/16-6-06) είχαμε επισημάνει την αφόρητη για τους κατοίκους και καταστροφική για το περιβάλλον κατάσταση, αλλά ακόμη αναμένουμε απαντήσεις και συγκεκριμένα μέτρα.
      Με βάση τα παραπάνω, ερωτάται ο κύριος Υπουργός:
      Ως πότε το ρέμα του Αγίου Γεωργίου θα χρησιμεύει ως αποδέκτης λυμάτων;
      Τι μέτρα θα λάβει ώστε να παύσει να αποτελεί πηγή ρύπανσης και οικολογικής καταστροφής;
      Ποιες προϋποθέσεις επεξεργασίας των λυμάτων επιβάλλονται; Ποιος ελέγχει, με ποιο τρόπο και τι μέτρα λαμβάνονται για τους παραβάτες;
      Πού μεταφέρθηκαν με τα φορτηγά τα λασπολύματα του ρέματος;
      Από ποιο αρμόδιο όργανο πάρθηκε αυτή η απόφαση και με ποιους περιβαλλοντικούς όρους;».
      Στην επίκαιρη ερώτηση του κ. Λεβέντη θα απαντήσει ο Υφυπουργός Περιβάλλοντος, Χωροταξίας και Δημοσίων Έργων, ο κ. Καλογιάννης.
      Ορίστε, κύριε Υπουργέ, έχετε το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων):  Ευχαριστώ, κύριε Πρόεδρε.
      Για το ρέμα του Αγίου Γεωργίου στο Θριάσιο Πεδίο θα αναφέρω τα εξής: Με την κοινή υπουργική απόφαση υπ’ αριθμό 17823/79 είχαν ορισθεί περιοχές διαθέσεως των υγρών βιομηχανικών αποβλήτων στο Σαρωνικό Κόλπο. Στις περιοχές αυτές επιτρέπεται, βεβαίως, η διάθεση υγρών αποβλήτων μετά από πλήρη επεξεργασία τους. Μεταξύ των περιοχών που αναφέρονται στη συγκεκριμένη απόφαση είναι και το ρέμα του Αγίου Γεωργίου, που εκβάλλει στην ακτή ακριβώς απέναντι από τα διυλιστήρια Ασπροπύργου.
      Στο εθνικό δίκτυο παρακολούθησης των επιφανειακών υδάτων του Υ.ΠΕ.ΧΩ.Δ.Ε. δεν έχουν συμπεριληφθεί τα ρέματα. Ως εκ τούτου, δεν υπάρχουν διαθέσιμα στοιχεία αναλυτικά σε ό,τι αφορά την ποιότητα των νερών δείγματα, τα οποία ενδεχομένως θα μπορούσαν να έχουν ληφθεί για να εκτιμηθεί το ακριβές επίπεδο ρύπανσης των υδάτων του συγκεκριμένου ρέματος. 
      Οφείλω να πω ότι με το ισχύον θεσμικό πλαίσιο, την αστυνόμευση των ρεμάτων την έχει η οικεία νομαρχιακή αυτοδιοίκηση, συγκεκριμένα η διεύθυνση τεχνικών υπηρεσιών της οικείας νομαρχίας. Ωστόσο, πρέπει να τονίσω ότι ως Υ.ΠΕ.ΧΩ.Δ.Ε. –γνωρίζετε, κύριε συνάδελφε, το έχουμε συζητήσει κατ’ επανάληψη το θέμα έχουμε καταβάλει πολύ μεγάλη προσπάθεια και έχουμε το εντάξει στο Ταμείο Συνοχής. Έχουν δε, ήδη δημοπρατηθεί τα έργα που αφορούν στην εγκατάσταση επεξεργασίας αστικών αποβλήτων του Θριασίου Πεδίου και στο απαιτούμενο δίκτυο αποχέτευσης, το οποίο περιλαμβάνει τους οικισμούς Ασπρόπυργο, Μάνδρα, Ελευσίνα, Μαγούλα.
      Για τα δίκτυα αποχέτευσης επίκειται η υπογραφή των σχετικών συμβάσεων. Με την οριστική λειτουργία του συγκεκριμένου έργου το πρόβλημα της διαχείρισης των αποβλήτων θα λυθεί. Θα δοθεί οριστική λύση. Ανεξαρτήτως αυτών οφείλω να επισημάνω ότι η αρμόδια υπηρεσία του Υ.ΠΕ.ΧΩ.Δ.Ε., οι επιθεωρητές περιβάλλοντος, έχουν πραγματοποιήσει επιθεωρήσεις σε εγκαταστάσεις και δραστηριότητες του Θριασίου Πεδίου και θα αναφέρω ενδεικτικά τους ελέγχους που έχουν γίνει την τελευταία διετία. 
      Έχουν ελεγχθεί συγκεκριμένα τα «Ελληνικά Πετρέλαια» στον Ασπρόπυργο, η «Ελληνική Χαλυβουργία», η Αθηναϊκή Χαρτοποιία, η Ασβεστοποιία Ένωσης, η βιομηχανία «ΒΙΑΣΦΑΛΤ», η βιομηχανία «Χούμας Μπαταρίες», η χαρτοποιία «Βιοχαρτική», το εργοστάσιο ανακύκλωσης μεταλλικών απορριμμάτων «Αθηνά Κάμπερ», η βιομηχανία παραγωγής ορυκτελαίων «ΕΛΤΟΝ Α.Ε.Β.Ε.». Από τους ελέγχους που έχουν κάνει οι επιθεωρητές περιβάλλοντος για τις εταιρείες  «Ελληνική Χαλυβουργία» και «Βιοχαρτική» έχει βεβαιωθεί η πλημμελής διαχείριση των υγρών αποβλήτων ο ελλιπής έλεγχος των ποιοτικών αυτών παραμέτρων και απόβλητα, τα οποία διοχετεύονται στο συγκεκριμένο ρέμα, στον Άγιο Γεώργιο. Έχει ακολουθηθεί η προβλεπόμενη από την νομοθεσία διαδικασία και έχουν επιβληθεί διοικητικές κυρώσεις, πρόστιμα συνολικού ύψους περίπου 160.000 ευρώ. 
      Ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Ο κ. Λεβέντης έχει το λόγο. 
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Κύριε Υπουργέ, ξέρετε, επανειλημμένα υποβάλλουμε ερωτήσεις προς το σεβαστό Υπουργείο ΠΕ.ΧΩ.Δ.Ε., και δεν μας τιμά με τις απαντήσεις του. Ήδη, εκτός από τις άλλες πολλές ερωτήσεις που εγώ έχω καταθέσει, υπάρχει και ερώτηση από 16/6/2006 για το ίδιο θέμα το οποίο τώρα συζητούμε. Καμία απάντηση δεν υπάρχει από το Υπουργείο.
      Πρώτον είναι αυτό και πρέπει να σημειωθεί. Δεν ξέρω γιατί ολιγωρεί τόσο πολύ στις απαντήσεις το Υπουργείο, του οποίου εσείς και οι άλλοι αρμόδιοι υπουργοί προΐστασθε. 
      Δεύτερον, είπατε ότι τα ρέματα δεν περιλαμβάνονται στις αρμοδιότητες του Υ.ΠΕ.ΧΩ.Δ.Ε.. Στις αρμοδιότητες ποιου ανήκει, κύριε Υπουργέ;
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Στις νομαρχίες.
      ΑΘΑΝΑΣΙΟΣ ΛΕΒΕΝΤΗΣ: Η νομαρχία πάλι δεν έχει κανένα ελεγκτικό μηχανισμό για τα ελέγξει όλα αυτά. Σκεφτείτε ότι έχει τρεις υπαλλήλους για να ελέγξει τρεις χιλιάδες βιομηχανίες και άλλες επιχειρήσεις μόνο στην περιοχή Θριασίου. Είπατε ότι έγιναν και ορισμένοι έλεγχοι. Μάλιστα το τελευταίο διάστημα αναφέρατε και μια σειρά βιομηχανίες, οι οποίες ελέγχθηκαν. 
      Και τι έγινε, κύριε Υπουργέ; Διαπιστώσατε πλημμελή λειτουργία. Το αποτέλεσμα: 160.000 ευρώ πρόστιμο! Τους «ταράξατε», κυριολεκτικά! Τις 160.000 αυτές οι μεγάλες βιομηχανίες τις βγάζουν σε τρία δευτερόλεπτα. Είναι απαράδεκτα αυτά τα πράγματα, κύριε Υπουργέ. Και έχει δημιουργηθεί εκεί μια εφιαλτική κατάσταση. Κατ’ αρχήν, πρέπει να είναι φυσικοί αποδέκτες βιομηχανικών αποβλήτων τα ρέματα; Το αποδεχόμαστε αυτό; 
      Τρίτον, υποτίθεται ότι υπάρχουν δεσμευτικοί όροι, ότι θα γίνονται βιολογικοί καθαρισμοί. Ποιος απ’ αυτούς κάνει βιολογικούς καθαρισμούς; Κανένας. Απορρίπτονται όλα μέσα στο ρέμα. 
      Τέταρτον, εκτός από τα υγρά βιομηχανικά απόβλητα απορρίπτεται και ό,τι άλλο δεν θέλει η πρωτεύουσα και όλη η Αττική. Εκεί πηγαίνουν όλων των λογιών οι λάσπες και τα απόβλητα και τα λογής- λογής απορρίμματα. Τελευταία, μάλιστα, επειδή υπήρχε πρόβλημα, γιατί πήγε να βουλώσει εκεί το ρέμα, κάποια αυτοκίνητα φορτηγά μεταφέρουν ένα μέρος αυτής της λυματολάσπης που έχει εναποτεθεί στον πυθμένα του ρέματος προς άγνωστη κατεύθυνση. Αυτά όλα είναι ανεύθυνα πράγματα και στην καλύτερη περίπτωση μόνο τριτοκοσμικές χώρες θα μπορούσαν να τα κάνουν, για να μην πω τεταρτοκοσμικές, όπως είναι η κατάσταση σ’ αυτή την περιοχή. 
      Έλεος επιτέλους, κύριε Υπουργέ! Δεν πρέπει αυτή η πολιτεία να κινηθεί; Δεν πρέπει κάτι να κάνει; Έχει δεκαεπτά βιομηχανίες που υπάγονται στην οδηγία Σεβέζο σ’ αυτή την περιοχή. Και μπήκαν πρόστιμα 170.000 ευρώ μέσα σε πόσα χρόνια. 
      Νομίζω, κύριε Υπουργέ, ότι υπάρχουν σοβαρότατες ευθύνες της πολιτείας και πρέπει να κινηθεί άμεσα. Κατ’ αρχήν, να αλλάξουν οι όροι. Θα πρέπει να πάψουν να είναι τα ρέματα όπως είναι ο Ασωπός ή όπως είναι το ρέμα του Αγίου Γεωργίου, βόθροι κυριολεκτικά και αποδέκτες ανεπεξέργαστων βιομηχανικών αποβλήτων. Και δεύτερον, να υπάρξουν ελεγκτικοί μηχανισμοί. Για να υπάρξουν όμως ελεγκτικοί μηχανισμοί πρέπει η πολιτεία να διαθέσει κεφάλαια, να διαθέσει κονδύλια ώστε να προσληφθούν οι αρμόδιοι υπάλληλοι και να λειτουργούν οι υπηρεσίες.
      Επίσης, θα πρέπει να επιβάλλονται πρόστιμα και όχι χάδια, κύριε Υπουργέ, όπως αυτά που μας αναφέρατε.
      Όσο για τους επιθεωρητές περιβάλλοντος είναι και πολύ λίγοι, αλλά δυστυχώς κάνουν και πολύ λίγη δουλειά. Τα αποτελέσματα τα βλέπουμε.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λεβέντη.
      Ο κύριος Υπουργός έχει το λόγο για να δευτερολογήσει.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Κατ’ αρχήν, κύριε συνάδελφε, επιτρέψτε μου να πω ότι πρόστιμα ύψους 160.000 ευρώ σε δύο βιομηχανίες, δεν είναι χάδια. Είναι πολύ σημαντικά πρόστιμα και είναι τα προβλεπόμενα από τη νομοθεσία.
      ΑΘΑΝΑΣΙΟΣ ΛΕΒΕΝΤΗΣ: Μόνο δύο είναι οι παράνομοι, κύριε Υπουργέ;
      ΠΡΟΕΔΡΕΥΩΝ (Γεώργιος Σούρλας): Κύριε Λεβέντη, σας παρακαλώ μη διακόπτετε.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Σε ό,τι αφορά τις παρεμβάσεις που γίνονται στο Θριάσιο Πεδίο, πέραν των όσων ανέφερα στην πρωτομιλία μου -η μεγάλη εγκατάσταση βιολογικού καθαρισμού, τα δίκτυα αποχετεύσεως, τα οποία όπως είπα έχουν δημοπρατηθεί…
      ΑΘΑΝΑΣΙΟΣ ΛΕΒΕΝΤΗΣ: Και τα βιομηχανικά απόβλητα που πέφτουν εκεί;
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Θα αναφέρω αμέσως ότι για τα επικίνδυνα βιομηχανικά απόβλητα προωθούμε ως Υ.ΠΕ.ΧΩ.Δ.Ε. το νομοθετικό πλαίσιο για τη διαχείριση των επικίνδυνων αποβλήτων. Το πλαίσιο αυτό περιλαμβάνει την κοινή υπουργική απόφαση 13588/2006, τις γενικές προδιαγραφές διαχείρισης επικινδύνων αποβλήτων –είναι η κοινή υπουργική απόφαση 24944/2006- και το σχετικό εθνικό σχεδιασμό, ο οποίος είναι υπό έκδοση σε Φ.Ε.Κ..
      Ένα ιδιαίτερα σημαντικό βήμα για την περιοχή σε ό,τι αφορά την τελική διάθεση των βιομηχανικών αποβλήτων, που προέρχονται ουσιαστικά από δραστηριότητες, οι οποίες είναι εγκατεστημένες στην περιοχή του Θριάσιου Πεδίου, είναι η χωροθέτηση από το ΥΠΕΧΩΔΕ της Μονάδας Τελικής Διάθεσης Βιομηχανικών Αποβλήτων, επικινδύνων και μη.
      Για την εγκατάσταση της εν λόγω Μονάδας, προωθείται το έργο: «διαμόρφωση και ανάπλαση μεταλλείων βωξίτη μέσω της διάθεσης βιομηχανικών καταλοίπων στη θέση Μελετάνη Μάνδρας Αττικής». Το έργο αυτό θα έχει καθοριστική σημασία για το συνολικό σύστημα διαχείρισης των βιομηχανικών αποβλήτων. 
      Στο παρόν στάδιο, αξιολογείται από τις αρμόδιες υπηρεσίες του ΥΠΕΧΩΔΕ η μελέτη περιβαλλοντικών επιπτώσεων του έργου.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      Τελευταία επίκαιρη ερώτηση είναι η με αριθμό 87/20.11.2006 του Βουλευτή του Πανελλήνιου Σοσιαλιστικού Κινήματος κ. Εμμανουήλ Φραγκιαδουλάκη προς τον Υπουργό Αγροτικής Ανάπτυξης και Τροφίμων, σχετικά με την επίλυση των λειτουργικών προβλημάτων που αντιμετωπίζουν τα δύο Ινστιτούτα Αγροτικής Έρευνας στο Ηράκλειο κλπ.
      Αναλυτικότερα η επίκαιρη ερώτηση του κ. Φραγκιαδουλάκη έχει ως εξής:
      «Στα Ινστιτούτα Αγροτικής Έρευνας του ΕΘΙΑΓΕ στην Κρήτη η εικόνα εγκατάλειψης και η απουσία ενδιαφέροντος αποτελούν το πραγματικό προσωπείο της αγροτικής πολιτικής της Κυβέρνησης στο μοναδικό φορέα τεχνικής υποστήριξης και παραγωγής τεχνογνωσίας των αγροτών του νησιού.
      Τα Ερευνητικά Ιδρύματα Αγροτικής Έρευνας στην Κρήτη δεν έχουν να πληρώσουν ούτε τα στοιχειώδη λειτουργικά έξοδα (Δ.Ε.Η., Ο.Τ.Ε. κ.λπ.). Οι κτηριακές εγκαταστάσεις στο Ηράκλειο έχουν κριθεί ακατάλληλες για στέγαση, τα πειραματικά θερμοκήπια είναι εγκαταλελειμμένα λόγω απουσίας χρηματοδοτήσεων και το επιστημονικό και τεχνικό προσωπικό δεν επαρκεί για να καλύψει τις ανάγκες της αγροτικής παραγωγής.
      Αξίζει, επίσης, να σημειωθεί, ότι το 80% των ερευνητών συνταξιοδοτείται σε δύο χρόνια, οπότε οι ερευνητές θα αριθμούν μόνο πέντε, ενώ πριν από δέκα χρόνια ήταν τριάντα ένας.
      Έπειτα από τα ανωτέρω, ερωτάστε κύριε Υπουργέ:
      Υπάρχει η πολιτική βούληση να προβείτε στις απαραίτητες ενέργειες για την επίλυση των προβλημάτων λειτουργίας που αντιμετωπίζουν τα δύο Ινστιτούτα Αγροτικής Έρευνας του Ηρακλείου; Τι μέλει γενέσθαι με τον Σταθμό Αγροτικής Έρευνας Μεσσαράς, όπου επικρατεί πραγματική εγκατάλειψη και τριτοκοσμική κατάσταση;»
      Στην επίκαιρη ερώτηση του κ. Φραγκιαδουλάκη θα απαντήσει ο Υφυπουργός Αγροτικής Ανάπτυξης και Τροφίμων κ. Κοντός.
      Ορίστε, κύριε Υφυπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, στο Υπουργείο Αγροτικής Ανάπτυξης και Τροφίμων καταβάλλουμε κάθε δυνατή προσπάθεια, έτσι ώστε να αξιοποιήσουμε την επιστημονική γνώση, την εμπειρία, για να στηρίξουμε αποτελεσματικά την αγροτική ανάπτυξη της χώρας μας.
      Έχουμε μία συνεχή επικοινωνία και επαφή με τα πανεπιστήμια της χώρας, όπου πραγματικά γίνεται πολύ καλή δουλειά. 
      Πρόσφατα είχαμε σύσκεψη στο Υπουργείο, στην οποία παρουσιάστηκε μία παγκόσμια πατέντα του Πανεπιστημίου Αθηνών, του καθηγητή κ. Κίντζιου, μέτρηση υπολειμμάτων με βιοαισθητήρες. Είναι μία επαναστατική μέθοδος, διότι με πολύ μικρό κόστος και σε σύντομο χρονικό διάστημα μπορούμε να βρίσκουμε τα υπολείμματα των φυτοφαρμάκων στα τρόφιμα.
      Εκτός από αυτό θέλω να σας πω ότι ήδη λειτουργούν δώδεκα ερευνητικές ομάδες στα πλαίσια του Ο.Π.Ε.Γ.Ε.Π., που ασχολείται με την ποιότητα, έτσι ώστε να προχωρήσουν πιλοτικές καλλιέργειες για την ολοκληρωμένη διαχείριση.
      Το Ε.Θ.Ι.Α.Γ.Ε., επίσης, που είναι ένα από τα σημαντικότερα ερευνητικά κέντρα στον τομέα της γεωργίας, με τα πενήντα τρία ινστιτούτα που έχει, καταβάλλει προσπάθεια, έτσι ώστε να προχωρήσει η αγροτική έρευνα. Πρέπει να πούμε και να ομολογήσουμε, όμως, ότι δυστυχώς οι περισσότερες από τις έρευνες που έκανε στο παρελθόν το ΕΘΙΑΓΕ, δεν είχαν καμία σχέση με την πραγματικότητα και δεν είχαν καμία επαφή με την αγροτική παραγωγή. Γινόταν, δηλαδή, σε πάρα πολλές περιπτώσεις έρευνα για την έρευνα και όχι έρευνα για να στηριχθούν οι Έλληνες αγρότες. Δώσαμε, λοιπόν, από την αρχή που αναλάβαμε στο Υπουργείο Αγροτικής Ανάπτυξης και Τροφίμων σαφείς εντολές και σαφείς οδηγίες, έτσι ώστε πλέον η κάθε έρευνα και η κάθε μελέτη η οποία γίνεται, να έχει άμεση σχέση με την παραγωγή και να είναι άμεσα εφαρμόσιμη. 
      Πέρα από αυτό, πρέπει να πούμε, δυστυχώς, ότι ένα μεγάλο μέρος του προϋπολογισμού του Ε.Θ.Ι.Α.Γ.Ε. πάει για να καλύψει έξοδα που δεν έχουν σχέση με την έρευνα, δηλαδή διοικητικές δαπάνες που έχουν σχέση με αθρόες προσλήψεις που έγιναν στο παρελθόν διοικητικού προσωπικού, όπως καθαρίστριες, κηπουροί και πάρα πολλοί άλλοι, οι οποίοι δεν μπορούν να βοηθήσουν και να συνδράμουν στο πραγματικό έργο του Ιδρύματος. 
      Το Επιστημονικό Συμβούλιο ολοκληρώνει σύντομα τη μελέτη για την αναδιοργάνωση του Ιδρύματος. Αναδιοργανώνεται το Ίδρυμα, μετατρέπεται σε ένα ευέλικτο και αναποτελεσματικό σχήμα και σε αυτό συμπεριλαμβάνονται και οι μονάδες που αναφέρετε στην Κρήτη, έτσι ώστε με την έρευνα που πραγματοποιούν, να συμβάλλουν ουσιαστικά στην αγροτική ανάπτυξη του νησιού. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Ο συνάδελφος κ. Φραγκιαδουλάκης έχει το λόγο.
      ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ: Ευχαριστώ, κύριε Πρόεδρε.
      Κύριε Υπουργέ, όπως γνωρίζετε, το ΕΘΙΑΓΕ δημιουργήθηκε το 1989, έτυχε αποδοχής όλων των κομμάτων της Βουλής και θεωρήθηκε ένα πολύ σημαντικό βήμα για τη στήριξη και την ανάπτυξη του αγροτικού χώρου. Είχε ένα σημαντικό έργο. Ξεκίνησε με δεκαοκτώ χιλιάδες άτομα. Μετά από δεκαέξι χρόνια έχει το μισό προσωπικό και μετά από δύο χρόνια υπολογίζεται ότι θα έχουν μείνει τετρακόσια άτομα σε ολόκληρο το Ίδρυμα αυτό.
      Έγιναν σπουδαίες και επιτυχημένες προωθήσεις της έρευνας. Σύμφωνα με τα στοιχεία που έχω εδώ, λύθηκε το πρόβλημα του ελλείμματος σταριού και αντί να είμαστε εισαγωγείς, είμαστε εξαγωγείς, το θέμα της παραγωγής σπόρων ψυχανθών, βαμβακιού, καλαμποκιού κ.λπ. 
      Αυτό, όμως, που συμβαίνει σήμερα, κύριε Υπουργέ, θα έλεγα ότι είναι τραγικό. Προσωπικά επισκέφθηκα τις εγκαταστάσεις. Ένα σπουδαίο κτήριο, πριν από τριάντα χρόνια κατασκευασμένο, σήμερα καταρρέει. Κομμάτια μπετόν πέφτουν, ρωγμές έχουν ως συνέπεια να μπαίνει νερό μέσα στο Ίδρυμα και επίσης υπάρχουν δύο Ινστιτούτα, όπως είπατε, με δύο διευθυντές ανά δέκα άτομα προσωπικό, το οποίο είναι κουρασμένο, γερασμένο και ανεπαρκές σε αριθμό. Τα θερμοκήπια είναι εγκαταλελειμμένα. Το Ίδρυμα στην ουσία δεν παράγει τίποτα, είναι ως να μην υπάρχει.
       Όσον αφορά τη Γεωργική Σχολή ή το Ίδρυμα Γεωργικής Έρευνας Μεσσαράς δεν έχει κανένα αντικείμενο, δεν έχει κανένα πρόγραμμα, δεν έχει επιστημονικό προσωπικό, δεν έχει κανένα σκοπό και δεν προσφέρει τίποτα. Τι θα γίνει; Τα τελευταία τρία χρόνια, όπως μου λένε οι εργαζόμενοι, ουδείς αρμόδιος παράγοντας κυβερνητικός δεν έχει επισκεφθεί το Ίδρυμα. Πραγματικά περνάνε μία φάση απογοήτευσης, που το βλέπει κανείς και στα πρόσωπα των εργαζομένων. Δεν έχουν να πληρώσουν το φως, δεν έχουν να πληρώσουν τον Ο.Τ.Ε.. 
      Αυτά τα πράγματα νομίζω ότι είναι τραγικά για ένα Ίδρυμα, το οποίο ξεκίνησε με τέτοιες λαμπρές προοπτικές και στα πρώτα χρόνια δημιούργησε σημαντικά θέματα.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Για το θέμα του Ε.Θ.Ι.Α.Γ.Ε., όπως είπα στην πρωτολογία μου, ολοκληρώνεται πολύ σύντομα η μελέτη, έτσι ώστε το Ίδρυμα να αναδιοργανωθεί, να αξιοποιηθεί με τον καλύτερο τρόπο το υφιστάμενο προσωπικό, να στηριχθούν οι υποδομές που υπάρχουν και να μπορέσει να συμβάλει ουσιαστικά στην αγροτική ανάπτυξη της χώρας.
      Πρέπει να σας πω, όμως, ότι όντως υπάρχει πρόβλημα με τη χρηματοδότηση, διότι ένα πολύ μεγάλο μέρος μοιραία πηγαίνει σε διοικητικά έξοδα, καλύπτει δαπάνες μισθοδοσίας υπαλλήλων του Ε.Θ.Ι.Α.Γ.Ε., οι οποίοι προσελήφθησαν χωρίς να έχουν καμία σχέση με την έρευνα. Διοικητικό προσωπικό, δυστυχώς, προσελήφθη και μάλιστα πολύ προσωπικό, το οποίο πρέπει να πληρωθεί. 
      Από εκεί και πέρα όμως, θέλω να σας πω ότι στο νέο σχήμα που δημιουργείται δίνεται ιδιαίτερη βαρύτητα πλέον στην εφηρμοσμένη έρευνα, δίνεται ιδιαίτερη βαρύτητα έτσι ώστε να προσληφθούν και ερευνητές οι οποίοι θα δώσουν μία διαφορετική, μεγαλύτερη και καλύτερη οντότητα στο ερευνητικό αυτό Ίδρυμα. Προσπαθούμε έτσι ώστε να συνδέσουμε το Ε.Θ.Ι.Α.Γ.Ε. με τα πανεπιστήμια της χώρας, έτσι ώστε να υπάρχει ένας συντονισμός στην αγροτική έρευνα στη χώρα μας και πρέπει να σας πω ότι ήδη προχωρούν αξιόλογες μελέτες, οι οποίες θα μπορέσουν άμεσα να εφαρμοστούν και να στηρίξουν την αγροτική ανάπτυξη της χώρας. 
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε Υπουργέ.
      Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα μαθητές και μαθήτριες και δύο συνοδοί καθηγητές από το Ιδιωτικό Λύκειο Πετράκη–Βαλσαμίδου.
      Η Βουλή τους καλωσορίζει και τους εύχεται καλές σπουδές.
      (Χειροκροτήματα απ’ όλες τις πτέρυγες της Βουλής)
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμεθα στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Δικαιοσύνης «Τροποποίηση του Κώδικα Οργανισμού Δικαστηρίων και Κατάστασης Δικαστικών Λειτουργών που κυρώθηκε με τον ν. 1756/1988 (Φ.Ε.Κ. 35Α΄) σχετικά με την αναδιοργάνωση της Επιθεώρησης Δικαστηρίων και Δικαστικών Λειτουργών και άλλες διατάξεις».
      Στη χθεσινή συνεδρίαση συζητήθηκαν και ψηφίστηκαν τα άρθρα από 1 έως 5 του νομοσχεδίου. Στη σημερινή συνεδρίαση θα συζητηθούν τα υπόλοιπα άρθρα του νομοσχεδίου 6 έως 11 μαζί με τρεις υπουργικές τροπολογίες ως μία ενότητα. 
      Το λόγο έχει ο εισηγητής της Νέας Δημοκρατίας κ. Κωνσταντίνος Τσιπλάκης.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, αγαπητοί συνάδελφοι,  εχθές μετείχα ταυτόχρονα στη συζήτηση της Επιτροπής Αναθεώρησης του Συντάγματος. Θα πω δυο κουβέντες επ’ αυτού και μάλιστα την άποψή μου θα την εκφράσω μετά διακριτικότητος και ταπεινότητος. Συζητώντας εχθές στην Επιτροπή Αναθεώρησης προσεγγίσαμε θέματα που έχουν σχέση με την ίδρυση του Συνταγματικού Δικαστηρίου και γενικότερα προσεγγίσαμε και διατάξεις που κατά καιρούς ελέγχονται –το λέω με την καλή του όρου έννοια- πόσο μπορούν να γίνουν καλύτερες, πλησιάζοντας -αν θέλετε- μια πιο εξιδανικευμένη λειτουργία της Δικαιοσύνης με την έννοια ότι όχι μόνο πρέπει να είναι αλλά και να φαίνεται ότι ενασκεί με τον καλύτερο δυνατό τρόπο τα καθήκοντά της. 
      Εισελθών ύστερα στην Αίθουσα, διαπίστωσα μία έντονη διεξαγόμενη συζήτηση, η οποία είχε σχέση τελικώς ως περίσταση με μία επισήμανση που κατά την επί της αρχής συζήτηση είχα κάνει, τονίζοντας ότι διαπιστώνω, διαχρονικά, ότι πολλές φορές δεν προσεγγίζεται ένα συζητούμενο θέμα στην ακριβή του διάσταση και εν ονόματι της ελευθερίας έκφρασης και δεν ξέρω ποιων άλλων συναφών επικλήσεων ότι δεν είμαστε σχολείο ή δεν ξέρω τι άλλο διαχρονικά, λοιπόν, διαπιστώνω, ο νεαρός Βουλευτής, ότι δεν προσεγγίζεται το συζητούμενο θέμα στην ακριβή του διάσταση. Η ελευθερία έκφρασης εντός του Κοινοβουλίου, έτσι την αντιλαμβάνομαι, έχει σχέση και με τους κανονισμούς που κυρίαρχα, θεμελιωδώς ισχύουν κατά τις συζητήσεις της Βουλής. Κλείνοντας, η προτροπή μου, η μετά διακριτικότητος και ευγενείας εξωτερικευόμενη. Θεωρώ ότι ενισχύουμε το κύρος μας όλοι, όταν πραγματικά είμαστε πολύ συγκεκριμένοι και εποικοδομητικά λειτουργούντες και διαμορφώνοντες συνθήκες της καλύτερης δυνατής νομοθετικής λειτουργίας. 
      Επί της ουσίας, επί της τοποθέτησης που πρέπει να κάνω επί των άρθρων αυτής της ενότητας και των τροπολογιών, είπα και στην επί της αρχής συζήτηση, όπου αναγκαίως επεξετάθην και στις ρυθμίσεις των άρθρων, ότι, ως προς το εύρος των αρμοδιοτήτων των επιθεωρητών που προσεγγίζεται δια του άρθρου 6, εκτιμώ ότι η ρύθμιση του άρθρου 6 είναι σωστή, μια και περιλαμβάνει τα ρητά πλέον εκφραζόμενη άποψη περί του προακτέου δικαστών του βαθμού των πρωτοδικών και μέχρι αντιεισαγγελέως πρωτοδικών που έχουν συμπληρώσει την πενταετία και των δικαστών των παραπάνω βαθμών, εφ’ όσον έχουν συμπληρώσει ένα έτος θητείας.
      Επίσης είναι σωστή η αναδιαμόρφωση του κριτηρίου, αν θέλετε, της φρασεολογίας αξιολόγησης από το «μετρία» σε «σχεδόν καλή», όταν προσεγγίζεται η επίδοση των επιθεωρημένων δικαστών. 
      Όσον αφορά τη διάταξη του άρθρου 7 και τις αρμοδιότητες του Συμβουλίου Επιθεώρησης, θεωρώ ότι ευστοχότατα, κατ’ επιβαλλόμενο τρόπο, προσεγγίζεται πλέον το θέμα της απάλειψης με το συγκεκριμένο άρθρο από τον οργανισμό των δικαστηρίων της πειθαρχικής δίωξης, που πλέον ρυθμίζεται στο σχετικό κεφάλαιο. 
      Όσον αφορά τα προβλεπόμενα υπό του άρθρου 8, τα περί προσφυγής κατ’ εκθέσεως επιθεώρησης, σύντμησης, δηλαδή, της προθεσμίας που γίνεται από σαράντα πέντε ημέρες σε τριάντα. Εκτιμώ ότι είναι ορθότατη η ρύθμιση, μάλιστα υπό τον απαραίτητο όρο ότι το περιεχόμενο της προσφυγής πρέπει να είναι συγκεκριμένο και κυρίως να εδράζεται σε προφανή ανακρίβεια, αντίφαση, αιτιολογιών που υπάρχουν και δεν συνάδουν σε καμία περίπτωση με το περιεχόμενο της έκθεσης επιθεώρησης.
      Όσον αφορά το άρθρο 9, είναι επιβαλλόμενη η θεσμοθέτηση σε συνέχεια ληφθείσης αποφάσεως της ολομελείας του Αρείου Πάγου περί ιδρύσεως του Γ΄ Ποινικού Τμήματος. 
      Και όσον αφορά βέβαια το άρθρο 10, συνακόλουθα των ρυθμίσεων που κάνει το συγκεκριμένο νομοσχέδιο, περί αύξησης του αριθμού των επιθεωρητών έπρεπε να υπάρξει και η πρόβλεψη καλύψεως αυτών των κενούμενων ουσιαστικά οργανικών θέσεων, αφού είναι γνωστό ότι κατά την ενάσκηση του καθήκοντός τους απεκδύονται της δυνατότητος να συμμετέχουν σε συνεδριάσεις πλην της ολομελείας του οικείου δικαστηρίου και πλην της συμμετοχής στο Ανώτατο Δικαστικό Συμβούλιο.
      Επί των τροπολογιών δυο κουβέντες. Θεωρώ ότι η διττή τροπολογία που αφορά την αντικατάσταση και από διπλωματικό υπάλληλο, βαθμού πληρεξουσίου Υπουργού α΄ στη μόνιμη αντιπροσωπεία της χώρας μας, τόσο στην Ευρωπαϊκή Ένωση, όσο και στον Οργανισμό Ηνωμένων Εθνών, σ’ αυτό το σκέλος είναι απόλυτα σωστή και εκτιμώ ότι δεν είναι και αμφισβητούμενη. 
      Όσον αφορά δε τις επιδόσεις, εκτιμώ ότι είναι ορθότατη η ρύθμιση πλέον περιαγωγής αυτής της αρμοδιότητας σε συγκεκριμένη διεύθυνση του Υπουργείου Δικαιοσύνης δια επιδόσεις δικαστικών ή εξωδίκων πράξεων προς διάφορα κράτη, κατονομαζόμενα με βάση συγκεκριμένες συμβάσεις.
      Όσον αφορά την τροπολογία περί καταργήσεως, είναι προφανής η δικαιολόγηση καταργήσεως των γενικών διευθυντών δικαστηρίων της χώρας, καθώς και του Υποθηκοφυλακείου Αθηνών. Επανασημειώνω, ότι είναι προφανής η αναγκαιότητα της ρύθμισης και βεβαίως είναι προφανής η αναγκαιότητα της ρύθμισης που αναφέρεται στη δικονομική ισότητα ότι δεν μπορεί  να υπάρχουν υπέρ ή κατά του δημοσίου τρέχουσες προθεσμίες κατά τρόπο διαφοροποιούμενο έναντι των ιδιωτών, σε συνέχεια και αποφάσεων και του δικαστηρίου του Στρασβούργου κ.λπ..
      Εκτιμώ, λοιπόν, εν συνόλω ότι τόσο στις ρυθμίσεις των άρθρων, όσο και στις τροπολογίες, τις συζητούμενες σ’ αυτήν την ενότητα, από πλευράς προσεγγίσεως, από πλευράς περιεχομένου όλων αυτών των επικαλούμενων –επαναλαμβάνω- διατάξεων, υπάρχει πλήρης βασιμότης. 
      Σας ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον συνάδελφο κ. Τσιπλάκη. 
      Το λόγο έχει ο εισηγητής του ΠΑ.ΣΟ.Κ. κ. Παπαγεωργίου.
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Εύβοιας): Ευχαριστώ, κύριε Πρόεδρε.
      Δεν θα ήθελα προσωπικά να επανέλθω στα ζητήματα τα οποία θίξαμε χθες στην Αίθουσα αυτή.
      Όμως είμαι υποχρεωμένος να απαντήσω στον εκλεκτό συνάδελφο και εισηγητή της Συμπολίτευσης, λέγοντας ότι εμείς τουλάχιστον από την πλευρά του ΠΑ.ΣΟ.Κ., με δεδομένη την ευαισθησία μας για το σοβαρό ρόλο που διαδραματίζει η δικαιοσύνη στην ελληνική κοινωνία, ασχοληθήκαμε και προσεγγίσαμε όλα τα ζητήματα. 
      Εκτός από την ενδελεχή εργασία μας, τις προτάσεις που υποβάλαμε ήδη από την επιτροπή και τις αντιρρήσεις που εκφράσαμε σε μια σειρά από ζητήματα –να μην επανέρχομαι σε αυτά τα ζητήματα- ιδιαίτερα στο άρθρο 1, που είναι συνδεδεμένα με τη σύμφωνη γνώμη και δικηγορικών συλλόγων αλλά και της Ενώσεως Δικαστών, φτάσαμε μέχρι του σημείου να επισκεφθούμε με τον κ. Βενιζέλο το Δικηγορικό Σύλλογο Αθηνών και να παραστούμε σε κοινή σύσκεψη Προέδρων Δικηγορικών Συλλόγων και της Ενώσεως Δικαστών, ώστε να προσεγγίσουμε και να λύσουμε τα ζητήματα, γιατί πραγματικά πιστεύουμε ότι ο θεσμός της επιθεώρησης είναι πολύ σοβαρός, αρκεί να είναι ουσιαστικός και αρκεί να γίνεται πράγματι αυτή η αξιολόγηση.
      Τώρα, όσον αφορά το ζήτημα που έθιξε ο εκλεκτός κύριος συνάδελφος, ότι δεν πρέπει να αναφερόμαστε και πάλι -συνεχίζοντας κατά κάποιο τρόπο την χθεσινή αντιπαράθεση- σε ζητήματα εκτός νομοσχεδίου, θέλω πολύ απλά να του απαντήσω ότι τουλάχιστον τα ζητήματα τα οποία θίξαμε, όπως της διαφθοράς, της ανεξαρτησίας της δικαιοσύνης ως θεμέλιο της δημοκρατίας –που είναι μια από τις τρεις εξουσίες- και της ποιότητας της απονομής δικαιοσύνης, μόνο ένας μη νουνεχής ή ένας κακόπιστος δεν θα μπορούσε να αντιληφθεί ότι δεν συνδέονται άμεσα, άρρηκτα και απόλυτα με το θεσμό της επιθεώρησης και της αξιολόγησης των δικαστών.
      Εν πάση περιπτώσει, για να κλείσω αυτό το κεφάλαιο, έχω να πω ότι εμείς, ως ΠΑ.ΣΟ.Κ., δεν πτοούμεθα από αυτή την «εφεύρεση» που τελευταίως παρατηρείται από την πλευρά της Νέας Δημοκρατίας, ότι δεν πρέπει να επεκτεινόμαστε σε άλλα ζητήματα, φιλοδοξώντας και ελπίζοντας ότι έτσι θα σταματήσουμε να ασκούμε το αντιπολιτευτικό μας έργο και να κάνουμε κριτική στην Κυβέρνηση. Ο ελληνικός λαός μας έχει δώσει αυτή την εντολή και πιστέψτε με κανένα εμπόδιο δεν μπορεί να μας κάνει -ούτε αυτό το τέχνασμα- να αποπροσανατολιστούμε από το καθήκον που έχουμε να κάνουμε αντιπολίτευση και να εκφράζουμε τις απόψεις μας. 
      Όσον αφορά τώρα τα συγκεκριμένα άρθρα, νομίζω ότι κάποιο ενδιαφέρον έχει το άρθρο 6, στο οποίο θέλω να σταθώ. Στα άλλα δεν θα επεκταθώ. Δεν έχω καμία αντίρρηση, απλώς τα θεωρώ συνήθη και διεκπεραιωτικά. 
      Όσον αφορά τις εκθέσεις επιθεωρήσεως, θέλω να εκφράσω κάποιες σκέψεις μου. Βεβαίως αντιλαμβάνομαι τη δυσκολία της λεκτικής και νοητικής προσέγγισης του όλου ζητήματος. Έχω όμως, όπως νομίζω και ο καθένας, έντονες επιφυλάξεις, κατά πόσο δηλαδή αυτοί οι όροι στη πράξη, οι αόριστες έννοιες, όπως ήθος, επιστημονική κατάρτιση, επιμέλεια, ικανότητα, ιδιαίτερη συμπεριφορά, κοινωνική παράσταση, μπορούν να καταγραφούν και να αξιολογηθούν με ένα συγκεκριμένο τρόπο, ούτως ώστε να έχουμε μια σωστή ή όχι επιθεώρηση και σωστή ή όχι αξιολόγηση του δικαστή. 
      Για μένα ένα είναι το κυρίαρχο και δεν θα σταματήσω ποτέ να το λέω. Νομίζω ότι ο επιθεωρητής –εύχομαι και ελπίζω να το κάνουν, γιατί πιστεύω ότι και η φιλοδοξία του Υπουργείου είναι αυτή- θα πάει στο πρωτοδικείο, θα λάβει τις αποφάσεις που έχει εκδώσει ο συγκεκριμένος δικαστής -όχι κατά προσφορά εκ μέρους του κρινόμενου δικαστικού λειτουργού, αλλά αν θέλετε δειγματοληπτικώς- θα αξιολογήσει τις εκατέρωθεν προτάσεις και τους ισχυρισμούς των αντιδίκων, θα μελετήσει την απόφαση, με τη μεγάλη πείρα που διαθέτει εκ του βαθμού του και θα αξιολογήσει το δικαστή στο κατά πόσο πράγματι είναι επαρκής και κατά πόσο θα μπορεί να απονέμει σωστά το δίκαιο, για να σταματήσει αυτό το απαράδεκτο φαινόμενο που βλέπουμε σήμερα.
      Δεν είμαι αντίθετος με τους δικαστές, τουναντίον τους θεωρώ –και όσα χρόνια υπήρξα δικηγόρος- συμμάχους και συλλειτουργούς, οι οποίοι πραγματικά αγωνίζονται για καλύτερη δικαιοσύνη. Όμως, δεν μπορώ να είμαι μόνο εγκωμιαστικός και να κλείνω τα μάτια μου σε κάποιες αποφάσεις που βλέπω, ιδιαίτερα στους χαμηλούς βαθμούς, όπου διαβάζει κανείς έξι-επτά σελίδες, άσχετες καταστάσεις και νομολογίες –δεν ξέρω από πού υφαρπαγμένες- και στο τέλος μερικές λέξεις για την κρινόμενη υπόθεση. 
      Νομίζω ότι αυτά θα πρέπει να δει η ανώτατη ηγεσία της δικαιοσύνης, αυτά θα πρέπει να ανιχνεύσει, με αυτά θα πρέπει να ασχοληθεί. Και πραγματικά πιστεύουμε αυτό που και οι ίδιοι οι δικαστές διά των εκπροσώπων τους ανέφεραν στην επιτροπή όπου παρέστησαν, ότι θέλουν η επιθεώρηση να έχει παιδευτικό χαρακτήρα και σε αυτά τα ζητήματα να ασκήσουν όχι κατ’ ανάγκην μόνο την τιμωρία, αλλά και τις νουθεσίες και την κατεύθυνση, ώστε να έχουμε πράγματι μια αναβαθμισμένη ποιότητα στη δικαιοσύνη. Γιατί μπορεί να λέμε ότι μετά τη σχολή δικαστών έχουμε άριστους δικαστές, αλλά υπάρχουν μερικοί νεαροί και νεαρές δικαστές -χωρίς να το βλέπω ρατσιστικά και να κατηγορηθώ γι’ αυτό- που ερχόμενοι για πρώτη φορά σε επαφή με το αντικείμενο –δεν θέλω να αναφερθώ σε παραδείγματα παρ’ ότι έχω πάμπολλα και μπορώ άλλη φορά να τα αναφέρω- εκδικάζουν πολύ σοβαρές υποθέσεις και δεν προκαλεί θλίψη η ποιότητα του περιεχομένου των αποφάσεών τους, αλλά την πληρώνουν κάποιοι διάδικοι που πηγαίνουν στο δικαστήριο, προκειμένου να εξυπηρετήσουν τα συμφέροντά τους. Δηλαδή τι να σας πω; Ότι πρόσφατα δικαστής έβγαλε απόφαση σε απαλλοτρίωση στο Σχηματάρι Χαλκίδας 0,32 λεπτά το τετραγωνικό μέτρο, μη λαμβάνοντας και μη ασχολούμενος καθόλου με τα συγκριτικά που του προσέφεραν οι διάδικοι; Αυτά προκαλούν την κοινωνία. Μπορούν να δημιουργήσουν μέχρι και εξέγερση. 
      Σας λέω, δηλαδή, μερικά ζητήματα και, αν το ερευνήσει κανείς, θα βρει πάρα πολλά να πει. Ας σταματήσει πια αυτή η τακτική, ας σταματήσει πια αυτή η διαρκής μανία να λαμβάνουμε έτοιμες κονσέρβες και να τις αντιγράφουμε και επιτέλους αυτοί οι δικαστές ας πάρουν την κατεύθυνση να σκέφτονται, να κρίνουν, να αγωνιούν, να έχουν δημιουργική σκέψη. Και ίσως σ΄αυτό θα μπορούσε να βοηθήσει το γεγονός ότι –και το ρίχνω σαν σπόρο, για να μας απασχολήσει σε μια άλλη συζήτηση και σε μια μεταγενέστερη, εν πάση περιπτώσει, αναθεώρηση, καθώς συχνά αλλάζουμε εδώ τους νόμους- η κρίση του δεύτερου βαθμού θα συνοδεύει τον κρινόμενο και την απόφαση του πρώτου βαθμού και κατ’ ανάγκη δεν θα είναι, αν ανατραπεί η απόφασή του, οιονεί τιμωρία, αλλά, αν έχει μια δημιουργική σκέψη, παρ’ ότι ανετράπη η απόφασή του, αυτό θα εκτιμάται.
      Τέλος, έχω ορισμένες επιφυλάξεις και τις λέω φιλολογικά. Τι θα πει κοινωνική παράσταση του δικαστή, όταν κανείς δικαστής δεν ζει στο πρωτοδικείο του; Πώς ερευνάται αυτή η κοινωνική παράσταση; Είναι ένα ζήτημα. Και στο κάτω-κάτω πόσο πολύ χρειάζεται; Εκτός αν είναι τίποτα ακραίες καταστάσεις. Επίσης, πώς θα κρίνουμε το δικαστή κατά τη διεύθυνση στο ακροατήριο; Δηλαδή, πρακτικά πώς γίνεται αυτό; Θα πάει ο επιθεωρητής και θα παρακολουθεί τη διαδικασία; 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης):  Όπως και τώρα.
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Ευβοίας): Ναι, δεν ξέρω. Είναι μερικά ζητήματα, όπου η ανταλλαγή των απόψεών μας μπορεί να βοηθήσει.
      Εμείς δεν έχουμε αντίρρηση σε όλη αυτήν την ενότητα των άρθρων. Θα τα ψηφίσουμε. Βεβαίως, έχουμε σοβαρές αντιρρήσεις στο άρθρο 1, όπου σχεδόν καμιά πρότασή μας δεν έγινε δεκτή, παρ’ όλο που ήταν ταυτόσημη με αυτή της Ενώσεως Δικαστών και της Ενώσεως των Δικηγόρων. Επίσης, δεν θέλω να αναφερθώ στις τροπολογίες τις οποίες θεωρώ διεκπεραιωτικές.
      Εύχομαι και ελπίζω πάλι πραγματικά αυτό το νομοσχέδιο να επιφέρει λύση. Πολύ φοβούμαι όμως ότι η μέγγενη του χρόνου και η επανάληψη και η ρουτίνα που έχει ήδη επικρατήσει δεν θα δώσουν θεαματικά αποτελέσματα. 
      ΠΡΟΕΔΡΕΥΩΝ (Γεώργιος Σούρλας): Ευχαριστώ τον κ. Παπαγεωργίου.
      Έχω την τιμή να ανακοινώσω στο Σώμα ότι η Διαρκής Επιτροπή Κοινωνικών Υποθέσεων καταθέτει τις εκθέσεις της στα σχέδια νόμων:
      α) του Υπουργείου Απασχόλησης και Κοινωνικής Προστασίας «Αναδιάρθρωση των κλάδων του Ταμείου Συντάξεων Μηχανικών και Εργοληπτών Δημοσίων Έργων (Τ.Σ.Μ.Ε.Δ.Ε.) και ρύθμιση άλλων θεμάτων αρμοδιότητας του Υπουργείου Απασχόλησης και Κοινωνικής Προστασίας».
      β) του Υπουργείου Μεταφορών και Επικοινωνιών «Κύρωση της Συμφωνίας Συνεργασίας μεταξύ της Ευρωπαϊκής Κοινότητος και των κρατών μελών της και του Κράτους του Ισραήλ, για την ανάπτυξη ενός Παγκόσμιου Δορυφορικού Συστήματος Πλοήγησης (GNSS) για μη στρατιωτικούς σκοπούς».
      Το λόγο έχει ο κ. Βενιζέλος.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, μιλώντας και επί της αρχής του νομοσχεδίου είπα ότι θα ήταν ένα συμβατικό, συντηρητικό νομοσχέδιο, αν δεν εντασσόταν σε πάρα πολύ αρνητικά συμφραζόμενα, εάν δεν υπήρχε δηλαδή το γενικότερο κλίμα που δημιουργεί η κυβερνητική παρέμβαση στο χώρο της δικαιοσύνης και γενικότερα η κακοποίηση των θεσμών που προκαλεί συστηματικά και ενσυνείδητα η Κυβέρνηση.
      Θέλω να το εξειδικεύσω αυτό με αφορμή το συζητούμενο άρθρο 6, δηλαδή σε συσχετισμό με τα απολύτως αόριστα κριτήρια αξιολόγησης που περιλαμβάνει και πάλι η σχετική νομοθεσία. Πώς θα αξιολογείται, κύριε Υπουργέ της δικαιοσύνης, ένας εισαγγελικός λειτουργός που με την ανοχή ή ακόμη και με την καθοδήγηση του εισαγγελέα του Αρείου Πάγου καθυστερεί επί έντεκα μήνες την προκαταρκτική εξέταση για τις υποκλοπές και αφήνει στο σκοτάδι την αρμόδια ανεξάρτητη αρχή, την Α.Δ.Α.Ε., τα θύματα των υποκλοπών και τους άλλους αρμόδιους θεσμούς του πολιτεύματός μας;
      Πώς θα αξιολογηθεί, κύριε Υπουργέ, κάποιος εισαγγελικός λειτουργός που ενδίδει στο άθλημα του παιγνίου με τα Μέσα Ενημέρωσης, διοχετεύει στοιχεία από δικογραφίες παραβιάζοντας τη μυστικότητα της ποινικής προδικασίας, προσβάλλοντας προσωπικότητες που μπορεί να αποδειχθούν αθώες, ασκώντας ποινικές διώξεις που αποδεικνύονται έωλες και αβάσιμες; Πώς αξιολογείται με βάση τα κριτήρια του άρθρου 6 ο μικρός αριθμός δικαστικών και εισαγγελικών λειτουργών που επιδίδονται στη δικαστική και εισαγγελική δημαγωγία και ουσιαστικά παρεμβαίνουν στην πολιτική ζωή και ασκούν ενεργό πολιτική; 
      Θέλω να μου πείτε πώς θα αξιολογηθεί με βάση το άρθρο 6 ένας δικαστής που ανθίσταται στην παράνομη και προκλητική εγκύκλιο του Προέδρου του Αρείου Πάγου με την οποία του λέει ο Πρόεδρος του Αρείου Πάγου πώς θα δικάσει ευαίσθητες κατηγορίες υποθέσεων για συγκεκριμένα επιχειρηματικά συμφέροντα ή σε σχέση με τους εργαζομένους, δηλαδή, του λέει να ενισχύει την εργοδοτική πλευρά και να  μειώνει τη δικονομική προστασία του εργαζόμενου;
      Πώς θα αξιολογηθεί ένας δικαστής που βλέπει μια απόφασή του να προσβάλλεται με τρόπο προκλητικό από τον εισαγγελέα του Αρείου Πάγου με αναίρεση υπέρ του νόμου προκειμένου να συνετιστεί αυτός ο δικαστής και οι συνάδελφοί του και να αλλάξουν τον τρόπο ερμηνείας και εφαρμογής του νόμου;
      Πώς θα αξιολογηθεί ο δικαστής που αποκλίνει με θάρρος από τη νομολογία του Αρείου Πάγου σε σχέση με μείζονα ζητήματα όπως ο έλεγχος της συνταγματικότητας, όταν αυτός θα κριθεί και ξέρει ότι Αρεοπαγίτες οι οποίοι δεν ψήφισαν με τρόπο αρεστό στην Κυβέρνηση, δεν γίνονται αντιπρόεδροι του Ανωτάτου Δικαστηρίου, παραλείπονται ξανά και ξανά και καταγγέλλουν με υπογραφές και με επιστολές τον Υπουργό Δικαιοσύνης και την Κυβέρνηση γιατί τους τιμωρεί επειδή δεν είναι αρεστοί κομματικά; Επικαλούμαι και πάλι το τραγικό παράδειγμα της επιστολής παραίτησης του κ. Βερέτσου για το οποίο έχετε και προσωπική ευθύνη αλλά και συλλογική ευθύνη το Υπουργικό Συμβούλιο όπως και ο Πρωθυπουργός, προσωπικά.
      Πώς θα αξιολογηθεί ένας δικαστής που σε μια πολιτικά κρίσιμη υπόθεση μετέχει στην έκδοση ενός βουλεύματος ή μιας ποινικής απόφασης και πηγαίνει κόντρα σε πολιτικές στρατηγικές και εξαγγελίες της Κυβέρνησης; Θα πείτε στους δικαστές που θα δικάσουν, μετά από αναίρεση, την υπόθεση της «ΔΕΚΑ» και θα έχουν μπροστά τους στο εδώλιο κατηγορούμενους πανηγυρικά αθωωθέντες από το Τριμελές Εφετείο Κακουργημάτων, να δικάσουν κατά συνείδηση και να αγνοήσουν τις δηλώσεις του επιτίμου αρχηγού της Νέας Δημοκρατίας, του Υπουργού Οικονομίας και Οικονομικών, του Γενικού Γραμματέα του Υπουργείου Οικονομίας και Οικονομικών και τις δηλώσεις του ίδιου του Πρωθυπουργού που από το Βήμα της Βουλής αναφέρθηκε ξανά κα ξανά σ’ αυτό το ζήτημα;
      Πώς θα αξιολογηθεί αυτός ο δικαστής που ανθίσταται, που πηγαίνει κόντρα στο ρεύμα; Και δεν θα αρκεστεί βέβαια κανείς –ούτε αυτός ο δικαστής ούτε εμείς εδώ στη Βουλή- σε μία γενικόλογη ρητορική δήλωση, όπως: «Σεβόμαστε την ανεξαρτησία της δικαιοσύνης». Γιατί οι δηλώσεις είναι εύκολες, αλλά οι πρακτικές είναι δύσκολες και αρνητικές και εκπέμπουν μηνύματα. Και τα μηνύματα που εκπέμπετε είναι μηνύματα χειραγώγησης της δικαιοσύνης και εκβιασμού των θεσμών. Γιατί ο δικαστής που είναι δίκαιος –και δίκαιος δικαστής σημαίνει δικαστής επιεικής πολλές φορές- είναι ένας δικαστής που νιώθει ότι είναι εκτεθειμένος σε πολλούς υπηρεσιακούς κινδύνους, ενώ ο δικαστής που είναι αρεστός, ο δικαστής που είναι σκληρός, ο δικαστής που υπερβαίνει το αναγκαίο μέτρο και την αρχή της αναλογικότητας ουδέποτε βρίσκεται αντιμέτωπος με μία αρνητική κρίση και με μία κακή εξέλιξη στη σταδιοδρομία του.
      Παίρνουν τα μηνύματα οι δικαστές και ξέρουν ότι μια υποτεταγμένη, συντηρητική, υπερβολικά αυστηρή συμπεριφορά δεν οδηγεί ποτέ σε αρνητικές εξελίξεις σταδιοδρομίας. Ενώ το θάρρος, η δικαστική αυτοσυνειδησία, το σθένος τιμωρούνται και καταπιέζονται, όταν λειτουργεί κατά τον τρόπο που λειτουργεί το Ανώτατο Δικαστικό Συμβούλιο, όταν γίνονται κατά τον τρόπο που έγιναν οι προτάσεις για προαγωγές στους ανώτατους βαθμούς, όταν γίνονται κατά τον τρόπο που έγιναν οι επιλογές στην ηγεσία της δικαιοσύνης και όταν αρνείστε, με ευκαιρία και την Αναθεώρηση του Συντάγματος, να θεσπίσουμε την κοινοβουλευτική ακρόαση των προσώπων που προτείνονται προς προαγωγή στις κορυφαίες θέσεις της δικαιοσύνης, για να ελέγξει η Βουλή τις προσωπικότητες, να υπάρχει διαφάνεια, να έχει ο δικαστής την συνείδηση ότι αναφέρεται στο λαό, στο όνομα του οποίου εκδίδει τις αποφάσεις του, οι οποίες έχει την αξίωση να εκτελούνται.
      Όλα αυτά συνδέονται με τα κριτήρια του άρθρου 6, τα οποία είναι και αόριστα και ανεπαρκή και σας πρότεινα ήδη από την Επιτροπή να τα εξειδικεύσετε ή, εν πάση περιπτώσει, να περιλάβετε στο άρθρο αυτό ρήτρες που να εγγυώνται ρητά τη δικαστική ανεξαρτησία, το δικαίωμα διαφωνίας και απόκλισης από οδηγίες και από κρατούσες αντιλήψεις της νομολογίας. Όμως όχι μόνο δεν το κάνετε αυτό, αλλά στο άρθρο 8 έρχεστε και αποθαρρύνετε την προσφυγή στο Συμβούλιο Επιθεώρησης, εάν κάποιος νιώθει ότι αδικείται από την έκθεση επιθεώρησης. Διότι αν απορριφθεί η προσφυγή του, η απόφαση του Συμβουλίου Επιθεώρησης περιλαμβάνεται στον υπηρεσιακό του φάκελο και έτσι ο καθένας πρέπει να σταθμίζει εάν θα ασκήσει το δικαίωμα προσφυγής και το δικαίωμα ακρόασης, με κίνδυνο να επιβεβαιωθεί η έκθεση και να την προσυπογράψουν την έκθεση αυτή και άλλοι ανώτατοι δικαστές, ενώ κανονικά θα έπρεπε απλώς να παραμένει η έκθεση, η οποία δεν αλλάζει, εφόσον απορρίπτεται η προσφυγή. Αυτός είναι ο μηχανισμός υποταγής, ένα μικρό δείγμα του πώς λειτουργούν αυτές οι πρακτικές και πώς συσσωρεύεται αυτό το κλίμα στο εσωτερικό της δικαιοσύνης. 
      Δεν παίρνετε πρωτοβουλίες υπέρβασης αυτής της κατάστασης. Αντιθέτως τα μηνύματα είναι πάντα μηνύματα επιβολής συγκεκριμένης αντίληψης και αυτό είναι που προκαλεί την ανασφάλεια των πολιτών, την πεποίθησή τους ότι και το τελευταίο καταφύγιό τους δεν είναι καταφύγιο διαφανές και ασφαλές. Και αυτό είμαστε υποχρεωμένοι ως Βουλή, ανεξαρτήτως κυβερνητικών πλειοψηφιών της συγκυρίας, να το προστατεύσουμε και να το διαφυλάξουμε, κύριε Υπουργέ.  
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Βενιζέλο. 
      Το λόγο έχει ο κ. Παπαϊωάννου.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, κύριε Υπουργέ, κύριοι συνάδελφοι, μου δόθηκε χθες η ευκαιρία να αναφερθώ αναλυτικά επί της αρχής του νομοσχεδίου και να τονίσω γιατί αυτό αποτελεί οπισθοδρόμηση, σε σχέση με ό,τι ισχύει σήμερα. Γιατί ουσιαστικά ακυρώνεται μια κατάκτηση του δικαστικού Σώματος αλλά και της κοινωνίας ολόκληρης, που είναι η κλήρωση, με την προεπιλογή -χωρίς κριτήρια, ουσιαστικά- από τον Πρόεδρο του Αρείου Πάγου και γιατί οι βοηθοί επιθεωρητές, όπως είναι οι πρόεδροι εφετών, ουσιαστικά θα είναι εξαρτημένοι, αφού αμέσως μετά θα ακολουθήσουν κρίσεις για τη δική τους προαγωγή.
      Έρχομαι στα σημερινά ζητήματα, όπως έκθεση επιθεώρησης. 
      Αναφέρθηκε προηγούμενα ο κ. Βενιζέλος πολύ αναλυτικά και εμπεριστατωμένα τι δεν περιλαμβάνουν αυτές οι εκθέσεις αναθεώρησης. Όμως θα ήθελα σήμερα από δω να τονίσω, κυρίως, στον κύριο Υπουργό την ανακολουθία του. 
      Κύριε Υπουργέ, επικοινώνησα χθες με τον πρόεδρο του δικηγορικού συλλόγου Αθηνών και πρόεδρο της συντονιστικής επιτροπής των δικηγόρων Ελλάδας. Είναι βαθύτατα απογοητευμένος γιατί τον εξαπατήσατε. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Ποιον είπατε;
      ΜΙΛΤΙΑΔΗΣ ΠΑΠΑΪΩΑΝΝΟΥ: Τον Πρόεδρο του Δ.Σ.Α. και όλους τους δικηγόρους, γιατί η ρύθμιση την οποία φέρατε δεν είναι η ρύθμιση την οποία συμφωνήσατε και συμφωνήσαμε στα πλαίσια της επιτροπής. Είναι φανερό και ήταν φανερό και σε μας από χθες, αλλά όπως σας είπα....
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Είναι αυτή που συμφωνήθηκε μεταξύ δικηγόρων και δικαστών. 
      ΜΙΛΤΙΑΔΗΣ ΠΑΠΑΪΩΑΝΝΟΥ: ...θα πάρετε και πάλι απάντηση από τους δικηγορικούς συλλόγους, όπως έχετε πάρει για όλα τα ζητήματα. Είναι αυτονόητο ότι αυτή που μας φέρατε εδώ δεν κατοχυρώνει τη συμμετοχή στην αξιολόγηση, ούτε στο άρθρο που συζητάμε σήμερα αναγράφεται πουθενά ότι στην έκθεση για τον κάθε δικαστή περιλαμβάνεται και η εκτίμηση του δικηγορικού συλλόγου. Αυτή είναι η αλήθεια, άλλα υποσχεθήκατε, άλλα είπατε για διεύρυνση των φορέων και στην ουσία δεν τα τηρείτε. Είσαστε για άλλη μία φορά ανακόλουθοι. 
      Θα ήθελα να σας πω ακόμα ότι με βρίσκει ριζικά αντίθετο η αύξηση του αριθμού των αντιεισαγγελέων του Αρείου Πάγου. Πάντα με έβρισκε. Δεκαεπτά αντιεισαγγελείς στον Άρειο Πάγο. Δεν ξέρω πόσοι αντιπρόεδροι. Πρακτικές που ακολούθησαν και οι δικές μας κυβερνήσεις. Όμως τα είπα αυτά όταν φέρνατε τις φωτογραφικές διατάξεις για αύξηση των θέσεων των αντιπροέδρων του Αρείου Πάγου και να κάνετε μετά τις επιλογές στην ηγεσία της δικαιοσύνης. Δεν γίνεται κατανοητό ότι αυτός ο μεγάλος αριθμός αποδυναμώνει το κύρος αυτών που κατέχουν αυτές τις θέσεις; 
      Κύριε Υπουργέ, ουσιαστικά έχει εξελιχθεί σε μία ενδιάμεση βαθμίδα η θέση του αντιπροέδρου. Ποιο ρόλο επιτελούν; Είναι ένα ζήτημα για το οποίο καταθέτω για άλλη μια φορά τη ριζική μου διαφωνία. 
      Τέλος, κύριε Υπουργέ, επί του νομοσχεδίου, γιατί περιορίζετε τους λόγους άσκησης προσφυγής των δικαστών σε σχέση με το ισχύον σήμερα καθεστώς; Ποιος είναι ο λόγος; Δηλαδή κάθε φορά θα έχουμε περιορισμό των δικαιωμάτων της έννομης προστασίας των Ελλήνων πολιτών; 
      Δυστυχώς κάτι τέτοιο εξέπεμψε και ο Πρωθυπουργός και ο Υπουργός Οικονομίας,  αλλά και εσείς με αφορμή την απόφαση  του δικαστηρίου κακοδικίας σε σχέση με την αύξηση του μισθού των δικαστικών λειτουργών. 
      Σας ρώτησα χθες και θέλω σαφή απάντηση. Πώς μπορείτε να αμφισβητείτε αποφάσεις δικαστηρίων που προβλέπονται από το Σύνταγμα; Σαν Kυβέρνηση θα εφαρμόσετε ναι ή όχι τη συγκεκριμένη απόφαση, ή τις αποφάσεις του σχετικού δικαστηρίου; Ο ελληνικός λαός περιμένει απάντηση όχι σε μια λογική, ξέρετε η εισοδηματική πολιτική είναι δύσκολη και πρέπει να προσέχουν οι δικαστές. Και είναι σωστή αυτή η διάταξη σ΄ ένα μεγάλο βαθμό, αλλά αυτό μπορεί να συνδέεται με σκέψεις ότι μπορεί να μην εφαρμοστούν οι δικαστικές αποφάσεις; 
      Είσαστε ο αρμόδιος Υπουργός Δικαιοσύνης και οφείλετε να δώσετε σαφή απάντηση. Η σύγχυση δεν βοηθάει κανέναν και σε κάθε περίπτωση αποδυναμώνει τη λειτουργία των δημοκρατικών θεσμών στη χώρα. Μην προσπαθείτε να κρυφτείτε πίσω από το δάχτυλό σας. 
      Κύριε Υπουργέ, τελειώνω λέγοντας, ότι χθες στην Επιτροπή Αναθεώρησης έγινε συζήτηση για κορυφαία θέματα της δικαιοσύνης και ήσασταν απών. Γιατί κύριε Υπουργέ; Γνωρίζω και όλοι γνωρίζουμε ότι η αναθεωρητική διαδικασία είναι μία κατ’ εξοχήν κοινοβουλευτική διαδικασία και δεν απαιτείται σύμφωνα με τον Κανονισμό της Βουλής η τυπική παρουσία Υπουργών. Όμως,  επειδή εγώ συμμετείχα σε όλες τις διαδικασίες αναθεώρησης, γνώριζα και γνωρίζω ότι στη διαδικασία αυτή δεν ήταν παρών ο Υπουργός Εσωτερικών σε όλες τις συνεδριάσεις, παρών ήταν ο Υπουργός της Δικαιοσύνης. 
      Παρών ήταν ο Υπουργός Δικαιοσύνης και όταν θεωρούσε ότι έπρεπε να πάρει το λόγο, έπαιρνε το λόγο! Γιατί ήσαστε απών, κύριε Υπουργέ, από τη διαδικασία Αναθεώρησης; Είναι θέμα Υπουργού Εσωτερικών ή είναι η Αναθεώρηση θέμα συνταγματολόγου; Απαντήστε σ’ αυτά τα κρίσιμα ζητήματα που είναι θεσμικά ζητήματα λειτουργίας της δημοκρατίας. 
      Ιδιαίτερα χθες, κύριε Υπουργέ, δεν έπρεπε να ήσαστε απών! Έπρεπε να ήσαστε παρών και να πάρετε ξεκάθαρη θέση. Και καταγράφω, κύριε Πρόεδρε, αυτή τη θεσμική μη σωστή λειτουργία. Δεν θέλω να τη χαρακτηρίσω σωστή, γιατί πιστεύω ότι ο κύριος Υπουργός Δικαιοσύνης πρέπει να είναι παρών σε τόσο μεγάλες θεσμικές πρωτοβουλίες.
      Τελειώνοντας, κύριε Υπουργέ, θα ήθελα να σας πω το εξής. Τώρα που σωστά υπάρχει η ιστορία του παραδικαστικού κυκλώματος και όλοι έχουμε συμφωνήσει ότι πρέπει να φθάσει η έρευνα σε βάθος, να μπει βαθιά το μαχαίρι στο κόκαλο –για να χρησιμοποιήσω τη δική σας έκφραση- υπάρχουν και άλλες εκκρεμότητες, πολύ σοβαρές εκκρεμότητες.
      Χθες στην Επιτροπή Θεσμών και Διαφάνειας ο κ. Σούρλας μάς κατέθεσε μια συνταρακτική περίπτωση, η οποία αφορά τις αλβανικές πυραμίδες σε πολλά άλλα πράγματα. Και απ’ ό,τι φαίνεται, η ελληνική δικαιοσύνη χρόνια τώρα, όχι τώρα επί των ημερών σας –γιατί εγώ δεν έχω μάθει να συνδέω τα πράγματα έτσι- φαίνεται ότι δεν επιτελεί το χρέος της. Υπάρχουν μεγάλα κενά.
      Σας παρακαλούμε λοιπόν να επιληφθείτε αυτού του θέματος, όχι για να λάβουμε γνώση του περιεχομένου των ανακρίσεων, αλλά της πορείας των ανακρίσεων, της δικονομικής πορείας των υποθέσεων. Γιατί δεν μπορούν αυτές οι υποθέσεις να εκκρεμούν οκτώ και δέκα χρόνια και να πηγαίνουμε σε λογικές παραγραφής και ο ελληνικός λαός να μην έχει σαφή γνώση τι γίνεται και γενικότερα αλλά και ιδιαίτερα στο χώρο λειτουργίας της δικαιοσύνης. 
      Είναι ένα αίτημα που υπεβλήθη χθες στην Επιτροπή Θεσμών και Διαφάνειας και παρακαλούμε όσο γίνεται πιο γρήγορα να έχουμε σαφή ενημέρωση γι’ αυτό το κορυφαίο, θα έλεγα, γεγονός που συμβαίνει στην ελληνική κοινωνία αλλά και στο χώρο της δικαιοσύνης.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παπαϊωάννου.
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Σκυλλάκος. 
      ΑΝΤΩΝΗΣ ΣΚΥΛΛΑΚΟΣ: Εγώ θα ασχοληθώ με το νομοσχέδιο. Δεν θα επαναλάβω τα όσα είπα στην επιτροπή και τα όσα επανέλαβα και χθες, γιατί στη χθεσινή μου ομιλία ασχολήθηκα και με τα υπόλοιπα άρθρα και από το άρθρο 6 μέχρι τέλους έκανα τις παρατηρήσεις μου. 
      Θα προσθέσω μόνο μια παρατήρηση στο νομοσχέδιο, συμπληρωματική των όσων είπα χθες, ότι πέρα από όλα τα άλλα η έκθεση με την καινούργια ρύθμιση θα καταλήγει στο αν είναι προακτέος ή όχι, ποια είναι η κρίση του επιθεωρητή, πράγμα που δεν υπήρχε στο παρελθόν. Δεν ξέρω με τι τρόπο έγραφαν παλαιότερα την έκθεση και αν εμμέσως έβγαινε. Άλλο το εμμέσως και άλλο το αμέσως. 
      Η γνώμη μου είναι ότι πρόκειται για απλά πράγματα που ορισμένα μπορείτε να τα διορθώσετε. Παραδείγματος χάριν, για ποιο λόγο να επιμείνετε ότι πρέπει να κριθεί ή να μην κριθεί προακτέος και αυτό να γράφεται; Διότι αυτό, αν θα τον προάγει ή όχι, δυσκολεύει την κρίση του δικαστικού συμβουλίου, πολύ περισσότερο που ο αντιπρόεδρος, ο οποίος είναι μέλος του συμβουλίου και εποπτεύει την επιθεώρηση και στον οποίο έχει γίνει προσφυγή του ενδιαφερομένου κατά της έκθεσης, θα μπορεί να συμμετέχει στο δικαστικό συμβούλιο. Δηλαδή, ο ίδιος ο οποίος κατέληξε στο συμπέρασμα να μην είναι προακτέος ο ελεγχόμενος, κατόπιν προσφυγής του και εξέτασης σε δεύτερο βαθμό θα πάει και στο δικαστικό συμβούλιο. 
      Δεν είναι σωστά πράγματα αυτά. Είναι ένα επι μέρους ζήτημα, αλλά είναι απ’ αυτά που μπορείτε να τα αντιμετωπίσετε. 
      Μια και μιλάμε για τις τροπολογίες, αν δεν κάνω λάθος…
      ΠΡΟΕΔΡΕΥΩΝ (Γεώργιος Σούρλας): Είναι σε μια ενότητα.
      ΑΝΤΩΝΗΣ ΣΚΥΛΛΑΚΟΣ: Μάλιστα.
      Εμείς έχουμε διαφωνία, κύριε Υπουργέ, με την τροπολογία που αφορά στην κατάργηση του γενικού διευθυντή των δικαστικών υπαλλήλων της γενικής διεύθυνσης. Για ποιο λόγο; Το Πρωτοδικείο της Αθήνας είναι το μεγαλύτερο πρωτοδικείο της χώρας με οκτακόσιους εργαζόμενους. Και δεν είναι μόνο το μεγαλύτερο της χώρας αλλά και της Ευρώπης από άποψη αριθμού δικαστικών υπαλλήλων.
      Υπάρχει ένα πάγιο συνδικαλιστικό αίτημα, αίτημα των συνδικάτων του χώρου για την καλύτερη λειτουργία, να μην παραμείνει μία διεύθυνση αλλά να γίνουν τέσσερις οι διευθύνσεις. 
      Τώρα, υπάρχει μία γενική διεύθυνση και από κάτω μόνο μία διεύθυνση. 
      Βεβαίως, αν πάμε στη λογική τού τι δουλειά θα κάνει ο γενικός διευθυντής όταν θα υπάρχει μόνο μία διεύθυνση, έχετε ένα επιχείρημα για να πείτε ότι δεν χρειάζεται μία γενική διεύθυνση για να συντονίζει τον ένα διευθυντή που έχει από κάτω. 
      Το θέμα είναι ότι χρειάζονται τέσσερις διευθύνσεις. Είναι οκτακόσιοι εργαζόμενοι με εξειδίκευση. Πρέπει, λοιπόν, να πάρετε πίσω αυτήν την τροπολογία και να δείτε συνολικά το ζήτημα.
      Η δική μας η άποψη είναι ότι χρειάζεται να προχωρήσουμε σ’ αυτό που λένε οι δικαστικοί υπάλληλοι, τους οποίους δεν ρωτήσατε -αυτή η διάταξη ήρθε ερήμην της ομοσπονδίας τους, των συνδικαλιστικών τους οργάνων- και να πάμε πιθανόν σε τέσσερις διευθύνσεις ή να γίνει μία συζήτηση για αύξηση του αριθμού των διευθύνσεων, οπότε και τότε θα κριθεί αν χρειάζεται ή δεν χρειάζεται, γιατί αν έχεις τέσσερις διευθύνσεις, πράγματι χρειάζεται και γενικός διευθυντής. 
      Έτσι αντιμετωπίζουμε εμείς το ζήτημα. Μπορείτε να πάρετε πίσω την τροπολογία, να ακούσετε και να κουβεντιάσετε μ’ αυτούς που ζουν το πρόβλημα και να έρθει μία άλλη τροπολογία σε εύθετο χρόνο.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκυλλάκο. 
      Κυρίες και κύριοι συνάδελφοι, δεν υπάρχει άλλος ομιλητής. Εξαντλήθηκε ο κατάλογος των πρωτολογιών. 
      Το λόγο έχει ο κύριος Υπουργός.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κυρίες και κύριοι συνάδελφοι, η Βουλή έχει ημερήσια διάταξη, η οποία καθορίζει ακριβώς τη θεματολογία της συζήτησης. Ακόμη, διακρίνει μεταξύ νομοθετικής εργασίας και κοινοβουλευτικού ελέγχου. Με άλλα λόγια καθορίζονται τα ζητήματα που θα απασχολήσουν τη Βουλή και δεν εναπόκειται στην κρίση του κάθε συναδέλφου πότε και τι θα συζητιέται.
      Φοβούμαι ότι αυτό ακριβώς συνέβη κατά τη διάρκεια των τριών τελευταίων ημερών, οπότε και ακούσαμε ό,τι μπορείτε να διανοηθείτε και μάλιστα, όχι μόνο θέματα αμιγώς απτόμενα της δικαιοσύνης αλλά απτόμενα άλλων Υπουργείων. 
      Και σήμερα, έγινε το ίδιο. Ακούστηκαν ερωτήματα, αιτιάσεις –μάλιστα, σφοδρές αιτιάσεις- σε σχέση με την υπόθεση του Χρηματιστηρίου, την υπόθεση της «Δ.Ε.Κ.Α.», την εγκύκλιο του προέδρου του Αρείου Πάγου, τα θέματα της συνταγματικής αναθεώρησης, τους συμβασιούχους, την υπόθεση των υποκλοπών, τις αλβανικές «πυραμίδες» και μόνο περί ορυκτολογίας δεν μιλήσαμε μέχρι τώρα!
      Εγώ δεν θα παρακολουθήσω, λοιπόν, αυτή την κοινοβουλευτική αταξία, την οποία συστηματικά επιχείρησε η Αξιωματική Αντιπολίτευση, συζητώντας θέματα εντελώς άσχετα με το νομοσχέδιο. Θα περιοριστώ μόνο σ’ αυτό, λέγοντας μόνο -κατ’ ανάγκη αφοριστικά- ότι κανένα δόλιο μήνυμα δεν εκπέμπεται με αυτό το νομοσχέδιο, σε σχέση –τάχα- με την πρόθεση χειραγώγησης της δικαιοσύνης από πλευράς Κυβέρνησης και ότι αντίθετα, διασφαλίζεται η απόλυτη ανεξαρτησία των δικαστών, η απόλυτη ανεξαρτησία των επιθεωρητών στην κρίση τους επί των επιθεωρουμένων.
      Άρθρο 6, λοιπόν, παράγραφοι 1 και 2. Θέλω να σημειώσω, αγαπητοί συνάδελφοι, ότι τα κριτήρια τα οποία συστηματικά αναφέρονται, όπως το ήθος, η επιστημοσύνη, η εργατικότητα, το σθένος, η ευθυκρισία, η επιμέλεια κ.λπ. των δικαστών που επιθεωρούνται, είναι όσο το δυνατόν πιο ορισμένα μπορούν να είναι. Πουθενά δεν έχει εφευρεθεί «ηθόμετρο» ή «επιστημονικόμετρο». Δεν υπάρχει!
      Κατ’ ανάγκην υπάρχει μία αοριστία, αλλά από την άλλη μεριά είναι ητιολογημένη η έκθεση επιθεώρησης και άρα υπάρχει αυτή η εγγύηση. Και αναφέρονται ακόμη αυτά τα στοιχεία στα οποία πρέπει ιδιαίτερα να εγκύψει ο επιθεωρητής, ώστε να τα αξιολογήσει και να τα κρίνει. Άλλωστε αυτή είναι η τακτική η οποία και σήμερα ακολουθείται σε σχέση με την επιθεώρηση των δικαστών. Η ίδια διαδικασία είναι που σε κάθε επιθεώρηση ακολουθείται. Η ίδια διαδικασία είναι αυτή η οποία ακολουθείται διεθνώς. 
      Ζητήθηκε να υπάρξει ρύθμιση σύμφωνα με την οποία το δικανικό έργο του πρωτοβάθμιου δικαστή να αξιολογείται από το δευτεροβάθμιο δικαστή με σύνταξη φύλλου ποιότητας δικανικού έργου. 
      Ήταν μια παρατήρηση του κ. Βενιζέλου στη Διαρκή Επιτροπή. Προτάθηκε, δηλαδή, η σύνδεση του δικανικού έργου με το θεσμό των ενδίκων μέσων και αυτό για να υπάρξει, ας πούμε, μία οιονεί αντικειμενικότερη προσέγγιση στο έργο του δικαστή.
      Φοβούμαι ότι αυτή η ιδέα, όσο και να ακούγεται εύηχη σε πρώτη ακοή, δεν είναι ρεαλιστική. Όχι μόνο δε θα βοηθήσει ισχυρίζομαι, αλλά αντίθετα θα δημιουργήσει ανασφάλεια στην επιθεώρηση και δυσλειτουργίες στην ομαλή εξέλιξή της. 
      Μια τέτοια ρύθμιση, πρώτον, συνεπάγεται πάρα πολύ μεγάλο αριθμό δικαστών ως επιθεωρητών και ανάλωση περίπου ατέρμονα χρόνου, διότι δεν θα επιθεωρούνται πλέον μόνο οι δικαστές ως δικαστές, αλλά θα παρακολουθείται και θα κρίνεται η υπόθεση ως υπόθεση. Και ακόμα επί της ουσίας: Δεν υπάρχει απάντηση για το τι θα συμβεί αν, παραδείγματος χάριν το εφετείο εξαφανίσει λόγω σφάλματος κατά την κρίση του μια πρωτόδικη απόφαση και στη συνέχεια, αφού έχει συνταχθεί σχετικό δυσμενές φύλλο ποιότητας για τον πρωτοδίκη δικαστή, η δευτεροβάθμια απόφαση αναιρεθεί. Πώς θα παρακολουθείται αυτό; Ας αναλογιστούμε δηλαδή τι θα γίνει αν πρέπει να συντάσσονται χιλιάδες φύλλα ποιότητας για χιλιάδες δικαστές από εκατοντάδες δικαστές του δευτέρου βαθμού και πόσος χρόνος με ανασφάλεια ως προς το επιθεωρούμενο δικανικό έργο θα πρέπει να διαρρεύσει μέχρι κάθε απόφαση να καταστεί αμετάκλητη.
      Σε σχέση με το άρθρο 8, παράγραφος 1. Προβλήθηκε ο ισχυρισμός πως δήθεν δυσχεραίνεται η προσφυγή των δικαστικών λειτουργών κατά των δυσμενών γι’ αυτούς εκθέσεων επιθεώρησης, γιατί δεν λαμβάνονται πλέον υπ’ όψιν οι εκθέσεις των δύο προηγουμένων ετών. Δεν είναι ακριβές αυτό. Ακριβώς το αντίθετο συμβαίνει. 
      Σύμφωνα με τα ισχύοντα σήμερα –είναι το άρθρο 87 παράγραφος 1Β΄ του Οργανισμού των δικαστηρίων- ο επιθεωρούμενος έχει δικαίωμα για προσφυγή κατά της έκθεσης επιθεώρησης πλην άλλων και όταν αυτή περιέχει «δυσμενείς κρίσεις οι οποίες έρχονται σε αντίθεση με εκθέσεις επιθεώρησης των αμέσων προηγούμενων δύο ετών». Η απάλειψη αυτού του όρου είναι προφανές ότι όχι μόνο δεν δυσχεραίνει την προσφυγή κατά της έκθεσης αλλά αντίθετα τη διευκολύνει. Δεν απαιτείται πλέον η αντίθεση των δυσμενών κρίσεων της έκθεσης με τις κρίσεις των εκθέσεων των τελευταίων δύο ετών. Και αρκεί απλώς και μόνο να υπάρχουν δυσμενείς κρίσεις, οι οποίες να μη δικαιολογούνται από το περιεχόμενο της έκθεσης. Είναι, λοιπόν, η ρύθμιση του νομοσχεδίου πρόδηλα πολύ ευνοϊκότερη. 
      Πάλι επί του άρθρου 8. Ασκήθηκε κριτική γιατί με το νομοσχέδιο μειώνεται πράγματι η προθεσμία προσφυγής του επιθεωρημένου κατά της έκθεσης επιθεώρησης από σαράντα πέντε ημέρες, που ήταν μέχρι σήμερα, σε τριάντα.
      Αυτή η σύντμηση έχει σκοπό να μειώσει τη διαιώνιση της σχετικής εκκρεμότητας. Δεν μπορεί, βέβαια, να υποστηριχθεί ότι δεν είναι ικανές και επαρκείς τριάντα μέρες για να συνταχθεί το σχετικό έγγραφο της προσφυγής. Θέλω να σημειώσω ότι και παλαιότερα –για την ακρίβεια μέχρι το 1997- η προθεσμία αυτή ήταν τριάντα μέρες. 
      Άλλωστε υπάρχουν πολλές άλλες περιπτώσεις ανάλογης ρύθμισης από τον Οργανισμό των δικαστηρίων. Πρόκειται μάλιστα για περιπτώσεις με πολύ πιο σύντομες προθεσμίες. Έτσι, είναι πενθήμερη η προθεσμία προσφυγής κατά της απόφασης του Ανωτάτου Δικαστικού Συμβουλίου, που αφορά σε προαγωγή, τοποθέτηση, απόσπαση δικαστή. Είναι τα άρθρα 68.8, 79.1 και 73.1 του Οργανισμού των δικαστηρίων. 
      Επίσης, η προθεσμία για κλήση του διωκόμενου δικαστή ενώπιον του πειθαρχικού συμβουλίου είναι δέκα μέρες από την κοινοποίηση σε αυτόν της σχετικής πράξης, κατά το άρθρο 103 του Οργανισμού των δικαστηρίων. 
      Επίσης, τριακονθήμερη είναι η προθεσμία για την προσβολή της απόφασης του πρωτοβάθμιου πειθαρχικού συμβουλίου, κατά το άρθρο 105. Άρα δεν πρόκειται ούτε για ασυνήθιστη ούτε για μη εύλογη προθεσμία, αλλά αντίθετα για προθεσμία που είναι επαρκέστατη και εναρμονίζεται άλλωστε και με τις άλλες αντίστοιχες διατάξεις του Οργανισμού των δΔικαστηρίων. 
      Επίσης, θα ήθελα να σημειώσω ότι δεν είναι ακριβές αυτό που ισχυρίστηκε ο κ. Βενιζέλος, ότι τάχα με τη διατύπωσή μας θα υπάρξει επιβάρυνση του φακέλου του επιθεωρούμενου, σε περίπτωση κατά την οποία προσφύγει. Πρέπει να σας πω ότι η ίδια ακριβώς ρύθμιση ισχύει και σήμερα. Δεν αλλάζει τίποτα επί του συγκεκριμένου. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Επί των τροπολογιών, τώρα. Από το Κομμουνιστικό Κόμμα ακούστηκε διαφωνία σε σχέση με την κατάργηση των γενικών διευθυντών. Είναι η πρώτη τροπολογία που έρχεται και θα αριθμηθεί δεόντως, για να αποτελέσει μέρος του νομοσχεδίου. 
      Πρέπει να σας πω, κύριε Σκυλλάκο, ότι με το άρθρο 27 του ν. 2126/1993 είχαν συσταθεί συνολικά επτά θέσεις γενικών διευθυντών στις γραμματείες των δικαστηρίων και των εισαγγελιών της χώρας και ακόμη μια όγδοη θέση γενικού διευθυντή στο έμμισθο Υποθηκοφυλακείο Αθηνών. Οι θέσεις αυτές, εκτός των γενικών διευθυντών του Πρωτοδικείου Αθηνών και του εμμίσθου Υποθηκοφυλακείου Αθηνών –δηλαδή από τις οκτώ οι έξι- καταργήθηκαν με νόμο του 1999. Καταργούμε, λοιπόν, εμείς και τις εναπομένουσες δύο, όπως εξάλλου έχει ζητηθεί από την Ομοσπονδία Δικαστικών Υπαλλήλων και αυτό μόνο από τη λήξη της θητείας των σήμερα υπηρετούντων. Οι εναπομένουσες δύο θέσεις δεν θα υπάρχουν πια, γιατί έχει αποδείξει η εμπειρία ότι οι υπηρεσιακές ανάγκες εξυπηρετούνται αποτελεσματικότερα στις συγκεκριμένες υπηρεσίες με την οργάνωσή τους σε επίπεδο διευθύνσεων. 
      Ειδικότερα θέλω να σας πω ότι στο Υποθηκοφυλακείο Αθηνών, λόγω του πολυάριθμου προσωπικού του -είναι περίπου εβδομήντα οι υπηρετούντες- είναι πρόδηλο ότι δεν χρειάζεται γενικός διευθυντής.
      Όσον αφορά στην κατάργηση της θέσης στο Πρωτοδικείο Αθηνών, που πράγματι είναι πολυάριθμο, λειτουργεί εκεί -θα σας θυμίσω- το τριμελές συμβούλιο διοίκησης από αιρετούς δικαστές απαρτιζόμενο, το οποίο ουσιαστικά συντονίζει την όλη λειτουργία του πρωτοδικείου. Αυτός είναι ο λόγος για τον οποίο θεωρούμε ότι είναι περιττή πολυτέλεια, ενδεχομένως πολυτέλεια η οποία όχι μόνο δεν διευκολύνει, αλλά αντίθετα δυσχεραίνει τη διοίκηση. Η έμφαση, όπως εξήγησα πριν.
      Για την τροπολογία που αναφέρεται στην αναστολή των θερινών προθεσμιών, θέλω να σημειώσω ότι βρισκόμαστε –η Ελλάς- επί πολλά χρόνια σε μεγάλη αταξία. Το δικαστήριο του Στρασβούργου δέχθηκε στην περίφημο υπόθεση «Πλατάκου» κατά της Ελλάδος το 2001, ότι η αναστολή των προθεσμιών μόνο υπέρ του δημοσίου κατά τη διάρκεια των δικαστικών διακοπών, πρόδηλα παραβιάζει την αρχή της ισότητας των όπλων, η οποία κατοχυρώνεται από το άρθρο 6 της Ε.Σ.Δ.Α.. Ακολούθησαν αποφάσεις της Ολομέλειας του Συμβουλίου της Επικρατείας και του Αρείου Πάγου το 2001, το 2002 και το 2005 αντίστοιχα, με τις οποίες κρίθηκε ότι οι ρυθμίσεις του άρθρου 11 του Κώδικα περί δικών του δημοσίου αντίκεινται στην αρχή της δικονομικής ισότητας των διαδίκων, όπως καθιερώνεται στο Σύνταγμα κατά το μέρος που οι ρυθμίσεις αυτές προβλέπουν την αναστολή των προθεσμιών μόνο για το δημόσιο -όχι για τους ιδιώτες- κατά τη διάρκεια των δικαστικών διακοπών.
      Ήμασταν σε αταξία και αντιμετωπίζουμε το πρόβλημα εξασφαλίζοντας πλέον πράγματι πλήρη ισότητα όπλων μεταξύ δημοσίου και ιδιωτών.
      Η τρίτη τροπολογία του Υπουργείου Εξωτερικών επιδιώκει την τροποποίηση του Οργανισμού του Υπουργείου Εξωτερικών, προκειμένου ειδικά για τις μόνιμες αντιπροσωπείες της χώρας μας στην Ευρωπαϊκή Ένωση αφ’ ενός και στον Οργανισμό Ηνωμένων Εθνών αφ’ ετέρου, στις Βρυξέλλες δηλαδή και στη Νέα Υόρκη, να προβλέπεται η δυνατότητα αναπλήρωσης του μόνιμου αντιπροσώπου από υπάλληλο του διπλωματικού κλάδου, όχι μόνο με βαθμό Πληρεξουσίου Υπουργού Β΄, αλλά και Πληρεξουσίου Υπουργού Α΄. 
      Είναι προφανές ότι και στις δύο αυτές αντιπροσωπείες είναι χρήσιμο να έχουμε ευρύτερες επιλογές μεταξύ υψηλόβαθμων διπλωματών και αυτός είναι ο λόγος για τον οποίο εισηγούμαι και τη σχετική τροπολογία για να συμπεριληφθεί και να ψηφιστεί από τη Βουλή.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ.
      Κυρίες και κύριοι συνάδελφοι, ο συνάδελφος Βουλευτής κ. Τζαμτζής ζητεί άδεια ολιγοήμερης απουσίας στον Καναδά από 25.11.2006 έως 5.12.2006.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια.
      ΑΝΤΩΝΗΣ ΣΚΥΛΛΑΚΟΣ: Κύριε Πρόεδρε, το λόγο.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, έχετε το λόγο.
      ΑΝΤΩΝΗΣ ΣΚΥΛΛΑΚΟΣ: Εμείς καταψηφίζουμε τα άρθρα και τη μία τροπολογία, που αφορά τους γενικούς διευθυντές.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Τσιπλάκης έχει το λόγο.
      ΚΩΝΣΤΑΝΤΙΝΟΣ ΤΣΙΠΛΑΚΗΣ:  Όσον αφορά, συνεχίζοντας και ενισχύοντας την επιχειρηματολογία εν τινι  μέτρω του Υπουργού Δικαιοσύνης, τα κριτήρια αξιολόγησης, επειδή υπήρξε πραγματικά νύξη από πλευράς της Αντιπολίτευσης, κατά την άποψή  μου όχι βάσιμη, θα πω για άλλη μια φορά ότι και εγώ θεωρώ, σε συνέχεια των όσων επεσήμανε ο κύριος Υπουργός της Δικαιοσύνης ότι η περιγραφή ενδεικτικώς κάποιων δυνατοτήτων που πρέπει να αξιολογούνται είναι η μόνη δυνατή προσέγγιση, που μπορεί να γίνει από πλευράς νόμου, συνδυαζομένη δε με την αιτιολόγηση ύστερα -την πλήρη που πρέπει να υπάρχει από πλευράς επιθεωρητή- εκτιμώ  ότι δεν υπάρχει καμία διακινδύνευση όσον αφορά την αξιολόγηση την υποκειμενική την άδικη, τη μη σωστή για επιθεωρούμενους δικαστές. 
       Όσον αφορά δε την επανειλημμένως επισημανθείσα και στην αρμόδια επιτροπή, αλλά και διαρκούσης της συζητήσεως στην Ολομέλεια αιτίαση περί ορισμού δικαιωμάτων επιθεωρουμένων κατά παραβίαση της αρχής της ισότητας και ποίων άλλων αποκαλούμενων ως συναφών αρχών παραβίασης λοιπών δικαιωμάτων, περιέλευση, περιαγωγή δηλαδή των επιθεωρουμένων σε υποδεέστερη θέση έναντι του μέσου Έλληνα πολίτη, όσον αφορά λοιπόν, τόσο τη σύντμηση της  προθεσμίας προσφυγής όσο και το ότι το περιεχόμενο πρέπει να είναι συγκεκριμένο, εκτιμώ ότι αυτή η αιτίαση η επανειλημμένως εκδηλωθείσα από πλευράς της Αντιπολίτευσης δεν έχει καμία, μα, καμιά βάση ιδίως όταν ο νομικός διάλογος, εγώ έτσι τον προσεγγίζω διά της ασκήσεως προσφυγής, υπάρχει μεταξύ εχόντων νομική κατάρτιση, επιστημονική κατάρτιση συγκεκριμένη, δεν νομίζω λοιπόν, ότι μπορεί να είναι παραδεκτή μια ασκούμενη προσφυγή όταν προφανώς υπάρχουν ανεπάρκειες, ελλείψεις, αντιφατικότητες σε σχέση με το περιεχόμενο της έκθεσης επιθεώρησης. Δεν εκτιμώ, λοιπόν, πως αυτός ο προσδιορισμός μπορεί να εδραιώσει αυτήν την προσέγγιση αιτίασης από πλευράς Αντιπολίτευσης. 
      Όσον αφορά τώρα τις τροπολογίες εκτιμώ πέραν των όσων και εγώ είπα ότι ο κύριος Υπουργός Δικαιοσύνης για ορισμένες εξ αυτών αιτιολόγησε πλήρως την αναγκαιότητα των συγκεκριμένων ρυθμίσεων και συντάσσομαι απόλυτα με αυτές τις απόψεις. 
      Σας ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Τσιπλάκη. 
      Κυρίες και κύριοι συνάδελφοι, έχω την τιμή να σας ανακοινώσω ότι οι Υπουργοί Πολιτισμού, Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών κατέθεσαν σχέδιο νόμου: «Πολιτιστική Χορηγία».
      Παραπέμπεται στην αρμόδια Διαρκή Επιτροπή. 
      Κηρύσσεται περαιωμένη η συζήτηση επί  της ενότητας των άρθρων 6 έως 10 και των υπ’ αριθμ. 771/22, 772/23 και 818/24 υπουργικών τροπολογιών και θα γίνει η ψήφισή τους χωριστά. 
      Ερωτάται το Σώμα: Γίνεται δεκτό το άρθρο 6 ως  έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Ευβοίας): Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 6 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 7 ως  έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Ευβοίας): Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 7 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 8 ως  έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Ευβοίας): Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 8 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 9 ως  έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Ευβοίας): Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 9 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 10 ως  έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Ευβοίας): Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 10 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτή η με γενικό αριθμό 771 και ειδικό 22 υπουργική τροπολογία η οποία θα ενταχθεί στο νομοσχέδιο ως ίδιον άρθρο;
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή .
      ΠΡΟΕΔΡΕΥΩΝ (Σωτήρης Χατζηγάκης): Συνεπώς η με γενικό αριθμό 771 και ειδικό 22 υπουργική τροπολογία έγινε δεκτή  ομόφωνα και θα ενταχθεί στο νομοσχέδιο ως ίδιον άρθρο. 
      Ερωτάται το Σώμα: Γίνεται δεκτή η με γενικό αριθμό 772 και ειδικό 23 υπουργική τροπολογία η οποία θα ενταχθεί στο νομοσχέδιο ως ίδιον άρθρο;
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή .
      ΠΡΟΕΔΡΕΥΩΝ (Σωτήρης Χατζηγάκης): Συνεπώς η με γενικό αριθμό 772 και ειδικό 23 υπουργική τροπολογία έγινε δεκτή  ομόφωνα και θα ενταχθεί στο νομοσχέδιο ως ίδιον άρθρο.
      Ερωτάται το Σώμα: Γίνεται δεκτή η υπουργική τροπολογία με γενικό αριθμό 818 και ειδικό 24 η οποία θα ενταχθεί στο νομοσχέδιο ως ίδιον άρθρο; 
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς η υπουργική τροπολογία με γενικό αριθμό 818 και ειδικό 24 έγινε δεκτή κατά πλειοψηφία και θα ενταχθεί στο νομοσχέδιο ως ίδιον άρθρο.
      Εισερχόμαστε στην ψήφιση του ακροτελεύτιου άρθρου.
      Ερωτάται το Σώμα: Γίνεται δεκτό το ακροτελεύτιο άρθρο, όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Σωτήρης Χατζηγάκης): Το ακροτελεύτιο άρθρο έγινε δεκτό κατά πλειοψηφία.
      Συνεπώς το νομοσχέδιο του Υπουργείου Δικαιοσύνης «Τροποποίηση του Κώδικα Οργανισμού Δικαστηρίων και Κατάστασης Δικαστικών Λειτουργών που κυρώθηκε με το ν.1756/1988 (ΦΕΚ 35Α’) σχετικά με την αναδιοργάνωση της Επιθεώρησης Δικαστηρίων και Δικαστικών Λειτουργών και άλλες διατάξεις», έγινε δεκτό επί της αρχής και επί των άρθρων. 
      Η ψήφισή του στο σύνολο αναβάλλεται για άλλη συνεδρίαση.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 12.35΄ λύεται η συνεδρίαση για αύριο ημέρα Παρασκευή 24 Νοεμβρίου 2006  και ώρα 10.30΄ με αντικείμενο εργασιών του Σώματος: συζήτηση προ ημερησίας διατάξεως, σύμφωνα με το άρθρο 143 του Κανονισμού της Βουλής, με πρωτοβουλία του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς, κ. Αλέξανδρου Αλαβάνου, σε επίπεδο Αρχηγών κομμάτων, με θέμα την παιδεία, σύμφωνα με την ειδική ημερήσια διάταξη που έχει διανεμηθεί.
      H ΠΡΟΕΔΡΟΣ                                             ΟΙ ΓΡΑΜΜΑΤΕΙΣ


