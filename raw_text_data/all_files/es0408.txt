      Τρίτη 8 Απριλίου 2003
      ΣΥΝΕΔΡΙΑΣΗ SΖ΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας των Βουλευτών  Σ. Βαλυράκη, Α. Φούρα και Μ. Γιαννάκου, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση Αναφορών και Ερωτήσεων:
Προς τον Υπουργό Γεωργίας, σχετικά με την επανεξέταση από τις Ελληνικές Γεωργικές Ασφαλίσεις (ΕΛΓΑ) των ζημιών για «Αγιωργίτικο» ζώνης ονομασίας προέλευσης ανωτέρας ποιότητας στο Δήμο Νεμέας, σελ.
4. Συζήτηση επικαίρων ερωτήσεων:
α) Προς τον Υπουργό Οικονομίας και Οικονομικών, σχετικά με την κατάργηση της εξαίρεσης της Εύβοιας από τα κίνητρα που καθορίζει ο αναπτυξιακός νόμος για τις ξενοδοχειακές επιχειρήσεις, σελ.
β) Προς τον Υπουργό Υγείας και Πρόνοιας: i) σχετικά με τη στελέχωση του νέου Νοσοκομείου Πύργου, σελ.
ii) σχετικά με την καταβολή των δεδουλευμένων στους γιατρούς του Νομού Ευβοίας, σελ.
γ) Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την αποκατάσταση των ζημιών που υπέστη ο Νομός Ευρυτανίας από τις πρόσφατες θεομηνίες, σελ.
δ) Προς τον Υπουργό Εργασίας και Κοινωνικών Ασφαλίσεων, σχετικά με την επίλυση προβλημάτων που αντιμετωπίζουν οι εργαζόμενοι στη Ναυπηγοεπισκευαστική Ζώνη, σελ.
5) Συζήτηση επερώτησης προς την Υπουργό Περιβάλλοντος, Χωροταξίας και Δημοσίων Έργων, σχετικά με τους χώρους υγειονομικής ταφής των απορριμμάτων στο  Νομό Αττικής, σελ.
Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση σχεδίου νόμου:
Οι Υπουργοί Τύπου και Μέσων Μαζικής Ενημέρωσης, Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Ανάπτυξης, Εργασίας και Κοινωνικών Ασφαλίσεων, Μεταφορών και Επικοινωνιών, κατέθεσαν σχέδιο νόμου: «Οργάνωση και λειτουργία των Γραφείων Τύπου και Επικοινωνίας του Υπουργού Τύπου και Μέσων Μαζικής Ενημέρωσης και ρυθμίσεις για τον ευρύτερο τομέα των μέσων ενημέρωσης», σελ.
ΟΜΙΛΗΤΕΣ
Α. Επί των αναφορών και ερωτήσεων:
ΠΑΠΑΛΗΓΟΥΡΑΣ Α., σελ.
ΧΑΤΖΗΜΙΧΑΛΗΣ Φ., σελ.
Β. Επί των επικαίρων ερωτήσεων:
ΑΝΤΩΝΑΚΟΠΟΥΛΟΣ Π., σελ.
ΛΙΑΣΚΟΣ Α.., σελ.
ΝΑΣΙΩΚΑΣ Ε., σελ.
ΠΑΠΑΔΗΜΑΣ Λ., σελ.
ΠΙΠΕΡΓΙΑΣ Δ., σελ.
ΤΖΙΟΛΑΣ Ε., σελ.
ΤΣΙΟΓΚΑΣ Δ., σελ.
ΤΣΙΠΡΑΣ Β., σελ.
ΦΩΤΙΑΔΗΣ Α., σελ.
Γ. Επί της επερώτησης:
ΑΛΟΓΟΣΚΟΥΦΗΣ Γ., σελ.
ΒΛΑΧΟΣ Γ., σελ.
ΓΚΑΤΖΗΣ Ν., σελ.
ΚΑΤΣΙΓΙΑΝΝΗΣ Α., σελ.
ΚΑΤΣΙΚΗΣ Θ., σελ.
ΚΩΝΣΤΑΝΤΙΝΟΥ Φ., σελ.
ΜΠΟΥΡΑΣ Α., σελ.
ΠΑΠΑΝΔΡΕΟΥ Β., σελ.
ΣΤΕΡΓΙΟΥ Ι., σελ.
ΤΡΥΦΩΝΙΔΗΣ Γ., σελ.

ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Γ΄
ΣΥΝΕΔΡΙΑΣΗ  SΖ’
Τρίτη 8 Απριλίου 2003
	Αθήνα, σήμερα στις 8 Απριλίου 2003, ημέρα Τρίτη και ώρα 18.18΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ    ΚΑΚΛΑΜΑΝΗ.
	ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
	Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από το Γραμματέα της Βουλής κ. Παναγιώτη Αντωνακόπουλο, Βουλευτή Ηλείας, τα ακόλουθα:
	Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Χαλκιδικής κ. ΑΘΗΝΑΙΟΣ ΦΛΩΡΙΝΗΣ κατέθεσε αναφορά με την οποία ο Σύνδεσμος Συνταξιούχων ΕΑΠΑΕ διαμαρτύρεται για την ένταξη του Ταμείου Επικουρικής Ασφάλισης Προσωπικού Αεροπορικών Επιχειρήσεων στο ΙΚΑ – ΤΕΑΜ.
      2) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Σύνδεσμος Συνταξιούχων ΕΑΠΑΕ διαμαρτύρεται για την ένταξη του Ταμείου Επικουρικής Ασφάλισης Προσωπικού Αεροπορικών Επιχειρήσεων στο ΙΚΑ – ΤΕΑΜ.
      3) Ο Βουλευτής Αθηνών κ. ΘΕΟΔΩΡΟΣ ΚΑΤΣΑΝΕΒΑΣ κατέθεσε αναφορά με την οποία ο υπεύθυνος έκδοσης του περιοδικού «Επιθεώρηση Εργασιακών Σχέσεων» ζητεί τη στήριξη από το Υπουργείο Εργασίας της εκδοτικής του προσπάθειας.
      4) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία το Σωματείο Τουριστικών Ημερόπλοιων Σκαφών Κέρκυρας ζητεί αναθεώρηση της απόφασης σχετικά με το φόρο υπέρ ΕΚΟΕΜΝ.
      5) Ο Βουλευτής Αιτωλ/νίας κ. ΝΙΚΟΛΑΟΣ ΑΓΓΕΛΟΠΟΥΛΟΣ κατέθεσε αναφορά με την οποία ο κ. Βασίλειος Κλαδευτήρας, κάτοικος Αστακού Αιτωλ/νίας διαμαρτύρεται για ανέγερση οικοδομής σε διατηρητέα περιοχή του Δήμου Αστακού.
      6) Ο Βουλευτής Θεσσαλονίκης κ. ΚΩΝ/ΝΟΣ ΔΙΑΜΑΝΤΗΣ κατέθεσε αναφορά με την οποία οι κύριοι Ιωάννης Βουλγαρούδης και Θωμάς Φειδάντσης, φαρμακοποιοί Ζαγκλιβερίου Θεσσαλονίκης, διαμαρτύρονται για τη  συνίδρυση και συνεκμετάλλευση φαρμακείου από άλλους ενδιαφερόμενους.
      7) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο κ. Νικόλαος Καρυπίδης, κάτοικος Μαντουδίου Εύβοιας, ζητεί να λήξει η συνταξιοδότηση της αποθανούσης πεθεράς του.
      8) Ο Βουλευτής Θεσσαλονίκης κ. ΑΝΑΣΤΑΣΙΟΣ ΣΠΗΛΙΟΠΟΥΛΟΣ κατέθεσε αναφορά με την οποία ο Πανελλήνιος Σύλλογος Επιστημόνων Ειδικής Αγωγής και Κοινωνικής Πολιτικής ζητεί να συμμετάσχουν τα μέλη του στο διαγωνισμό ειδικής αγωγής του ΑΣΕΠ.
      9) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία το Δημοτικό Περιφερειακό Θέατρο Κρήτης Α.Ε. ζητεί να του παραχωρηθεί η χρήση του κτιρίου του πρώην Τελωνείου Χανίων.
      10) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία το Σωματείο Εργαζομένων ΕΚΠΠ Νομού Φωκίδας ζητεί  να αυξηθεί ο χρόνος λειτουργίας της ελεγχόμενης κυνηγετικής περιοχής Παρνασσίδας.
      11) Ο Βουλευτής Έβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία η κ. Παναγιώτα Θεολογίδου, κάτοικος Αλεξανδρούπολης, ζητεί την επίλυση συνταξιοδοτικού της προβλήματος από τον ΟΓΑ.
      12) Ο Βουλευτής Έβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία Ο Κ. Σταύρος Μάνης, κάτοικος Λειψών Δωδεκανήσου, ζητεί την ικανοποίηση συνταξιοδοτικού του αιτήματος από τον ΟΓΑ.
      13) Ο Βουλευτής Έβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία ο κ. Σταμάτης Ψαράς, κάτοικος Κρεμαστής Ρόδου, ζητεί την επίλυση προβλήματός του από τον ΟΓΑ.
      14) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία η Πανελλήνια Ένωση Εποπτών Δημόσιας Υγείας ζητεί την αποδοχή προτάσεων για την αναβάθμιση της λειτουργίας Τμημάτων Υγειονομικού Ελέγχου στις Διευθύνσεις Υγείας της Νομαρχιακής Αυτοδιοίκησης Αθηνών – Πειραιά.
      15) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία η Ένωση Εργαζομένων στην ΑΕΜ Βωξίται Παρνασσού «ΗΛΙΟΠΟΥΛΟΙ» ζητεί την επάνδρωση με υγειονομικό προσωπικό του ΙΚΑ  ΄Αμφισσας.
      16) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία η Συντονιστική Επιτροπή μαθητών Γονέων και Κηδεμόνων και Εκπαιδευτικών Σχολής Επαγγελματικής Κατάρτισης Ατόμων με ειδικές ανάγκες του ΟΑΕΔ ζητεί να μην αλλάξει ο δημόσιος χαρακτήρας και η λειτουργία της Σχολής Επαγγελματικής Κατάρτισης Ατόμων με Αναπηρίες Γαλατσίου του ΟΑΕΔ.
      17) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία η Πανελλήνια Ένωση Εποπτών Δημόσιας Υγείας ζητεί οι επόπτες δημόσιας υγείας που θα προσληφθούν για να στελεχώσουν την υπηρεσία της Δημοτικής Αστυνομίας, να ανήκουν στο επιστημονικό, μη ένστολο προσωπικό.
      18) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας στο οποίο ζητείται η τοποθέτηση μόνιμου γιατρού στο αγροτικό ιατρείο Φλωριάδας Αιτωλ/νίας.
      19) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας το οποίο αναφέρεται στην πιθανότητα εγκατάστασης ναυτικής βάσης στο λιμάνι Πλατυγιαλού Αστακού Αιτωλ/νίας.
      20) Ο Βουλευτής  Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία πρώην υπάλληλοι του Υπ. Εσωτερικών Νομαρχιακής Αυτοδιοίκησης Μαγνησίας ζητούν να τους καταβληθεί η ειδική πρόσθετη αμοιβή που καταβάλλεται στους υπόλοιπους υπαλλήλους του Υπ. Εσωτερικών.
      21) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία η Επιστημονική Εταιρεία Μελέτης Φερών – Βελεστίνου – Ρήγα ζητεί τη διόρθωση του ονόματος και της ημερομηνίας γεννήσεως του Ρήγα Βελεστινλή στο βιβλίο της ιστορίας νεώτερης Ελλάδος της Β΄ Λυκείου.
      22) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Νομάρχης Μαγνησίας ζητεί την εγκατάσταση πυροσβεστικού σταθμού στο Ανατολικό Πήλιο.
      23) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία κ. Μαρία Παπαβασιλείου, δικηγόρος, ζητεί να επιτραπεί σε αλλοδαπούς πελάτες της η αγορά ακινήτου στο Δήμο Σητείας Λασιθίου.
      24) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Νομάρχης Λασιθίου ζητεί την αποκατάσταση των ζημιών σε εγγειοβελτιωτικά έργα του Νομού Λασιθίου που κατεστράφησαν από κακοκαιρία.
      25) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύνδεσμος Συνταξιούχων ΕΑΠΑΕ ζητεί την επίλυση συνταξιοδοτικού προβλήματος των μελών του.
      26) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Αγίου Νικολάου Λασιθίου ζητεί την αποκατάσταση των κεντρικών αγωγών ύδρευσης της περιοχής του.
      27) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Νομάρχης Λασιθίου ζητεί  τη συνέχιση της λειτουργίας του σταθμού γεωργικής έρευνας στην Ιεράπετρα Λασιθίου.
      28) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας ζητεί να απομακρυνθεί από το λιμάνι της Σητείας κατασχεμένο πλοίο.
      29) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία ο Σύνδεσμος Πολιτικών Συνταξιούχων Νομού Ηρακλείου ζητεί να μην αποδεσμευτούν οι συντάξεις από τους μισθούς των δημοσίων υπαλλήλων.
      30) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία ο Δήμος Τυμπακίου Ηρακλείου ζητεί την αναβάθμιση του αστυνομικού σταθμού Τυμπακίου σε αστυνομικό τμήμα.
      31) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία το Εργατοϋπαλληλικό Κέντρο Ηρακλείου ζητεί την επαναλειτουργία των κατασκηνώσεων του ΠΙΚΠΑ Ηρακλείου.
      32) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Σύνδεσμος Ξενοδοχοϋπαλλήλων Νομού Ηρακλείου ζητεί την επίλυση ασφαλιστικού προβλήματος των εποχιακά απασχολουμένων.
      33) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Σύνδεσμος Ξενοδοχοϋπαλλήλων Νομού Ηρακλείου ζητεί την επίλυση εργασιακών και ασφαλιστικών προβλημάτων του κλάδου των Ξενοδοχοϋπαλλήλων.
      34) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Δήμος Περάματος Αττικής ζητεί την κατασκευή πεζογέφυρας στα σχολικά συγκροτήματα του Νέου Ικονίου για την ασφαλή διέλευση των μαθητών.
      35) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Δήμος Περάματος Αττικής ζητεί την κατασκευή αγωγού επιστροφής αρδευτικού νερού από την Ψυτάλλεια στο Πέραμα.
      36) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος  Θήρας ζητεί τη βελτίωση των ακτοπλοϊκών δρομολογίων για την εξυπηρέτηση των νησιών Σίκινου, Φολέγανδρου και Ανάφης.
      37) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Δρυμαλίας Νομού Κυκλάδων ζητεί οικονομική και τεχνική βοήθεια σε θέματα ύδρευσης – αποχέτευσης.
      38) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε δημοσίευμα εφημερίδας που αφορά στη μείωση της κίνησης στο λιμάνι της Πάτρας εξαιτίας του προβλήματος των λαθρομεταναστών.
      39) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία Παραγωγοί των Κοινοτήτων Μακρυχωρίου, Γυρτώνης, Αμφιθέας και Κουλουρίου Νομού Λάρισας ζητούν την απορρόφηση ποσοτήτων βαμβακιού.
      40) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Δήμος Νίκαιας Λάρισας ζητεί την αποπεράτωση του έργου της υδροδότησης των Δημοτικών Διαμερισμάτων του Δήμου Νίκαιας.
      41) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η Νομαρχιακή Αυτοδιοίκηση Λάρισας ζητεί την απορρόφηση της παραγωγής ζαχαρότευτλου των παραγωγών του Νομού Λάρισας.
      42) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία συμβασιούχοι αορίστου χρόνου στο Δήμο Λάρισας και στα Ν.Π.Δ.Δ. αυτού ζητούν την επίλυση εργασιακού τους προβλήματος.
      43) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμος Πάρου Κυκλάδων ζητεί οικονομική ενίσχυση για την αποκατάσταση των ζημιών από την κακοκαιρία στην Πάρο και Αντίπαρο.
      44) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Πανελλήνιος Σύλλογος Υπαλλήλων Εθνικής Στατιστικής Υπηρεσίας της Ελλάδος ζητεί την επίλυση προβλημάτων που αφορούν στην Εθνική Στατιστική Υπηρεσία.
      45) Οι Βουλευτές κύριοι ΦΩΤΗΣ ΚΟΥΒΕΛΗΣ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία ο Σύνδεσμος Πολιτικών Συνταξιούχων Νομού Αρκαδίας ζητεί την επίλυση συνταξιοδοτικών θεμάτων των πολιτικών συνταξιούχων.
      46) Οι Βουλευτές κύριοι ΠΑΝΑΓΙΩΤΗΣ ΛΑΦΑΖΑΝΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία η Πανελλήνια ’Ενωση Ναυτών Εμπορικού Ναυτικού ζητεί άμεσα τη λήψη συγκεκριμένων μέτρων για την καταπολέμηση της ανεργίας και την άμεση απορρόφηση των ανέργων ναυτικών.
      47) Οι Βουλευτές κύριοι ΠΑΝΑΓΙΩΤΗΣ ΛΑΦΑΖΑΝΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία η Περιφερειακή Διοικ. Επιτροπή του Πανελλήνιου Συλλόγου Συνταξιούχων ΟΤΕ Πελοποννήσου ζητεί να ενσωματωθεί η ΑΤΑ στις βασικές συντάξεις.
      48) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Πανελλήνια Ομοσπονδία Πολιτικών Συνταξιούχων διαμαρτύρεται για ζητεί να μην αποδεσμευθούν οι συντάξεις από τους μισθούς των δημοσίων υπαλλήλων.
      49) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Σύλλογος Εργαζομένων Βιομηχανίας Μεταλλουργικής Ηπείρου ζητεί την πλήρη και ισότιμη ένταξη της εταιρείας Μ.Β.Η. στον υπόλοιπο όμιλο.
      50) Οι Βουλευτές κύριοι ΠΑΝΑΓΙΩΤΗΣ ΛΑΦΑΖΑΝΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Σύνδεσμος Εργολάβων Ηλεκτρικών Έργων Αττικής ζητεί την αλλαγή του τρόπου φορολόγησης του κλάδου του.
      51) Η Βουλευτής Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία οι Γεωπόνοι ΟΤΑ Νομού Εύβοιας ζητούν οι εκτιμήσεις των ζημιών στις αγροτικές εκμεταλλεύσεις να γίνονται αποκλειστικά από γεωπόνους.
      52) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Δήμος Φαρκαδόνας Τρικάλων ζητεί την αναθεώρηση της τελευταίας απόφασης του ΟΠΕΚΕΠΕ που κατατάσσει την περιοχή του στην τρίτη ζώνη με τη χαμηλότερη παραγωγικότητα.
      53) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία η Πανελλήνια Ομοσπονδία Επαγγελματιών Μικρών Φορτηγών Αυτοκινήτων ζητεί την επίλυση φορολογικών προβλημάτων που αφορούν στον κλάδο της.
      54) Οι Βουλευτές κύριοι ΦΩΤΗΣ ΚΟΥΒΕΛΗΣ και ΙΩΑΝΝΑ ΣΤΕΡΓΙΟΥ κατέθεσαν αναφορά με την οποία ο Σύνδεσμος Συνταξιούχων του Ταμείου Επικουρικής Ασφάλισης Προσωπικού Αεροπορικών Εταιρειών  (ΤΕΑΠΑΕ) ζητεί την επίλυση συνταξιοδοτικών προβλημάτων των μελών του.
      55) Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία το Σωματείο Εργαζομένων ΕΚΑΒ 7ης περιφέρειας ζητεί την άμεση πρόσληψη προσωπικού για την κάλυψη των αναγκών λειτουργίας του.
      56) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Δήμος Περάματος Πειραιά ζητεί τη λήψη μέτρων κατά της ρύπανσης που παρατηρείται στην Ψυτάλλεια από τη σώρευση ιλύος.
      57) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Δήμος Περάματος Πειραιά ζητεί την κατασκευή οδοποιίας στην περιοχή του.
      58) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία οι Αγροτικοί Καπνικοί Συνεταιρισμοί και ο Αγροτικός Σύλλογος Δήμου Κρύας Βρύσης ζητεί τη χρηματοδότηση του συνόλου των αγροτών από την ΑΤΕ.
      59) Ο Βουλευτής Αθηνών κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία η Πανελλήνια Ένωση Οικοδομικών Συνεταιρισμών ζητεί τη δημιουργία νομοθετικού πλαισίου ώστε εδαφικές εκτάσεις να καταστούν κατάλληλες για οικιστική ανάπτυξη.
      60) Ο Βουλευτής Αθηνών κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία η Επιτροπή Μεταταχθέντων Υπαλλήλων της Γενικής Γραμματείας Εμπορίου (Ελεγκτές Καζίνο) ζητεί την ικανοποίηση εργασιακού τους αιτήματος.
      61) Ο Βουλευτής Αθηνών κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία ο Σύνδεσμος Συνταξιούχων ΕΑΠΑΕ διαμαρτύρεται για την ένταξη του Ταμείου Επικουρικής Ασφάλισης Προσωπικού Αεροπορικών Επιχειρήσεων στο ΙΚΑ – ΤΕΑΜ.
      62) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία το Συντονιστικό Συμβούλιο Ενώσεων Αποστράτων Αξιωματικών Στρατού – Ναυτικού – Αεροπορίας  διαμαρτύρεται για διατάξεις επικείμενου Νομοσχεδίου το οποίο πλήττει τους στρατιωτικούς συνταξιούχους.
      63) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Σύνδεσμος Απόστρατων Χωροφυλακής Ελληνικής Αστυνομίας Νομού Λάρισας διαμαρτύρεται για διατάξεις επικείμενου Νομοσχεδίου το οποίο πλήττει την κατηγορία των απόστρατων αστυνομικών.
      64) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Πανελλήνιος Σύνδεσμος Απόστρατων Αξιωματικών Ενόπλων Δυνάμεων και Σωμάτων Ασφαλείας διαμαρτύρεται για διατάξεις επικείμενου Νομοσχεδίου το οποίο πλήττει την κατηγορία των συνταξιούχων απόστρατων αξιωματικών.
      65) Ο Βουλευτής Εύβοιας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία οι Ενώσεις Τεχνικών και Διοικητικοοικονομικού Προσωπικού ΔΕΗ Χαλκίδας ζητούν την αντιμετώπιση των προβλημάτων λειτουργίας του Ασφαλιστικού Γραφείου Χαλκίδας.
      66) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η Ένωση Υπαλλήλων Πυροσβεστικού Σώματος Νομού Χίου ζητεί την ίδρυση πυροσβεστικού κλιμακίου στο Δήμο Αμανής και την  κάλυψη των αναγκών της τρέχουσας αντιπυρικής περιόδου με πρόσληψη εποχικών πυροσβεστών.
      67) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία το Πανελλήνιο Δίκτυο Οικολογικών Οργανώσεων διαμαρτύρεται για συμπεριφορά αστυνομικών σε γεγονός που διαδραματίστηκε στο δρόμο Βέροιας – Νάουσας από ακτιβιστές της Οικολογικής Ομάδας Βέροιας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ.
      1. Στην με αριθμό 2004/7-10-2002 ερώτηση δόθηκε με το υπ’ αριθμ. 25-10-2002 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην ερώτηση με αριθμό 2004/2002, που κατατέθηκε στη Βουλή από το Βουλευτή κ. Γ. Ψαχαρόπουλο, για τα θιγόμενα σ’ αυτή θέματα, σας πληροφορούμε τα εξής:
      Η Ελληνική οικονομία τα τελευταίο διάστημα έχει να επιδείξει μια σειρά ισχυρά        σημεία. Το σημαντικότερο ίσως είναι η επίτευξη της εισόδου στην ΟΝΕ, με αύξηση των κοινωνικών δαπανών με ταυτόχρονη μετατόπιση από παθητικές προς ενεργητικές πολιτικές απασχόλησης. Τα σημεία αυτά αναλύονται ως εξής:
      - Ανάπτυξη υψηλότερη από το μέσο όρο της Ε.Ε. (μέσος όρος 1997-2000 για την        Ελλάδα 3.5%, για την ΕΕ 2.7%).
      - Η μείωση του πληθωρισμού σε επίπεδα αντίστοιχα της Ευρωζώνης, δημιουργεί        συνθήκες σταθερότητας πραγματικού εισοδήματος και απομακρύνει την ανασφάλεια        των συνταξιούχων και άλλων με σταθερά εισοδήματα για πρώτη φορά από το 1973.
      - Το κοινωνικό κράτος ενισχύθηκε (κοινωνικές δαπάνες ως ποσοστό του ΑΕΠ αυξήθηκαν από 22,3% το 1993 σε 24,3% το 1998, ενώ για το 2000 προβλέπεται ότι θα ξεπεράσει το 25%. Η αύξηση αυτή εντοπίστηκε σε τομείς που δεν επηρεάζονται από τον οικονομικό κύκλο, άρα σηματοδοτεί μια ουσιαστική βελτίωση του επιπέδου κοινωνικής προστασίας.
      - Συνεχής πραγματική αύξηση συντάξεων (2.1% αύξηση της μέσης ετήσιας κατά κεφαλή δαπάνη για συντάξεις την επταετία 1994 -2000, έναντι μείωσης 5.1% την τριετία 1991-93).
      - Πραγματικές αυξήσεις αμοιβών εργασίας (μέση ετήσια αύξηση 2.2% την περίοδο        1994-2001, έναντι μέσης ετήσιας μείωσης 3.3% την περίοδο 1990 -1993).        
      - Η μέση ετήσια αύξηση της απασχόλησης την περίoδo 1994-2000 ήταν 0.9% ενώ για ολόκληρη την περίοδο των τελευταίων 30 ετών (1960-1993) ήταν αντίστοιχα 0.3%.
      - Τα κέρδη της βιομηχανίας και του εμπορίου αυξήθηκαν σημαντικά, όπως και οι δείκτες αποδοτικότητας.
      Η οικονομική μεγέθυνση δεν είναι από μόνη της ικανή να περιορίσει τις ανισότητες και τη φτώχεια και να αντιμετωπίσει το πρόβλημα του κοινωνικού αποκλεισμού. Είναι όμως αναγκαία, καθώς επιτρέπει την αύξηση του κοινωνικού πλεονάσματος και ταυτοχρόνως οδηγεί σε αύξηση της απασχόλησης που, με τη σειρά της, αποτελεί τον κύριο παράγοντα της κοινωνικής ενσωμάτωσης και συμμετοχής. 
      Το πρόβλημα της φτώχειας και, πολύ περισσότερο, ο κίνδυνος του κοινωνικού αποκλεισμού μπορεί να εκφράζονται με μεγαλύτερη οξύτητα μεταξύ άλλων, ειδικών ομάδων του πληθυσμού, ανεξαρτήτως του προσδιορισμού τους στις στατιστικές έρευνες. Σε ορισμένες περιπτώσεις (ομάδες), μάλιστα, η διαιώνιση του προβλήματος, ακόμη και η μεταβίβασή του στην επόμενη γενεά συνιστά σοβαρή απειλή.
      Η φτώχεια και ο κοινωνικός αποκλεισμός έχουν πολλές παραμέτρους. Αφορούν σε υστερήσεις ως προς την απασχόληση, την κοινωνική προστασία, τη στέγαση, την παιδεία, την υγεία, την πληροφόρηση, την ασφάλεια και τη δικαιοσύνη, την ψυχαγωγία και τον πολιτισμό.
      Οι ειδικότεροι στόχοι της πολιτικής της Κυβέρνησης μέσα από το Εθνικό Σχέδιο Δράσης είναι:
      - η ένταξη στην αγορά εργασίας, η βελτίωση του εισοδήματος από την εργασία ή την επιχειρηματικότητα.
      - Η σε κάθε περίπτωση διασφάλιση της ισότιμης και ουσιαστικής πρόσβασης στα κρίσιμα κοινωνικά αγαθά και δικαιώματα (υγεία, παιδεία, στέγαση, πληροφόρηση κλπ.) με ειδικές τομεακές πολιτικές.
      - η αποτροπή κινδύνων εμπέδωσης της φτώχειας και του κοινωνικού αποκλεισμού μακροπρόθεσμα.
      Ακριβώς επειδή οι αιτίες της φτώχειας είναι περίπλοκες και, συχνότατα, διαφέρουν μεταξύ των επιμέρους ευάλωτων ομάδων του πληθυσμού, η πολιτική μας επικεντρώνεται και εξειδικεύεται σε ομάδες- στόχους. Η πολιτική έχει διπλό προσανατολισμό. Στηρίζεται αφενός σε εισοδηματικές μεταβιβάσεις/ ενισχύσεις και αφετέρου σε υποδομές, υπηρεσίες, θεσμικά μέτρα και παροχές σε είδος και στοχευμένης δράσης που, από κοινού, προσδιορίζουν ένα εγγυημένο επίπεδο κοινωνικής προστασίας.
      Αυτή η προσέγγιση στις συνθήκες μετάβασης, που βρίσκεται η Ελλάδα, έχει σαφή πλεονεκτήματα σε σύγκριση με προσεγγίσεις που ρίχνουν όλο το βάρος τους σε εισοδηματικές ενισχύσεις.
      Η επικέντρωση σε ευάλωτες ομάδες-στόχους, καταρχήν, περικλείει στοιχεία -σε μια σειρά από περιπτώσεις μάλιστα πολύ ισχυρά -εισοδηματικών ενισχύσεων. Οι ενισχύσεις αυτές αποβλέπουν στην αντιμετώπιση καταστάσεων μεγάλης ανάγκης και, ταυτόχρονα, στον περιορισμό ενδεχόμενων αστοχιών αλλά και καταχρήσεων. Επιτρέπουν δε την αποτελεσματική και αξιόπιστη αξιοποίηση της διαθέσιμης πληροφόρησης. Η εξειδίκευση της παρέμβασης δίδει την δυνατότητα ταχείας προόδου και αντιμετώπισης προβλημάτων εκεί όπου υπάρχουν οι διοικητικές δυνατότητες και αξιόπιστες πληροφορίες.
      Επίσης, ο συνδυασμός εισοδηματικών μεταβιβάσεων, υποδομών και υπηρεσιών συμβάλλει αποτελεσματικότερα στην κοινωνική ενσωμάτωση -και την απεξάρτηση από την κοινωνική πρόνοια, προσφέροντας στους επωφελούμενους τους απαραίτητους πόρους για την ενεργοποίησή τους, ιδιαίτερα σε θέματα απασχόλησης. Υπογραμμίζεται, μάλιστα, ότι σε αρκετές περιπτώσεις το παρεχόμενο συνολικό επίπεδο κοινωνικής προστασίας και οι δυνατότητες απεξάρτησης είναι σαφώς πιο ικανοποιητικά συγκριτικά με τις απλές εισοδηματικές μεταβιβάσεις χωρίς στόχευση.
      Στο πλαίσιο της υλοποίησης της στρατηγικής αυτής επισημαίνονται πέντε κρίσιμα προβλήματα που οριοθετούν και αντίστοιχες ομάδες προτεραιότητας.        
      Η προστασία της τρίτης ηλικίας. Σε όλες τις έρευνες παραμένει ο πιο επιβαρυντικός παράγοντας φτώχειας. Προκειμένου να τονωθούν τα εισοδήματα των ηλικιωμένων καθιερώθηκε η σύνταξη ανασφαλίστων και θεσπίστηκε το ΕΚΑΣ το 1996. Στον αγροτικό τομέα το σύνολο σχεδόν των συντάξεων χορηγείται με κοινωνικούς όρους, ανεξαρτήτως εισφορών και έχει αυξηθεί σημαντικά.        
      Από το 1998 έχει μετατραπεί ο ΟΓΑ σε Ταμείο Κύριας Ασφάλισης, στο οποίο καταβάλλονται εισφορές με βάση εθελοντικές κλάσεις, στις οποίες συνεισφέρει. Η σύνταξη είναι ανταποδοτική, ενώ για μια μεταβατική περίοδο άνω της δεκαετίας, θα εισπράττεται, τόσο η νέα κύρια σύνταξη, όσο και (τμηματικά) και η παλαιά βασική. Το νέο σύστημα προβλέπει, ως καινοτομία, την δυνατότητα μεταφοράς δικαιωμάτων σε άλλα ταμεία με την αλλαγή απασχόλησης, και συντάξεις επιζώντων. 'Ηδη νέες απονομές συντάξεων αποδίδουν ποσά υπερδιπλάσια της παλαιάς σύνταξης. Το νέο Ταμείο Κύριας Σύνταξης του ΟΓΑ θα αποτελέσει μια ουσιαστική απάντηση στην πλέον επίμονη πηγή φτώχειας -των ηλικιωμένων στις αγροτικές περιοχές.        
      Επίσης, τα Ταμεία δίδουν πληθώρα παροχών, που δεν συναρτώνται με χρόνο ασφάλισης και συνήθως επικεντρώνονται σε ευάλωτες κατηγορίες ή χορηγούνται με έλεγχο εισοδήματος. Παραδείγματα:        
      Συνταξιοδότηση ομογενών από την Αίγυπτο, Τουρκία, Ρουμανία και Πολιτικών προσφύγων.        
      Επίδομα παραπληγίας και Επίδομα απόλυτης αναπηρίας σε συνταξιούχους. (κόστος περί τα 30 δισεκ. δρχ. έκαστο.        
      Προνομιακός υπολογισμός σύνταξης σε άτομα με αναπηρίες (τυφλοί, παραπληγικοί)        
      Επιδόματα Λουτροθεραπείας, θεραπευτικός τουρισμός. 
      'Ατοκα δάνεια σε μέλη που αντιμετωπίζουν πρόβλημα. 
      Επίδομα θέρμανσης        
      Χορηγείται σε συνταξιούχους οι οποίοι ήταν δικαιούχοι ΕΚΑΣ και κυμαίνεται από 30 ως 50 χιλ. δρχ. ανάλογα με τη γεωγραφική κλιματική ζώνη. Το έκτακτο αυτό προληπτικό μέτρο, το οποίο ίσχυσε κατά τη χειμερινή περίοδο 2000-2001 για 215.000 συνταξιούχους, χρηματοδοτείται από τον κρατικό προϋπολογισμό και κόστισε 9.5 δισεκ. δρχ.        
      Τα τελευταία χρόνια έχει αρχίσει να αναπτύσσεται ο τομέας των κοινωνικών υπηρεσιών προς ηλικιωμένους, με θεσμούς όπως τα ΚΑΠΗ, η «Βοήθεια στο Σπίτι», κ.ά. 
      Επιδότηση ενοικίου, στεγαστική συνδρομή, παραχώρηση κατοικιών, ειδικά προγράμματα        
      Η επιδότηση ενοικίου χορηγείται από το Οργανισμό Εργατικής Κατοικίας (ΟΕΚ) σε οικογένειες χωρίς ιδιόκτητη κατοικία που πληρούν τις προϋποθέσεις εισοδήματος και ύψους ενοικίου. Το όριο για πλήρη επιδότηση κυμαινόταν το 2000 από 2.5 εκατ. δρχ. ετησίως για εργαζόμενο που ζει μόνος, έως 4.3 εκατ. δρχ. για οικογένεια με 4 παιδιά. Ο αριθμός των δικαιούχων είναι περίπου 30.000 νοικοκυριά. Επίσης, δικαιούχοι επιδόματος ενοικίου είναι και οι συνταξιούχοι λόγω γήρατος, μεμονωμένα άτομα άνω των 60 και νεαρά ζευγάρια που τέλεσαν γάμο μέσα στην προηγούμενη διετία. Θα διατεθούν 25 δισεκ. δρχ. για την επόμενη διετία και θα αφορά 70.000 άτομα. Το επίδομα στεγαστικής συνδρομής χορηγείται σε ανασφάλιστους ηλικιωμένους, σε μόνους ηλικιωμένους ή ζευγάρια ηλικιωμένων που δεν έχουν εισόδημα από κάποια σύνταξη κοινωνικής ασφάλισης, δεν διαθέτουν άλλο εισόδημα και δυσκολεύονται να καλύψουν τις δαπάνες στέγασης. Το επίδομα το 2000 ήταν 23.700 δρχ. το μήνα για έναν δικαιούχο ή 31.400 δρχ. το μήνα για ζευγάρι δικαιούχων. Στα προγράμματα παροχής στεγαστικής συνδρομής δικαιούχοι είναι οι πολύτεκνοι, οι οικογένειες με τρία τουλάχιστον παιδιά, εκ των οποίων το ένα ανάπηρο, καθώς και οι άγαμες μητέρες. Παρέχεται έτοιμη κατοικία, αν υπάρχει, ή άτοκο δάνειο για αγορά και ανέγερσή της. Στα προγράμματα παραχώρησης ετοίμων κατοικιών σε οικισμούς δικαιούχοι είναι οι εργαζόμενοι που παρέχουν εξαρτημένη εργασία, συνταξιούχοι που εισέφεραν υπέρ ΟΕΚ και μακροχρόνια άνεργοι. Την επόμενη διετία, θα διατεθούν 37 δισεκ. δρχ. σε όλη την Ελλάδα για την κατασκευή 5 χιλιάδων κατοικιών. Στο ειδικό κεφάλαιο αλληλεγγύης δικαιούχοι είναι όσοι έχουν ωφεληθεί από τα προγράμματα του ΟΕΚ, προκειμένου να αντιμετωπίσουν σοβαρά προβλήματα π.χ. θάνατος. Το κόστος ανέρχεται περίπου σε ένα δισεκ. δρχ. ετησίως. Στα δανειοδοτικά προγράμματα Οργανισμού Εργατικής Κατοικίας δικαιούχοι είναι οι μακροχρόνια άνεργοι, οι συνταξιούχοι και οι εργαζόμενοι που πληρούν ειδικές προϋποθέσεις. Είναι δάνεια διπλής επιδότησης επιτοκίου για αγορά κατοικίας ή δάνεια για επισκευή ή επέκταση υπάρχουσας κατοικίας. Το κόστος υπολογίζεται σε 10 δισεκ. δρχ. ετησίως.
      Τέλος, τα Προγράμματα Μειωμένων Ασφαλιστικών Προϋποθέσεων - δανειοδότηση κατοίκων ακριτικών περιοχών αφορούν τους κατοίκους των περιοχών Ανατολικής Μακεδονίας και Θράκης και των νησιών του Ανατολικού Αιγαίου. Το μέτρο θα συνεχιστεί με προοπτική επέκτασής του και στους παλιννοστούντες.        
      Εθνικό Σύστημα Υγείας        
      Ο εκσυγχρονισμός του Εθνικού Συστήματος Υγείας, στοχεύει στην εξασφάλιση της ισότιμης πρόσβασης σε ποιοτικές υπηρεσίες υγείας. Οι βελτιώσεις περιλαμβάνουν α) την περιφερειακή συγκρότηση του συστήματος με τα ΠεΣΥ θα προσφέρει τη δυνατότητα αποτελεσματικότερης αντιμετώπισης των φαινομένων υγειονομικού αποκλεισμού. β)  στην ενιαιοποίηση των υπηρεσιών πρωτοβάθμιας φροντίδας με την ένταξη των πολυϊατρείων του ΙΚΑ στο ΕΣΥ και τη σταδιακή διασφάλιση για όλους τους πολίτες πλήρους και ενιαίας δέσμης υπηρεσιών, οι οποίες εμπλουτίζονται με υπηρεσίες αγωγής υγείας και πρόσληψης, γ) το θεσμό του οικογενειακού γιατρού και παιδιάτρου, που θα εφαρμοστεί σταδιακά και ισχύσει για όλους τους πολίτες μέχρι το 2006, που προσφέρει δωρεάν ένα γιατρό-σύμβολο, ο οποίος θα μεριμνά για όλα τα θέματα υγείας (περίθαλψη, πρόσληψη, εμβολιασμοί, διαχείριση χρόνιων νόσων κλπ) των εγγεγραμμένων στη λίστα των ατόμων. Ο οικογενειακός γιατρός αναμένεται να συμβάλλει αποφασιστικά στον έγκαιρο εντοπισμό κοινωνικών προβλημάτων μέσα στην οικογένεια και έτσι στην καλύτερη διασύνδεση ιατρικών και κοινωνικών υπηρεσιών και δ) τη σύσταση σώματος επικουρικών γιατρών για την κάλυψη εκτάκτων και επειγουσών αναγκών σε δυσπρόσιτες, απομονωμένες και νησιωτικές περιοχές. 
      Δυσλειτουργίες της αγοράς εργασίας. Αυτές ενδέχεται να οδηγούν σε αποκλεισμό από την αγορά εργασία, αλλά και σε φαινόμενα φτώχειας εργαζομένων ατόμων, των οποίων (για διάφορους λόγους) η πρόσβαση σε πόρους δεν είναι ικανοποιητική. Σε αυτήν την κατηγορία εντάσσεται η ανεργία, ιδίως ατόμων νεαρής ηλικίας και γυναικών. Ολοένα και μεγαλύτερο ρόλο θα παίζουν φαινόμενα σχετιζόμενα με τη λειτουργία της νέας οικονομίας (νέος αναλφαβητισμός). Πολλές από τις ευπαθείς ομάδες και οι κοινωνικά αποκλεισμένοι αντλούν το μεγαλύτερο μέρος του εισοδήματός τους από επιχειρηματική δραστηριότητα μικρής κλίμακας ή από ευκαιριακή και μη δομημένη σχέση με την αγορά εργασίας (π.χ. εποχιακή εργασία, ημερομίσθιοι, εργασία στο σπίτι) ή προσβλέπουν στην αγορά εργασίας για συμπλήρωση του εισοδήματός τους.
      Γεωγραφική διάσταση. Στις μειονεκτούσες και απομονωμένες περιοχές ο γεωγραφικός αποκλεισμός από βασικές λειτουργίες και υπηρεσίες, δυνατόν να οδηγήσει σε φαύλους κύκλους στέρησης και αποκλεισμού. Κρίσιμο ρόλο αναμένεται να παίξει στο μέλλον η διατήρηση των υποχρεώσεων κοινής ωφέλειας από υπηρεσίες που ανοίγουν στον ανταγωνισμό. 
      Περιοχές που πλήττονται από φυσικές καταστροφές. Η ύπαρξη επαρκούς ετοιμότητας αντίδρασης και κοινωνικής αποκατάστασης σε μείζονες φυσικές καταστροφές, όπως σεισμοί, πλημμύρες κλπ. είναι καθοριστικής σημασίας για την αποφυγή νέων φαινομένων κοινωνικού αποκλεισμού1.
      Αποκλεισμός σχετιζόμενος με τη φυσική κατάσταση. Η υγεία αποτελεί ένα σημαντικό στοιχείο κοινωνικής συνοχής: η κακή υγεία είναι ένας παράγοντας αποκλεισμού. Από την άλλη μεριά, η φτώχεια μπορεί να επιφέρει προβλήματα υγείας, καθώς επίσης να οδηγήσει στον αποκλεισμό από τις υπηρεσίες φροντίδας, ή να περιορίσει την πρόσβαση σε αυτές. Αυτό ισχύει ιδιαίτερα για τα άτομα με αναπηρίες στα οποία δίδεται ιδιαίτερη έμφαση τα τελευταία χρόνια. Με ιδιαίτερη προσοχή πρέπει να σχεδιάζεται και η ανταπόκριση σε προβλήματα όπως τα ναρκωτικά ή το AIDS. Όμως, εξίσου σημαντική είναι η ανοικτή πρόσβαση ολόκληρου του πληθυσμού στο Εθνικό Σύστημα Υγείας, τόσο κατά τη διάρκεια της ασθένειας, όσο και της αποκατάστασης.        
      Ευπαθείς Ομάδες του πληθυσμού που παρουσιάζουν ιδιαιτερότητες: Για ορισμένες ομάδες του πληθυσμού υπάρχουν παράγοντες που δικαιολογούν εστιασμένες και ολοκληρωμένες δράσεις για την άρση της γενεσιουργού αιτίας του αποκλεισμού. Τέτοιες δράσεις δεν εξαντλούνται στην οικονομική στήριξη αλλά επιδιώκουν την ισότιμη συμμετοχή σε κοινωνικές διεργασίες, κυρίως στην απασχόληση, την παιδεία και την περίθαλψη. Τέτοιες ομάδες είναι οι Τσιγγάνοι, οι Παλιννοστούντες, οι μετανάστες και οι πρόσφυγες.
      Στις ομάδες αυτές πρέπει να προστεθούν και δύο σημαντικά πεδία δράσης για την αποτροπή και απομάκρυνση μελλοντικών προβλημάτων. 
      Οικογένειες με παιδιά. Η ομάδα αυτή είναι κρίσιμη για τη μελλοντική πορεία της ενσωμάτωσης και την αποτροπή φαύλων κύκλων εδραίωσης της φτώχειας. Ο ρόλος της παιδείας, της εξασφάλισης πραγματικά ίσων ευκαιριών, αλλά και της εισοδηματικής στήριξης είναι κρίσιμος. 
      Αποτροπή του αναλφαβητισμού, παλαιού και νέου. Η αλλαγή τεχνολογικού προτύπου δημιουργεί τον κίνδυνο νέων αποκλεισμών που θα οφείλονται στην αδυναμία συμμετοχής στην ψηφιακή κοινωνία -τον ψηφιακό αναλφαβητισμό. Ταυτόχρονα, όμως, πρέπει να αντιμετωπισθούν και τα ευρύτερα προβλήματα που προέρχονται από την απαξίωση δεξιοτήτων, αλλά και ο λειτουργικός αναλφαβητισμός. Η ύπαρξη μεγάλου αριθμού μεταναστών που δεν γνωρίζουν επαρκώς να γράφουν ελληνικά καθιστά το θέμα αυτό ιδιαίτερα επίκαιρο.
      Η θετική εικόνα της οικονομίας αντανακλάται και στις μεσοπρόθεσμες προβλέψεις για το διάστημα 2001-2004. Η ελληνική οικονομία προβλέπεται να αυξάνει με δυναμικούς ρυθμούς, σε συνδυασμό με χαμηλό πληθωρισμό και με δημοσιονομική πολιτική συμβατή προς το Σύμφωνο Σταθερότητας και Ανάπτυξης. Οι επενδύσεις θα συνεχίσουν να αποτελούν την ατμομηχανή της ανάπτυξης φτάνοντας σε ποσοστό 30% του ΑΕΠ στο τέλος της περιόδου. Η ιδιωτική κατανάλωση θα αυξάνει με ετήσιο ρυθμό 3,5% και θα μειώνεται το χρέος της γενικής κυβέρνησης. Τέλος, με τη μείωση των φορολογικών συντελεστών στα φυσικά και νομικά πρόσωπα προβλέπεται να τονωθεί η επιχειρηματική δραστηριότητα και η προσφορά εργασίας, οδηγώντας σε επιτάχυνση της ανάπτυξης. Για το 2001, η πρόβλεψη του Προγράμματος Σταθερότητας και Ανάπτυξης (Πηγή: ΥΠΕΘΟ) αναφέρεται σε μεγέθυνση 5.0%, ετήσια αύξηση της απασχόλησης 1.5%, ποσοστό απασχόλησης 56.3% και ανεργία 10.4%.
      Οι κοινωνικά ευάλωτες ομάδες, και ιδίως αυτοί που ζουν με χαμηλά εισοδήματα σταθερά σε ονομαστικούς όρους, είναι οι πρώτοι κερδισμένοι από την εξάλειψη του πληθωριστικού κινδύνου. Η αλλαγή συμπεριφορών που αυτό συνεπάγεται και η ελάφρυνση των φτωχών νοικοκυριών από την ανασφάλεια αν το εισόδημα τους επαρκεί θα γίνει αισθητή σταδιακά. Όμως, η εξάλειψη του πληθωρισμού και η μείωση των πραγματικών επιτοκίων καθιστά την πρόσβαση σε κρίσιμες αγορές όπως η απόκτηση κατοικίας ευχερέστερη, ενώ ταυτόχρονα μειώνει τα βάρη της υπερχρέωσης. Παράλληλα, όμως ελαφρύνοντας τον Κρατικό Προϋπολογισμό αφενός περιορίζει τις μεταβιβάσεις προς τους δανειστές του Δημοσίου, αφετέρου δημιουργεί μεγαλύτερες δυνατότητες χρηματοδότησης. Η τόνωση της οικονομικής δραστηριότητας από μόνη της οδηγεί σε αύξηση των χαμηλότερων εισοδημάτων. Πολλοί από τους ευνοούμενους κλάδους είναι εντάσεως εργασίας (π.χ. κατασκευές, υπηρεσίες). Όμως, η δημοσιονομική ευχέρεια σημαίνει μικρότερους περιορισμούς στην χρηματοδότηση και επιτρέπει την συνέχεια στην αυξητική πορεία των κοινωνικών δαπανών.
      Τα μέτρα των πολιτικών του Υπουργείου μας νια την αντιμετώπιση της ανεργίας και της φτώχειας αποτυπώνονται στα παρακάτω ΘΕΣΜΙΚΑ ΜΕΤΡΑ και ΔΡΑΣΕΙΣ:
      Α. Θεσμικά μέτρα        
      1. Η αναδιάρθρωση των Υπηρεσιών Απασχόλησης του ΟΑΕΔ, που πραγματοποιείται μετά την ψήφιση του ν. 2956/2001 (ΦΕΚ 258 Α).        
      2. Η Ανάπτυξη των Κέντρων Προώθησης στην Απασχόληση (ΚΠΑ).        
      3. Κίνητρο επανένταξης μακροχρόνια ανέργων στην αγορά εργασίας. 
      4. Η επιδότηση εργατικής εισφοράς.        
      5. Μείωση εργοδοτικών εισφορών.        
      Β. Δράσεις        
      Νέα μέτρα για την ενίσχυση της απασχόλησης των ευπαθών κοινωνικά ομάδων:
      1. Εξατομικευμένη προσέγγιση.        
      2. Η συνεχής παροχή Υποστηρικτικών Yπηρεσιών.        
      3. Η εφαρμογή του mainstreaming στα προγράμματα επαγγελματικής κατάρτισης για τις ευπαθείς κοινωνικές ομάδες του πληθυσμού.        
      4. Ολοκληρωμένες παρεμβάσεις υπέρ ειδικών μειονεκτουσών ομάδων και υπέρ των ανέργων σε περιοχές ή τομείς υψηλής ανεργίας.
      5. Προκατάρτιση-προετοιμασία, για την εκμάθηση της ελληνικής γλώσσας, με στόχο τη διευκόλυνση ένταξης στα προγράμματα κατάρτισης του γενικού πληθυσμού ή και στη αγορά εργασίας.        
      6. Επιχορήγηση της απασχόλησης των ευπαθών κοινωνικά ομάδων.        
      7. Διευκόλυνση της πρόσβασης και της επιστροφής στην αγορά εργασίας. 
      8. Πρόσβαση για όλους σε ό, τι αφορά τη διαδικασία ίδρυσης μιας επιχείρησης. 
      9. Ενίσχυση της κοινωνικής οικονομίας.        
      10. Προώθηση της δια βίου μάθησης και των εργασιακών πρακτικών ενσωμάτωσης
      Περιλαμβάνει δράσεις για την ενίσχυση προγραμμάτων εναλλαγής κατάρτισης και απασχόλησης για εργαζομένους και ανέργους, την ενίσχυση των επιχειρήσεων για υιοθέτηση μηχανισμών και προγραμμάτων δια βίου εκπαίδευσης, προγράμματα εκπαίδευσης εργαζομένων σε επισφαλείς θέσεις για την αξιοποίηση των νέων τεχνολογιών και την υποστήριξη της προσαρμογής των επιχειρήσεων στις νέες τεχνολογίες και στις ιδιαιτερότητες των ευπαθών ομάδων. 
      Όλες οι παραπάνω δράσεις αφορούν τις εξής ομάδες:
      Άτομα με αναπηρίες		Αποφυλακισμένους		Άνεργοι ηλικίας 45-46 ετών
      Παλλινοστούντες		Ανήλικους παραβάτες	Οροθετικούς
      Μετανάστες			Πρώην χρήστες ουσιών	Αιτούντες άσυλο
      Πρόσφυγες Πομάκους	Όσους υφίστανται την διάκριση, την 
      ανισότητα ή και τον αποκλεισμό από 
      την αγορά εργασίας 
      Φυλακισμένους		Τσιγγάνους
      11. Δράσεις που αφορούν τους μακροχρόνια ανέργους.        
      12. Κέντρα Κοινωνικής Υποστήριξης και Κατάρτισης για άτομα με αναπηρίες.
      13. Ενθάρρυνση της επιχειρηματικότητας για τα άτομα με αναπηρίες, για την η ανάπτυξη της αυτοαπασχόλησης των ατόμων με αναπηρίες με την ίδρυση νέων επιχειρήσεων.        
      14. Κατάρτιση που σχετίζεται με την εκκίνηση της επιχειρηματικότητας νέων επιχειρηματιών που έχουν αναπηρίες.    
      15. Συνδυασμός οικογενειακής και επαγγελματικής ζωής, με τη δημιουργία νέων και η χρηματοδότηση της λειτουργίας των ήδη υπαρχόντων Βρεφονηπιακών Σταθμών -Κέντρων Δημιουργικής Απασχόλησης Παιδιών.        
      16. Προώθηση της συμμετοχής στην απασχόληση με την αξιοποίηση των νέων τεχνολογιών. 
      17. Ειδικές δράσεις για τις γυναίκες:
      α) Μέτρα για την ισότητα και υποστήριξη της ισότητας των φύλων.
      β) Ενθάρρυνση της γυναικείας Επιχειρηματικότητας. 
      γ)Γυναίκες -Σχέση των φύλων: Πρόκειται να υλοποιηθεί πρόγραμμα αρχικής επαγγελματικής εκπαίδευσης και κατάρτισης για γυναίκες. Μέχρι το 2003 σχεδιάζεται η προετοιμασία και πρώτη φάση του προγράμματος. Ενδεικτικές δράσεις είναι: τα επιμορφωτικά προγράμματα και η επιμόρφωση για εκπαιδευτικούς, η υλοποίηση προγραμμάτων, όπως ο σχεδιασμός στρατηγικών παρέμβασης στην εκπαιδευτική διαδικασία και χρήσης εναλλακτικής μεθοδολογίας διδασκαλίας, η δρομολόγηση υπηρεσιών προσανατολισμού με την οπτική του φύλου, η παραγωγή νέου διδακτικού υλικού και η μελέτη σχολικών βιβλίων, η ενθάρρυνση της συμμετοχής γυναικών σε τομείς κατάρτισης, όπου το γυναικείο φύλο υπο-εκπροσωπείται και η υποβοήθηση της ένταξης στην αγορά εργασίας.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
      2. Στην με αριθμό 2052/8-10-2002 ερώτηση δόθηκε με το υπ’ αριθμ. 15783/1-11-2002 έγγραφο από τον Υπουργό Ανάπτυξης η ακόλουθη απάντηση:
      «Απαντώντας στην ερώτηση με αριθμό 2052/8-10-2002 που κατατέθηκε στη Βουλή των Ελλήνων από το Βουλευτή κ. Ηλία Καλλιώρα, σας γνωστoπoιoύμε τα εξής:
      1.	Το Υπουργείο Ανάπτυξης προκειμένου να συμβάλει στην ενημέρωση του κοινού, φρόντισε να πραγματοποιήσει ελέγχους τιμών που αφορούν υγρά καύσιμα που διακινούνται από τα πρατήρια στα πολεοδομικά συγκροτήματα ΑΘΗΝΩΝ-ΠΕΙΡΑΙΩΣ και ΘΕΣ/ΝΙΚΗΣ. Οι παραπάνω τιμοληψίες βοηθούν άμεσα στην παρακολούθηση της αγοράς των καυσίμων από πλευράς ανταγωνισμού και παράλληλα τη γνωστοποίηση στο καταναλωτικό κοινό των χαμηλών τιμών που διαμορφώνονται σε φθηνά πρατήρια κατά περιοχή των ανωτέρω Πολεοδομικών Συγκροτημάτων.
      2.	Λόγω της άμεσης αναγκαιότητας να σχηματιστεί σαφής εικόνα για τη διαμόρφωση των τιμών των καυσίμων, ανατέθηκε νόμιμα και με τη διαδικασία του κατεπείγοντος (λόγω της διεθνούς συγκυρίας), σύμφωνα με τις διατάξεις του Π.Δ.327/1995/ΦΕΚ176Α/1995), στην εταιρεία METRON ΑΝΑLYSIS η διεξαγωγή εκ μέρους της των παραπάνω τιμοληψιών για μικρό χρονικό διάστημα 8 εβδομάδων. 
      Στη συνέχεια το Υπουργείο Ανάπτυξης θα προκηρύξει μειοδοτικό διαγωνισμό σχετικό με τις ανωτέρω τιμοληψίες, ώστε να δοθεί η δυνατότητα συμμετοχής σε ομοειδείς εταιρείες και έτσι να πραγματοποιείται λόγω αναγκαιότητος σε συνεχή μακροπρόθεσμη βάση η ουσιαστική παρακολούθηση των τιμών των καυσίμων από πλευράς ανταγωνισμού.
      Για το 2ο μέρος της Ερώτησης σας πληροφορούμε ότι αρμόδιο να απαντήσει είναι το Υπουργείο Τύπου προς το οποίο διαβιβάζουμε την ανωτέρω σχετική ερώτηση.
      Ο Υπουργός
      Α. ΤΣΟΧΑΤΖΟΠΟΥΛΟΣ»
      3. Στην με αριθμό 2053/8-10-2002 ερώτηση δόθηκε με το υπ’ αριθμ. 1915/1-11-2002 έγγραφο από τον Υπουργό Οικονομίας και Οικονομικών η ακόλουθη απάντηση:
      «Απαντώντας στην ερώτηση με αριθμό 2053/8-10-2002 που κατέθεσε στη Βουλή ο Βουλευτής κ. Ηλίας Καλλιώρας, σχετικά με προβλήματα κεφαλαιακής επάρκειας τραπεζών, σας διαβιβάζουμε την υπ’ αριθμ. 828/22-20-2002 απάντηση της Τράπεζας της Ελλάδος το περιεχόμενο της οποίας απαντά στα ερωτήματα.
      Ο Υπουργός
      Ν. ΧΡΙΣΤΟΔΟΥΛΑΚΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό 2054/8-10-2002 ερώτηση δόθηκε με το υπ’ αριθμ. 232/1-11-2002 έγγραφο από τον Υπουργό Οικονομίας και Οικονομικών η ακόλουθη απάντηση:
      «Απαντώντας στην ερώτηση με αριθμό 2054/8-10-2002 του Βουλευτή κ. Ηλία Καλλιώρα, σχετικά με την «Ανάποδη φούσκα της Σοφοκλέους», σας διαβιβάζουμε το έγγραφο της Επιτροπής Κεφαλαιαγοράς (Αρ. Πρωτ. 2861/21-10-2002) το οποίο απαντά στα ερωτήματά του.
      Ο Υπουργός
      Ν. ΧΡΙΣΤΟΔΟΥΛΑΚΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στην με αριθμό 2055/8-10-2002 ερώτηση δόθηκε με το υπ’ αριθμ. 346/31-10-2002 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην ερώτηση με αριθμό 2055/8-10-2002 που κατέθεσε ο Βουλευτής, Κ. Η. Καλλιώρας, σας πληροφορούμε τα εξής: 
      Δεδομένων των δυσμενών κλιματολογικών συνθηκών που επικράτησαν στη χώρα, υπήρξε μεγάλη καθυστέρηση στην έναρξη συγκομιδής συσπόρου βάμβακος. Τα εκκοκκιστήρια της χώρας λειτουργούν από τις 4-10-2002.
      Σχετικά με το πλαφόν παραγωγής των 275 κιλών/στρέμμα, αυτό είχε προσωρινό χαρακτήρα και δεν ισχύει πλέον.
      Ο Υφυπουργός
      Ε. ΑΡΓΥΡΗΣ»
      6. Στην με αριθμό 2059/8-10-02 ερώτηση δόθηκε με το υπ΄ αριθμ. 348/25-10-02 έγγραφο από τον Υπουργό Γεωργίας η ακόλουθη απάντηση:
      «Απαντώντας στην ερώτηση με αριθμό 2059/8-10-02 που κατέθεσε ο Βουλευτής κ. Η. Καλλιώρας, για τα θέματα της αρμοδιότητάς μας, σας πληροφορούμε τα εξής:
     Το αρδευτικό φράγμα Δομοκού δεν είναι δυνατό να ενταχθεί στο Τομεακό Πρόγραμμα Υπ. Γεωργίας του ΙΙΙ ΚΠΣ καθόσον όταν έγινε η αξιολόγηση των έργων για ένταξη στο Πρόγραμμα, δεν είχε υποβληθεί σχετικό αίτημα συνοδευόμενο με την μελέτη (εφόσον παρουσιάζει ωριμότητα) του έργου.
     Σημειώνεται ότι τα έργα που θα ενταχθούν στο Πρόγραμμα έχουν αξιολογηθεί και βρίσκονται στο στάδιο σύνταξης των Τεχνικών Δελτίων για ένταξή τους στο πρόγραμμα.
     Ο Υπουργός
     Γ. ΔΡΥΣ»
      7. Στην με αριθμό 2060/8-10-02 ερώτηση δόθηκε με το υπ΄ αριθμ. 349/31-10-02 έγγραφο από τον Υπουργό Γεωργίας η ακόλουθη απάντηση:
     «Απαντώντας στην ερώτηση με αριθμό 2060/8-10-02 που κατέθεσε ο Βουλευτής Κ. Ηλ. Καλλιώρας, σας πληροφορούμε τα εξής:
     Η Υπηρεσία Αλιείας της Νομαρχιακής Αυτοδιοίκησης Φθιώτιδας πραγματοποίησε την ίδια ημέρα που εμφανίστηκε το περιστατικό, αυτοψία στην περιοχή, προκειμένου να διερευνηθεί το θέμα των νεκρών ψαριών.
     Από την αυτοψία προέκυψε ότι τα νεκρά ψάρια ανήκαν στην οικογένεια των κεφαλοειδών (Mugilidae) και στο είδος Μυξινάρι (Liza aurata), ήταν «μακροσκοπικά» σε καλή κατάσταση. Η ποσότητα τους εκτιμήθηκε ότι ήταν από 2 έως 3 τόνους.
     Εξετάστηκαν ενδεικτικά δείγματα νερού (συγκέντρωση οξυγόνου, πλαγκτονικοί οργανισμοί-ενδεικτικοί οργανικής ρύπανσης) με τα όργανα που διαθέτει η Υπηρεσία Αλιείας του Νομού και ελήφθησαν δείγματα νεκρών ψαριών τα οποία απεστάλησαν αυθημερόν στο Εργαστήριο Ιχθυοπαθολογίας του Κέντρου Κτηνιατρικών Ιδρυμάτων Αθηνών, του Υπουργείου Γεωργίας προκειμένου να γίνει εργαστηριακός έλεγχος.
     Εκδόθηκε δελτίο Τύπου (επισυνάπτεται) και ειδοποιήθηκαν μέσω των τοπικών μέσων ενημέρωσης οι καταναλωτές, να μην προμηθεύονται ψάρια των οποίων η προέλευση δεν είναι γνωστή.
     Το φαινόμενο σύμφωνα με τη Νομαρχιακή Υπηρεσία Αλιείας ήταν μεμονωμένο και δεν επαναλήφθηκε ξανά τις επόμενες ημέρες.
     Η Υπηρεσία Αλιείας διερεύνησε όλα τα ενδεχόμενα και μετά από σχετική έρευνα (πληροφορίες και μαρτυρία του ίδιου του αλιέα) διαπίστωσε ότι το φαινόμενο οφειλόταν σε ατύχημα, (σκίσιμο του σάκου των αλιευτικών του εργαλείων, κυκλικών δίχτυων - γριγρι), κατά την ανέλκυση των ψαριών σε επαγγελματικό αλιευτικό σκάφος.
     Σε συνέχεια αυτού του γεγονότος ειδοποιήθηκε από τη Νομαρχιακή Υπηρεσία Αλιείας η Λιμενική Αρχή.
     Την παραπάνω διαπίστωση της Νομαρχιακής Υπηρεσίας Αλιείας επιβεβαιώνουν και τα αποτελέσματα των εξετάσεων (μικροβιολογικός, παρασιτολογικός, τοξικολογικός έλεγχος και ιολογικές εξετάσεις) που εκδόθηκαν αργότερα από το Κέντρο Κτηνιατρικών Ιδρυμάτων Αθηνών, τα οποία ήταν αρνητικά, καθώς τίποτα το παθολογικό δε διαπιστώθηκε στα δείγματα των ψαριών και αποκλείστηκε και το ενδεχόμενο τοξικής δηλητηρίασης.
     Ο Υπουργός
     ΓΕΩΡΓΙΟΣ ΔΡΥΣ»
      8. Στην με αριθμό 2065/8-10-02 ερώτηση δόθηκε με το υπ΄ αριθμ. 1914/31-10-02 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της ερώτησης με αριθμό 2065/8-10-02 που κατέθεσε στη Βουλή των Ελλήνων ο Βουλευτής κ. Δημ. Σιούφας, σχετικά με την αποζημίωση όσων επλήγησαν από τις πρόσφατες βροχοπτώσεις σε περιοχές του Ν. Καρδίτσας, σας γνωρίζουμε τα ακόλουθα:
     Το Υπουργείο Οικονομίας και Οικονομικών μέσω του υφισταμένου θεσμικού πλαισίου κάθε φορά που έρχεται αντιμέτωπο με ζημιές από θεομηνίες εφαρμόζει τα ανάλογα με την περίπτωση μέτρα. Πιο συγκεκριμένα η διαδικασία η οποία ακολουθείται στην περίπτωση ζημιών από πλημμύρες είναι η έκδοση σχετικής ΚΥΑ με πρωτοβουλία του ΥΠΕΧΩΔΕ από τους Υπουργούς ΠΕΧΩΔΕ, Οικονομίας και Οικονομικών, και Εσωτερικών, Δημόσιας Διοίκησης και Αποκέντρωσης. με την οποία οριοθετείται η θεομηνιόπληκτη περιοχή και παρέχονται πιστωτικές διευκολύνσεις για την αποκατάσταση κτιρίων και κτιριακών εγκαταστάσεων.
     Στη συνέχεια το Υπουργείο Οικονομίας και Οικονομικών προκειμένου να προβεί στην έκδοση ειδικής Απόφασης, κατ΄ εξουσιοδότηση του άρθρου 36 του ν.2459/97 για την επιχορήγηση των πληγεισών επιχειρήσεων, θα πρέπει απαραιτήτως να έχει προηγηθεί, πλην της οριοθέτησης της περιοχής με την ανωτέρω ΚΥΑ και η αποστολή των σχετικών καταστάσεων της Νομαρχιακής Αυτοδιοίκησης με την πραγματική καταγραφή των ζημιών φυσικής καταστροφής.
     Κατά τα λοιπά αρμόδια να απαντήσουν είναι τα συνερωτώμενα Υπουργεία ΠΕΧΩΔΕ και Εσωτερικών Δημόσιας Διοίκησης και Αποκέντρωσης.
     Ο Υπουργός
     Ν. ΧΡΙΣΤΟΔΟΥΛΑΚΗΣ»
      9. Στην με αριθμό 2066/8-10-02 ερώτηση δόθηκε με το υπ΄ αριθμ. 5396/31-10-02 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της με αριθμό 2066/8-10-2002 ερώτησης, που κατέθεσε ο Βουλευτής κ. Γιώργος Καρασμάνης με θέμα τις κατηγορίες των στρατευσίμων που μπορούν να γίνουν Στρατεύσιμοι Έφεδροι Αξιωματικοί του Πολεμικού Ναυτικού (Σ.Ε.Α. - Σημαιοφόροι), σας γνωρίζουμε τα εξής:
     Επίκουροι Σημαιοφόροι ονομάζονται όσοι κατατάσσονται να υπηρετήσουν τη θητεία τους μετά από εξετάσεις και είναι κάτοχοι διπλώματος Πλοιάρχου Γ ή Β' τάξεως του Εμπορικού Ναυτικού, καθώς και απόφοιτοι Ιατρικών Σχολών.
     Οι ανάγκες του Πολεμικού Ναυτικού σε αξιωματικούς στρατευμένης θητείας περιορίζονται μόνο στις ανωτέρω ειδικότητες.
     Από τα ανωτέρω προκύπτει, ότι επειδή το Πολεμικό Ναυτικό αντιμετωπίζει ελλείψεις σε αξιωματικούς ειδικοτήτων Μαχίμων και Ιατρών περιορίζεται στην απονομή του βαθμού Αξιωματικού στις συγκεκριμένες ειδικότητες.
     Ο Υπουργός
     ΓΙΑΝΝΟΣ ΠΑΠΑΝΤΩΝΙΟΥ»
      10. Στην με αριθμό 2067/8-10-02 ερώτηση δόθηκε με το υπ΄ αριθμ. 100643/31-10-02 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αριθμό 2067/8-10-2002 ερώτηση που κατατέθηκε στη Βουλή από το Βουλευτή κ. Γ. Καρασμάνη, σχετικά με την ίδρυση και λειτουργία παραρτήματος ΕΚΑΒ στο Νομό Πέλλας, σας γνωρίζουμε τα εξής:
     ΤΟ ΕΚΑΒ στα πλαίσια της επέκτασης των δραστηριοτήτων του στο Νομό Πέλλας έχει ήδη προχωρήσει στην τοποθέτηση πέντε πληρωμάτων ασθενοφόρων στο Γ.Ν. Έδεσσας και δύο στο Γ.Ν. Γιαννιτσών, με προοπτική περαιτέρω ενίσχυσης του προσωπικού του στο Νομό. Τα πληρώματα αυτά επί του παρόντος στελεχώνουν τα ασθενοφόρα αυτοκίνητα των οικείων Νοσοκομείων μέχρι την ολοκλήρωση των διαδικασιών προμήθειας των 270 νέων ασθενοφόρων αυτοκινήτων του ΕΚΑΒ, στα πλαίσια του Ε.Π. «Ολυμπιακοί Αγώνες 2004-Υγεία», οπότε και αναμένεται η πλήρης λειτουργία αυτόνομου τομέα στο Νομό Πέλλας.
     Σημειώνεται ότι κατά τη διάρκεια του περασμένου έτους διατέθηκαν τέσσερα νέα ασθενοφόρα αυτοκίνητα στις υγειονομικές μονάδες του Νομού και συγκεκριμένα ένα για το Γ.Ν. Γιαννιτσώv, ένα για το Κ.Υ. Κρύας Βρύσης, ένα για το Κ.Υ. Σκύδρας και ένα για το Κ.Υ. Άρνισσας.
     Ο Υφυπουργός
     Ε. ΝΑΣΙΩΚΑΣ»
      11. Στην με αριθμό 2069/8-10-02 ερώτηση δόθηκε με το υπ΄ αριθμ. 100644/31-10-02 έγγραφο από τον Υφυπουργό Υγείας και Πρόνοιας η ακόλουθη απάντηση:
     «Απαντώντας στην με αριθμό 2069/8-10-2002 ερώτηση που κατατέθηκε στη Βουλή από τη Βουλευτή κ. Ζ. Μακρή  σχετικά με τη δημιουργία Νευροχειρουργικής Κλινικής στο Αχχιλοπούλειο Νοσοκομείο του Βόλου, σας γνωρίζουμε τα εξής:
     Έχει ξεκινήσει η εργολαβία αποπεράτωσης της κτιριακής υποδομής και προμήθειας σύγχρονου ιατροτεχνολογικού εξοπλισμού, συνολικού προϋπολογισμού 18,6 δις δρχ., του νέου Νοσοκομείου Βόλου και η συνολική μεταφορά στις νέες εγκαταστάσεις του υπάρχοντος Νοσοκομείου τον Ιούνιο του 2004.
     Στις άμεσες προθέσεις μεταξύ άλλων είναι και η αναθεώρηση του από το 1986 υπάρχοντος Οργανισμού λειτουργίας του Νοσοκομείου.
     Η δημιουργία νέων τμημάτων και κλινικών και ιδιαίτερα της Νευροχειρουργικής Κλινικής θα αποτελέσει αντικείμενο μελέτης, αναλύοντας την υπάρχουσα κατάσταση, τα στατιστικά στοιχεία κίνησης ασθενών και το σχεδιασμό οργάνωσης των παροχών υγείας σε Περιφερειακό και Νομαρχιακό επίπεδο.
     Το Νοσοκομείο Βόλου συνεργάζεται στενά με τις αντίστοιχες Νευροχειρουργικές Κλινικές του Πανεπιστημιακού Γενικού Νοσοκομείου και του Γενικού Νοσοκομείου Λάρισας.
     Επίσης, ανά περίπτωση, με παροχή υπηρεσίας χρησιμοποιείται ιδιώτης Νευροχειρούργος ιατρός.
     Η ΜΕΘ λειτουργεί με 6 κρεβάτια σε απόλυτα ικανοποιητικό βαθμό, προσφέροντας υψηλού επιπέδου περίθαλψη. Είναι γεγονός ότι μπορεί, σε περίπτωση έλλειψης κρεβατιών, περιστατικό να μεταφερθεί σε άλλο Νοσοκομείο μέσα από το δίκτυο των ΜΕΘ.
     Στον Οργανισμό του Νοσοκομείου εξαρχής προβλεπόταν μόνο μία θέση Δ/ντή Νευροχειρουργικής κλάδου γιατρών ΕΣΥ και όχι η σύσταση και λειτουργία Νευροχειρουργικού Τμήματος. Η παραπάνω θέση από το 1990 έως το 1997 ήταν καλυμμένη από το Δ/ντή Παναγόπουλο Κανάρη. Ο συγκεκριμένος γιατρός προχώρησε το 1997. Το Νοσοκομείο μετά την αποχώρησή του προχώρησε μετά από έγκριση του Υπουργείου Υγείας και Πρόνοιας στην προκήρυξη, δύο φορές, της θέσης Νευροχειρουργικής, αλλά δεν κατέστη δυνατή η κάλυψή της επειδή δεν υπήρχαν ενδιαφερόμενοι γιατροί.
     Μετά τα παραπάνω η θέση μετατράπηκε σε Επιμ. Β΄ Νευροχειρουργικής με απόφαση του Υπουργού Υγείας και Πρόνοιας και ζητήθηκε η προκήρυξή της.
     Κάθε χρόνο δίνεται έγκριση στο Υπουργείο μας για κατ' εξαίρεση προκήρυξη ιατρικών θέσεων, η κατανομή των οποίων γίνεται ανάλογα με τις ανάγκες που υπάρχουν, κατά Νοσοκομεία και Κέντρα Υγείας. Οι θέσεις αυτές θα ενταχθούν στην καινούργια κατανομή που θα γίνει εντός του 2002.
     Σας γνωρίζουμε ότι με την αρ. 13220/18-9-2002 απόφαση έχει γίνει προκήρυξη από το Νοσοκομείο Βόλου για μία (1) θέση Επιμ. Β΄ Νευροχειρουργικής.
     Ο Υφυπουργός
     Ε. ΝΑΣΙΩΚΑΣ»
      12. Στην με αριθμό 2070/9-10-02 ερώτηση δόθηκε με το υπ΄ αριθμ. 106562/31-10-02 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 2070/9-10-02 την οποία κατέθεσε ο Βουλευτής κ. Παν. Αδρακτάς και αφορά στους διορισμούς εκπαιδευτικών Μουσικής στα σχολεία της Α/θμιας Εκπαίδευσης, σας γνωρίζουμε τα ακόλουθα:
     Έπειτα από το διαγωνισμό που πραγματοποίησε το ΑΣΕΠ το έτος 2000, για την πρόσληψη Μουσικών στην Α/θμια και Β/θμια Εκπ/ση και μετά την ανακοίνωση των αποτελεσμάτων, το ΥΠΕΠΘ έχει ξεκινήσει τη διαδικασία κάλυψης σε πρώτη φάση των οργανικών κενών και αργότερα των λειτουργικών κενών που θα δημιουργούνται κατά τη διάρκεια του σχολικού έτους.
     Ο Υφυπουργός
     ΝΙΚ. ΓΚΕΣΟΥΛΗΣ»
      13. Στις με αριθμό 2092/9-10-02, 2162/17-10-02 και 2071/9-10-02 ερωτήσεις δόθηκε με το υπ΄ αριθμ. 352/31-10-02 έγγραφο από τον Υφυπουργό Γεωργίας η ακόλουθη απάντηση:
     «Απαντώντας στις με αριθμό 2092/9-10-02, 2162/17-10-02 και 2071/9-10-02 ερωτήσεις που κατέθεσαν οι Βουλευτές κύριοι Γ. Γαρουφαλιάς, Η. Καλλιώρας και Π. Αδρακτάς, σας πληροφορούμε τα εξής:
     Το πρόγραμμα «Μακροχρόνια Παύση Εκμετάλλευσης Γεωργικών Γαιών» εφαρμόζεται στην Ελλάδα βάσει του Κοινοτικού Κανονισμού 2078/92 από το 1997 οπότε και εντάχθηκαν οι πρώτες εκτάσεις. Στο πρόγραμμα εντάχθηκαν καλλιεργούμενες εκτάσεις και βοσκότοποι με σκοπό να παύσει η εκμετάλλευσή τους για γεωργικούς σκοπούς και να μετατραπούν οι εκτάσεις αυτές σε οικοπάρκα.
     Λόγω καταγγελιών για κακή εφαρμογή του προγράμματος στο νομό Ιωαwίνων, πραγματοποιήθηκε έλεγχος σε ολόκληρο το νομό από τετραμελή επιτροπή του Υπουργείου, η οποία διαπίστωσε στο πόρισμά της, που κατέθεσε στις 24.4.01, παραλήψεις και παρατυπίες, τόσο από πλευράς δικαιούχων του προγράμματος, όσο και από πλευράς υπαλλήλων του Υπουργείου Γεωργίας και της Διεύθυνσης Αγροτικής Ανάπτυξης Ιωαννίνων. Κατόπιν τούτου, ανεστάλη το πρόγραμμα στο νομό Ιωαννίνων με την υπ΄ αριθμ. 10562/5.12.2001 απόφαση του Υπουργού Γεωργίας, ενώ με νεώτερη απόφαση απεντάχθησαν δύο εταιρείες από το πρόγραμμα με ταυτόχρονη επιστροφή των χρημάτων, που εισέπραξαν ως αχρεωστήτως καταβληθέντα. Επίσης, διατάχθηκε να γίνει έλεγχος από τους ελεγκτές δημόσιας διοίκησης στο νομό Ιωαννίνων, οι οποίοι κατέθεσαν το πόρισμά τους την 1.2.02, μέσα απ΄το οποίο παραπέμπονται στη δικαιοσύνη 13 υπάλληλοι που καθ΄ οιονδήποτε τρόπο είχαν ευθύνη για την παρακολούθηση και τη σωστή εφαρμογή του προγράμματος, το πόρισμα διαβιβάστηκε στην Εισαγγελία Αθηνών, για τον καταλογισμό και ποινικών ευθυνών.
     Με την υπ΄ αριθ. 229914/13.2.2002 ορίστηκε Κεντρική Επιτροπή Παρακολούθησης και Ελέγχου (ΚΕΠΕ) του προγράμματος, η οποία σκοπό έχει, σε συνεργασία με τριμελείς τοπικές επιτροπές κατά νομό να διαπιστώσει τυχόν παραλήψεις ή παρατυπίες κατά την εφαρμογή του προγράμματος σε όλη την Ελλάδα & να εισηγηθεί κυρώσεις όπου αυτό χρειάζεται. Οι τοπικές επιτροπές έχουν ολοκληρώσει το έργο τους ενώ έχουν αποσταλεί τα πρώτα τρία πορίσματα της ΚΕΠΕ που αφορούν τους νομούς Ιωαννίνων, Πρέβεζας και Κιλκίς, τα οποία διαβιβάστηκαν ταυτόχρονα και στη Διαχειριστική Αρχή του ΕΠΑΑ η οποία έχει άμεση επαφή με την Ευρωπαϊκή Επιτροπή. Ήδη έχουν αποσταλεί τρεις επιστολές με τις οποίες καλούνται δικαιούχοι των νομών αυτών να εκθέσουν εγγράφως τις απόψεις τους για τα όσα τους καταλογίζονται στην έκθεση-εισήγηση της ΚΕΠΕ.
     Το Υπουργείο Γεωργίας διενήργησε κατ΄ αρχήν ένορκη Διοικητική Εξέταση για την υπόθεση «μακροχρόνια παύση εκμετάλλευσης γεωργικών γαιών» ΚΑΝ.(ΕΟΚ) 2075/92 στο Ν. Ιωαννίνων, από το πόρισμα της οποίας προέκυψαν πειθαρχικές και ποινικές ευθύνες για υπαλλήλους.
     Αντίγραφο της πορισματικής Έκθεσης εστάλη και στον αρμόδιο Εισαγγελέα προκειμένου να ασκήσει ποινική δίωξη.
     1. Το Υπουργείο Γεωργίας, όπως από τα ανωτέρω συνάγεται, είχε διαπιστώσει το πρόβλημα πριν από την Olaf και  είχε εγκαίρως κινηθεί, με δικές του ενέργειες, για την επίλυσή του.
     2. Το Υπουργείο Γεωργίας έχει ήδη καταθέσει στην Ευρωπαϊκή Επιτροπή τροποποίηση του ΕΠΑΑ (Έγγραφο Προγραμματισμού Αγροτικής Ανάπτυξης) και όταν αυτή εγκριθεί θα προχωρήσει και σε τροποποίηση των Υπουργικών Αποφάσεων εφαρμογής όλων των αγροπεριβαλλοντικών προγραμμάτων (και όχι μόνο του εν λόγω προγράμματος), ώστε να επιτευχθεί η θωράκισή τους απέναντι σε παρόμοια φαινόμενα.
     3. Το Υπουργείο σε κάθε έλεγχο της OLAF ή των ελληνικών αρχών, συνεργάζεται με τους ελεγκτές, παρέχοντας όλα τα απαραίτητα έγγραφα και πληροφορίες διευκολύνοντας το έργο τους.
     4. Με την ολοκλήρωση του ελέγχου της ΚΕΠΕ και την αποστολή των εκθέσεων της το Υπουργείο Γεωργίας για όσες περιπτώσεις διαπιστωθεί ότι το πρόγραμμα εφαρμόζεται σωστά και δεν συντρέχουν λόγοι επιβολής κυρώσεων και ποινών, θα προχωρήσει αμέσως στην πληρωμή των σχετικών ενισχύσεων. Ήδη έχουν αποσταλεί από το Υπουργείο μας τρεις επιστολές με τις οποίες καλούνται δικαιούχοι των νομών αυτών να μας εκθέσουν εγγράφως τις απόψεις τους για τα όσα τους καταλογίζονται στην έκθεση εισήγηση της ΚΕΠΕ.
     Ο Υφυπουργός
     Ε. ΑΡΓΥΡΗΣ»
      14. Στην με αριθμό 2074/9.10.02 ερώτηση δόθηκε με το υπ’ αριθμ. 106565/29.10.02 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2074/9-10-02 την οποία κατέθεσε ο Βουλευτής κ. Τ. Σπηλιόπουλος, σχετικά με το Πρόγραμμα Σχολικών Βιβλιοθηκών, σας γνωρίζουμε τα ακόλουθα:
      Κατά την πρώτη εφαρμογή του Προγράμματος Σχολικών Βιβλιοθηκών, προσελήφθησαν 50 Βιβλιοθηκονόμοι με σύμβαση έργου, η οποία έληξε τον lούνιο του 2001, για κάλυψη συγκεκριμένων αναγκών. Κατά την υλοποίηση του προγράμματος, ιδρύθηκαν και λειτούργησαν 500 Σχολικές Βιβλιοθήκες και, επίσης, βάσει του άρθρου 11 του Ν. 2986/2002 (ΦΕΚ 24/τ.Α'/13-2-2002) συστάθηκαν 100 θέσεις Βιβλιοθηκονόμων, για την πληρέστερη λειτουργία των Σχολικών Βιβλιοθηκών.
      Στο ίδιο πλαίσιο, συντάχθηκε κανονισμός λειτουργίας των Σχολικών Βιβλιοθηκών, με σκοπό τη συντονισμένη δράση τους, στον οποίο διατηρήθηκε η δυνατότητα ανάληψης πρωτοβουλιών και πρωτότυπων δραστηριοτήτων προς όφελος όλης της εκπαιδευτικής κοινότητας, με έδρα τις Σχολικές Βιβλιοθήκες.
      Στο τρέχον διάστημα, βρίσκεται σε εξέλιξη το πρόγραμμα της δημιουργίας 500 νέων Σχολικών Βιβλιοθηκών με την πρωτοβουλία των Περιφερειών και την τεχνική βοήθεια του ΥΠ.Ε.Π.Θ.
      Ως τα τέλη του 2006 θα έχει ολοκληρωθεί η δημιουργία βιβλιοθηκών και σε σημαντικό αριθμό Τ.Ε.Ε.
      Ο Υπουργός
      ΠΕΤΡΟΣ Δ. ΕΥΘΥΜΙΟΥ»
      15. Στην με αριθμό 2075/9.10.02 ερώτηση δόθηκε με το υπ’ αριθμ. 1065 66/31.10.02 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2075/9-10-02 την οποία κατέθεσε ο Βουλευτής κ. Αναστ. Σπηλιόπουλoς και αφορά στο κτιριακό συγκρότημα Ευκλείδη, σας γνωρίζουμε τα ακόλουθα:
      1. Μετά την αποκέντρωση του Π.Δ. Ε. και την πλήρη εφαρμογή των διατάξεων του ν.2218/94 όπως συμπληρώθηκε με τις διατάξεις του ν.2240/94 και κωδικοποιήθηκαν με το Π.Δ. 30/1996, οι Νομαρχιακές Αυτοδιοικήσεις έχουν την αρμοδιότητα για την επιλογή και απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης.
      Οι ΟΤΑ έχουν την ευθύνη για την επισκευή και συντήρηση των διδακτηρίων της περιφερείας τους
      Η Νομαρχιακή Αυτοδιοίκηση Θεσσαλονίκης χρηματοδοτείται για τις κατασκευές σχολικών κτιρίων και από κονδύλια που έχει αποκεντρώσει το ΥΠΕΠΘ στο ΠΕΠ Κεντρικής Μακεδονίας Το ΥΠΕΠΘ επιχορηγεί επικουρικά ετησίως τις Νομαρχιακές Αυτοδιοικήσεις από το Εθνικό Π.Δ.Ε συνολικά για οικόπεδα - κατασκευές και τους ΟΤΑ, για επισκευές χωρίς περαιτέρω παρέμβαση στην κατανομή των πιστώσεων μέσα στο Νομό.
      Η Νομαρχιακή Αυτοδιοίκηση Θεσσαλονίκης χρηματοδοτήθηκε το 2002 για οικόπεδα και κατασκευές σχολικών κτιρίων από το ΠΔΕ του ΥΠΕΠΘ με 11.268.526,72 ΕΥΡΩ.
      Η Νομαρχιακή Αυτοδιοίκηση Θεσσαλονίκης στην περίοδο 1999-2001 επιχορηγήθηκε με τα κατωτέρω ποσά από τις πιστώσεις του Εθνικού Π.Δ.Ε. του ΥΠΕΠΘ και του ΟΣΚ Α.Ε.
      1999
      Για οικόπεδα-κατασκευές                   6.200.000.000 δρχ.
      Για επισκευές                                         700.000.000 δρχ.
      
      2000
      Για οικόπεδα-κατασκευές                     4.000.000.000 δρχ.
      Για επισκευές                                           480.000.000 δρχ.
      
      2001
      Για οικόπεδα-κατασκευές                       5.000.000.000 δρχ.
      
      Η χρηματοδότηση για επισκευές από το 2001 και εντεύθεν γίνεται μέσω του ΥΠΕΣΔΔΑ απευθείας στους ΟΤΑ.
      Λαμβάνοντας υπόψη τα, ανωτέρω, οι ΟΤΑ και η Νομαρχιακή Αυτοδιοίκηση Θεσσαλονίκης θα πρέπει να συμπεριλάβουν στο πρόγραμμά τους, τις απαιτούμενες προσκτήσεις οικοπέδων τις επισκευές των υπαρχόντων σχολικών κτιρίων, την αποπεράτωση εκτελουμένων έργων και την κατασκευή νέων εκπαιδευτηρίων.
      2. Σε ότι αφορά στο Σχολικό Συγκρότημα του Ευκλείδη, σας γνωρίζουμε ότι η Δ/νση Προγραμματισμού της Νομαρχίας Αυτοδιοίκησης Θεσ/νίκης με σχετικό έγγραφό της μας πληροφόρησε τα ακόλουθα:
      Το κτίριο του Σχολικού συγκροτήματος του Ευκλείδη, στο οποίο στεγάζονται πολλά σχολεία και μεγάλος αριθμός μαθητών, συντηρείται κάθε έτος από τη Ν.Α.Θ. με χρηματοδότηση από το ετήσιο Πρόγραμμα Σχολικής Στέγης που συντάσσεται και εγκρίνεται από το Νομαρχιακό Συμβούλιο ευθύς μόλις ανακοινωθεί η χρηματοδότηση από το ΥΠΕΠΘ.
      Για το 2001 διατέθηκαν 120.000.000 δρχ. (352.000 Ε) για συντήρηση των κτιριακών και ηλεκτρομηχανολογικών εγκαταστάσεών του (όλο το απαιτούμενο ποσό με βάση τις τρέχουσες ανάγκες που ζητήθηκε από την Δ.Τ.Υ.).
      Στο Πρόγραμμα Σχολικής Στέγης 2002, που εγκρίθηκε με την 59/1-4-2002 απόφαση του Νομαρχιακού Συμβουλίου, περιλαμβάνεται το έργο "Επισκευή ΤΕΛ Ευκλείδη (β' φάση) με εγκεκριμένο προϋπολογισμό 381.511,00 Ε.
      Μετά την οικονομική έγκριση για την εκτέλεση εργασιών στο κτίριο του ΕΥΚΛΕΙΔΗ η Δ/νση Τεχνικών Υπηρεσιών της Ν.Α.Θ. προχώρησε αμέσως στην επισκευή των εξωτερικών κλιμάκων και στη συνέχεια συντάχθηκε μελέτη σχετικά με την αντικατάσταση εξωτερικών κουφωμάτων στο εν λόγω κτίριο, η οποία εγκρίθηκε στις 16-7-2002) ενώ παράλληλα το Νομαρχιακό Συμβούλιο Δημοσίων Έργων γνωμοδότησε υπέρ της εφαρμογής του άρθρου 4 παρ, 2γ του ν .1418/84, όσον αφορά στον τρόπο δημοπράτησης του έργου (αρ. συν. 13, πράξη 302/16-7-2002).
      Στη συνέχεια με την αρ. 554/23-7-2002 απόφαση της Ν.Ε.Ν.Α.Θ. εγκρίθηκε η διακήρυξη δημοπρασίας του έργου, η οποία έγινε στις 7-8-2002 και τα πρακτικά αυτής εγκρίθηκαν στις 26-8-2002 (αρ. 578/26-8-2002 απόφαση της Ν.Ε.Ν.Α.Θ.), αφού μεσολάβησε ο απαιτούμενος κατά τη Νομοθεσία των δημοπρασιών χρόνος.
      Από το αποτέλεσμα της εν λόγω δημοπρασίας προκύπτει μειοδότης η εργοληπτική επιχείρηση του κυρίου Κων. Σιώρου.
      Στις 2-9-2002 υπογράφηκε η σύμβαση κατασκευής του έργου με συνολική προθεσμία εξήντα (60) ημερολογιακές ημέρες, ήτοι μέχρι 2-11-2002. Οι εργασίες εκτελούνται με τον ταχύτερο δυνατό ρυθμό και θα ολοκληρωθούν στο συμβατικό χρόνο.
      Σχετικά με το γεγονός ότι ορισμένοι χώροι παραμένουν χωρίς κουφώματα, σας, γνωρίζουμε ότι στην πλειοψηφία τους οι χώροι αυτοί είναι διάδρομοι και βοηθητικοί χώροι (και όχι αίθουσες διδασκαλίας) και μένουν ανοιχτοί μόνο τόσο χρόνο όσο απαιτείται κατασκευαστικά (δηλ αποξήλωση παλαιών κουφωμάτων, τοποθέτηση μαρμάρινων ποδιών και λαμπάδων, στη συνέχεια λήψη κατασκευαστικών μέτρων από τους τεχνικούς των αλουμινοκατασκευών και το χρόνο κατασκευής των κουφωμάτων στο εργοστάσιο).
      Λόγω παλαιότητας και μεγέθους του κτιριακού συγκροτήματος ΕΥΚΛΕΙΔΗ συχνά προκύπτει η ανάγκη εκτέλεσης εργασιών συντήρησης και επισκευής του.
      Τέλος σας γνωρίζουμε ότι για το έτος 2003 θα συμπεριληφθεί και νέο ποσό επισκευή - συντήρηση του εν λόγω κτιρίου, σύμφωνα με τις ανάγκες που θα προκύψουν και μετά από σχετική μελέτη που θα συντάξει η Δ/νση Τεχνικών Υπηρεσιών της Ν.Α.Θ.
      Επιπλέον θα συνταχθεί εντός του 2003 συνολική μελέτη αποκατάστασης του κτιρίου, προϋπολογισμού κατ' εκτίμηση 880.000 Ε, όπως προβλέπει το ειδικό πρόγραμμα Σχολικής Στέγης 2001-2006 Ν. Θεσσαλονίκης.
      Ο Υφυπουργός
      Ν. ΓΚΕΣΟΥΛΗΣ»
      16. Στην με αριθμό 2076/9.10.02 ερώτηση δόθηκε με το υπ αριθμ. 100646/1.1.02 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αριθμό 2076/9-10-2002 ερώτηση που κατατέθηκε στη Βουλή από το Βουλευτή κ. Α. Σπηλιόπουλο, σχετικά με την υλοποίηση του προγράμματος «Κοινωνία της Πληροφορίας» του Υπουργείου Υγείας και Πρόνοιας, σας γνωρίζουμε τα παρακάτω:
      Μέχρι σήμερα για τη διασφάλιση της ταχύρυθμης υλοποίησης του Επιχειρησιακού Προγράμματος για την Κοινωνία της Πληροφορίας στην Υγεία, περιόδου 2000-2006, που χρηματοδοτείται από το Γ΄ ΚΠΣ, εκπονήθηκε αναλυτικός στρατηγικός σχεδιασμός όλων των έργων πληροφορικής, που αποτυπώθηκε σε Επιχειρησιακό Σχέδιο, το οποίο τέθηκε υπόψη όλων των ενδιαφερόμενων, μέσω συνδυασμένων μέτρων επικοινωνίας (forum, ιστoσελiδα, κλπ).
      Τα Περιφερειακά Συστήματα Υγείας (ΠεΣΥ) αναλαμβάνoυν ουσιαστικό ρόλο στην υλοποίηση των έργων πληροφoρικής, ύστερα από την εκπόνηση επιμέρους Επιχειρησιακών Σχεδίων, υπό τη συστηματική διοίκηση και εποπτεία του Υπουργείου Υγείας. Σκοπός των επιμέρους αυτών Επιχειρησιακών Σχεδίων ανά ΠεΣΥ ήταν ο συνολικός σχεδιασμός και προτεραιότητες των έργων σε επίπεδο ΠεΣΥ, η επικοινωνία, η ασφάλεια, καθώς και η συμβατότητα μεταξύ των ΠεΣΥ και του Υπουργείου Υγείας και Πρόνοιας.
      Ειδική Γνωμοδοτική Επιτροπή Έργων Πληροφορικής (ΓΕΕΠ) έχει αναλάβει και επεξεργάζεται την έκδοση αποτελεσμάτων οριζοντίων προτύπων επικοινωνίας, ασφάλειας και επεκτασιμότητας, που θα πρέπει να πληρούν τα Ολοκληρωμένα Πληροφοριακά Συστήματα των ΠεΣΥ, Νοσοκομείων, Κέντρων Υγείας και Περιφερειακών Ιατρείων.
      Επιπλέον η Κοινωνία της Πληροφορίας ΑΕ ήδη προχωρά, βάσει του θεσμικού της ρόλου, στην προκήρυξη έργων για πληροφοριακά συστήματα όσων ΠεΣΥ έχουν συνάψει μαζί της προγραμματική συμφωνία. Η επικοινωνία, η αξιοπιστία υφισταμένων και παραγωγικών συστημάτων πληροφορικής και η συμβατότητα μεταξύ των Πληροφοριακών Συστημάτων των ΠεΣΥ διασφαλίζεται με την υιοθέτηση ανοικτών προδιαγραφών και defacto πρoτύπων, έπειτα από διαβούλευση και με την αγορά πληροφορικής.
      Τα Ολοκληρωμένα Πληροφοριακά Συστήματα των ΠεΣΥ της χώρας στόχο έχουν να στηρίζουν τις ανάγκες του ΠεΣΥ (πχ διοικητικές υπηρεσίες του ΠεΣΥ, στατιστικές αναλύσεις, παρακολούθηση των Νοσοκομείων, Κέντρων Υγείας και Περιφερειακών Ιατρείων που ανήκουν στην εποπτεία του, κλπ). Στο σχεδιασμό της υλοποίησης των έργων αυτών πληροφορικής των ΠεΣΥ λαμβάνεται υπόψη η ετερογένεια των ήδη υφιστάμενων Πληροφοριακών Συστημάτων των Νοσοκομείων (ΠΣΝ) και εξετάζονται αρχιτεκτονικές και προδιαγραφές για την μεταξύ των ΠεΣΥ και εντός του ενιαίου χώρου υγείας λειτουργία και επικοινωνία και όλων των επιμέρους συστημάτων, όπως ο έλεγχος των δαπανών, η παρακολούθηση των ραντεβoύ, η συνταγογράφηση, ο φάκελλος ασθενούς, η εφαρμογή τηλεϊατρικής σε απομακρυσμένες περιοχές, κλπ.
      Ο Υφυπουργός
      Ε. ΝΑΣΙΩΚΑΣ»
      17. Στην με αριθμό 2082/9.10.02 ερώτηση δόθηκε με το υπ’ αριθμ. 2921/31.10.02 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση στην ερώτηση με αριθμό 2082/9.10.02 του Βουλευτή Φθιώτιδος
      κ. Ηλ. Καλλιώρα, σας γνωρίζουμε τα εξής:
      Το Υπουργείο Οικονομίας και Οικονομικών αποδίδει ιδιαίτερη σημασία στην υλοποίηση των στόχων της Λισσαβώνας και έχει προσανατολίσει τις προσπάθειές του προς την κατεύθυνση αυτή, σε συνεργασία με τους συναρμόδιους φορείς. Στο πλαίσιο αυτό δίνεται ιδιαίτερη προτεραιότητα στην εύρυθμη λειτουργία της εσωτερικής αγοράς, στόχος που προϋποθέτει και την χωρίς εμπόδια διασυνοριακή παροχή των υπηρεσιών, προς όφελος τόσο των ελληνικών επιχειρήσεων όσο και των πολιτών.
      Για την επίτευξη των στόχων αυτών το Υπουργείο Οικονομίας και Οικονομικών σε συνεργασία με τους εμπλεκόμενους φορείς, έχει αρχίσει και συνεχίζει τις σχετικές επαφές για την καταγραφή και μελέτη των εμποδίων που υπάρχουν στη διασυνοριακή παροχή υπηρεσιών, τόσο στην Ελλάδα όσο και στις άλλες χώρες της Ευρωπαϊκής Ένωσης έργο στο οποίο αποδίδει ιδιαίτερη προτεραιότητα. Παράλληλα έχει ενσωματωθεί στο Εθνικό Δίκαιο το σύνολο σχεδόν των οδηγιών που αφορούν τον τομέα των υπηρεσιών.
      Κατά τη διάρκεια της Ελληνικής Προεδρίας και εφόσον η Ευρωπαϊκή Επιτροπή παρουσιάσει Σχέδιο Κανονισμού ή Οδηγίας σχετικά με το θέμα αυτό, στο πλαίσιο της τελικής φάσης του Κοινοτικού Προγράμματος που είναι σε εξέλιξη, η Ελλάδα θα το προωθήσει προς άμεση υιοθέτηση.
      Ο Υπουργός
      Ν. ΧΡΙΣΤΟΔΟΥΛΑΚΗΣ»
      18. Στην με αριθμό 2083/9-10-02 ερώτηση δόθηκε με το υπ’ αριθμ. 4035/29.10.02 έγγραφο από τον Υφυπουργό Οικονομικών η ακόλουθη απάντηση:
      «Απαντώντας στην με αριθμό Πρωτ. 2083/9-10-02 ερώτηση που κατέθεσε στη Βουλή των Ελλήνων ο βουλευτής κ. Ηλίας Δ. Καλλιώρας και σε ό,τι αφορά τις επιστροφές Φ.Π.Α. λόγω αρμοδιότητας, σας πληροφορούμε τα ακόλουθα:
      Επειδή εμφανίστηκαν εσχάτως επιστροφές μη νόμιμες υπέρ δικαιούχων που υπέπεσαν σε σοβαρότατες φορολογικές παραβάσεις με απώτερο σκοπό να εισπράξουν παράνομα ΦΠΑ, δόθηκαν οδηγίες για την αποφυγή των φαινομένων αυτών με το αριθ. 1065898/3125-19/0016/14-8-02 έγγραφο των συναρμοδίων υπηρεσιών του Υπουργείου Οικονομίας και Οικονομικών.
      Με τις οδηγίες, που περιλαμβάνονται στο εν λόγω έγγραφο, προς τους προϊσταμένους των Δ.Ο.Υ όλης της Επικράτειας αντιμετωπίζεται το θέμα των επιστροφών από οποιαδήποτε αιτία κατά τέτοιο τρόπο που παρέχονται όλα τα εχέγγυα προστασίας των συμφερόντων του Δημοσίου αλλά και των ιδίων των δικαιούχων - φορολογουμένων.
      Ειδικότερα για τις εξαγωγικές επιχειρήσεις και επιχειρήσεις που πραγματοποιούν ενδοκοινοτικές παραδόσεις, έχει εκδοθεί το αριθ. 1084078/4140/0016/21.10.2002 έγγραφο των συναρμοδίων Υπηρεσιών του Υπουργείου Οικονομικών, σύμφωνα με το οποίο η επιστροφή Φ.Π.Α. θα ενεργείται κατά προτεραιότητα χωρίς προηγούμενη έγκριση.
      Ο Υφυπουργός Οικονομικών
      ΑΠΟΣΤΟΛΟΣ ΦΩΤΙΑΔΗΣ»
      19. Στην με αριθμό 2086/9.10.02 ερώτηση δόθηκε με το υπ’ αριθμ. 2681/31.10.02 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ερώτησης με αριθμό 2086/9.10.02, που κατέθεσε ο Βουλευτής κ. Η. Καλλιώρας, σε ό,τι μας αφορά, σας γνωρίζουμε ότι, το θέμα της κάθε μoρφής εκμετάλλευση, της παραμέλησης ή κακοποίησης των ανηλίκων και γενικότερα της παραβίασης των δικαιωμάτων τους είναι φαινόμενο διαχρονικό, διεθνών διαστάσεων, που τα τελευταία χρόνια παρουσιάζει έξαρση στις ανεπτυγμένες χώρες και ασφαλώς και στη χώρα μας, η οποία οφείλεται, εκτός των άλλων και στην αύξηση των λαθρομεταναστών, οι οποίοι αντιμετωπίζουν προβλήματα διαβίωσης.
      Η σεξουαλική εκμετάλλευση των ανηλίκων είναι η πιο σοβαρή μορφή εγκληματικής και αντικοινωνικής συμπεριφοράς σε βάρος τους, γιατί πέραν του ότι αποτελεί βάναυση μορφή εξαναγκασμού, κακοποίησης και προσβολής της προσωπικότητας και της γενετήσιας αξιοπρέπειας του ανηλίκου, αποτελεί συνάμα και μια από τις πιο ακραίες, ανήθικες και επικίνδυνες κοινωνικά μορφές οικονομικής-εμπορικής εκμετάλλευσης.
      Το Υπουργείο μας προσεγγίζει το σοβαρό αυτό θέμα με προσοχή, σε συνεργασία με τα συναρμόδια Υπουργεία και οι αστυνομικοί αντιμετωπίζουν τους ανηλίκους, και κυρίως τους παραβάτες, με ευαισθησία, κατανόηση και ανθρωπιά, επιφυλάσσοντας σε αυτούς ειδική μεταχείριση, όπως προβλέπεται άλλωστε από την ισχύουσα νομοθεσία, συνεργαζόμενοι στενά με τις Δικαστικές Αρχές ανηλίκων, οι οποίες ενημερώνονται αμέσως. Παράλληλα, με ιδιαίτερη σοβαρότητα αντιμετωπίζονται από τις αστυνομικές Υπηρεσίες οι εξαφαvίσεις ανηλίκων και για την ανεύρεσή τους και παράδοση στην οικογένειά τους καταβάλλεται κάθε προσπάθεια, ενώ γίνεται επισταμένη έρευνα για τους λόγους και τις συνθήκες της εξαφάνισης.
      Ο χειρισμός των θεμάτων αυτών γίνεται κατά κανόνα από προσωπικό με ειδικές γνώσεις, πείρα και ικανότητα να χειρίζεται τέτοιες υποθέσεις, ενώ σε όλες τις βαθμίδες της εκπαίδευσης και μετεκπαίδευσης του αστυνομικού προσωπικού επισημαίνεται η ιδιαιτερότητα τόσο των παραβάσεων ανηλίκων, όσο και των εγκληματικών πράξεων που διαπράττονται από ενήλικες σε βάρος τους και διδάσκεται η συμπεριφορά και η στάση που πρέπει να τηρούν οι αστυνομικοί, όταν καλούνται να ασχοληθούν με υποθέσεις ανηλίκων.
      Για τον ίδιο σκοπό έχουν ιδρυθεί ειδικές Υπηρεσίες ανηλίκων στην Αττική, Θεσσαλονίκη, Πάτρα και Ηράκλειο, οι οποίες έχουν ως αποστολή, εκτός από την προστασία και την πρόληψη και καταστολή της παραβατικότητας των ανηλίκων, τη μελέτη των κοινωνικών αιτίων των παραβάσεων που διαπράττονται από αυτούς, καθώς και την επεξεργασία των σχετικών στατιστικών στοιχείων.
      Η χώρα μας, πρωτοπόρος στο σεβασμό και την προστασία του ανθρώπου, αλλά και της διαφύλαξης των νέων από τους κινδύνους που τους απειλούν και της εξασφάλισης σε αυτούς της ειδικής προστασίας που χρειάζονται για την κοινωνική ολοκλήρωση και ανάπτυξή τους, έχει συμπεριλάβει, τόσο στον καταστατικό της χάρτη, όσο και στη λοιπή νομοθεσία, τις αρχές της Oικουμενικής Διακήρυξης των ανθρωπίνων δικαιωμάτων, τη Διεθνή Σύμβαση για τα Δικαιώματα του παιδιού, καθώς και άλλες Συμβάσεις ειδικού ενδιαφέροντος.
      Επίσης, η χώρα μας, στην προσπάθειά της να συμπληρώσει και να βελτιώσει το υπάρχον νομικό πλαίσιο για τα παιδιά, συμμετέχει σε κάθε νέα διεθνή κίνηση, όπως η υιοθέτηση της 182 Διεθνούς Σύμβασης Εργασίας, η λήψη μέτρων για εφαρμογή της 190 Διεθνούς Σύστασης Εργασίας για την απαγόρευση των χειρότερων μορφών εργασίας των παιδιών και την άμεση δράση με σκοπό την εξάλειψή τους, καθώς και η υιοθέτηση του πρωτοκόλλου περί πωλήσεως, σεξουαλικής εκμετάλλευσης παιδιών και παιδικής πορνογραφίας, το οποίο προτάθηκε για υπογραφή από τη χώρα μας κατά τη Σύνοδο Κορυφής της Μόνιμης Αντιπροσωπείας του Ο.Η.Ε. στη Ν. Υόρκη της 6/8-9-2000. Παράλληλα στενή είναι η συνεργασία του Υπουργείου μας με μη κυβερνητικές οργανώσεις που δραστηριοποιούνται στη σύνταξη της ετήσιας έκθεσης, σε εφαρμογή της σύμβασης του ΟΗΕ για τα δικαιώματα του παιδιού.
      Αξίζει να σημειωθεί η συνεργασία μας με τη διεθνή μη κυβερνητική οργάνωση «Terre des Hommes», η οποία δραστηριοποιείται στη γειτoνική Αλβανία και στοχεύει στην ενημέρωση των παιδιών και των οικογενειών τους για τους κινδύνους του εκπατρισμού, καθώς και στην αναζήτηση και ανεύρεση των οικογενειών των ανηλίκων και της ένταξής τους στα κοινωνικά του προγράμματα. Η συνεργασία, τόσο με την ανωτέρω οργάνωση, όσο και με τις αλβανικές Αρχές σκοπό έχει τον εντοπισμό και επαναπροώθηση ανηλίκων, υπηκόων Αλβανίας που βρίσκονται παράνομα στη χώρα μας, στο πλαίσιο του σχεδίου δράσης που έχει αναπτυχθεί για το σκοπό αυτό. Μάλιστα, πρόσφατα, στα Τίρανα της Αλβανίας, πραγματοποιήθηκε συνάντηση εκπροσώπων της ανωτέρω οργάνωσης, του Αρχηγείου της Ελληνικής Αστυνομίας, της Εισαγγελίας Ανηλίκων Θεσσαλονίκης και των Αλβανικών αρχών, με στόχο τον συντονισμό των ενεργειών πάνω στο θέμα αυτό.
      Πέραν αυτών όμως η Κυβέρνηση, προκειμένου να αντιμετωπισθεί απoτελεσματικότερη το εμπόριο ανθρώπων με σκοπό τη σεξουαλική τους εκμετάλλευση (trafficking) και να καλυφθεί η ανάγκη πολυεπίπεδης και συντονισμένης προσέγγισης όλων των Αρχών και φορέων, που εμπλέκονται στο θέμα αυτό, στα πλαίσια και της διεθνούς συνεργασίας, ανέδειξε το όλο πρόβλημα σε ζήτημα πρώτης προτεραιότητας και, για το σκοπό αυτό, αποφασίσθηκε, τον Απρίλιο του 2001, η σύσταση Διεπιστημονικής Ομάδας Διοίκησης Έργου.
      Η Ομάδα αυτή επεξεργάσθηκε σχέδιο νόμου, που προωθήθηκε από το Υπουργείο Δικαιοσύνης και ψηφίσθηκε πρόσφατα από τη Βουλή, με το οποίο εισάγεται μια σειρά μεταρρυθμίσεων στην ισχύουσα νομοθεσία, ώστε να εκσυγχρονισθεί αυτή και να εναρμονισθεί με τα διεθνή κείμενα και τις διεθνείς σχετικές διατάξεις. Εκτός από τις ρυθμίσεις που αφορούν το έγκλημα της σωματεμπορίας, ιδιαίτερη έμφαση δίδεται στην προστασία των ανηλίκων, καθώς και στην αντιμετώπιση της παιδικής πορνογραφίας, ενώ, για τα εγκλήματα κατά της γενετήσιας ζωής τους, εκτός των άλλων, προβλέπονται αυστηρότερες ποινές και τα περισσότερα τιμωρούνται σε βαθμό κακουργήματος. Επίσης αντιμετωπίζεται για πρώτη φορά η ασέλγεια κατά ανηλίκων με αμοιβή και τιμωρείται ο «πελάτης» με ποινές που διαβαθμίζονται ανάλογα με την ηλικία του ανήλικου, ενώ καινοτομία του σχεδίου αποτελεί ότι, για τη συγκεκριμένη πράξη, ο ανήλικος προστατεύεται μέχρι του 18ου έτους και η ποινή επαυξάνεται αν ο υπαίτιος πράττει κατά συνήθεια.
      Τέλος, στα πλαίσια της αντεγκληματικής πολιτικής και των στόχων που έχουν τεθεί από το Υπουργείο μας για το τρέχον έτος, έχουν δραστηριοποιηθεί οι αστυνομικές Υπηρεσίες στο έπακρο για τη διενέργεια συστηματικών ελέγχων και αυστηρή εφαρμογή της ισχύουσας νομοθεσίας σε κάθε περίπτωση. Παράλληλα, προς τις Υπηρεσίες μας έχουν δοθεί εντολές και οδηγίες, προκειμένου η έρευνα, για τέτοιες υποθέσεις, να μην εξαντλείται σε επιδερμική και επιφανειακή εξέταση, αλλά να επεκτείνεται σε βάθος για την εξάρθρωση τυχόν κυκλωμάτων και τη σύλληψη των διακινητών εκμεταλλευτών, ενώ από την αρμόδια Διεύθυνση του Αρχηγείου της Αστυνομίας εξετάζεται το θέμα της καταχώρησης εξαφανισθέντων ανηλίκων στο διαδίκτυο και ανασχεδιάζεται η ιστοσελίδα της Ελληνικής Αστυνομίας, με συμβουλές για το θέμα της παιδικής πορνογραφίας, οι οποίες θα απευθύνονται τόσο στους ανήλικους χρήστες, όσο και στους γονείς τους.
      Ο Υφυπουργός
      ΕΥΑΓΓΕΛΟΣ ΜΑΛΕΣΙΟΣ»
      20. Στην με αριθμό 2086/9.10.02 ερώτηση δόθηκε με το υπ’ αριθμ. 368/31.10.02 έγγραφο από τον Υπουργό Δικαιοσύνης η ακόλουθη απάντηση:
      «Απαντώντας στην με αριθμό 2086/9-10-2002 ερώτηση που κατέθεσε στη Βουλή των Ελλήνων ο Βουλευτής κ. Η. Kαλλιώρας, κατά το μέρος που αφορά στο Υπ. Δικαιοσύνης, σας γνωρίζουμε ότι ο νόμος 3064/2002 που πρόσφατα ψηφίστηκε από τη Βουλή και μάλιστα ομοφώνως, είναι προϊόν γόνιμου και εκτεταμένου επιστημονικού διαλόγου.
      Οι διατάξεις του κινούνται στο πλαίσιο αντιμετώπισης των νέων δεδομένων που αφορούν στη σύγχρονη μορφή δουλεμπορίου και ιδίως της εκμετάλλευσης της γενετήσιας ζωής των ανθρώπων και μάλιστα των γυναικών, ενώ ιδιαίτερη μέριμνα έχει ληφθεί για την αποτελεσματική καταστολή των εγκλημάτων που στρέφονται κατά των ανηλίκων και πρoσβάλλoυν έννομα αγαθά της ίδιας όπως πιο πάνω θεματικής.
      Εκτός των άλλων, έχουν ληφθεί υπόψη η σύμβαση του ΟΗΕ περί καταστολής της εμπορίας προσώπων και της εκμεταλλεύσεως της πορνείας άλλων, η διεθνής σύμβαση εργασίας 182 για την απαγόρευση των χειρότερων μορφών εργασίας των παιδιών, το Πρωτόκολλο για την πρόληψη, καταστολή και τιμωρία της διακίνησης προσώπων που συμπληρώνει τη σύμβαση των Ηνωμένων Εθνών του 2000 κατά του υπερεθνικού οργανωμένου εγκλήματος και η σύμβαση του Συμβουλίου της Ευρώπης για το έγκλημα στον Κυβερνοχώρο του 2001, ενώ ακολουθήθηκε και η σχετική πρόταση της απόφασης-πλαίσιο του Συμβουλίου της Ε.Ε. σύμφωνα με τα συμπεράσματα της Προεδρίας του Ευρωπαϊκού Συμβουλίου του Τάμπερε.
      Ο Υπουργός
      ΦΙΛΙΠΠΟΣ ΠΕΤΣΑΛΝΙΚΟΣ»
      21. Στην με αριθμό 2093/9-10-02 ερώτηση δόθηκε με το υπ’ αριθμ. 4036/29-10-02 έγγραφο από τον Υφυπουργό Οικονομικών η ακόλουθη απάντηση:
      «Aπαντώντας στην με αριθμό Πρωτ. 2093/9-10-02 ερώτηση που κατέθεσε στη Βουλή των Ελλήνων ο βουλευτής κ. Κων/νος Κιλτίδης και σε ό,τι αφορά τις επιστροφές Φ.Π.Α. λόγω αρμοδιότητας, σας πληροφορούμε τα ακόλουθα:
      Επειδή εμφανίστηκαν εσχάτως επιστροφές μη νόμιμες υπέρ δικαιούχων που υπέπεσαν σε σοβαρότατες φορολογικές παραβάσεις με απώτερο σκοπό να εισπράξουν παράνομα Φ.Π.Α., δόθησαν οδηγίες για την αποφυγή των φαινομένων αυτών με το 1065898/3125-19/0016/14-8-02 έγγραφο των συναρμοδίων υπηρεσιών του Υπουργείου Οικονομίας και Οικονομικών.
      Με τις οδηγίες, που περιλαμβάνονται στο εν λόγω έγγραφο, προς τους Προϊσταμένους των Δ.Ο.Υ. όλης της Επικράτειας αντιμετωπίζεται το θέμα των επιστροφών από οποιαδήποτε αιτία κατά τέτοιο τρόπο που παρέχονται όλα τα εχέγγυα προστασίας των συμφερόντων του Δημοσίου αλλά και των ιδίων των δικαιούχων-φορολογουμένων.
      Ειδικότερα για τις εξαγωγικές επιχειρήσεις και επιχειρήσεις που πραγματοποιούν ενδοκοινοτικές παραδόσεις, έχει εκδοθεί το 1084078/4140/0016/21-10-2002 έγγραφο των συναρμοδίων Υπηρεσιών του Υπουργείου Οικονομίας και Οικονομικών, σύμφωνα με το οποίο η επιστροφή Φ.Π.Α. θα ενεργείται κατά προτεραιότητα χωρίς προηγούμενη έγκριση.
      Ο Υφυπουργός
      ΑΠΟΣΤΟΛΟΣ ΦΩΤΙΑΔΗΣ»
      22. Στην με αριθμό 2094/9-10-02 ερώτηση δόθηκε με το υπ’ αριθμ. 347/23-10-02 έγγραφο από τον Υπουργό Εξωτερικών η ακόλουθη απάντηση:
       «Σε απάντηση της με αριθμό 2094/9-10-02 ερώτησης του Βουλευτή κ. Σπ. Σπηλιωτόπουλου, και σ΄ ό,τι μας αφορά, σας γνωρίζουμε τα εξής:
      Η «τριμερής συνεργασία», όπως προβλέπεται στο πρωτόκολλο του 1999, δεν πρέπει να συγχέεται με θέματα κατάργησης, αλλαγής ή συγχώνευσης ορίων των FIR's, θέματα τα οποία, ούτως ή άλλως, δεν εξαρτώνται από την αρμοδιότητα της Υπηρεσίας Πολιτικής Αεροπορίας (ΥΠΑ), αλλά ανάγονται στις διεθνείς ρυθμίσεις του ICAO.
      Όσον αφορά την πρωτοβουλία της ΥΠΑ για συνεργασία μεταξύ βαλκανικών χωρών σε θέματα εναερίου κυκλοφορίας, οι αρμόδιες υπηρεσίες (Υπουργείο Εξωτερικών, ΓΕΑ, ΥΠΑ) συνεργάζονται στενά, ώστε να ξεπερασθούν τυχόν προβλήματα που έχουν δημιουργηθεί κατά την περίοδο της ανάληψης της πρωτοβουλίας και να διασφαλισθούν πλήρως οι εθνικές θέσεις και τα συμφέροντα της χώρας μας στον τομέα της εναέριας κυκλοφορίας.
      Ο Υπουργός
      ΓΙΩΡΓΟΣ Α. ΠΑΠΑΝΔΡΕΟΥ»
      23. Στην με αριθμό 2094/9-10-02 ερώτηση δόθηκε με το υπ’ αριθμ. 1986/31-10-02 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 2094/9-10-2002 που κατέθεσε στη Βουλή ο Βουλευτής κ. Σπήλιος Σπηλιόπoυλoς, σχετικά με την τριμερή συνεργασία σε θέματα Εναέριας Κυκλοφορίας, κατά λόγο αρμοδιότητας του Υπ.Μ.Ε., σύμφωνα και με το αριθμ. ΥΠΑ/Δ13/Α/41372/1922/23-10-2002 έγγραφο της Υπηρεσίας Πολιτικής Αεροπορίας, σας πληροφορούμε τα παρακάτω:
      Το σχέδιο του ΒΑLΚΑΝ AREA CONTROL CENTER στηρίζεται σε διμερή διακυβερνητικά πρωτόκολλα συνεργασίας μεταξύ Ελλάδος -Αλβανίας (24-2-98) και Ελλάδος -ΠΓΔΜ (98) και αποτελεί εφαρμογή διακυβερνητικών αποφάσεων.
      ΤΟ ΥΕΘΑ έχει υποστηρίξει την πρωτοβουλία ίδρυσης του κοινού γραφείου και το ΥΠΕΞ όχι μόνο έχει παρέξει στους τομείς που το αφορούν την ένθερμη υποστήριξή του, από το 1999, αλλά ήταν και ο φορέας που διαμόρφωσε το πρωτόκολλο στην τελική μορφή του και οργάνωσε στην Θεσσαλονίκη το Νοέμβριο του 1999 την τελική υπογραφή του από τους Υπουργούς Μεταφορών Αλβανίας, Ελλάδος και ΠΓΔΜ.
      Με το σχέδιο του BACC τονίζεται ότι δεν ενοποιούνται τα FIRs ούτε τροποποιούνται, ούτε παραχωρείται κεραία Εθνικής κυριαρχίας σε οιονδήποτε, αλλά με το Κέντρο αυτό θα παρέχονται ενοποιημένες υπηρεσίες Ελέγχου Εναέριας Κυκλοφορίας σε προσυμφωνημένο τμήμα του Εναερίου χώρου και με προσυμφωνημένες διαδικασίες κατά τα πρότυπα αντίστοιχων κέντρων διαχείρισης εναέριας κυκλοφορίας, όπως το Κέντρο του Μάαστριχτ, και του CEATS (Central European Αir Traffic Serνices) με έδρα τη Βιέννη και με συμμετοχή των χωρών Αυστρίας, Τσεχίας, Ουγγαρίας, Ιταλίας, Σλοβακίας, Κροατίας, Βοσνίας -Ερζεγοβίνης και Σλοβενίας. ΄Αλλωστε το όλο εγχείρημα είναι πλήρως συμβατό με τις επιχειρησιακές διαδικασίες διαχείρισης εναέριας κυκλοφορίας, όπως αυτές προβλέπονται στον Κανονισμό της Ευρωπαϊκής Ένωσης για την δημιουργία του Ενιαίου Ευρωπαϊκού Ουρανού (Single European Sky), που στοχεύει στην αύξηση της ασφάλειας, αποδοτικότητας και μείωσης κόστους των καθυστερήσεών στις πτήσεις αρμοδιότητας Πολιτικής Αεροπορίας.
      Ο τελικός στόχος θα υλοποιηθεί μετά από διαβουλεύσεις με συμμετοχή των Υπουργείων ΥΠΕΞ, ΥΕΘΑ και Μεταφορών και Επικοινωνιών και εκπροσώπων των συμβαλλομένων χωρών, σε συνεργασία με τους διεθνείς οργανισμούς Eurocontrol και ICAO καθώς και της Ε. Ε. για την υπογραφή της τελικής συμφωνίας.
      Από όλα τα ανωτέρω συνάγεται ότι δεν τίθεται θέμα έλλειψης συντονισμού μεταξύ των συναρμοδίων Υπουργείων και οπωσδήποτε δεν προκύπτει καμία αλλαγή της Εθνικής Πολιτικής σε βάρος των κυριαρχικών δικαιωμάτων μας.
      Ο Υπουργός
      ΧΡΙΣΤΟΣ ΒΕΡΕΛΗΣ
      24. Στην με αριθμό 2095/9-10-02 ερώτηση δόθηκε με το υπ’ αριθμ. 114857/29-10-02 έγγραφο από τον Υφυπουργό Οικονομικών η ακόλουθη απάντηση:
      «Επί της με αριθμό 2095/9.10.2002 ερώτησης που κατέθεσε στη Βουλή των Ελλήνων ο βουλευτής κ. Αδάμ Ρεγκούζας, σας γνωρίζουμε τα εξής:
      Με την απόφαση παραχώρησης των πλοίων δίωξης λαθρεμπορίου του Σ.Δ.Ο.Ε. ενισχύεται το Λιμενικό Σώμα, προκειμένου να αντιμετωπίσει αποτελεσματικότερα τη λαθρομετανάστευση που αποτελεί σοβαρό θέμα όχι μόνον σε Ελληνικό αλλά και Ευρωπαϊκό επίπεδο.
      Η οικονομική αστυνόμευση στη θάλασσα θα συνεχίσει να ασκείται από το Σ.Δ.Ο.Ε. και μάλιστα με αποδοτικότερο τρόπο αφού θα έχει στη διάθεσή του πλέον 200 σκάφη και όχι μόνον τα 14 που διέθετε μέχρι σήμερα.
      Τα πλοία μετείχαν στον εκάστοτε ετήσιο προγραμματισμό ελέγχων του ΣΔΟΕ στελεχωμένα με κατάλληλο προσωπικό αναλόγως του είδους των ελέγχων που πραγματοποιούσαν κάθε φορά.
      Το επισκευαστικό πρόγραμμα εκσυγχρονισμού που είχε εκπονηθεί από το Ε.Μ.Π., ώστε τα πλοία δίωξης λαθρεμπορίου να συνεχίσoυν να είναι αξιόπλοα, ανήλθε κατά την 5ετία 1998-2002 στο ποσό των 3.800.000 € (1,3 δις δρχ.).
      Η Ευρωπαϊκή Ένωση είχε επιδοτήσει την κατασκευή ενός πλοίου δίωξης λαθρεμπορίου (Α/Λ 50) το οποίο θα συνεχίσει να χρησιμοποιείται για την οικονομική αστυνόμευση της θάλασσας, μέσα από την προβλεπόμενη διάθεση απαιτουμένων σκαφών από το Λιμενικό Σώμα στο Σ.Δ.Ο.Ε.
      Ο Υφυπουργός
      ΑΠΟΣΤΟΛΟΣ ΦΩΤΙΑΔΗΣ»
      25. Στην με αριθμό 2097/9-10-02 ερώτηση δόθηκε με το υπ’ αριθμ. 106568/31-10-02 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην με αριθμό 2097/9-10-02 ερώτηση, την οποία κατέθεσε ο Βουλευτής κ. Σταύρος Δήμας, σχετικά με τη λειτουργία των Σχολείων της Α/θμιας Εκπ/σης του Ν. Κορινθίας, σας γνωρίζουμε τα εξής:
      Έχουν προσληφθεί μέχρι σήμερα οι παρακάτω αναπληρωτές για την κάλυψη των λειτουργικών κενών που είχαν προκύψει μετά τους μόνιμους διορισμούς:
      1) 44 Δάσκαλοι
      2) 20 νηπιαγωγοί και 
      3) 6 Αγγλικής Αγωγής.
      Τα όποια λειτουργικά κενά δημιουργούνται σε εκπαιδευτικούς, κατά τη διάρκεια του σχολικού έτους, καλύπτονται το συντομότερο δυνατόν.
      Όσον αφορά στην αποστολή των βιβλίων, έχουν διανεμηθεί στο σύνολό τους μέσα στο πρώτο δεκαήμερο του Σεπτεμβρίου του τρέχοντος έτους.
      Συμπληρωματικές αιτήσεις από ενδιαφερόμενα σχολεία ικανοποιούνται άμεσα.
      Ο Υφυπουργός
      ΝΙΚ. ΓΚΕΣΟΥΛΗΣ»
      26. Στην με αριθμό 2099/9-10-02 ερώτηση δόθηκε με το υπ’ αριθμ. 1729/25-10-02 έγγραφο από τον Υφυπουργό Οικονομικών η ακόλουθη απάντηση:
      «Απαντώντας στην με αριθμό 2099/9-10-02 ερώτηση που κατέθεσε η Βουλευτής κ. Φάνη Πάλλη- Πετραλιά, σχετικά με το πιο πάνω θέμα, σας γνωρίζουμε τα ακόλουθα:
      1. Βασικός στόχος της φορολογικής πολιτικής του Υπουργείου μας μέσα στα πλαίσια της ασκούμενης από την Κυβέρνηση δημοσιονομικής πολιτικής είναι η προστασία του εισοδήματος των φορολογουμένων και ειδικότερα των πολύτεκνων οικογενειών.
      2. Συγκεκριμένα για την ενίσχυση του θεσμού της οικογένειας και προστασίας των πολύτεκνων οικογενειών, προκειμένου να αντιμετωπισθεί το δημογραφικό πρόβλημα της χώρας, στα πλαίσια της φορολογίας εισοδήματος, χορηγούνται σημαντικές ελαφρύνσεις με το νέο φορολογικό νομοσχέδιο, που ήδη έχει κατατεθεί στην Βουλή.
      3. Ειδικότερα προβλέπεται αύξηση κατά 10.000 ευρώ του πρώτου 	κλιμακίου της φορολογικής 
      κλίμακας, προκειμένου για φορολογούμενο που έχει τρία (3) παιδιά και άνω που του βαρύνουν.
      4. Επίσης, προσαυξάνεται κατά 25 τ.μ. για το τρίτο και καθένα από τα επόμενα τέκνα που βαρύνουν το φορολογούμενο ή τη σύζυγό του η επιφάνεια που έχει στην κυριότητά του και δεν θεωρείται πρώτη κατοικία, προκειμένου: α) να διενεργηθεί η έκπτωση ποσοστού των δεδουλευμένων τόκων στεγαστικού δανείου απόκτησης πρώτης κατοικίας και β) να τύχει απαλλαγής τεκμηρίου απόκτησης πρώτης κατοικίας μέχρι 120 τ.μ.
      Ο Υφυπουργός
      Α. ΦΩΤΙΑΔΗΣ»
      27. Στην με αριθμό 2101/9-10-02 ερώτηση δόθηκε με το υπ’ αριθμ. 302/18-10-02 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση τηs με αριθμό. 2101/9-10-2002 ερώτησηs που κατέθεσε ο Βουλευτήs κ. Α. Αγγελήs και όσον αφορά θέματα τηs αρμοδιότητάs μαs, σας πληροφορούμε τα ακόλουθα:
      1. Με την υπογραφή τηs Πράξηs Προσχώρησηs στις Ευρωπαϊκέs Κοινότητεs, η Ελλάδα ανέλαβε την υποχρέωση εναρμόνισηs των διακρατικών τηs Συμφωνιών με τιs διατάξειs τηs κοινήs εμπορικήs πολιτικήs. Στα πλαίσια αυτά, ήδη από το 1980, καταργήθηκαν οι διμερείs προτιμησιακέs εμπορικέs συμφωνίεs και όλεs οι διμερείs διακρατικέs συμφωνίεs που περιείχαν ρήτρεs ανταλλαγήs προϊόντων.
      2. Οι οικονομικού περιεχομένου, διμερείs Συμφωνίεs που έχουν συναφθεί έκτοτε από την χώρα μαs, αρμοδιότητοs Υπουργείου Οικονομίαs και Οικονομικών, είναι Συμφωνίεs πλαίσιο οικονομικήs συνεργασίας, στις οποίες δεν νοείται η περίληψη διατάξεων εμπορικήs φύσεωs, δεδομένου ότι η εμπορική πολιτική αποτελεί αποκλειστικά κοινοτική αρμοδιότητα.
      Ο Υπουργός
      Ν. ΧΡΙΣΤΟΔΟΥΛΑΚΗΣ»
      28. Στην με αριθμό 2109/10-10-02 ερώτηση δόθηκε με το υπ’ αριθμ. 1927/1-11-02 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της με αριθμό 2109/10-10-02 ερώτησης, πoυ κατέθεσε στη Βουλή των Ελλήνων ο Βουλευτής κ. Η. Καλλιώρας, σας γνωρίζουμε τα ακόλουθα:
      Οι Τράπεζες της χώρας μας (έγγραφο αριθμ. 1163/14-10-2002 της ΕΕΤ, επισυνάπτεται) που εκδίδουν χρεωστικές και πιστωτικές κάρτες, έχουν συμμορφωθεί πλήρως με τα προβλεπόμενα από τον Κανονισμό (ΕΚ) 2560/2001 και ειδικά προς την αρχή της ισότητας των εξόδων που πρέπει να εφαρμόζεται από1-7-2002, στις ηλεκτρονικές συναλλαγές για ποσά μέχρι 12.500 ευρώ, σύμφωνα με το άρθρο 3(α) του Κανονισμού 2560/2001 του Ε. Κ και του Συμβουλίου για τις διασυνοριακές πληρωμές σε ευρώ.
      Οι συμβάσεις χορήγησης πιστωτικών καρτών των μελών της Ε.Ε.Τ. είναι διαμορφωμένες κατά τρόπο ώστε να μην περιέχονται σε αυτές γενικοί όροι συναλλαγών, οι οποίοι κρίθηκαν καταχρηστικοί με την απόφαση 1219/2001 του Αρείου Πάγου. Η όποια επεξεργασία και διαμόρφωση συμβατικών κειμένων των τραπεζών μελών της Ε.Ε.Τ διενεργείται υπό το πρίσμα της ισχύουσας νομοθεσίας.
      Ειδικότερα όσον αφορά το θέμα του καθορισμού των Τραπεζικών επιτοκίων, σας γνωρίζουμε ότι η απελευθέρωση των επιτοκίων από το 1987 και εντεύθεν είχε σαν αποτέλεσμα τα τραπεζικά επιτόκια να μην καθορίζονται πλέον διοικητικά. Προς πληρέστερη ενημέρωσή σας, σας διαβιβάζουμε σχετικό έγγραφο της Τράπεζας της Ελλάδος (αριθμ. 1375/23-5-2002).
      Ο Υπουργός
      Ν. ΧΡΙΣΤΟΔΟΥΛΑΚΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      29. Στην με αριθμό 2109/10-10-02 ερώτηση δόθηκε με το υπ’ αριθμ. 783/31-10-02 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της με αριθμό 2109/10-10-02. ερώτησης, που κατέθεσε στη Βουλή
      των Ελλήνων ο Βουλευτής κ. Ηλ. Καλλιώρας, με θέμα «Όψιμο ενδιαφέρον της Κυβέρνησης για τα χαράτσια των τραπεζών στις συμβάσεις καρτών και επιτοκίων καταναλωτικών και στεγαστικών δανείων», σας γνωρίζουμε τα εξής:
      Την 12..9.2.002. η Γ. Γ. ΚΑΤΑΝΑΛΩΤΗ απέστειλε προς την Τράπεζα της Ελλάδος και τις εμπορικές τράπεζες το έγγραφο Ζ1-604/2.002. με το οποίο ζητούσε πληροφορίες για
      1. τις διασυνοριακές πληρωμές σε ευρώ
      2. τα στεγαστικά δάνεια, και
      3. τους καταχρηστικούς γενικούς όρους συναλλαγών.
      1) Οι διασυνοριακές πληρωμές σε ευρώ ρυθμίζονται από τον Κανονισμό 2/560/2001 του Ε.Κ. και του Συμβουλίου ο οποίος προβλέπει μεταξύ άλλων στο άρθρο 3, την έναρξη της αρχής ισότητας των εξόδων για ποσά μέχρι 12.500 ευρώ (α) από 1.7.2002 για τις ηλεκτρονικές διασυνοριακές συναλλαγές και (β) από 1.7.2.003 για τις διασυνοριακές μεταφορές πιστώσεων. Το προαναφερθέν όριο θα ανέλθει σε 50000 ευρώ από 1.1.2.006.
      2.) Ο τομέας των στεγαστικών δανείων διέπεται από τη Σύσταση της Επιτροπής Ευρωπαϊκών Κοινοτήτων 2001/193/ΕΚ της 1.3.2.001 σχετικά με τις προ-συμβατικές πληροφορίες που πρέπει να παρέχονται στους καταναλωτές από πιστωτές που χορηγούν στεγαστικά δάνεια. Η ως άνω Σύσταση έχει καταληκτική ημερομηνία τις 30.9.2002 (άρθρο 7), δηλαδή τα κράτη-μέλη και οι πιστωτές που προσφέρουν στεγαστικά δάνεια, καλούνται να συμμορφωθούν προς τις διατάξεις της το αργότερο έως αυτήν την ημερομηνία.
      3) Εξ’ άλλου για το θέμα των καταχρηστικών όρων οι μέχρι σήμερα εξελίξεις είναι
      - η Απόφαση του Αρείου Πάγου υπ. αριθμ. 1219/2001 με την οποία θεωρήθηκαν ως παράνομες και καταχρηστικές οι επιβαρύνσεις που επιβάλουν οι τράπεζες σε λογαριασμούς καταθέσεων και καταγράφονται ως καταχρηστικοί μία σειρά γενικών όρων συναλλαγών («ψιλά γράμματα») που χρησιμοποιούν σήμερα οι τράπεζες στις συμβάσεις πιστωτικών καρτών, και
      - η πρόσφατη (αρχές Σεπτεμβρίου), υπ. αριθμ. 1119/2002 απόφαση του Πολυμελούς Πρωτοδικείου Αθηνών σχετικά με τους καταχρηστικούς όρους που περιλαμβάνουν οι συμβάσεις στεγαστικών δανείων.
      Τα προαναφερθέντα θέματα αποτελούν σημαντικές συνιστώσες του ευρύτερου τομέα της προστασίας των οικονομικών συμφερόντων των καταναλωτών και γι' αυτό το λόγο κρίθηκε ότι θα έπρεπε να συμπεριληφθούν σε ένα έγγραφο.
      Ι. Η ΧΡΟΝΙΚΗ ΣΤΙΓΜΗ ΠΑΡΕΜΒΑΣΗΣ ΜΑΣ
      Η παρέμβαση μας προς τις τράπεζες αποφασίστηκε να γίνει το πρώτο 10ήμερο του Σεπτεμβρίου για τους ακόλουθους λόγους:
      α) Είχε παρέλθει χρονικό διάστημα 2 μηνών από την έναρξη του Κανονισμού 2560/2001 (1.7.2002) όσον αφορά την αρχή ισότητας των εξόδων για τις ηλεκτρονικές διασυνοριακές συναλλαγές, και απέμεναν λίγες μέρες μέχρι την καταληκτική ημερομηνία της Σύστασης της Επιτροπής Ε.Κ για τα στεγαστικά δάνεια (30.9.2002), δηλαδή ήταν η κατάλληλη στιγμή για να διαπιστωθεί ο βαθμός προσαρμογής των τραπεζών ως προς τις διατάξεις του Κανονισμού και για να καταγραφεί ο βαθμός προετοιμασίας των τραπεζών ως προς τα προβλεπόμενα από τη Σύσταση.
      β) Είχε περάσει ένας χρόνος από την σύσκεψη που πραγματοποιήθηκε με πρωτοβουλία του ΥΠΑΝ το καλοκαίρι του 2001 με συμμετοχή των εμπλεκομένων φορέων για την απόφαση του Αρείου Πάγου και είχε μόλις ληφθεί η απόφαση του Πολυμελούς Πρωτοδικείου Αθηνών, δηλαδή κρίθηκε ότι ήταν η κατάλληλη στιγμή για να γίνει παρέμβαση ώστε να ξεκαθαριστεί το ακανθώδες θέμα των καταχρηστικών όρων στις δανειακές συμβάσεις.
      γ) Βρισκόμασταν λίγους μήνες πριν τις εορτές των Χριστουγέννων και του Νέου Έτους που είναι περίοδος αιχμής στη χρήση πιστωτικών καρτών και λήψη δανείων από τους καταναλωτές.
      ΙΙ. Η ΣΗΜΕΡΙΝΗ ΚΑΤΑΣΤΑΣΗ
      Από τα στοιχεία που έχουν περιέλθει στην υπηρεσία μας γνωρίζουμε ότι οι τράπεζες
      Έχουν πλήρως συμμορφωθεί με τον Κανονισμό 2560/2001, και
      Εφαρμόζουν τον προβλεπόμενο από τη Σύσταση κώδικα για τα στεγαστικά δάνεία.
      Εξ’ άλλου όσον αφορά το θέμα των καταχρηστικών όρων
      Η Γ.Γ.Κ. παρακολουθεί με προσοχή τις εξελίξεις στα στεγαστικά δάνεια
      	μετά την απόφαση του Πολυμελούς Πρωτοδικείου Αθηνών, και
      Προχωρεί σταθερά στην οριστική ρύθμιση του θέματος των
      	καταχρηστικών όρων στις συμβάσεις πιστωτικών καρτών.
      Αρμόδιος εισαγγελέας πλημμελειοδικών προβαίνει σε ανακριτικό έργο
      σχετικά με την εφαρμογή της απόφασης του Αρείου Πάγου.
      Ο Υφυπουργός
      ΧΡΗΣΤΟΣ ΘΕΟΔΩΡΟΥ»
      30. Στην με αριθμό 2114/10-10-02 ερώτηση δόθηκε με το υπ’ αριθμ. 4068/31-10-02 έγγραφο από τον Υφυπουργό Οικονομικών η ακόλουθη απάντηση:
      «Απαντώντας στην με αριθμό πρωτ. 2114/10-10-02 ερώτηση που  κατέθεσε στη Βουλή των Ελλήνων ο Βουλευτής κ. Μανώλης Κ. Κεφαλογιάννης και σε ό,τι αφορά τις επιστροφές Φ.Π.Α. λόγω αρμοδιότητας, σας πληροφορούμε τα ακόλουθα:
      Επειδή εμφανίστηκαν εσχάτως επιστροφές μη νόμιμες υπέρ δικαιούχων που υπέπεσαν σε σοβαρότατες φορολογικές παραβάσεις με απώτερο σκοπό να εισπράξουν παράνομα Φ.Π.Α., δόθησαν οδηγίες για την αποφυγή των φαινομένων αυτών με το αριθ. 1065898/3125-19/0016/14-8-02 έγγραφο των συναρμοδίων υπηρεσιών του Υπουργείου Οικονομίας και Οικονομικών.
      Με τις οδηγίες, που περιλαμβάνονται στο έν λόγω έγγραφο, προς τους Προϊσταμένους των Δ.Ο.Υ. όλης της Επικράτειας αντιμετωπίζεται το θέμα των επιστροφών από οποιαδήποτε αιτία κατά τέτοιο τρόπο που παρέχονται όλα τα εχέγγυα προστασίας των συμφερόντων του Δημοσίου αλλά και των ιδίων των δικαιούχων-φορολογουμένων.
      Ειδικότερα για τις εξαγωγικές επιχειρήσεις και επιχειρήσεις που πραγματοποιούν ενδοκοινοτικές παραδόσεις, έχει εκδοθεί το αριθ. 1084078/414010016/21-10-2002 έγγραφο των συναρμοδίων Υπηρεσιών του Υπουργείου Οικονομίας και Οικονομικών, σύμφωνα με το οποίο η επιστροφή Φ.Π.Α. θα ενεργείται κατά προτεραιότητα χωρίς προηγούμενη έγκριση.
      Ο Υφυπουργός
      ΑΠΟΣΤΟΛΟΣ ΦΩΤΙΑΔΗΣ»
      31. Στην με αριθμό 2116/10-10-02 ερώτηση δόθηκε με το υπ’ αριθμ. 357/31-10-02 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην ερώτηση με αριθμό 2116/10-10-2002 που κατέθεσε ο Βουλευτής κ. Ι. Τζαμτζής, σας πληροφορούμε τα εξής:
      Οι καταστάσεις πληρωμής που είχαν υποβληθεί αρχικά από την Νομαρχιακή Αυτοδιοίκηση Πέλλας ήταν λανθασμένες και ως εκ τούτου δεν ήτο δυνατή η καταχώρηση τους στο μηχανογραφικό σύστημα του ΟΠΕΚΕΠΕ.
      Οι καταστάσεις πληρωμής υπεβλήθησαν εκ νέου, στις 11-10-2002, αφού έγιναν οι απαραίτητες διορθώσεις, από τη Νομαρχιακή Αυτοδιοίκηση Πέλλας-και εν συνεχεία απεστάλησαν από τον ΟΠΕΚΕΠΕ οι σχετικές εντολές πληρωμής στην ΑΤΕ, με ημερομηνία 17-10-2002.
      Ο Υφυπουργός
      Φ. ΧΑΤΖΗΜΙΧΑΛΗΣ»
      32. Στην με αριθμό 2104/10-10-02 ερώτηση δόθηκε με το υπ’ αριθμ. 107061/31-10-02 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2104/10-10-2002, που κατέθεσε ο Βουλευτής κ. Γιώργος Ψαχαρόπουλος, σχετικά με τα στοιχεία των' ξένων οργανισμών για το ελληνικό εκπαιδευτικό σύστημα, σας γνωρίζουμε τα εξής:
      Όπως έχει επανειλημμένως υποστηριχθεί, η διαδικασία εκσυγχρονισμού του εκπαιδευτικού μας συστήματος έχει ήδη αποδώσει. Η προσεκτική ανάγνωση των διαθέσιμων δεδομένων καταδεικνύει ότι η βελτίωση που πραγματοποιήθηκε είναι εντυπωσιακή αν ληφθεί υπόψη και το σημείο εκκίνησής μας Όλα τα διαθέσιμα στοιχεία διεθνών οργανισμών (ΟΟΣΑ, Υπηρεσίες Ευρωπαϊκής Ένωσης, κ.λπ.) επιβεβαιώνουν αυτή την τάση. Ενδεικτικά αναφέρονται πτυχές που' αφορούν: στον μαθητικό πληθυσμό (εγγραφή στο σχολείο), στο εκπαιδευτικό προσωπικό, στην υλικοτεχνική υποδομή, στον εκσυγχρονισμό των προγραμμάτων σπουδών, στην εκπαίδευση ενηλίκων, στη θεσμοθέτηση αξιόπιστου συστήματος διασφάλισης της ποιότητας στην εκπαίδευση, και στις επιδόσεις των μαθητών.
      Στοιχεία από Διεθνείς Οργανισμούς
      Μαθητικός Πληθυσμός: Εγγραφή στο σχολείο, Μεγέθη και Ροές
      Τ α ποσοστά εγγραφής των μαθητών στο σχολείο είναι εξαιρετικά σε ευρωπαϊκό επίπεδο.
      Συγκεκριμένα έχουμε τα εξής:
      Σύμφωνα με στοιχεία του ΟΟΣΑ, (OECD 2001, Education at a Glance, OECD Indicators, σελ 134), οι εγγραφές στο σχολείο Ελλήνων μαθητών ηλικίας 5-14 ετών κρίνονται ως πολύ καλές. Συγκεκριμένα το ποσοστό αυτό είναι 98,5%. Ενδεικτικά αναφέρεται ότι ο αντίστοιχος μέσος όρος των χωρών του ΟΟΣΑ είναι 97,7%, ενώ η Ελβετία (98,2%), η Αυστραλία (97,7%), η Νορβηγία (97,4%), ο Καναδάς (96,6%), το Μεξικό ((94,0%), η Πολωνία (93,5%), η Κορέα (91,8%), η Φινλανδία (91,2%) και η Τουρκία (76,9%) παρουσιάζουν χαμηλότερα από την Ελλάδα ποσοστά εγγραφής μαθητών .στο σχολείο.
      Παρόμοια είναι η κατάσταση όσον αφορά τους μεγαλύτερους μαθητές ηλικίας 15-19 ετών, που φοιτούν στη Δευτεροβάθμια Εκπαίδευση. Το ποσοστό εγγραφής τους είναι 82%, έναντι 76,9% του αντίστοιχου μέσου όρου των χωρών του ΟΟΣΑ. Πιο αναλυτικά η χώρα μας υπερτερεί έναντι της Ουγγαρίας και των ΗΠΑ (78,1%), της Αυστρίας (76,7%), της Πορτογαλίας και της Ισπανίας (76,3% - με μείωση της τάξης του 30% περίπου σε σχέση με τις ηλικίες 5-14), της Τσεχίας (74,8%), της Νέας Ζηλανδίας και του Ηνωμένου Βασιλείου (72,5%) και της Ιταλίας (70,7%). Ιδιαίτερα χαμηλά είναι τα ποσοστά του Μεξικού και της Τουρκίας (39,3% και 30,5% αντίστοιχα). Αντίθετα, ιδιαίτερα υψηλά ποσοστά παρουσιάζουν η Γερμανία (88,3%), η Ολλανδία (87,7%), η Γαλλία (87,2%), η Σουηδία (86,2%) και η Νορβηγία (86,1%).
      Επιπλέον, αν εξεταστούν οι εγγραφές στη Δευτεροβάθμια Εκπαίδευση, μόνο των μαθητών ηλικίας 16 ετών, το προηγούμενο ποσοστό αυξάνεται σημαντικά και φτάνει το 92%, έναντι του 89% του αντίστοιχου μέσου όρου. Η σημασία της ευνοϊκής εικόνας που προκύπτει από τα ποσοστά αυτά μπορεί να εκτιμηθεί καλύτερα εάν συγκριθεί με τις εικόνες άλλων χωρών. Πιο συγκεκριμένα, η χώρα μας υπερτερεί έναντι της Ισλανδίας (90%), της Νέας Ζηλανδίας (89%), των ΗΠΑ (88%), της Ισπανίας (85%), του Ηνωμένου Βασιλείου, της Πορτογαλίας (83%), και της lταλίας (79%). Από την άλλη πλευρά, πολύ ψηλά ποσοστά παρουσιάζουν η Ολλανδία (107%), η Τσεχία (100%), η Κορέα (98%), η Σουηδία και η Γερμανία (97%), η Ιαπωνία και η Γαλλία (95%), (OECD 2001, σελ 135).
      Οι εγγραφές στην προσχολική εκπαίδευση παιδιών ηλικίας 5 ετών είναι ικανοποιητικές (περίπου 82%). Το ποσοστό αυτό μας τοποθετεί στο ίδιο επίπεδο με την Γερμανία αλλά σε καλύτερη θέση από τη Νορβηγία (περίπου 80%), τη Φινλανδία και την Πορτογαλία (περίπου 72%). Ιδιαίτερα υψηλά ποσοστά εγγραφής στην προσχολική εκπαίδευση παιδιών ηλικίας 5 ετών παρουσιάζουν η Ισπανία, η Ολλανδία και η Γαλλία (αγγίζουν το 100%) (OECD 2001, σελ 124-126).
      Πρέπει να τονίσουμε ότι τα στοιχεία του ΟΟΣΑ δείχνουν ότι η χώρα μας χαρακτηρίζεται από μια γενικότερη άνοδο του μορφωτικού της επιπέδου. Ειδικότερα, το 12% του ελληνικού πληθυσμού, ηλικίας 25-64 ετών, έχει αποκτήσει πανεπιστημιακούς τίτλους σπουδών, όταν το αντίστοιχο ποσοστό σε άλλες χώρες είναι αρκετά χαμηλότερο (π-χ. Αυστρία 6%, Δανία και Πορτογαλία 7%, Ιταλία 9%, Γαλλία και Πολωνία 11 %). Η χώρα που χαρακτηρίζεται από μεγάλη άνοδο του μορφωτικού της επιπέδου είναι οι Η.Π.Α με ποσοστό 27% και ακολουθούν οι εξής χώρες Ολλανδία (20%), Καναδάς (19%), Ιαπωνία, Αυστραλία και Ισλανδία (18%), Κορέα και Η. Βασίλειο (17%), η Ισπανία και η Ελβετία (15%), η Φινλανδία (14%), η Γερμανία και η Σουηδία (13%), (OECD 2001, σελ 43).
      Είναι ιδιαίτερα εντυπωσιακό για την Ελλάδα το γεγονός ότι, ο αριθμός των ατόμων ηλικίας 25-34 ετών που διαθέτει μόρφωση Τριτοβάθμιας Εκπαίδευσης έχει σχεδόν τριπλασιαστεί σε σχέση με το αντίστοιχο ποσοστό ατόμων 55-64 ετών (26% έναντι 9%, αντίστοιχα). Παρόμοια εικόνα επίσης παρουσιάζει η Γαλλία (31% έναντι 12%), η Ιρλανδία(29% έναντι 11 %) και η Ιαπωνία (45% έναντι 14%). Αξίζει να σημειωθεί ότι η Ισπανία και η Κορέα έχουν σχεδόν τετραπλασιάσει το αντίστοιχο ποσοστό (33% έναντι 9% και 35% έναντι 9% αντίστοιχα) ενώ η Ισλανδία, η Αυστρία και η Φινλανδία το έχουν διπλασιάσει (27% έναντι 12%, 13% έναντι 6%, 38% έναντι 20%, αντίστοιχα). Γενικά όλες Οι χώρες παρουσιάζουν αύξηση του αντίστοιχου ποσοστού αλλά με χαμηλότερες διακυμάνσεις. Ενδεικτικά αναφέρονται κατά σειρά αύξησης ποσοστού: Βέλγιο και Καναδάς (34% έναντι 15% και 47%, έναντι 28%, αντίστοιχα), Αυστραλία (29% έναντι 17%), Σουηδία Η.Π.Α., Δανία (32% έναντι 22%, 38% έναντι 28% και 29% έναντι 19% αντίστοιχα), Ολλανδία, Ηνωμένο Βασίλειο και Ελβετία (25% έναντι 17%, 27% έναντι 19% και 26% έναντι 18% αντίστοιχα). Χαμηλή αύξηση παρουσιάζουν κατά σειρά οι χώρες: Πορτογαλία (12% έναντι 6%), Ν. Ζηλανδία και Γερμανία (26% έναντι 23% και 22% έναντι 20% αντίστοιχα), (OECD 2001, σελ 46).
      Παρόμοια εικόνα διαφαίνεται από στοιχεία της Ευρωπαϊκής Ένωσης, από την οποία προκύπτει ότι στη χώρα μας κατά την περίοδο 1975/76-1996/97 ο αριθμός των μαθητών Τριτοβάθμιας Εκπαίδευσης έχει τριπλασιαστεί. (πηγή των στοιχείων αυτών είναι έκδοση της Ευρωπαϊκής Επιτροπής του 2000. Τα στοιχεία αυτά αποτελούν τα πιο πρόσφατα δημοσιευμένα συγκριτικά δεδομένα) Οι αντίστοιχοι ρυθμοί στις περισσότερες χώρες της Ευρωπαϊκής Ένωσης είναι πολύ μικρότεροι Πιο συγκεκριμένα στη Γερμανία και στην Ολλανδία ο ρυθμός αύξησης των μαθητών Τριτοβάθμιας Εκπαίδευσης περιορίζεται περίπου στο 1,6 (αν και στις χώρες αυτές είναι πιθανό οι αρχικές τιμές να ήταν ήδη υψηλές) ενώ η Γαλλία, η Ιταλία, η Δανία και το Βέλγιο ακολουθούν τον ευρωπαϊκό ρυθμό αύξησης με διπλασιασμό των ατόμων που διαθέτουν μόρφωση Τριτοβάθμιας Εκπαίδευσης. Επίσης η Αυστρία, η Μ, Βρετανία, η Φινλανδία και η Ισλανδία παρουσιάζουν αύξηση του αντίστοιχου πληθυσμού με συντελεστή της τάξης του 2,5 ο οποίος αν και ανώτερος του ευρωπαϊκού .ρυθμού αύξησης είναι μικρότερος του αντίστοιχου ελληνικού. Η Ισπανία και η Ιρλανδία παρουσιάζουν ρυθμό αύξησης παρόμοιο με τον ελληνικό ενώ μόνο η Πορτογαλία παρουσιάζει μεγαλύτερο ρυθμό αύξησης από τον ελληνικό (συντελεστής 4). Αξιοσημείωτη είναι η περίπτωση της Νορβηγίας όπου μόνο κατά την περίοδο 1985-97 παρουσιάζει ρυθμό αύξησης 2,5 (European Commission, 2000 Key Data oh Education in Ευrope, σελ 104)
      Η άνοδος του μορφωτικού επιπέδου είναι 'σημαντική αφού, εκτός των άλλων, σχετίζεται θετικά με την επιταχυνόμενη οικονομική ανάπτυξη. Σε σχέση με τα άλλα κράτη της Ευρωπαϊκής Ένωσης, η χώρα μας πρωταγωνιστεί (μαζί με την Ιρλανδία, την Ιταλία και την Ισπανία), ως προς το ότι, η αλματώδης αύξηση του μορφωτικού μας επιπέδου συμβαδίζει με αύξηση της τάξης του 1 % στον ετήσιο ρυθμό ανάπτυξης. Εξάλλου, η αύξηση του μορφωτικού επιπέδου σχετίζεται θετικά με την αγορά εργασίας. Έτσι, στη χώρα μας, τα άτομα ηλικίας 25-29 ετών με σπουδές πλέον της υποχρεωτικής δευτεροβάθμιας εκπαίδευσης, αντιμετωπίζουν πολύ λιγότερη ανασφάλεια στο χώρο εργασίας τους, σε σχέση με τους εργαζόμενους των οποίων το εκπαιδευτικό επίπεδο περιορίζεται στην υποχρεωτική εκπαίδευση (6% έναντι 13,5%, αντίστοιχα). Άρα μπορούμε να θεωρήσουμε ότι, χωρίς να εξετάζονται άλλοι παράγοντες στη χώρα μας, η συνέχιση των σπουδών πέραν των υποχρεωτικών μειώνει κατά το ήμισυ την ανασφάλεια των εργαζομένων. Παρόμοια περίπτωση είναι η Ιρλανδία (ποσοστά ανασφάλειας 4,5% και 9% αντίστοιχα). Ο ευρωπαϊκός μέσος όρος είναι 6% και 10% αντίστοιχα. Τα πιο υψηλά ποσοστά παρουσιάζει με μεγάλη διαφορά η Ισπανία όπου 30% των εργαζομένων με γνώσεις υποχρεωτικής εκπαίδευσης αισθάνονται ανασφαλείς ενώ το αντίστοιχο ποσοστό των εργαζομένων με σπουδές πέραν της υποχρεωτικής εκπαίδευσης ανέρχεται στο 20%. Αντίθετα στη Γερμανία, το Λουξεμβούργο και την Αυστρία τα ποσοστά ανασφάλειας κυμαίνονται σε επίπεδα κάτω του 5% και για τις δύο κατηγορίες. Τέλος, είναι αξιοσημείωτο ότι στην Ολλανδία, Φινλανδία και Σουηδία οι επιπλέον σπουδές δεν προσφέρουν επιπλέον ασφάλεια στους εργαζόμενους. Ιδιαίτερα δε στις δύο τελευταίες χώρες το ποσοστό ανασφάλειας μεταξύ των εργαζομένων με σπουδές επιπέδου Λυκείου ή Τριτοβάθμιας εκπαίδευσης είναι μεγαλύτερο από το αντίστοιχο ποσοστό των εργαζομένων με γνώσεις υποχρεωτικής εκπαίδευσης (European 'Commission, 2000 Key Data oh Education in Europe, σελ 14).
      ΔΑΠΑΝΕΣ ΓΙΑ ΤΗΝ ΕΛΛΗΝΙΚΗ ΔΗΜΟΣΙΑ ΕΚΠΑΙΔΕΥΣΗ ΚΑΙ ΕΚΠΑΙΔΕΥΤΙΚΟ ΠΡΟΣΩΠΙΚΟ
      Στο ελληνικό εκπαιδευτικό σύστημα η αναλογία μαθητών προς εκπαιδευτικό είναι 13,5 για την Α/θμια Εκπ/ση, 10,6 για τη Β/θμια και 26 για την Γ/θμια. Χώρες που δαπανούν πολύ μεγάλα ποσά για την εκπαίδευσή τους, δεν καταφέρνουν να διασφαλίσουν μια τόσο καλή αναλογία.
      Όσον αφορά στις δαπάνες ανά μαθητή σε σχέση με το ΑΕγχ.Π., η Ελλάδα παρουσιάζει για την Α/θμια Εκπ/ση λόγο(Ratίο) 17 έναντι 19 του Μ.Ο. των κρατών μελών του Ο.Ο.Σ.Α, για τη Β/θμια Εκπ/ση 28 έναντι 26 του Μ. Ο. του Ο. Ο. Σ.Α, για τη Μεταδευτεροβάθμια μη Τριτοβάθμια 19 έναντι 20 του Μ. Ο. του Ο. Ο. Σ.Α και για την Τριτοβάθμια 29 έναντι 44 του Μ. Ο. του Ο. Ο. Σ.Α
      Επιπλέον, η εικόνα που παρουσιάζει η Ελλάδα στους μισθούς των εκπαιδευτικών με 15ετή προϋπηρεσία ως προς το κατά κεφαλήν Α Εγχ.Π. είναι ιδιαίτερα ικανοποιητική. Συγκεκριμένα, για την Α/θμια Εκπ/ση η Ελλάδα εμφανίζει λόγο (Ratio) 1,58 σε σχέση με το 1,32 του Μ.Ο. του Ο.Ο.Σ.Α, για τη Γυμνασιακή 1,60 σε σχέση με το 1,36 του Μ.Ο. του Ο.Ο.Σ.Α, για τη Γενική Λυκειακή 1,60 έναντι 1,46 του Ο.Ο.Σ.Α και για την Τεχνική Λυκειακή 1,60 έναντι 1,38 του Μ.Ο. του Ο.Ο.Σ.Α.
      Σχετικά με το ποσοστό εξόδων για την επιμόρφωση του ανθρώπινου δυναμικού, η χώρα μας κατατάσσεται πρώτη με μεγάλη διαφορά σε ευρωπαϊκό επίπεδο.
      Αξίζει να αναφέρουμε ότι παρουσιάζονται αρκετές δυσκολίες στη μέτρηση της κατανομής των πόρων μεταξύ των ευρωπαϊκών χωρών. Αυτό συμβαίνει επειδή σε ορισμένες χώρες τα έξοδα για την επιμόρφωση προσωπικού και την αγορά εξοπλισμού προέρχονται από διαφορετικές πηγές. Για παράδειγμα στη Γαλλία ο εξοπλισμός είναι ευθύνη της Τοπικής Αυτοδιοίκησης Ως γενικό συμπέρασμα, με εξαίρεση τη χώρα μας όπου τα ποσοστά αντιστρέφονται, περίπου το. 60%-80% των πόρων διατίθεται σε αγορά υλικού. και το 20%-40% διατίθεται σε επιμόρφωση προσωπικού. Σε ορισμένες χώρες δε όπως στο Λουξεμβούργο και στην Κύπρο σχεδόν όλοι οι πόροι χρησιμοποιούνται για την αγορά εξοπλισμού (European Commission, 2000, Key Data οπ Education in Europe, σελ 170-171).
      Όσον αφορά στις υποτροφίες και στη Φοιτητική Μέριμνα, οφείλουμε να σημειώσουμε ότι μέσω του ΕΠΕΑΕΚ χρηματοδοτούνται προγράμματα υποτροφιών για φοιτητές και σπουδαστές της Τριτοβάθμιας Εκπαίδευσης και προωθούνται υποστηρικτικές δράσεις για την αύξηση της αποτελεσματικότητας των παρεχόμενων υποτροφιών και τον προσδιορισμό των πραγματικών αναγκών.
      ΕΚΣΥΓΧΡΟΝΙΣΜΟΣ ΤΟΥ ΠΡΟΓΡΑΜΜΑΤΟΣ ΣΠΟΥΔΩΝ
      Αξίζει να επισημάνουμε μια σειρά μέτρων που έχουν ληφθεί τα τελευταία χρόνια σχετικά με την ποιοτική αναβάθμιση των σπουδών στην Πρωτοβάθμια και Δευτεροβάθμια Εκπ/ση. Ειδικότερα:
      ΔΗΜΟΤΙΚΟ- ΓΥΜΝΑΣΙΟ
      1. Εκπονήθηκαν νέα Ενιαία Διαθεματικά Προγράμματα .Σπουδών για όλη την υποχρεωτική Εκπαίδευση (Δημοτικό και Γυμνάσιο) και βελτιώθηκαν ή αντικαταστάθηκαν ορισμένα βιβλία του Δημοτικού και του Γυμνασίου.
      2. Έγινε εξορθολογισμός της ύλης των διδασκομένων μαθημάτων, ώστε η διδακτέα ύλη να καλύπτεται στο διδακτικό χρόνο που διατίθεται για κάθε μάθημα, με αποτέλεσμα να μη δημιουργούνται γνωστικά κενά στους μαθητές από τάξη σε τάξη.
      3. Εισήχθησαν καινοτόμες δραστηριότητες και πειραματικά προγράμματα στο Δημοτικό και Γυμνάσιο: όπως η Ευέλικτη Ζώνη, και εκπονήθηκε το αναγκαίο υποστηρικτικό υλικό (πολυθεματικό βιβλίο για το μαθητή και καθηγητή, οπτικοακουστικό υλικό) με παράλληλη επιμόρφωση των εκπαιδευτικών που εφαρμόζουν τα προγράμματα αυτά.
      ΛΥΚΕΙΟ
      1. Με την καθιέρωση του Ενιαίου Λυκείου συγκροτήθηκαν επιτροπές ειδικών επιστημόνων και εκπονήθηκαν στα περισσότερα διδακτικά αντικείμενα νέα προγράμματα Σπουδών, με βάση τα οποία προκηρύχθηκαν και γράφτηκαν νέα διδακτικά βιβλία και μάλιστα με τη μορφή διδακτικών πακέτων (βιβλίο μαθητή, τετράδιο εργασίας, βιβλίο καθηγητή, υποστηρικτικό υλικό, λογισμικό και γενικότερα οπτικοακουστικό υλικό) τα οποία αντικατέστησαν τα παλιά, σε ποσοστό πάνω από 95%.
      2. Εισήχθησαν για πρώτη φορά στο εκπαιδευτικό πρόγραμμα νέα γνωστικά πεδία, όπως η Ευρωπαϊκή Λογοτεχνία, η Ιστορία των Επιστημών κ. α.
      3. Με ευθύνη του Π.Ι. επιμoρφώθηκαν οι Διευθυντές Εκπαίδευσης, οι Προϊστάμενοι Γραφείων, οι Σχολικοί Σύμβουλοι αλλά και το σύνολο των εκπαιδευτικών του Λυκείου στα νέα προγράμματα και βιβλία.
      4. Όσα βιβλία παρουσίασαν κατά τη διδακτική πράξη δυσκολίες και προβλήματα βελτιώθηκαν ή αντικαταστάθηκαν (π.χ. Εισαγωγή στο Δίκαιο και τους Πολιτικούς Θεσμούς 8' τάξης, Ιστορία Γενικής Παιδείας Β΄' τάξης κ.α.).
      5. Μειώθηκε ο εβδομαδιαίος χρόνος φοίτησης των μαθητών του Λυκείου από 35 σε 3031 ώρες, μειώθηκαν τα μαθήματα που εξετάζονται σε πανελλήνιες εξετάσεις, ταυτίστηκε η διδασκόμενη και εξεταζόμενη ύλη με παράλληλη εκλογίκευση της έκτασής της, εφαρμόσθηκε ο θεσμός της πρόσθετης διδασκαλίας για ενίσχυση των μαθητών, ώστε να μην χρειάζεται η προσφυγή σε φροντιστήρια και άλλα.
      Τ.Ε.Ε.
      Μετά από σχετική ανοικτή προκήρυξη εκδήλωσής ενδιαφέροντος συγκροτήθηκαν στο Π.Ι.: .
      α) Ομάδες σύνταξης Προγραμμάτων Σπουδών (Π.Σ.) οι οποίες και εκπόνησαν Π.Σ. για 478 γνωστικά αντικείμενα.
      β) Συγγραφικές ομάδες από πανεπιστημιακούς και καθηγητές της μαχόμενης εκπαίδευσης οι οποίες και συνέγραψαν 383 βιβλία μαθητή και 65 βοηθήματα.
      Έχουν ληφθεί και λαμβάνονται, λοιπόν, σειρά μέτρων που .συντελούν στην ποιοτική αναβάθμιση των σπουδών στα σχολεία, οι απόφοιτοι των οποίων, ως γνωστόν, γίνονται δεκτοί στα καλύτερα πανεπιστήμια του κόσμου και διαπρέπουν.
      ΕΠΙΔΟΣΕΙΣ ΤΩΝ ΜΑΘΗΤΩΝ
      Η επίδοση των Ελλήνων μαθητών στα μαθηματικά και στις Φυσικές Επιστήμες δεν ήταν ιδιαίτερα υψηλή στο διαγωνισμό PISA στον οποίο συμμετείχε η χώρα μας Τα συγκεκριμένα αποτελέσματα μπορούν να αποδοθούν στο γεγονός ότι οι σχετικές ερωτήσεις ήταν προσαρμοσμένες στα Αναλυτικά Προγράμματα .των Αγγλοσαξονικών, κυρίως, χωρών και, για το λόγο αυτό, χώρες με διαφορετική παράδοση εμφανίζονται με μικρότερη επίδοση. Η διαφορετική παράδοση αφορά στην προτίμηση της διδασκαλίας των Φυσικών Επιστημών στη βάση μαθηματικής μοντελοποίησης. Το γεγονός ότι οι Έλληνες μαθητές κατέχουν και χειρίζονται με πολύ ικανοποιητικό τρόπο έννοιες και μεθόδους των Μαθηματικών και των Φυσικών Επιστημών αποδεικνύεται από το ότι, όταν σπουδάζουν (είτε σε προπτυχιακό, είτε σε μεταπτυχιακό επίπεδο) σε άλλες χώρες, όπου και βρίσκονται αντιμέτωποι με το επιπλέον πρόβλημα της γλώσσας, οι επιδόσεις τους είναι εξαιρετικά ικανοποιητικές
      Όμως, από τη μελέτη TlMSS προκύπτει ότι οι Έλληνες μαθητές είχαν μεγάλο ενδιαφέρον και θετική στάση σχετικά με τα Μαθηματικά, τις Φυσικές Επιστήμες και την Τεχνολογία, Ειδικότερα, το 60% των Ελλήνων μαθητών Τετάρτης τάξης Δημοτικού σχολείου εμφανίζει ισχυρά θετική στάση απέναντι στις Φυσικές Επιστήμες και την Τεχνολογία και το 33% θετική στάση, ενώ από την άλλη, αρνητική στάση εμφανίζει μόνο το 4% και ισχυρά αρνητική στάση το 2% (οι αντίστοιχοι μέσοι όροι για τις χώρες του Ο.Ο.Σ.Α είναι: 38%, 44%, 13% και 6%). Από την σύγκριση της Ελλάδας με τον μέσο όρο των χωρών του Ο.Ο.Σ.Α συμπεραίνουμε ότι η Ελλάδα βρίσκεται σε πολύ καλό επίπεδο. Αν εξαιρέσουμε την Πορτογαλία, όπου το 51 % των Πορτογάλων μαθητών εμφανίζει ισχυρά θετική στάση απέναντι στις Φυσlκές Επιστήμες και την Τεχνολογία, 0\ μαθητές των υπολοίπων χωρών δεν εμφανίζουν παρόμοια ισχυρά θετική στάση. Πιο συγκεκριμένα, η Αυστρία, και οι Η.Π.Α εμφανίζουν ένα ποσοστό ίσο με 44%. Ποσοστό μεταξύ 30% και 40% παρουσιάζουν οι χώρες Ιρλανδία (30%), Ουγγαρία (31 %), Καναδάς και Αγγλία (33% -όχι ολόκληρο το Η. Βασίλειο γιατί δεν ικανοποιούσε τις προϋποθέσεις δειγματοληψίας), Αυστραλία (34%), Ιαπωνία και Νορβηγία (35%), Κορέα και Ισλανδία (39%) και Ν. Ζηλανδία (40%). Αντίθετα-η Τσεχία και η Ολλανδία εμφανίζουν ένα ποσοστό ίσο με 27%. Όσον αφορά στην ισχυρά αρνητική στάση σχετικά με τα Μαθηματικά, τις Φυσικές Επιστήμες και την Τεχνολογία, πάλι η Ελλάδα βρίσκεται σε καλό επίπεδο. Από τις υπόλοιπες χώρες του Ο.Ο.Σ.Α, αν εξαιρέσουμε την Ιαπωνία η οποία παρουσιάζει χαμηλό ποσοστό (1%), η Αγγλία και η Ολλανδία εμφανίζουν πολύ υψηλό ποσοστό (11%) και η Ισλανδία, ο Καναδάς, η Αυστραλία και η. .Ν. Ζηλανδία εμφανίζουν ένα ποσοστό της τάξης του 7%. Η Αυστρία, η Ιρλανδία και η Νορβηγία παρουσιάζουν ποσοστό ίσο με τον μέσο όρο που παρουσιάζουν οι χώρες του Ο.Ο.Σ.Α (6%), ενώ ακολουθούν η Ουγγαρία (5%), η Τσεχία, η Πορτογαλία και οι Η.Π.Α (4%) και τέλος η Κορέα που πλησιάζει την Ελλάδα παρουσιάζοντας ένα ποσοστό ίσο με 3%, (OECD 2000, σελ 310).
      Ο Υπουργός
      ΠΕΤΡΟΣ Δ. ΕΥΘΥΜΙΟΥ»)
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, οι Βουλευτές κ. Σήφης Βαλυράκης, κ. Ανδρέας Φούρας και κ. Μαριέττα Γιαννάκου ζητούν άδεια ολιγοήμερης απουσίας στο εξωτερικό. 
      Η Βουλή εγκρίνει;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Απόστολος Κακλαμάνης): Συνεπώς η  Βουλή ενέκρινε τη ζητηθείσα άδεια.
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των
      ΑΝΑΦΟΡΩΝ-ΕΡΩΤΗΣΕΩΝ
      Αναφορές-ερωτήσεις πρώτου κύκλου:
      Πρώτη είναι η με αριθμό 3915/11-12-2002 ερώτηση του Βουλευτή της Νέας Δημοκρατίας κ. Αναστασίου Παπαληγούρα προς τον Υπουργό Γεωργίας, σχετικώς με την επανεξέταση από τις Ελληνικές Γεωργικές Ασφαλίσεις (ΕΛΓΑ) των ζημιών για «Αγιωργίτικο» ζώνης ονομασίας προέλευσης ανωτέρας ποιότητας στο Δήμο Νεμέας.
      Η ερώτηση του κ. Παπαληγούρα έχει ως εξής:
      «Η ανακοίνωση από τον ΕΛΓΑ των πορισμάτων για τη συνολική εκτίμηση ζημιάς του «Αγιωργίτικου» (Μαύρου Νεμέας) της ζώνης ΟΠΑΠ του Νομού Κορινθίας, που ορίζει μέση στρεμματική απόδοση 1350 kgr  για τις κτηματικές περιφέρειες των δημοτικών διαμερισμάτων Λεοντίου, Αηδονίων, Γαλατά και Πετρίου του Δήμου Νεμέας, έναντι 1400 kgr για τη Β΄ ζώνη Νεμέας και 1500 kgr για την Α΄ ζώνη Νεμέας, προκάλεσε αγανάκτηση και έντονη δυσαρέσκεια στους αμπελοκαλλιεργητές των παραπάνω διαμερισμάτων δεδομένου ότι τα αμπέλια τους βρίσκονται στην ίδια περιοχή με αυτά της Α΄ και Β΄ ζώνης Νεμέας, καλλιεργούνται με τον ίδιο τρόπο και κάτω από τις ίδιες κλιματολογικές και εδαφολογικές συνθήκες.
      Επειδή είναι αυθαίρετο, άδικο και πέρα από κάθε λογική να ισχυρίζεται ο Οργανισμός «Ελληνικές Γεωργικές Ασφαλίσεις» ότι δύο αμπελοτεμάχια, που χωρίζονται σε ζώνες με αγροτικούς δρόμους και απέχουν μεταξύ τους μόλις τρία μέτρα, παρουσιάζουν διαφορά στη μέση στρεμματική απόδοση: 
      Ερωτάται ο αρμόδιος Υπουργός Γεωργίας αν προτίθεται να εξασφαλίσει την επανεξέταση του θέματος και τη βελτίωση της τεκμαρτής μέσης στρεμματικής απόδοσης για τις κτηματικές περιφέρειες των δημοτικών διαμερισμάτων Λεοντίου, Αηδονίων, Γαλατά και Πετρίου, έτσι ώστε να εκλείψει η διαφορά μεταξύ των στρεμματικών αποδόσεων και να αρθεί η αδικία σε βάρος των αμπελοκαλλιεργητών των παραπάνω δημοτικών διαμερισμάτων.»
      Ο Υφυπουργός Γεωργίας κ. Φώτης Χατζημιχάλης έχει το λόγο.
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ευχαριστώ, κύριε Πρόεδρε.
      Κύριε συνάδελφε, γνωρίζετε και εσείς και εμείς πολύ καλά ότι στην περιοχή του Δήμου Νεμέας υπήρξαν από έντονες βροχοπτώσεις τον Αύγουστο και το Σεπτέμβριο σημαντικές ζημιές στην παραγωγή και σημαντική, επίσης, οικονομική επιβάρυνση των παραγωγών της περιοχής. Τα καιρικά αυτά φαινόμενα, που οδήγησαν σε εκτεταμένες ζημιές, δυστυχώς επαναλαμβάνονται και αυτή την περίοδο.
      Το πρώτο μέλημα της Κυβέρνησης και του Υπουργείου Γεωργίας ήταν να αποζημιωθούν έγκαιρα οι πληγέντες παραγωγοί της περιοχής. Γι’ αυτό ο ΕΛΓΑ έκανε χρήση ενός συγκεκριμένου κανονισμού ασφάλισης της φυτικής παραγωγής και προσδιόρισε την εκτίμηση των ζημιών με συγκεκριμένες επιτροπές, που έχουν σύνθεση που καλύπτουν και τους παραγωγούς, κάνοντας εκτίμηση κατά είδος και κατά ζώνη. Αυτό ήταν απαραίτητο για να μπορέσουμε γρήγορα να εκτιμήσουμε τις ζημιές, γρήγορα να αποζημιώσουμε τους παραγωγούς και επομένως να μπορέσουμε να καλύψουμε τις ανάγκες που είχαν εκείνη την περίοδο.
      Οι επιτροπές για το «Μαύρο της Νεμέας» για το κρασί ονομασίας προέλευσης ανωτέρας ποιότητας, απαρτίζονταν από ένα γεωπόνο του ΕΛΓΑ, από ένα γεωπόνο της Διεύθυνσης Γεωργίας του νομού, της Νομαρχιακής Αυτοδιοίκησης και από έναν εκπρόσωπο της Ένωσης Αγροτικών Συνεταιρισμών Νεμέας. Με στόχο την επιτάχυνση των διαδικασιών η επιτροπή αυτή άρχισε το έργο της στις 17 Σεπτεμβρίου και τελείωσε στις 22 Νοεμβρίου με τη σύνταξη του τελικού πρακτικού. 
      Για την εκτίμηση της παραγωγής κατά στρέμμα, πρόβλημα που θέτετε με το ερώτημά σας, ελήφθη υπόψη ο μέσος όρος της παραγωγής κατά γεωγραφική ζώνη, όπως ορίστηκε στην περιοχή, που εκτιμήθηκε από τον ΕΛΓΑ στις ζημιές της τελευταίας τριετίας. Αυτά ήταν τα δεδομένα με τα οποία ορίστηκαν οι μέσοι όροι της παραγωγής.
      Επειδή δημιουργήθηκαν αυτές οι ζώνες είναι αντικειμενικό περιοχές που συνορεύουν, στα όρια των δύο ζωνών να υπάρχουν διαφορετικές εκτιμήσεις. Αυτό δε σημαίνει ότι υπάρχει μία μεροληπτική στάση του ΕΛΓΑ απέναντι σε συγκεκριμένους παραγωγούς ή σε συγκεκριμένες περιοχές.
      Και γνωρίζετε επίσης πολύ καλά ότι για τα ονομασίας προέλευσης ανωτέρας ποιότητας προϊόντα, κρασιά, υπάρχουν από το 1995 ουσιαστικά με υπουργικές αποφάσεις όρια της παραγωγής, που έχουν προσδιοριστεί και για τη συγκεκριμένη παραγωγή και που δεν μπορούμε να τα υπερβούμε στην εκτίμηση των αποζημιώσεων.
      Παρ’ όλα αυτά θα ήθελα να θυμίσω, για να αποδείξω κιόλας τα λεγόμενά μου, ότι στο δημοτικό διαμέρισμα της Νεμέας στη μία από τις δύο ζώνες εκτιμήθηκε η παραγωγή χίλια πεντακόσια κιλά και εκτιμήθηκε η ζημιά στο 100% της παραγωγής. Στη δεύτερη ζώνη, που εκτιμήθηκε η παραγωγή χίλια τετρακόσια κιλά, η ζημιά ανέρχεται στο 99%. Επίσης στις κοινότητες, τις οποίες αναφέρετε και που εντάχθηκαν στη ίδια ζώνη, η παραγωγή εκτιμήθηκε στα χίλια τριακόσια πενήντα κιλά και το ποσοστό ζημιάς είναι 98% και 99% αντίστοιχα για το Λεόντιο, το Πετρή και για το Αϊδόνι και το Γαλατά.
      Αυτό δείχνει ότι δεν υπάρχει καμία διαδικασία, καμία πρόθεση να μειώσουμε ή να περιορίσουμε τις αποζημιώσεις των παραγωγών. Αντίθετα δείχνει ότι σε όλη τη διαδικασία που ακολουθήθηκε στόχος μας ήταν να επιταχύνουμε την πληρωμή, την αποζημίωση των παραγωγών και να εκτιμήσουμε με βάση στατιστικά δεδομένα και ζώνες που προσδιορίστηκαν μέσα από επιτροπές, στις οποίες συμμετείχαν και είχαν γνώση και οι ίδιοι οι παραγωγοί.
      ΠΡΟΕΔΡΟΣ (Απόστολος Κακλαμάνης): Ο κύριος Υπουργός μίλησε παραπάνω γιατί εγώ μιλούσα για τη Λευκάδα εδώ.
      Ο κ. Παπαληγούρας έχει το λόγο.
      ΑΝΑΣΤΑΣΗΣ ΠΑΠΑΛΗΓΟΥΡΑΣ: Ας μιλήσουμε και για την Κορινθία, κύριε Πρόεδρε. Ας μη μονοπωλήσει η Λευκάδα -ο τόπος της καταγωγής σας- τη συζήτηση.
      ΠΡΟΕΔΡΟΣ (Απόστολος Κακλαμάνης): Κάνουμε και στη Λευκάδα καλά σταφύλια κι έχουμε κι ωραίο κρασί.
      ΑΝΑΣΤΑΣΗΣ ΠΑΠΑΛΗΓΟΥΡΑΣ: Άλλα τα μάτια του λαγού κι άλλα της κουκουβάγιας, κύριε Πρόεδρε. 
      Θα ήθελα να παρατηρήσω ότι είναι γενικώς υποεκτιμημένες οι αποδόσεις, κύριε Υπουργέ. Ωραία, ας υπάρχουν κάποιες διαφορές μεταξύ των ζωνών, αλλά η υποεκτίμηση της πρώτης ζώνης είναι πρόδηλο ότι οδηγεί και σε υποεκτίμηση των αποδόσεων και των άλλων δύο.
      Θέλω να σημειώσω ότι επρόκειτο προ δύο εβδομάδων να συζητηθεί η ερώτηση. Αιφνίδια όμως και αναίτια αναβλήθηκε η συζήτηση της ερώτησης, προφανώς γιατί ακόμα η Κυβέρνηση ήταν βαρύτατα εκτεθειμένη, καθόσον δεν είχε μέχρι πριν από δύο εβδομάδες καταβάλει τις σχετικές αποζημιώσεις. Σήμερα, ω του θαύματος, προσδιορίστηκε εκ νέου η συζήτηση, αφού προλάβατε έστω με καθυστέρηση οκτώ μηνών, να καταβάλετε τις αποζημιώσεις. 
      Ομολογώ ότι έχω τουλάχιστον την ικανοποίηση ότι συμβάλαμε κι εμείς στο να αφυπνιστείτε και να καταβάλετε επιτέλους τις αποζημιώσεις αυτές. Γιατί αποτελεί συνήθεια της Κυβέρνησής σας να αργοπορεί ανατριχιαστικά στην καταβολή τους. Παράδειγμα είναι η αποζημίωση, την οποία ακόμα σήμερα χρωστάτε, δυόμισι χρόνια μετά από τη θεομηνία που έπληξε την Κεντροδυτική Κορινθία, στους πυροπαθείς. 
      Από τον Ιούλιο του 2000 λόγω δικών σας εγκληματικών χειρισμών οι αποζημιώσεις αυτές δεν έχουν ευλογηθεί ακόμα από την Ευρωπαϊκή Ένωση.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ )
      Αυτά είναι απαράδεκτα, κύριε Υπουργέ.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε συνάδελφε, πριν απαντήσω στην ερώτηση που θέσατε, θα ήθελα να απαντήσω στο εμβόλιμο θέμα των πυρκαγιών.
      Ήταν εγκληματικοί οι χειρισμοί της Κυβέρνησης για τις πυρκαγιές της Κορινθίας; Αυτό να το πείτε στους παραγωγούς της Κορινθίας.
      ΑΝΑΣΤΑΣΗΣ ΠΑΠΑΛΗΓΟΥΡΑΣ: Σε εσάς το λέω, γιατί εσείς φταίτε.
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Να το πείτε στους παραγωγούς της Κορινθίας, με τους οποίους κι εσείς απαιτούσατε το 2000 να δοθούν προκαταβολές πριν την έγκριση του προγράμματος ΠΣΕΑ. Και γνωρίζετε πολύ καλά ότι επειδή δόθηκαν προκαταβολές για να στηρίξουμε τους παραγωγούς…
      ΑΝΑΣΤΑΣΗΣ ΠΑΠΑΛΗΓΟΥΡΑΣ: Κύριε Υπουργέ…
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ, μην ανταλλάσσετε πυρά και μάλιστα για θέμα εκτός της γραπτής ερωτήσεως.
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε Πρόεδρε, είναι θέμα εκτός ερωτήσεως, αλλά τέθηκε και δεν μπορεί να μένει αναπάντητο.
      ΠΡΟΕΔΡΕΥΩΝ (Κωνσταντίνος Γείτονας): Απευθύνομαι και σε σας και στον κύριο Βουλευτή.
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Πολύ περισσότερο δεν μπορεί να μένει αναπάντητο όταν αυτό το θέμα τίθεται στο Κοινοβούλιο ενώπιον του ελληνικού λαού και ιδιαίτερα ενώπιον των παραγωγών της Κορινθίας, οι οποίοι γνωρίζουν πολύ καλά ότι την απαίτησή τους υλοποίησε το Υπουργείο Γεωργίας κι έδωσε προκαταβολές το 2000 μετά τις καταστροφικές όντως πυρκαγιές. Και γι’ αυτό το λόγο από τότε η Ευρωπαϊκή Ένωση έως σήμερα δεν ενέκρινε το φάκελο, που έπρεπε να εγκρίνει, για να μπορέσουμε να συνεχίσουμε στην ολοκλήρωση της καταβολής των αποζημιώσεων.
      Γνωρίζει πολύ καλά, επίσης, ο κύριος συνάδελφος ότι από παρεμβάσεις του Υπουργού Γεωργίας στον αρμόδιο Επίτροπο στην Ευρωπαϊκή Ένωση προ ολίγου άνοιξε ο φάκελος και επιτέλους εξετάζεται. Υπάρχει δέσμευση της Ευρωπαϊκής Ένωσης να μας στείλει επειγόντως τις απαντήσεις και την έγκριση του φακέλου, για να μπορέσουμε να ολοκληρώσουμε την αποζημίωση.
      ΑΝΑΣΤΑΣΗΣ ΠΑΠΑΛΗΓΟΥΡΑΣ: Πότε;
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Θα περάσω στην απάντηση της ερώτησης για να κλείσω, κύριοι συνάδελφοι. Χαίρομαι που έχετε την ψευδαίσθηση ότι η ερώτησή σας οδήγησε στην αποζημίωση των παραγωγών. Λυπάμαι που δεν γνωρίζετε ότι ενώ οι ζημιές έγιναν τον Αύγουστο και το Σεπτέμβριο, η έναρξη των πληρωμών των αποζημιώσεων στην περιοχή σας και ο μεγαλύτερος όγκος των πληρωμών έγινε στις 18 Δεκεμβρίου. Μιλήσατε για τραγικές καθυστερήσεις και σας διαψεύδουν τα ίδια τα γεγονότα. Σεπτέμβριο οι καταστροφές, Δεκέμβριο οι πληρωμές. Στις 18 Δεκεμβρίου άρχισαν οι πληρωμές στο νομό σας.
      ΑΝΑΣΤΑΣΗΣ ΠΑΠΑΛΗΓΟΥΡΑΣ: Μα, τι λέτε τώρα;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, ολοκληρώστε, κύριε Υπουργέ.
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Πληρώθηκαν συνολικά 8.900.000 ευρώ.
      ΑΝΑΣΤΑΣΗΣ ΠΑΠΑΛΗΓΟΥΡΑΣ: Είναι ανακριβή αυτά που λέτε!
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Είναι ανακριβή αυτά που λέω; Ρωτήστε τους παραγωγούς. Ελάτε σε επαφή με τους παραγωγούς του νομού σας και ενημερωθείτε, κύριε συνάδελφε.
      ΑΝΑΣΤΑΣΗΣ ΠΑΠΑΛΗΓΟΥΡΑΣ: Την περασμένη εβδομάδα κατεβλήθησαν οι περισσότερες.
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Την περασμένη εβδομάδα ολοκληρώθηκαν οι πληρωμές, δεν άρχισαν. Να ενημερώνεστε καλύτερα, κύριε συνάδελφε, για να μπορείτε να ενημερώνετε και το λαό και τους πολίτες της περιφέρειάς σας.
      ΑΝΑΣΤΑΣΗΣ ΠΑΠΑΛΗΓΟΥΡΑΣ: Ανακριβολογείτε. Ντροπή!
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, σας παρακαλώ! Υπάρχει και Κανονισμός.
      Ολοκληρώθηκε η συζήτηση των αναφορών και ερωτήσεων
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στην συζήτηση των
      ΕΠΙΚΑΙΡΩΝ ΕΡΩΤΗΣΕΩΝ.
      Επίκαιρες ερωτήσεις πρώτου κύκλου:
      Πρώτη είναι η με αριθμό 513/31-3-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Οικονομίας και Οικονομικών, σχετικώς με την κατάργηση της εξαίρεσης της Εύβοιας από τα κίνητρα που καθορίζει ο αναπτυξιακός νόμος για τις ξενοδοχειακές επιχειρήσεις.
      Η επίκαιρη ερώτηση του κυρίου συναδέλφου έχει ως εξής:
      «Με την κοινή υπουργική απόφαση 56616/30.6.2000 καθορίστηκαν οι περιοχές που εξαιρούνται από τα αναπτυξιακά κίνητρα του ν.2601/98 για επενδύσεις ξενοδοχειακών μονάδων. Η Εύβοια εξαιρέθηκε σχεδόν στο σύνολό της. Μόνο στους Δήμους Κηρέως, Ελυμνίων, Νηλέως και Αιδηψού (τέσσερις από τις είκοσι επτά) υπήρχαν κίνητρα για τη δημιουργία νέων ξενοδοχειακών μονάδων. 
      Η προαναφερόμενη κοινή υπουργική απόφαση δημιούργησε πολλά προβλήματα στην ανάπτυξη του νομού, που επιβάλλεται μετά τη ραγδαία αποβιομηχάνιση να κινηθεί στον τομέα των υπηρεσιών. Η κατάσταση επιδεινώθηκε από τη συσχέτιση των αγροτουριστικών μονάδων με την προαναφερόμενη κοινή υπουργική απόφαση και η Εύβοια αποκλείεται ουσιαστικά από την τουριστική ανάπτυξη. Μεταξύ των Υπουργείων έχει αναπτυχθεί από το Μάιο του 2002 διάλογος για την τροποποίηση της κοινής υπουργικής απόφασης.
      Ερωτάται ο αρμόδιος Υπουργός:
      Θα καταργηθεί η απαράδεκτη εξαίρεση της Εύβοιας από τα κίνητρα που καθορίζει ο αναπτυξιακός νόμος για τις ξενοδοχειακές μονάδες;
      Πότε πρόκειται να εκδοθεί η νέα σχετική κοινή υπουργική απόφαση;»
      Θα απαντήσει ο Υφυπουργός Οικονομικών κ. Φωτιάδης.
      Κύριε Υφυπουργέ, έχετε το λόγο.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, κύριοι συνάδελφοι, σύμφωνα με τις διατάξεις του αναπτυξιακού νόμου μεταξύ των επιχειρηματικών δραστηριοτήτων που ενισχύονται με τα κίνητρά του περιλαμβάνονται και επενδύσεις ίδρυσης ή επέκτασης ξενοδοχείων, τουλάχιστον Β΄ τάξης.
      Επίσης, σύμφωνα με τις ίδιες διατάξεις του αυτού νόμου, τα ποσοστά επιχορήγησης επιδότησης τόκων, καθώς και επιδότησης χρηματοδοτικής μίσθωσης, την πρώτη δέσμη δηλαδή κινήτρων του αναπτυξιακού νόμου για τις περιοχές της Γ΄ ζώνης στην οποία ανήκει και ο Νομός Εύβοιας, είναι 15% για την ίδρυση ή επέκταση ξενοδοχειακών μονάδων Β΄ τάξης και 20% για την ίδρυση ή επέκταση ξενοδοχειακών μονάδων Α΄ ή ΑΑ΄ τάξης.
      Ταυτόχρονα, με διατάξεις του αναπτυξιακού νόμου προβλέπεται ότι με κοινή απόφαση των Υπουργών Οικονομίας και Οικονομικών, Ανάπτυξης και Περιβάλλοντος, Χωροταξίας και Δημοσίων Έργων, μπορεί να καθορίζονται τα τμήματα της επικράτειας, που παρουσιάζουν υπερσυγκέντρωση της τουριστικής δραστηριότητας και στα οποία δε θα έχουν εφαρμογή οι ενισχύσεις που ανέφερα προηγούμενα, δηλαδή οι ενισχύσεις της επιχορήγησης επιδότησης των τόκων, καθώς και της επιδότησης χρηματοδοτικής μίσθωσης για την ίδρυση ή επέκταση των μονάδων.
      Κατ’ εξουσιοδότηση, λοιπόν, του νόμου εκδόθηκε η αναφερόμενη στην ερώτησή σας, κύριε συνάδελφε, κοινή υπουργική απόφαση, με την οποία δεν έχουν όντως εφαρμογή τα κίνητρα επιχορήγησης και επιδότησης τόκων και χρηματοδοτικής μίσθωσης για επενδύσεις ίδρυσης ή επέκτασης μονάδων στην περιοχή του συνόλου σχεδόν του Νομού Ευβοίας.
      Όμως, σύμφωνα με απόφαση που ήδη βρίσκεται στο στάδιο της συλλογής των υπογραφών από τους συναρμόδιους Υπουργούς, ο Νομός Εύβοιας για τις επενδύσεις των ξενοδοχειακών μονάδων επεκτάσεις και ιδρύσεις, θα ενισχύεται με τα κίνητρα της α΄ δέσμης του αναπτυξιακού νόμου, δηλαδή με όλα αυτά τα οποία προβλέπονται από τις διατάξεις που στην αρχή προανέφερα.
     ΠΡΟΕΔΡΕΥΩΝ (Κωνσταντίνος Γείτονας): Ο κ. Πιπεργιάς έχει το λόγο.
     ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κύριοι συνάδελφοι, πράγματι είναι θετικό το ότι η Κυβέρνηση προχωράει σε αλλαγή της υπουργικής απόφασης και καθιερώνει κίνητρα για την τουριστική ανάπτυξη και για τη δημιουργία ξενοδοχειακών μονάδων στην Εύβοια. Θα ήθελα να παρακαλέσω την Κυβέρνηση και τον κύριο Υπουργό να επιταχυνθεί η διαδικασία των υπογραφών και της δημοσίευσης της σχετικής απόφασης. Και αυτό γιατί σε περίπτωση που θα καθυστερήσει, υπάρχει κίνδυνος να εξαιρεθεί σχεδόν το σύνολο του νομού από επενδύσεις ακόμη και στον τομέα του αγροτουρισμού. Υπάρχουν τα προγράμματα, της ολοκληρωμένης παρέμβασης για την ανάπτυξη του αγροτικού χώρου. Εκεί έχει συσχετιστεί η υπουργική απόφαση με τα προγράμματα και αν τυχόν δε δημοσιευθεί γρήγορα η νέα απόφαση,  η Εύβοια θα εξαιρεθεί, όσον αφορά τη δημιουργία ξενοδοχειακών μονάδων, ακόμη και από αυτά τα προγράμματα.
     Με την ευκαιρία αυτή θα ήθελα να σχολιάσω τη συντεχνιακή νοοτροπία, η οποία διακρίνεται πολλές φορές σε δομές του κράτους και που έχει την υποχρέωση η Κυβέρνηση  να τη σπάει. Η διάταξη για την υπερσυγκέντρωση τουριστικών μονάδων είχε φθάσει στο σημείο να χρησιμοποιείται με σκοπό να προστατευθούν οι ήδη υφιστάμενες  ξενοδοχειακές μονάδες σε συγκεκριμένους τόπους και αναπτύσσονται περιοχές σε βάρος άλλων –μεταξύ των οποίων και η πατρίδα μου η Εύβοια-. Έτσι στην ουσία δεν  επιτρέπεται η δημιουργία νέων ξενοδοχειακών μονάδων. 
     Μία τέτοια όμως υπερπροστασία και αποκλεισμός νέων δημιούργησε υποβάθμιση τουριστικού προϊόντος και οδήγησε στο μαρασμό. Τουριστικοί προορισμοί που πριν δεκαετίες ήταν παράδειγμα για όλη την Ελλάδα, εξαλείφθηκαν, π.χ. Ερέτρια, εξαιτίας αυτής της λογικής. Αυτή η νοοτροπία, η οποία κυριαρχούσε κυρίως στα Ξενοδοχειακά Επιμελητήρια και στις Ενώσεις των Ξενοδόχων, έπρεπε να σπάσει. Πρώτα από τον ΕΟΤ και στη συνέχεια  από τις αποφάσεις του Υπουργείου Οικονομίας και Οικονομικών. Ελπίζω αυτή η νοοτροπία που σπάει, να μη διακρίνει ποτέ άλλοτε την Κυβέρνηση. Χρειάζεται να προχωρήσουμε τολμηρά μπροστά. 
     Ευχαριστώ.
     ΠΡΟΕΔΡΕΥΩΝ (Κωνσταντίνος Γείτονας): Ο κ. Φωτιάδης έχει το λόγο.
     ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ο χαρακτηρισμός μίας περιοχής ως κορεσμένης  ή μη, πιστεύω και εσείς να συμφωνείτε μαζί μου, είναι και πρόταση των κοινωνικών φορέων της αντίστοιχης περιοχής. Εν πάση περιπτώσει, ιστορικά επειδή δε γνωρίζω ακριβώς τι συμβαίνει στο νομό σας, σημασία έχει ότι ήδη οι συναρμόδιοι Υπουργοί αποδέχονται ότι έπαψε να είναι κορεσμένος ο νομός της Εύβοιας, όσον αφορά τις ξενοδοχειακές επιχειρήσεις και η κοινή υπουργική απόφαση που βρίσκεται στο στάδιο των υπογραφών, πολύ σύντομα θα πάρει σάρκα και οστά, θα δημοσιευθεί στην Εφημερίδα της Κυβερνήσεως και θα λύσει το πρόβλημα που έχει ενσκήψει από τον περιορισμό αντίστοιχων επενδύσεων στον ξενοδοχειακό τομέα.
     ΠΡΟΕΔΡΕΥΩΝ (Κωνσταντίνος Γείτονας): Επειδή ο κ. Παπαδήμας είναι στη Διαρκή Επιτροπή, που συνεδριάζει, παρακαλώ να κάνουμε μία αλλαγή, στη σειρά των ερωτήσεων αν δεν υπάρχει αντίρρηση. Επειδή μάλιστα έχει να απαντήσει σε δύο ερωτήσεις του δευτέρου κύκλου ο κ. Νασιώκας, να προχωρήσουμε σε συζήτηση των ερωτήσεων αυτών.
     Κύριοι συνάδελφοι, δέχεσθε να προχωρήσουμε τώρα στις ερωτήσεις του κ. Νασιώκα  και να επανέλθουμε στις ερωτήσεις του πρώτου κύκλου;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Κωνσταντίνος Γείτονας): Επομένως με την έγκρισή σας θα συζητήσουμε την πρώτη με αριθμό 518/31.3.2003 επίκαιρη ερώτηση  δευτέρου κύκλου του Βουλευτή του Πανελληνίου Σοσιαλιστικού Κινήματος κ. Παναγιώτη Αντωνακόπουλου προς τον Υπουργό Υγείας και Πρόνοιας, σχετικώς με τη στελέχωση του νέου Νοσοκομείου Πύργου.
      Η επίκαιρη ερώτηση του κ. Αντωνακόπουλου έχει ως εξής:
      «Κύριε Υπουργέ, όπως διαπιστώσατε με επίσκεψή σας πρόσφατα στον Πύργο, στο νέο Νομαρχιακό Νοσοκομείο έχουν ολοκληρωθεί οι κτηριολογικές εργασίες, υπάρχει πλήρης υλικοτεχνική υποδομή, καθώς και ξενοδοχειακός εξοπλισμός. 
      Στόχος όλων των φορέων της περιοχής, αλλά πρωτίστως των πολιτών, είναι η άμεση λειτουργία αυτού του νέου «ναού της υγείας». Απαραίτητη προϋπόθεση είναι η δημοσίευση του οργανισμού του νέου νοσοκομείου, καθώς και η προκήρυξη σημαντικού αριθμού θέσεων προσωπικού (ιατρικό, νοσηλευτικό, τεχνικό, διοικητικό).
      Ποιες ενέργειες έχει κάνει το Υπουργείο σας και ποιο είναι το χρονοδιάγραμμα λειτουργίας του νέου νοσοκομείου Πύργου;»
      Ο Υφυπουργός Υγείας και Πρόνοιας έχει το λόγο.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Το καινούριο νοσοκομείο του Πύργου είναι πλέον έτοιμο. Είναι μια κατάκτηση του λαού του Πύργου. Ο νομός αλλάζει κατηγορία από πλευράς περίθαλψης. Γι΄ αυτό είναι υπερήφανοι όσοι συνέβαλαν να γίνει αυτό το έργο. 
      Όπως γνωρίζετε, η δημιουργία ενός νέου νοσοκομείου είναι μια δύσκολη υπόθεση. Και η λειτουργία του είναι εξίσου δύσκολη υπόθεση, ιδιαίτερα σε ένα νομό όπου υπάρχουν άλλα δύο νοσοκομεία, στην Αμαλιάδα και στα Κρέστενα. Το νοσοκομείο θα είναι οριστικά έτοιμο τέλος Μαΐου αρχές Ιουνίου. Πιέζουμε την εργολαβία για να το παραδώσει. Αμέσως θα αρχίσουν οι παράπλευρες συμπληρωματικές εργασίες για το πάρκιγκ και για τον περιβάλλοντα χώρο. Κυρίως όμως πρέπει να γίνει ο εξοπλισμός και οι δοκιμές του. 
     Λύσαμε ένα θέμα που είναι και θέμα του Δήμου Πύργου. Δηλαδή δρομολογήσαμε τη σύνδεση του νοσοκομείου με τον κεντρικό συλλεκτήριο αγωγό. Έχουμε χρηματοδοτήσει εμείς το έργο και ο δήμος δεσμεύτηκε σε σύντομο χρονικό διάστημα να μας το παραδώσει, γιατί χρειαζόμαστε τη σύνδεση για τις δοκιμές. 
     Ο οργανισμός του νοσοκομείου είναι μια υπόθεση που θέλει βαθιά μελέτη. Αφορά τους στόχους ανάπτυξης του νοσοκομείου και την προοπτική του. Έχουμε ολοκληρώσει τη μελέτη. Εάν την Παρασκευή δεν το υπογράψω, τη Δευτέρα θα έχω υπογράψει τον οργανισμό και θα πάει στα δύο συναρμόδια Υπουργεία, για να ολοκληρωθεί. Παράλληλα έχουμε προγραμματίσει την άμεση έναρξη και την πλήρη του ανάπτυξη. Η άμεση έναρξη έχει να κάνει με μια ενίσχυση πέραν των δέκα ανθρώπων που προσλάβαμε πέρσι, με γιατρούς και άλλο προσωπικό. Σαράντα επτά νοσηλευτές θα προσληφθούν με δεκαοκτάμηνη σύμβαση. Αυτό το προσωπικό θα βοηθήσει πάρα πολύ στο να ξεκινήσει η λειτουργία του νοσοκομείου.
     Με την έγκριση του οργανισμού και με την οριστικοποίηση του αριθμού των νέων προσλήψεων του 2003 θα προκηρύξουμε ικανό αριθμό θέσεων γιατρών και εργαζομένων, ούτως ώστε όχι απλώς να ξεκινήσει, αλλά να έχει και ένα προγραμματισμένο χρονοδιάγραμμα ολοκλήρωσής του και ανάπτυξής του. Βέβαια το θέμα της λειτουργίας ενός νοσοκομείου δεν είναι μόνο ποσοτικό. Κυρίως είναι ποιοτικό.  Χρειάζεται μια συνεχής προσπάθεια και εκπαίδευση. Εκτιμώντας το πού βρίσκεται σήμερα ο νομός και το πού θα πάει, είμαστε βέβαιοι ότι πολύ σύντομα θα αλλάξουν οι συνθήκες περίθαλψης στο Νομό Ηλείας. 
     ΠΡΟΕΔΡΕΥΩΝ (Κωνσταντίνος Γείτονας): Ο κ. Αντωνακόπουλος έχει το λόγο.
     ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Υπουργέ, κάθε Βουλευτής που θα είχε υποβάλει αυτήν την ερώτηση, θα χαρακτήριζε ικανοποιητική την απάντησή σας, αφού είπατε ότι ο οργανισμός θα υπογραφεί την επόμενη εβδομάδα. Αυτό είναι ένα σημαντικό βήμα στην πορεία ολοκλήρωσης αυτού του έργου, που ξεκίνησε από αυτή την Κυβέρνηση, μετά την καταστροφή του Νοσοκομείου Πύργου από τους σεισμούς του 1993.
     Στόχος της επίκαιρης ερώτησής μου είναι να αναδειχθούν οι προσπάθειες, οι οποίες έγιναν στον τομέα της υγείας στην Ηλεία, όπου θα λειτουργούν τρία νοσοκομεία. Η λειτουργία του νέου Νοσοκομείου του Πύργου δε θα επισκιάσει τη λειτουργία των Νοσοκομείων Αμαλιάδας και Κρεστένων. Επειδή όμως κατά καιρούς έχουν ακουστεί συγκεκριμένες ημερομηνίες έναρξης λειτουργίας, όχι από εσάς, αλλά από πολλούς που θέλουν να συνδεθούν με τη λειτουργία του, αφού επικοινωνιακά γίνεται προσπάθεια να υποβαθμιστεί η αξία αυτού του έργου, εάν υπερβούμε κάποιες ημερομηνίες, που όχι αρμοδίως κατατέθηκαν στην τοπική κοινωνία, γι΄ αυτό θα θέσω κάποια ερωτήματα.
Και αυτά τα ερωτήματα έχουν να κάνουν με τον οργανισμό, την προκήρυξη των θέσεων, το πέρας του έργου σύνδεσης του αποχετευτικού συστήματος του νοσοκομείου με αυτό της πόλης, καθώς επίσης με την προκήρυξη για το λοιπό ιατρικό εξοπλισμό, τον ιματισμό, καθώς και άλλες υποστηρικτικές εργασίες που χρειάζονται. 
      Πιστεύω ότι θα υπάρξει μια περαιτέρω επιτάχυνση αφού και στο πλάνο του Υπουργείου, το Νοσοκομείο του Πύργου δίνεται ότι λειτουργεί μέσα στο 2003. Σαφώς, για όσους γνωρίζουν, ένα νοσοκομείο δεν είναι ένα ξενοδοχείο που λειτουργεί με το κλειδί στο χέρι μέσα σε μια μέρα.  Γι’ αυτό και τα βήματα είναι προσεκτικά και σταθερά. 
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Κύριε συνάδελφε, δεν ξέρω ποιοι δεσμεύτηκαν χρονικά και έβαλαν κάποιο όριο που αν το νοσοκομείο λειτουργήσει μια μέρα μετά το όριο που έβαλαν, χάνει την αξία του. 
      Το νοσοκομείο δε χάνει καθόλου την αξία του και έχει πολύ δρόμο να κάνει. Θα ξεκινήσει ακριβώς στην ώρα του. Και όπως σας είπα, ο συμβατικός χρόνος παράδοσης του κτηρίου είναι το τέλος Μαΐου. Πιέζουμε πάση θυσία να το παραλάβουμε τότε. Όμως οι εκτιμήσεις είναι ότι θα το παραλάβουμε μέσα στον Ιούνιο. Αρχίζουν οι δοκιμές οι οποίες θα κρατήσουν από τρεις-τέσσερις μήνες. Παράλληλα θα έχει ολοκληρώσει ο δήμος τη σύνδεση της αποχέτευσης και θα ολοκληρώνεται και ο άλλος εξοπλισμός που υπολείπεται πέραν του βασικού. Αμέσως μετά θα αρχίσει η μετεγκατάσταση. 
      Άρα, το νοσοκομείο από τη μέρα που θα είναι έτοιμο απολύτως, δε θα υπάρξει ούτε μια μέρα που θα είναι κλειστό. Η μετεγκατάσταση έχει μια χρονική διάρκεια αλλά η απόκτηση υψηλού επιπέδου περίθαλψης, δηλαδή το να πετύχει το νοσοκομείο ρυθμούς απόδοσης, δεν είναι θέμα ούτε μιας μέρας ούτε ενός μήνα. 
      Είπα ότι έχουμε προγραμματίσει όλες τις κινήσεις. Εάν δεν υπογραφεί ο οργανισμός την Παρασκευή, θα υπογραφεί τη Δευτέρα. Είμαστε στις τελικές διευθετήσεις και σαράντα επτά εργαζόμενοι θα έλθουν σε δύο μήνες μέσα από το πρόγραμμα απόκτησης εμπειρίας και άλλοι δέκα γιατροί και νοσηλευτικό προσωπικό θα παραλάβουν εργασία νωρίτερα, γιατί χρειαζόμαστε στην έναρξη του νοσοκομείου όλους αυτούς. Αμέσως μετά και με την έγκριση του οργανισμού θα προκηρύξουμε τον αριθμό που χρειάζεται για να έχει σημαντική ανάπτυξη στην πορεία αυτού του χρόνου το νοσοκομείο μας. 
      Άρα φιλοδοξούμε ότι θα ξεκινήσουμε στην ώρα μας και θα προχωρήσουμε με πολύ γρήγορους ρυθμούς και γρηγορότερους από κάθε άλλο νοσοκομείο που έχουμε κτίσει και λειτουργούμε. 
      ΠΡΟΕΔΡΕΥΩΝ (Κωνσταντίνος Γείτονας): Επανερχόμαστε στις επίκαιρες ερωτήσεις πρώτου κύκλου.
       Θα συζητηθεί η δεύτερη υπ’ αριθμ. 535/1-4-2003 επίκαιρη ερώτηση του Βουλευτή της Νέας Δημοκρατίας κ. Βασιλείου Τσίπρα προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με την αποκατάσταση των ζημιών που υπέστη ο Νομός Ευρυτανίας από τις πρόσφατες θεομηνίες.
      Η επίκαιρη ερώτηση του κυρίου συναδέλφου έχει ως εξής:
      «Οι πρόσφατες θεομηνίες που έπληξαν τη χώρα προκάλεσαν πλήθος ζημιών και στον κατεξοχήν ορεινό και φτωχό Νομό Ευρυτανίας. Οι Δήμοι του Νομού καθώς και η Νομαρχιακή Αυτοδιοίκηση ενημέρωσαν εγκαίρως την αρμόδια υπηρεσία του Υπουργείου Εσωτερικών, Δημόσιας Διοίκησης και Αποκέντρωσης με έγγραφά τους (Α.Π. 604/18-2-03 Δ. Καρπενησίου, 207/7-2-03 Δ. Δομνίστας, 198/31-1-03 Δ. Ασπροποτάμου, 374/18-2-03 Δ. Φραγκίστας, 292/11-2-03 Δ. Αγράφων, 356/14-2-03 Δ. Απεραντίων, 122/28-1-03 Δ. Ποταμίας, 209/28-1-03 Δ. Προυσσού, 102/10-2-03 Δ. Βίνιανης, 183/5-2-03 Δ. Κτημενίων, 51/12-2-03 Ν.Α. Ευρυτανίας προς Υπουργείο Εσωτερικών, Δημόσιας Διοίκησης και Αποκέντρωσης).
      Η οικονομική κατάσταση των Δήμων και της Νομαρχίας, καθιστά αδύνατη την αποκατάσταση των ζημιών με ίδια μέσα. Για το λόγο αυτόν κατατέθηκαν στη Βουλή των Ελλήνων σχετικές ερωτήσεις μου. (Α.Π. 5876/10-2-03, 5877/10-2-03, 5937/11-2-03, 6139/14-2-03, 6200/17-2-03, 6201/17-2-03, 6257/18-2-03, 6709/26-2-03, 6710/26-2-03, 7100/6-3-03). Η απάντηση του Υπουργείου, πανομοιότυπη σε όλες τις ερωτήσεις και αδιαφορώντας για το κατεπείγον των περιστάσεων αναφέρει: «…Το Υπουργείο Εσωτερικών, Δημόσιας Διοίκησης και Αποκέντρωσης στα πλαίσια των οικονομικών δυνατοτήτων του θα εξετάσει την περίπτωση επιχορήγησης για αποκατάσταση των ζημιών…όταν υποβληθεί  το σχετικό αίτημα στο Υπουργείο». Οι κάτοικοι του Νομού Ευρυτανίας ταλανίζονται καθημερινά από την υφιστάμενη κατάσταση. Και ενώ έχουν εξαντληθεί από τους τοπικούς φορείς όλες οι οικονομικές δυνατότητές τους, η Ευρυτανία πλήττεται ήδη από δεύτερο κύμα κακοκαιρίας. Κατόπιν των ανωτέρω και λόγω της επείγουσας κατάστασης, ερωτάται ο κύριος Υπουργός.
      1. Καθώς η έκτακτη χρηματοδότηση του Υπουργείου προς την Ν.Α. Ευρυτανίας για το έτος 2002 ήταν μόλις 73.500 €, ενώ οι οικονομικές υποχρεώσεις της Νομαρχίας προς τρίτους (π.χ. μίσθωση ιδιωτικών μηχανημάτων) υπερβαίνουν ήδη τις 400.000€, προτίθεται το Υπουργείο να επιχορηγήσει άμεσα τους Δήμους και την Νομαρχία Ευρυτανίας για την αντιμετώπιση έστω των πρώτων αναγκών;
      2.Προβλέπεται η χρηματοδότηση των Δήμων και της Νομαρχίας για την αποκατάσταση των ζημιών στο σύνολό τους;».
      Θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης κ. Παπαδήμας.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
      Κύριε συνάδελφε, στην πρόσφατη κακοκαιρία αλλά και στις παλαιότερες, το κράτος ήταν έτοιμο και για να αντιμετωπίσει στην οξεία φάση το φαινόμενο, αλλά και για να μπορέσει στη συνέχεια με συνέπεια και με μέθοδο να χρηματοδοτήσει τους φορείς, οι οποίοι εμπλέκονται στην αποκατάσταση των ζημιών που προκάλεσε η κακοκαιρία και να έχουμε αποτελέσματα γρήγορα σε όλους τους νομούς και στους δήμους που είχαν πληγεί.
      Την ίδια στιγμή βέβαια κινούνται οι διαδικασίες για αποζημίωση πληγέντων. Δεν βλέπω όμως στη δική σας επερώτηση να αναφέρεστε για πληγέντες. Αν όμως υπάρχουν στην Ευρυτανία και πληγέντες από την κακοκαιρία που να έχουν ζημιά στα περιουσιακά τους στοιχεία ή στις καλλιέργειές τους, υπάρχει η γνωστή διαδικασία μέσω του ΕΛΓΑ και των ΠΣΕΑ για να αποζημιωθούν.
      Για τη νομαρχία και τους δήμους που αναφέρεστε θα ήθελα να σας πω ότι ήδη στους δήμους έχουμε αποστείλει 336.000 ευρώ για να αντιμετωπίσουν την πρώτη φάση των ζημιών και θα ακολουθήσουν και άλλες οικονομικές ενισχύσεις, για δε τη νομαρχία είναι υπό έκδοση η απόφαση για αποζημίωση ύψους 120.000 ευρώ. Και ξέρετε πολύ καλά ότι τα 120.000 ευρώ θα επαρκούσαν για την Ευρυτανία για να μισθώσει όλα τα μηχανήματα που υπάρχουν και όχι να ζητάτε 400.000 ευρώ. Μακάρι να είχε η Ευρυτανία τόσα μηχανήματα. Αν ήταν όλα τα μηχανήματα μισθωμένα για ένα χρόνο δεν θα έφθαναν στο ύψος των 400.000 ευρώ. 
      Η Ευρυτανία όμως παίρνει το ίδιο ύψος αποζημίωσης που παίρνουν οι διπλανοί μεγαλύτεροι νομοί της περιφέρειας, όπως είναι η Φθιώτιδα και η Εύβοια με τεράστιους ορεινούς όγκους, γιατί πρέπει να αντιμετωπίσει όχι μόνο τις μισθώσεις, αλλά να αντιμετωπίσει τα καύσιμα, να μπορέσει να πληρώσει τις υπερωρίες σε όλους αυτούς που εργάστηκαν όπως στους χειριστές μηχανημάτων, αόκνως σε όλο αυτό το διάστημα και όχι μόνο τη μια φορά που κτύπησε η κακοκαιρία την Ευρυτανία, αλλά όλες τις φορές που είχε αυτό το πρόβλημα είτε με χιονοπτώσεις, είτε με πλημμύρες.
      Ευχαριστώ.  
     ΠΡΟΕΔΡΕΥΩΝ (Κωνσταντίνος Γείτονας): Ο κ. Τσίπρας έχει το λόγο.
     ΒΑΣΙΛHΣ ΤΣΙΠΡΑΣ: Κύριε Υφυπουργέ, δεν θα υπήρχε ενδεχομένως λόγος να υποβάλλω την ερώτηση αυτή αν η γραμματεία η αρμόδια του Υπουργείου σας είχε την ευαισθησία να διαφοροποιεί έστω το κείμενο των απαντήσεων. Έκανε μια κόπια. Ευτυχώς που άλλαξε μόνο την ονομασία των δήμων. Γιατί κάποια άλλη φορά τις δυο γέφυρες τις ταύτισε. Είπε ότι η γέφυρα της Επισκοπής και η γέφυρα Τατάρνας είναι ίδιες. Εδώ, όπως είπα, έγινε τουλάχιστον η διαφοροποίηση των δήμων. Απαντά πανομοιότυπα και λέει «θα φροντίσουμε εφόσον υποβληθεί το αίτημα». Εδώ όμως είναι και το παράπονό μου. 
     Δεν είχε καν την ευαισθησία, κύριε Υφυπουργέ, να κοιτάξει ότι κάθε δήμος προηγουμένως είχε στείλει στο Υπουργείο και το αίτημά του. Άρα ήταν εντελώς πρόχειρες οι απαντήσεις που δόθηκαν. Αυτός ήταν, λοιπόν, ο λόγος για τον οποίο φθάσαμε μέχρι εδώ.
     Χαίρομαι γιατί άκουσα κάποια συγκεκριμένα πράγματα που δεν ξέρω πότε θα τα μάθουν από την αρμόδια γραμματεία του Υπουργείου σας. 
     Εμείς, κύριε Υφυπουργέ, ξέρουμε ότι έχουμε μια γείτονα, μεγάλη δύναμη, τη Φθιώτιδα, που έχει και κυβερνητικά στελέχη και πιστεύω ότι επειδή γνωρίζουν τα προβλήματά μας, θα έχουν μια αντιμετώπιση δίκαιη. 
     ΠΡΟΕΔΡΕΥΩΝ (Κωνσταντίνος Γείτονας): Καλή γείτονα ή κακή;
     ΒΑΣΙΛΗΣ ΤΣΙΠΡΑΣ: Εγώ τη θεωρώ καλή. 
     Γνωρίζετε ότι πράγματι είναι κατεπείγουσα η περίπτωση. Και αυτήν τη στιγμή που μιλάμε χιονίζει στο Καρπενήσι. Έχουν αποκοπεί τμήματα δρόμων. Μάλιστα στην περιοχή που πλησιάζει προς την περιφέρεια του κ. Νασιώκα, έχουν αποκοπεί τμήματα που κατέστησαν αδύνατη πλέον την επικοινωνία με τα χωριά Πρασά και Κέδρα. Είχε γίνει ένα κακής κατασκευής έργο και τώρα επιδεινώθηκε με τα καιρικά φαινόμενα με αποτέλεσμα να είναι αδύνατη η επικοινωνία. Και δεν είναι μόνο αδύνατη η επικοινωνία, αλλά και επικίνδυνη  όπως στο Δήμο Φουρνάς, όπου κατέρρευσε ολόκληρο δάσος και συμπαρασύρει ότι βρει μπροστά του. Κατέφυγα μάλιστα και στο ΙΓΜΕ για να κάνει έρευνες προκειμένου να δούμε περί τίνος πρόκειται. 
     Παρακαλώ, κύριε Υπουργέ, στην απάντησή σας να μας πείτε αν δόθηκε η εντολή προκειμένου να αποδοθούν τα χρήματα ή απλώς υπήρξε μια απόφαση; Θα δοθούν τα χρήματα στους δήμους και σε πόσο χρονικό διάστημα για να ακούσει και ο κόσμος και να ξέρω και εγώ τι θα τους πω. Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κύριος Υπουργός. 
      Κύριε Υπουργέ, στην απάντησή σας να λάβετε υπόψη σας και το ότι είστε «γείτονας» της Ευρυτανίας. 
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Χαίρομαι, γιατί  ο κύριος συνάδελφος σαν Ρουμελιώτης αισθάνθηκε πρώτα πρώτα το καθήκον υποστήριξης στους γείτονες και δεύτερον γιατί είναι άνθρωπος που τον ενδιαφέρει η ουσία και όχι το γράμμα της κάθε απάντησης. Εγώ ζητάω συγγνώμη αν σε κάποιες απαντήσεις έκανε λάθος η Γραμματεία και σας είπε ότι περιμένουμε να υποβληθεί το αίτημα.
      Να σας πω ότι υπάρχουν τρεις τύποι απαντήσεων. Ο ένας τύπος απάντησης είναι ότι δεν έχει υποβληθεί αίτημα και περιμένουμε και ο δεύτερος τύπος είναι ότι υπεβλήθη αίτημα και εξετάζεται. Αυτό σημαίνει ότι τη στιγμή που θα έρθει η ώρα της χρηματοδότησης, θα εγκριθεί, θα απορριφθεί ή θα μειωθεί το ποσό, το οποίο ζητάει και ο τρίτος τύπος είναι ότι πήραν λεφτά. 
      Σήμερα, λοιπόν, σας απαντώ ότι ήδη έχουν εκδοθεί οι αποφάσεις για ενίσχυση των δήμων με 336 χιλιάδες ευρώ. Αυτές έχουν εκδοθεί. Πιθανότατα αυτήν τη στιγμή να βρίσκονται στους δήμους. Μάλιστα, μπορούμε να σας στείλουμε μία κατάσταση, ώστε να μάθετε αναλυτικά το τι παίρνει ο κάθε δήμος. 
      Πέραν αυτού, επειδή και εμείς δεν έχουμε όλα τα χρήματα εξαρχής, πιστεύω ότι μέσα στο μήνα θα έχουμε μία δεύτερη κάλυψη από το Υπουργείο Οικονομίας και Οικονομικών για να μπορέσουμε να στείλουμε και σε δήμους που δεν είχαν πάρει ή στους ίδιους δήμους που δεν τους καλύπτει αυτό το ποσό. 
      Όσον αφορά το δεύτερο ερώτημά σας, που αφορά τη Νομαρχιακή Αυτοδιοίκηση, σας ενημερώνω ότι υπάρχει δέσμευσή μου για να πάρει αυτές τις 120.000 ευρώ. Ήδη έχω δώσει εντολή να εκδοθεί η απόφαση. Δεν ξέρω αν αυτή η απόφαση έχει ήδη εκδοθεί και αν έχει διαβιβαστεί. 
      ΠΡΟΕΔΡΕΥΩΝ (Κωνσταντίνος Γείτονας): Τώρα θα συζητήσουμε την υπ’ αριθμό 533/1.4.2003 επίκαιρη ερώτηση του Βουλευτή της Νέας Δημοκρατίας κ. Αναστασίου Λιάσκου προς τον Υπουργό Υγείας και Πρόνοιας, σχετικώς με την καταβολή των δεδουλευμένων στους γιατρούς του Νομού Εύβοιας. 
      Η επίκαιρη ερώτηση του κυρίου συναδέλφου έχει ως εξής:
      «Με το νόμο 2519/97 (άρθρο 26 παρ. 1) διορίστηκαν κατά προτεραιότητα ιατροί με ειδικότητα «Γενικής Ιατρικής» σε ολόκληρη την Ελλάδα και στο νομό Εύβοιας. 
      Οι ιατροί που διορίστηκαν λαμβάνουν ανελλιπώς τις αποδοχές τους σε όλη την επικράτεια εκτός από αυτούς που υπηρετούν στο νομό Εύβοιας. 
      Συγκεκριμένα ο Επίτροπος του Ελεγκτικού Συνεδρίου Ν. Εύβοιας αρνείται να θεωρήσει τα χρηματικά εντάλματα πληρωμής της Υπηρεσίας Δημοσιονομικού ελέγχου που αφορούν αποζημίωση εφημεριών. 
      Απευθύνθηκε μάλιστα στο 1ο τμήμα του Ελεγκτικού Συνεδρίου, το οποίο αποφάσισε ότι δεν πρέπει να πληρωθούν επειδή δεν εκδόθηκε η απαιτούμενη από το άρθρο 2 της ΠΥΣ 55/1998 ομόφωνη απόφαση της αρμόδιας επιτροπής που να εμπίπτει στις απαριθμούμενες στο άρθρο 31 Γ εξαιρέσεις. 
      Σημειώνεται ότι για την ίδια ακριβώς περίπτωση έχει γίνει νομοθετική ρύθμιση το 1999 (άρθρο 21 παρ. 8 του Ν. 2737/1999) για να νομιμοποιηθούν αντίστοιχοι διορισμοί, αλλά στο Νομό Εύβοιας το πρόβλημα παραμένει. 
      Επειδή η Διοίκηση θα πρέπει να αποκαταστήσει την άνιση και άδικη μεταχείριση που υφίστανται οι ιατροί της προαναφερόμενης περίπτωσης που διορίστηκαν στο Ν. Εύβοιας. 
      Ερωτάται ο Υπουργός:
      Τι μέτρα άμεσα θα πάρει προκειμένου να λάβουν οι εργαζόμενοι ιατροί του Ν. Εύβοιας τις αποδοχές που στερούνται για χρόνια, αποκαθιστώντας το κράτος δικαίου;»
      Θα απαντήσει ο Υφυπουργός Υγείας και Πρόνοιας κ. Νασιώκας. 
      Ορίστε, κύριε Υπουργέ, έχετε το λόγο.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ευχαριστώ πολύ, κύριε Πρόεδρε. 
      Με την ερώτησή του ο κύριος συνάδελφος περιγράφει ακριβώς και λεπτομερώς μία κατάσταση που ισχύει. Ξεκινάω και εγώ με αυτό με το οποίο κλείνει ο κ. συνάδελφος, δηλαδή ότι θα αποκαταστήσουμε πλήρως αυτήν την «άδικη», εντός εισαγωγικών, μεταχείριση και θα σας εξηγήσω ακριβώς τι σημαίνει. 
      Έχουμε ήδη ετοιμάσει νομοθετική ρύθμιση, η οποία έχει εγκριθεί από το Υπουργείο μας και σε λίγο θα αρχίσουν να μαζεύονται οι υπογραφές. Θα έρθει στη Βουλή σ΄ ένα από τα δύο επόμενα νομοσχέδια που έχουμε, θα ψηφιστεί και έτσι αυτοί οι πέντε γιατροί που δουλεύουν στην Εύβοια θα πληρωθούν και τα αναδρομικά τους και βεβαίως θα οριστικοποιηθεί ο διορισμός τους. 
      Τι συμβαίνει όμως με αυτούς τους γιατρούς. Αυτοί οι γιατροί προσελήφθησαν σύμφωνα με την παράγραφο 1 του άρθρου 26 του ν. 2519/97 σε κενές θέσεις γιατρών υπηρεσίας υπαίθρου, αγροτικών, διορίστηκαν κατά προτεραιότητα, διότι είναι γιατροί με ειδικότητα γενικής ιατρικής, όπως προβλέπει ο νόμος. 
      Εκτός βεβαίως από την Εύβοια, διορίστηκαν πάρα πολλοί γιατροί σε όλη την Ελλάδα. Είναι περίπου τριακόσιοι αυτοί που διορίζονται παίρνοντας αυτές τις θέσεις και έτσι τα περιφερειακά ιατρεία γεμίζουν σιγά σιγά με μόνιμους ειδικούς γιατρούς, αντί να πηγαίνουν οι αγροτικοί. Αυτό ο αριθμός θα συνεχιστεί και θα αυξηθεί πάρα πολύ. 
      Ωστόσο για τους πέντε γιατρούς της Εύβοιας δημιουργήθηκε πρόβλημα με τον Επίτροπο. 
      Όχι μόνο αυτό. Όταν εξετάστηκε στο Τμήμα και εκεί κρίθηκε ότι πρέπει να γίνει νομοθετική ρύθμιση για να γίνει η οριστική τους νομιμοποίηση. Αυτό, λοιπόν, το κάνουμε τώρα το συντομότερο δυνατό. Το έχουμε εξηγήσει στους γιατρούς γιατί μας επισκέφθηκαν. Όμως νομίζω τώρα ότι είναι πάρα πολύ κοντά να έρθει στη Βουλή για να ψηφισθεί και να κλείσει αυτό το θέμα και να το τακτοποιήσουμε, γιατί καταλαβαίνουμε τους γιατρούς που δουλεύουν εδώ και αρκετό καιρό και νιώθουν και ανασφάλεια, αλλά και δεν πληρώνονται.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Λιάσκος έχει το λόγο.
      ΑΝΑΣΤΑΣΙΟΣ ΛΙΑΣΚΟΣ: Κύριε Υπουργέ, πρώτα απ’ όλα είμαι από τους ανθρώπους που βλέπω και αναγνωρίζω την καλή πρόθεση. Θέλω όμως να σας πω το εξής. Επιπροσθέτως, αυτοί οι άνθρωποι αντιμετωπίζουν και πρόβλημα επιβίωσης αλλά και το γεγονός αυτό υφίσταται πάνω από δύο χρόνια. Δηλαδή αντιλαμβάνεστε ότι είναι αναγκασμένοι να ζουν μ΄ ένα πενιχρό μισθό, βιώνοντας και την αδικία η οποία υφίσταται και βλέποντας και τους άλλους συναδέλφους, αλλά και βλέποντας ότι είναι οι μοναδικοί σε όλη την Ελλάδα. 
      Επειδή έχει ξαναέλθει αυτό το θέμα στη Βουλή και περίπου αυτή είναι η απάντηση, απευθυνόμενος προσωπικά σε σας θέλω να σας παρακαλέσω να δεσμευθείτε για το σύντομο της υποθέσεως αυτής, γιατί ήδη έχει καθυστερήσει και ήδη παρουσιάζεται ένα κράτος, το οποίο έχει δύο μέτρα και δύο σταθμά και εν πολλοίς γίνεται αναξιόπιστο χωρίς βέβαια αυτό να καταλογίζει ευθύνη σε σας. Θέλω, λοιπόν, να σας παρακαλέσω να δεσμευθείτε για το πότε περίπου θα γίνει αυτό, έτσι ώστε να έχουν και αυτοί οι άνθρωποι ένα χρονικό ορίζοντα μπροστά τους να κανονίσουν και τις υποχρεώσεις τους.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Έχουμε καθυστερήσει. Καθυστερήσαμε όμως να περάσουμε και αυτό το νομοσχέδιο που θα περνούσε νωρίτερα. Τώρα εγκρίθηκε οριστικά από το Υπουργείο μας και θα ψηφισθεί. Στο νομοσχέδιο για τη συμπλήρωση των διατάξεων του Εθνικού Συστήματος Υγείας είναι ενταγμένη αυτή η διάταξη σαν άρθρο, αλλά αν θα έρθει –που θα έρθει κατά πάσα πιθανότητα νωρίτερα- το άλλο νομοσχέδιό μας για τη δημόσια υγεία, θα το μεταφέρουμε εκεί για να το ψηφίσουμε το συντομότερο δυνατό. Στο πρώτο, λοιπόν, νομοσχέδιο που θα έχουμε πιστεύουμε ότι θα την περάσουμε εκεί, εκτός αν τα δύο νομοσχέδια περάσουν συγχρόνως οπότε αν είναι θέμα λίγων ημερών δεν θα αλλάξουμε αυτήν τη διάταξη. Ήδη άρχισαν να μαζεύουν υπογραφές. Όλα τα άλλα έχουν να κάνουν με τις υπογραφές των Υπουργείων και με τη σειρά που θα μας δώσει η Βουλή.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Επανερχόμαστε στην τρίτη επίκαιρη ερώτηση πρώτου κύκλου με αριθμό 531/1.4.2003 του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Εργασίας και Κοινωνικών Ασφαλίσεων, Εμπορικής Ναυτιλίας, σχετικώς με την επίλυση προβλημάτων που αντιμετωπίζουν οι εργαζόμενοι στη Ναυπηγοεπισκευαστική Ζώνη.
      Η επίκαιρη ερώτηση του κ. Τσιόγκα σε περίληψη έχει ως εξής:
      «Σε κινητοποιήσεις προχωρούν οι εργαζόμενοι στη Ναυπηγοεπισκευαστική Ζώνη διεκδικώντας τη λήψη άμεσων μέτρων από την Κυβέρνηση για την επίλυση των οξυμένων προβλημάτων που αντιμετωπίζουν.
      Τα σωματεία της Ζώνης και οι εργαζόμενοι ζητούν από την Κυβέρνηση να υλοποιήσει τις επαναλαμβανόμενες εξαγγελίες της για ανάπτυξη της Ζώνης και αύξηση της απασχόλησης ώστε να περιοριστεί και η ανεργία που πλήττει τους εργαζόμενους. Επιπλέον ζητούν την ουσιαστική προστασία όλων των ανέργων, τακτική επιδότηση όλων των ανέργων με εκατό ένσημα τη διετία, με 250.000 δραχμές το μήνα, εν όψει του Πάσχα καταβολή έκτακτου επιδόματος χωρίς προϋποθέσεις σε όλους τους ανέργους ύψους 630 ευρώ, καθώς και την ικανοποίηση και άλλων αιτημάτων τους.
      Ερωτώνται οι κ. κ. Υπουργοί τι συγκεκριμένα μέτρα προτίθεται να πάρει η Κυβέρνηση για την ικανοποίηση των δίκαιων αιτημάτων των εργαζομένων και των ανέργων στην Ναυπηγοεπισκευαστική Ζώνη;»
      Ο Υφυπουργός Εργασίας και Κοινωνικών Ασφαλίσεων κ. Τζιόλας έχει το λόγο.
    ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Η Ναυπηγοεπισκευαστική Ζώνη Κερατσινίου-Περάματος είναι πράγματι μία περιοχή στην οποία υπάρχουν σοβαρά προβλήματα απασχόλησης και υπάρχει ένα υψηλό ποσοστό ανεργίας. Η κατάσταση αυτή προέρχεται από την κρίση που εμφανίζει η ναυπηγοεπισκευαστική επιχειρηματικότητα στη χώρα μας αλλά και ευρύτερα στην Ευρωπαϊκή Ένωση. Με σκοπό να ενισχύσουμε την περιοχή, τους εργαζόμενους και τις επιχειρήσεις, έχουμε διαμορφώσει ένα συνολικό σχέδιο το οποίο δεν προέρχεται μόνο από το Υπουργείο Εργασίας, αλλά είναι συναρμόδια και άλλα Υπουργεία:
Το Υπουργείο Οικονομίας, το Υπουργείο Ανάπτυξης, το Υπουργείο Εμπορικής Ναυτιλίας και, βέβαια, το Υπουργείο Εργασίας. 
      Για το σκέλος που αφορά το Υπουργείο Εργασίας θα είμαι επιγραμματικός. Πέρα από την τακτική επιδότηση ανεργίας των εργαζομένων στη Ναυπηγοεπισκευαστική Ζώνη για ορισμένες ειδικότητες υπάρχει επιπλέον το εποχιακό επίδομα ανεργίας. Και εκτός απ’ αυτήν τη διπλή υποστήριξη των ανέργων τα τρία τελευταία χρόνια, όπου η κρίση στις ναυπηγοεπισκευαστικές δραστηριότητες εξακολουθεί να υπάρχει, δόθηκε έκτακτο βοήθημα ύψους 250 χιλιάδων δραχμών κατ’ έτος. Όμως, αυτά τα επιδόματα –το επίδομα ανεργίας, το εποχιακό επίδομα και το έκτακτο βοήθημα- είναι παθητικές μορφές στήριξης του εισοδήματος των ανέργων στη Ζώνη. Εκείνο που έχει μεγαλύτερη σημασία είναι ποιες είναι οι ενεργητικές πολιτικές απασχόλησης. 
      Τα επιπλέον, λοιπόν, μέτρα, που συγκροτούν ενεργητικές πολιτικές, είναι τα εξής: Το Μητρώο Επιχειρήσεων, που αποφασίστηκε να δημιουργηθεί για τις υγιείς επιχειρήσεις στην περιοχή και για το οποίο προβλέφθηκε ειδική ρύθμιση των χρεών απέναντι στο ΙΚΑ και ειδική ρύθμιση των χρεών των επιχειρήσεων απέναντι στο δημόσιο, ώστε οι επιχειρήσεις αυτές να μπορούν πλέον να αναγεννηθούν, να ανακάμψουν και να κάνουν χρήση και των επιδοτούμενων προγραμμάτων του ΟΑΕΔ. 
      Ιδρύθηκε, επίσης, η θυγατρική αναπτυξιακή εταιρεία του ΟΛΠ, που έχει ως σκοπό να κινήσει στο εσωτερικό της περιοχής αναπτυξιακά προγράμματα. Ιδρύθηκε και τέθηκε σε λειτουργία η βιομηχανική περιοχή, το ΒΙΟΠΑ Σχιστού. 
      Ειδικότερα για το πρόγραμμα από τον ΟΑΕΔ προβλέπονται τρεις επιπλέον δράσεις: Επιδότηση νέων θέσεων εργασίας για δύο έτη με 7 χιλιάδες δραχμές ανά θέση εργασίας σε επιχειρήσεις εντός και εκτός της Ζώνης που θα προσλάβουν ανέργους, εγγεγραμμένους στους καταλόγους ανεργίας του ΟΑΕΔ, που προέρχονται από τη Ζώνη. 
      Ειδική επιδότηση θέσεων εργασίας σε άτομα μεγαλύτερα των πενήντα τεσσάρων ετών, για τα οποία καλύπτονται και οι ασφαλιστικές εισφορές της κύριας και της επικουρικής ασφάλισης. 
      Τέλος, αυτοπασχόληση με 4.200.000 δραχμές σε κάθε άνεργο που θα ήθελε να ανοίξει τη δική του επιχείρηση. 
      Πρέπει, επίσης, να πω ότι την Παρασκευή στις 11 του μηνός έχουμε διάλογο με τα σωματεία της Ζώνης, για να δούμε το σχέδιο το οποίο σας ανέπτυξα, καθώς επίσης και επιπλέον μέτρα που θα μπορούσαμε να πάρουμε για τη στήριξη των ανέργων. 
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Τύπου και Μέσων Μαζικής Ενημέρωσης, Οικονομίας και Οικονομικών, Εξωτερικών, Εσωτερικών, Δημόσιας Διοίκησης και Αποκέντρωσης, Ανάπτυξης, Εργασίας και Κοινωνικών Ασφαλίσεων, Μεταφορών και Επικοινωνιών κατέθεσαν σχέδιο νόμου: «Οργάνωση και λειτουργία των Γραφείων Τύπου και Επικοινωνίας του Υπουργείου Τύπου και Μέσων Μαζικής Ενημέρωσης και ρυθμίσεις για τον ευρύτερο τομέα των μέσων ενημέρωσης». 
      Παραπέμπεται στην αρμόδια Διαρκή Επιτροπή. 
      Το λόγο τώρα έχει ο κ. Τσιόγκας. 
      ΔΗΜΗΤΡΙΟΣ ΤΣΙΟΓΚΑΣ: Κύριε Πρόεδρε, πέρασαν πολλοί Υπουργοί της Κυβέρνησης από τα αρμόδια Υπουργεία. Πολλές φορές η Κυβέρνηση έχει δώσει υποσχέσεις στους εργαζομένους στη Ζώνη. Όμως, ποτέ δεν υλοποιήσατε τις δεσμεύσεις σας και τις υποσχέσεις σας. Η Κυβέρνηση συνεχίζει να κοροϊδεύει τους εργαζόμενους και τους άνεργους στη Ζώνη. 
      Πρέπει να σας πω ότι γύρω από τη Ζώνη ζουν σαράντα χιλιάδες οικογένειες που έχουν σχέση με όλες τις δουλειές που πέφτουν στη Ζώνη. Αυτόν τον κόσμο τον έχετε στα αζήτητα, ενώ τους βιομηχάνους, όπως τον Ταβουλάρη, τους ταΐζετε, όπως ταΐζετε και το μεγάλο κεφάλαιο. Τους μικρομεσαίους που δραστηριοποιούνται στη Ζώνη με τις μικρές επιχειρήσεις τους έχετε εγκαταλείψει. 
      Τα σωματεία της Ζώνης και οι εργαζόμενοι στην περιοχή απαιτούν από την Κυβέρνηση να δώσει λύσεις στα προβλήματα, τα οποία τους βασανίζουν πολλά χρόνια. 
      Και φυσικά απαιτούν μια πολιτική ανάπτυξης και απασχόλησης. Στη Ζώνη ζητούν να δοθούν κατασκευές των πλοίων της ακτοπλοΐας των άγονων γραμμών και επίσης ζητούν να υλοποιηθεί, με κατεύθυνση τη Ζώνη, το πρόγραμμα αντικατάστασης των μεσογειακών πλοίων. 
      Φυσικά τα αιτήματα για την ουσιαστική προστασία των ανέργων είναι αιτήματα τα οποία αγγίζουν την εξαθλίωση, στην οποία ζουν οι άνεργοι της Ζώνης. Είναι αιτήματα που λέμε ότι με εκατό ένσημα να δοθούν 250.000 δραχμές το μήνα και φυσικά έκτακτη οικονομική ενίσχυση ενόψει των εορτών του Πάσχα με 630 ευρώ για να κάνουν Πασχαλιά οι άνεργοι στη Ζώνη. 
      Ακόμα, συνταξιοδότηση όλων των κλάδων της ζώνης στα εξήντα χρόνια μικτά για τους άνδρες και στα πενήντα πέντε για τις γυναίκες και για τα βαρέα πενήντα πέντε χρόνια για τους άνδρες και πενήντα για τις γυναίκες με 4.050 ημέρες εργασίας. Θα πρέπει επίσης να παρθεί ακόμα κι ένα μέτρο συγκεκριμένο στα πλαίσια του κρατικού προϋπολογισμού για την εξασφάλιση της απασχόλησης των ανέργων της ζώνης, που είναι πάνω από τα πενήντα πέντε χρόνια.
      Όσο γι’ αυτά που είπατε, για τις ενεργητικές πολιτικές, δοκιμάστηκαν κι αλλού και δεν υπήρξαν λύσεις στο πρόβλημα της ανεργίας. Απλά ταΐζετε όλους τους κομπιναδόρους και τους αεριτζήδες με λεφτά των εργαζομένων. 
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, η πρόταση που κάνει ο συνάδελφος κ. Τσιόγκας, να δοθεί η κατασκευή των πλοίων των άγονων γραμμών στη Ναυπηγοεπισκευαστική Ζώνη του Περάματος είναι μία πρόταση η οποία εκφεύγει από κάθε πλαίσιο. 
      Η συγκεκριμένη δραστηριότητα κατασκευής των πλοίων δεν είναι μια δραστηριότητα που ασκεί η Κυβέρνηση. Η κυβέρνηση δεν είναι επιχειρηματίας. Δεν δίνει η Κυβέρνηση τη συγκεκριμένη δουλειά, για να πάρει απόφαση για το συγκεκριμένο θέμα. Κατά συνέπεια η πρόταση αυτή είναι απλώς ένα πυροτέχνημα για να ακουστεί στην Αίθουσα και να εντυπωσιάσει τους ενδιαφερομένους. 
      Για τα υπόλοιπα, θα επαναλάβω ότι οι άνεργοι στη Ζώνη του Περάματος έχουν, εκ μέρους του Υπουργείου Εργασίας –θα μιλήσω μόνο για το Υπουργείο Εργασίας, γιατί υπάρχει μια σύνθετη πολιτική και από άλλα Υπουργεία- έχουν μια τριπλή στήριξη σε επίπεδο παθητικών πολιτικών, δηλαδή σε επίπεδο επιδομάτων. Υπάρχει το τακτικό επίδομα ανεργίας, υπάρχει το εποχιακό επίδομα ανεργίας και μάλιστα με πολύ ευνοϊκές προϋποθέσεις για τους εργαζόμενους στη Ζώνη σε σχέση με άλλους εργαζόμενους και υπάρχει και το ετήσιο βοήθημα το οποίο επί τρία χρόνια δίνεται. 
      Το ερώτημα όμως είναι αν μπορεί να στηρίξει κανείς τους ανέργους και τις οικογένειες τους με επιδοματικές πολιτικές. Εμείς πιστεύουμε ότι οι επιδοματικές πολιτικές είναι βραχείας χρήσεως και εν πάση περιπτώσει παθητικές πολιτικές. Χρειάζονται, λοιπόν, ενεργητικές πολιτικές. 
      Για την εφαρμογή τέτοιων πολιτικών μίλησα προηγουμένως. Λέμε, παραδείγματος χάρη, ότι κάθε άνεργος που είναι εγγεγραμμένος στις λίστες ανεργίας του ΟΑΕΔ  -όπου κι αν θελήσει αυτός να εργαστεί, είτε εντός της ζώνης είτε σε επιχείρηση εκτός της ζώνης, είτε οπουδήποτε στο λεκανοπέδιο της Αττικής- θα έχει μια επιπλέον στήριξη 7.000 δραχμών η επιχείρηση που θα προσλάβει έναν τέτοιο άνεργο. Γι’ αυτόν το λόγο οποιοσδήποτε άνεργος από τη Ναυπηγοεπισκευαστική Ζώνη μπορεί να ζητήσει εργασία και να στηριχθεί γι’ αυτό. 
      Λέμε, επίσης, για τους  άνεργους που είναι πάνω από πενήντα τεσσάρων ετών –κι εκεί υπάρχει ένα ιδιαίτερο πρόβλημα- ότι και γι’ αυτούς θα ισχύει το ίδιο μέτρο με πρόσθετη, ασφαλιστική κάλυψη. Είτε, λοιπόν,  είναι εντός είτε εκτός της ζώνης η επιχείρηση που θα προσλάβει άνεργο πάνω από πενήντα τεσσάρων χρονών, θα υποστηρίζεται με 7.000 δραχμές ημερησίως και θα καλύπτουμε για την περίπτωση αυτού του ανέργου όλες τις ασφαλιστικές εισφορές της κύριας και επικουρικής του ασφάλισης. 
      Τέλος, υπάρχουν και τα μέτρα της κατάρτισης και της αυτοαπασχόλησης, τα οποία είναι γνωστά. Είναι μέτρα επιθετικά για να μπορέσουμε να αλλάξουμε το κλίμα στην περιοχή. Πέρα απ’ αυτά που ανέπτυξα στην πρωτολογία μου για το μητρώο των επιχειρήσεων, που ολοκληρώνεται και άλλες δράσεις. Είναι θέμα του Υπουργείου Εμπορικής Ναυτιλίας η παρακολούθηση σύνταξης του μητρώου επιχειρήσεων. Οι επιχειρήσεις που θα προκύψουν, θα δημιουργήσουν νέες θέσεις εργασίας κι αυτές. Αυτό είναι σε αδρές γραμμές το πλαίσιο με το οποίο θέλουμε να βγάλουμε την περιοχή από την κρίση.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων, των αναφορών και των ερωτήσεων.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
     Θα συζητηθεί η υπ’ αριθμόν 16/51/14.03.2003 επίκαιρη επερώτηση των Βουλευτών της Νέας Δημοκρατίας κυρίων Γεωργίου Τρυφωνίδη, Αθανάσιου Κατσιγιάννη, Νικόλαου Λέγκα, Σταύρου Καλογιάννη, Σάββα Τσιτουρίδη, Γεώργιου Βλάχου, Θεόδωρου Κατσίκη, Αθανάσιου Μπούρα, Απόστολου Ανδρεουλάκου, Μιλτιάδη Βαρβιτσιώτη, Γεράσιμου Γιακουμάτου, Παναγιώτη Καμμένου, Κώστα Καρρά, Θεόδωρου Κασσίμη, Μιχάλη Λιάπη, Παναγιώτη Παναγιωτόπουλου, Αικατερίνης Παπακώστα, Φάνης Πάλη-Πετραλιά, Βύρωνα Πολύδωρα, Γεώργιου Βουλγαράκη, Μαριέττας Γιαννάκου, Νικήτα Κακλαμάνη, Μαρίας Καρά, Αλέξανδρου Λυκουρέζου, Άννας Μπενάκη-Ψαρούδα, Γεώργιου Αλογοσκούφη, Ευάγγελου Μεϊμαράκη και Προκόπη Παυλόπουλου προς την Υπουργό Περιβάλλοντος, Χωροταξίας και Δημοσίων Έργων, σχετικώς με την εξεύρεση Χώρων Υγειονομικής Ταφής Απορριμμάτων στο Νομό Αττικής.
     Για τη συζήτηση της σημερινής επίκαιρης επερώτησης ορίζεται από τη Νέα Δημοκρατία ως Κοινοβουλευτικός Εκπρόσωπος ο Βουλευτής κ. Γεώργιος Αλογοσκούφης.
     Ο Συνασπισμός της Αριστεράς και της Προόδου ορίζει ως Κοινοβουλευτική Εκπρόσωπο τη Βουλευτή κ. Ιωάννα Στεργίου.
     Το λόγο έχει ο πρώτος επερωτών κ. Γεώργιος Τρυφωνίδης.
     ΓΕΩΡΓΙΟΣ ΤΡΥΦΩΝΙΔΗΣ: Κύριε Πρόεδρε, κυρίες και κύριοι συνάδελφοι, το όνειρο των Ελλήνων και ιδιαίτερα των κατοίκων της περιφέρειας Αττικής για μια ποιότητα ζωής σ΄ ένα αναβαθμισμένο, φυσικό και ανθρώπινο περιβάλλον, από όνειρο έγινε εφιάλτης. Η κατάσταση καθημερινά χειροτερεύει. Προβλήματα παραμένουν άλυτα και ως εκ τούτου επιδεινώνονται καθημερινά, νέα προβλήματα προστίθενται το ένα πάνω στο άλλο και η Κυβέρνηση φαίνεται αδύναμη να τα αντιμετωπίσει. Παρουσιάζεται η εικόνα η Κυβέρνηση να θυμίζει τη νοικοκυρά, η οποία αντί να καθαρίζει το σπίτι σπρώχνει κάτω από το χαλί τα σκουπίδια. Η κατάσταση όμως έφτασε στο απροχώρητο σε όλους τους τομείς. Και οπωσδήποτε –το έχετε αντιληφθεί κι εσείς- με τις διάφορες κατολισθήσεις, καταπτώσεις, πλημμύρες κλπ. το κράτος φαίνεται να μην μπορεί να λειτουργήσει με ομαλές συνθήκες.
     Η πρόσφατη κατολίσθηση που έγινε στο ΧΥΤΑ Άνω Λιοσίων έθεσε σε κίνδυνο τη ζωή των εργαζομένων στην περιοχή και δημιούργησε τεράστιες ζημιές στην υποδομή του ΧΥΤΑ. Μιλάμε για αρκετά δισεκατομμύρια δραχμές από την πτώση μεγάλου μέρους της κατολίσθησης πάνω στο εργοστάσιο ανακύκλωσης, από την καταστροφή του υποσταθμού της ΔΕΗ, από την καταστροφή του αντλιοστασίου των στραγγισμάτων.
     Τα στραγγίσματα μάλιστα αυτά τρέχουν στους δρόμους και στους χώρους του ΧΥΤΑ τελείως ελεύθερα μολύνοντας τον υδροφόρο ορίζοντα και δημιουργώντας τεράστια προβλήματα υγείας και στους εργαζόμενους και στους κατοίκους της περιοχής. Η Κυβέρνηση γνωρίζει την ποιότητα των στραγγισμάτων. Και τη γνωρίζει γιατί μια αντίστοιχη μελέτη, η οποία έγινε για την περίπτωση του Κουρουπητού Χανίων από το Πολυτεχνείο του Μονάχου, αναφέρει ότι σε αυτά τα στραγγίσματα υπάρχουν πολυχλωριωμένα διφαινύλια, υπάρχουν διοξίνες, υπάρχουν καρκινογόνα συστατικά, τα οποία θέτουν πράγματι σε κίνδυνο την υγεία των κατοίκων της περιοχής.
     Για τα Πρακτικά καταθέτω αυτήν την αιτιολογική έκθεση, μέσα στην οποία είναι αυτή η μελέτη του Πολυτεχνείου του Μονάχου, για να φανεί το αντίστοιχο περιβάλλον και ο αντίστοιχος κίνδυνος που υπάρχει σήμερα στην περιοχή Άνω Λιοσίων και την οποία αντιμετωπίζουν οι εργαζόμενοι.
     (Στο σημείο αυτό ο Βουλευτής κ. Γεώργιος Τρυφωνίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Είμαστε όλοι πολύ τυχεροί, γιατί λόγω της αργίας της Καθαράς Δευτέρας δεν κυκλοφορούσε στο χώρο ο συνήθης αριθμός εργαζομένων. Αν συνέβαινε αυτό καθημερινή, θα θρηνούσαμε οπωσδήποτε δεκάδες νεκρούς.
     Ας επισημάνω με την ευκαιρία αυτή ότι οι εκατοντάδες άνθρωποι που εργάζονται σε αυτήν την τριτοκοσμική κόλαση είναι πολίτες της ισχυρής Ελλάδας, που κυβερνάται εδώ και οκτώ χρόνια από τις εκσυγχρονιστικές κυβερνήσεις του κ. Σημίτη. Και όλα αυτά δεν είναι λόγια δικά μου, είναι λόγια του κ. Πάγκαλου, όπως γράφτηκαν στην εφημερίδα «ΤΟ ΒΗΜΑ» στις 16-03-2003. Εκεί επισημαίνει την τριτοκοσμική κατάσταση που υπήρχε και υπάρχει στο μοναδικό ΧΥΤΑ στην περιφέρεια της Αττικής, ο οποίος αντί να είναι παράδειγμα προς μίμηση, έχει καταντήσει να είναι παράδειγμα προς αποφυγή.
      Η κατολίσθηση αυτή, κύριοι συνάδελφοι, έδειξε κάτι άλλο, το οποίο είναι πάρα πολύ σοβαρό. Έδειξε την έλλειψη εθνικού και περιφερειακού σχεδιασμού για την εναλλακτική διαχείριση των απορριμμάτων στη χώρα, δηλαδή την έλλειψη ενός χωροταξικού σχεδίου πού θα γίνουν οι ΧΥΤΑ, πού θα γίνουν τα κέντρα διαλογής, πού θα γίνουν τα κέντρα συλλογής και μεταφόρτωσης και λοιπά. Επίσης η κατολίσθηση αυτή έδειξε ότι οι κυβερνήσεις του ΠΑΣΟΚ τα τελευταία χρόνια διαχειρίστηκαν αποσπασματικά περίπου 2 τρισεκατομμύρια δραχμές για δράση στο περιβάλλον, χωρίς να προσφέρουν έργο αντίστοιχης ποσότητας και ποιότητας.
      Για να γίνω πιο συγκεκριμένος, θα αναφέρω αυτό τούτο το καμάρι του ΠΑΣΟΚ στη διαχείριση των προβλημάτων περιβάλλοντος, αυτό το καινούριο εργοστάσιο ανακύκλωσης που κατασκευάστηκε μέσα στο χώρο του ΧΥΤΑ για το οποίο καμάρωνε ο κ. Λαλιώτης και η Κυβέρνησή του, και το οποίο εργοστάσιο σήμερα βρίσκεται καταπλακωμένο σ΄ ένα μέρος του από την κατολίσθηση των σκουπιδιών και το οποίο εργοστάσιο, πριν ακόμα ξεκινήσει έστω τη δοκιμαστική του λειτουργία, βρίσκεται εκτός προδιαγραφών της Ευρωπαϊκής ΄Ενωσης. ΄Εχει μία γραμμή παραγωγής, ενώ οι απαιτήσεις της Ευρωπαϊκής Ένωσης απαιτούν δύο γραμμές παραγωγής. Να θυμίσω επίσης ότι αυτό το εργοστάσιο ξεκίνησε με προϋπολογισμό 10 δισεκατομμυρίων δραχμών και έχει ξεπεράσει τα 25 δισεκατομμύρια δραχμές για ένα, όπως αποδεικνύεται, άχρηστο σήμερα τεχνολογικά εργοστάσιο το οποίο δεν έχει καν ακόμη αρχίσει να παράγει. Αλλά αν δούμε και τι παράγει, το τελικό του προϊόν δεν είναι προϊόν διαλογής, είναι προϊόν που θα πηγαίνει για θάψιμο. 
      Έτσι, η Κυβέρνηση του ΠΑΣΟΚ έχει καταστήσει ομήρους τους κατοίκους της Αττικής, τεσσεράμισι εκατομμύρια περίπου πολίτες, χωρίς να υπάρχει αυτήν τη στιγμή εναλλακτική λύση αποθέσεως σκουπιδιών. Παρ’ όλες τις επεκτάσεις που μπορούν να γίνουν και γίνονται αυτήν τη στιγμή στο ΧΥΤΑ ΄Ανω Λιοσίων μ΄ ένα καινούργιο κύτταρο, ίσα-ίσα θα επαρκέσει, αν επαρκέσει, μέχρι τους Ολυμπιακούς Αγώνες του 2004. Ένα μήνα πριν, ένα μήνα μετά, δεν έχει καμία σημασία. Από κει και ύστερα, τα τεσσεράμισι εκατομμύρια των κατοίκων, οι τουρίστες της περιοχής, οι Ολυμπιακοί Αγώνες βρίσκονται όμηροι της ανεπάρκειας που επέδειξαν οι προηγούμενες κυβερνήσεις του ΠΑΣΟΚ να μην έχουν χωροθετήσει, να μην έχουν προβλέψει, να μην έχουν ένα σωστό εθνικό σχεδιασμό διαχείρισης τουλάχιστον στην περιφέρεια της Αττικής που υπάρχει και το μεγάλο πρόβλημα. Και εκεί, κυρία Υπουργέ, είναι το μεγάλο έγκλημα της προηγούμενης δεκαετίας της πολιτικής ηγεσίας του Υπουργείου σας. Εγώ προσωπικά αναγνωρίζω ότι τελευταία κάνετε ορισμένες προσπάθειες να κερδίσετε λίγο χρόνο, αλλά, δυστυχώς, η κατάστασης είναι πολύ άσχημη. Πρέπει να ξέρετε ότι από τη στιγμή που θα χωροθετηθεί ένας ΧΥΤΑ, μέχρι να γίνουν οι μελέτες, μέχρι να γίνουν οι διαγωνισμοί, οι δημοπρασίες, για να κατασκευασθεί ένας ΧΥΤΑ, απαιτείται ένα διάστημα περίπου δύο- τριών ετών και σ’ αυτό το διάστημα η Αττική θα είναι χωρίς σωστές εγκαταστάσεις ορθής υγειονομικής ταφής των απορριμμάτων. 
      Τον τελευταίο καιρό, βλέπουμε την Κυβέρνηση του ΠΑΣΟΚ να προσπαθεί να μεταθέσει τις ευθύνες στους ΟΤΑ, ότι αυτοί φταίνε, γιατί τα τελευταία δέκα χρόνια δεν χωροθέτησαν ΧΥΤΑ, δεν προχώρησαν στη λύση του προβλήματος και λοιπά. Ξεχνάει όμως η Κυβέρνηση ότι το κράτος πάντοτε παρεμβαίνει, πάντοτε υπάρχει, πάντοτε είναι παρόν σε κάθε κοινωνική εκδήλωση. Σε τελική ανάλυση, η Κυβέρνηση έχει την ευθύνη τη νομοθετικής πρωτοβουλίας. Και επίσης για ένα πολεοδομικό συγκρότημα του μεγέθους που έχει αναπτυχθεί στην Αττική, να περιμένουμε λύσεις σ’ αυτό το τεράστιο πρόβλημα από απομονωμένους ΟΤΑ, είναι κάτι που είναι ανέφικτο και ουσιαστικά θυμίζει στρουθοκάμηλο που χώνει το κεφάλι της μέσα στην άμμο.
      Επιστρέφω στον κ. Πάγκαλο, ο οποίος αναφέρει πάλι στο «ΒΗΜΑ», στις 16-3 ότι η ευθύνη της Κυβέρνησης για τη σημερινή αθλιότητα είναι μεγάλη και δη συμψηφίζεται με άλλες πιο εύοσμες και υψιπετείς απασχολήσεις, όπως παραδείγματος χάριν η Προεδρία της Ευρωπαϊκής Ένωσης. 
      Αλλά, κυρίες και κύριοι, γιατί φτάσαμε σε αυτό το επίπεδο; Πώς φτάσαμε στο σημείο αυτήν τη στιγμή η Αττική να είναι χωρίς σχεδιασμό, χωρίς υποδομές, χωρίς να μπορεί να εφαρμόσει τις δεσμεύσεις που έχει αναλάβει η χώρα μας έναντι της Ευρωπαϊκής Ένωσης; Φτάσαμε στο σημείο αυτό γιατί η Κυβέρνηση του ΠΑΣΟΚ επέτρεψε όλα αυτά τα χρόνια να αναπτυχθεί γύρω από τα σκουπίδια ένας μηχανισμός από τον οποίο το ΠΑΣΟΚ αποκομίζει «ζεστό» πολιτικό χρήμα. 
      Δεν ξέρω πώς να χαρακτηρίσω αυτόν το μηχανισμό που ασχολείται με τα σκουπίδια στην Αττική. Το μυαλό μου πηγαίνει στην Αμερική και τον Καναδά, όπου εκεί αντίστοιχα τα σκουπίδια τα διαχειρίζεται η μαφία. Κάτι τέτοιο έρχεται και στο δικό μου μυαλό, αλλά δεν θα ήθελα να το πω, αν και έχω πολλούς λόγους. 
      Θα σας αναφέρω ορισμένα περιστατικά για το πώς διαχειρίζονται τα χρήματα του Έλληνα πολίτη και δημότη, ο οποίος πληρώνει δημοτικά τέλη. Ξέρετε, κύριοι συνάδελφοι, πόσα πληρώνει ο διαχειριστής του ΧΥΤΑ σε ιδιωτική εταιρεία για την αστυνόμευση των σκουπιδιών το χρόνο; 1.000.000.000 δραχμές! Μην κλαπούν τα σκουπίδια! Ξέρετε ότι το εργοστάσιο ανακύκλωσης, όπως σας είπα, δεν έχει δουλέψει ποτέ μια και δεν κατόρθωσε η Κυβέρνηση να το θέσει σε λειτουργία; Είναι εκτός προδιαγραφών της Ευρωπαϊκής Ένωσης και αυτήν τη στιγμή είναι καταπλακωμένο. 
      Ξέρετε ότι ο διαχειριστής του ΧΥΤΑ υπέγραψε σύμβαση με το Γεωτεχνικό Πανεπιστήμιο, ώστε να κάνουν οι καθηγητές μελέτη της ποιότητας της κομπόστας που θα παράγει στο μέλλον αυτό το εργοστάσιο; Μιλάμε μάλιστα για ένα ποσό 1.000.800 ευρώ, από το οποίο οι καθηγητές Γεωπονικής έχουν ήδη εισπράξει προκαταβολή γύρω στα 120.000.000 χωρίς να υπάρχει προοπτική να γίνει αυτή η μελέτη καθόλου. 
      Πάνω από 700.000.000 το χρόνο πληρώνει ο διαχειριστής του ΧΥΤΑ σε ιδιώτες, σε ιδιωτικές μπουλντόζες για να στρώνουν τα σκουπίδια, τη στιγμή που μηχανολογικός εξοπλισμός του συνδέσμου βρίσκεται εγκαταλελειμμένος στα συνεργεία. Υπάρχει μάλιστα μπουλντόζα που είναι στα αζήτητα ενάμιση χρόνο. Πληρώνουν γύρω στα 700.000.000 δραχμές το χρόνο ενοίκιο για τις μπουλντόζες, τη στιγμή που έχουν εξοπλισμό 3,5.000.000.000 και κάθεται. 
      Ακόμα και στη λίμνη Κουμουνδούρου μελετούν τις επιπτώσεις του ύδατος, αναθέτοντας σχετική μελέτη στο Εθνικό Ίδρυμα Θαλασσίων Ερευνών, χωρίς να υπάρχει καμία σχέση, καμία σύνδεση της λίμνης με το ΧΥΤΑ. Γιατί αν υπήρχε πρόβλημα –υπήρχε στο παρελθόν και έχει γίνει αντίστοιχη μελέτη- ευθύνονται τα Ελληνικά Διυλιστήρια από τα πετρέλαια που διαχέονται κάτω από τις δεξαμενές των διυλιστηρίων Ασπροπύργου. Αυτό είναι ένα μικρό δείγμα για να δικαιολογήσω τον τρόπο διαχείρισης του ΧΥΤΑ από την πολιτική του ηγεσία. 
      Ακόμα θα ήθελα να πω ότι ο τεχνικός σύμβουλος του ΧΥΤΑ, η Κοινοπραξία Κορωνίς κλπ, είχε προειδοποιήσει για την κατολίσθηση που έρχεται. Μάλιστα έστειλε και ένα υπόμνημα με τοπογραφικό διάγραμμα -με τομές- για το πού θα γίνει η κατολίσθηση, αν δεν ληφθούν άμεσα μέτρα. Γιατί δυστυχώς δεν λαμβάνονται βασικά μέτρα, όπως είναι η άντληση του παραγομένου σε μεγάλες ποσότητες βιοαερίου. Υπάρχει πλημμελής συμπίεση των απορριμμάτων. Έχουν καταργηθεί οι στοιχειώδεις αρχές εκμετάλλευσης του ΧΥΤΑ, που επιβάλλονται από τους κανόνες της τέχνης και της τεχνικής. 
      Αυτή ήταν η κατάσταση στο ΧΥΤΑ, κυρίες και κύριοι. Ξέρανε τον επερχόμενο κίνδυνο και δεν κάνανε τίποτα, όπως και τώρα δεν κάνουν τίποτα. Δεν κάνουν άντληση βιοαερίου και ακόμη και σήμερα κινδυνεύουν οι ζωές των εργαζομένων και υπάρχει κίνδυνος για τη ζωή των κατοίκων της περιοχής. Καταθέτω αυτό για τα Πρακτικά.
      (Στο σημείο αυτό ο Βουλευτής κ. Γεώργιος Τρυφωνίδης καταθέτει για τα Πρακτικά το προαναφερθέν έγγραφο, το οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Θα ήθελα να κλείσω με το εξής. Κυρία Υπουργέ, θα έπρεπε να είχατε προσέξει το ΧΥΤΑ Άνω Λιοσίων –εσείς και το ΠΑΣΟΚ- να είναι η βιτρίνα της προσπάθειάς σας να πείσετε τους κατοίκους της Αττικής, για να γίνει μια σχετική χωροθέτηση αντίστοιχων εγκαταστάσεων στην περιοχή. Αντ’ αυτού κάνατε, με την αδιαφορία την οποία επεδείξατε, το ΧΥΤΑ Άνω Λιοσίων παράδειγμα προς αποφυγήν και κανένας δήμος, κανένας κάτοικος της περιοχής της Αττικής δεν θέλει ένα ΧΥΤΑ δίπλα στο σπίτι του. Και δεν τον θέλει γιατί βλέπει την κατάσταση που επικρατεί σήμερα στο ΧΥΤΑ Άνω Λιοσίων, που είναι στην ουσία μια χωματερή κι όχι ένας σύγχρονος χώρος υγειονομικής ταφής απορριμμάτων.
     Κυρίες και κύριοι, κλείνοντας θα ήθελα να πω ότι ανέφερα όλους τους λόγους για τους οποίους σήμερα η Κυβέρνηση επερωτάται κι επιφυλάσσομαι στη δευτερολογία μου να αναφέρω ορισμένα πρόσθετα γεγονότα, τα οποία καταδεικνύουν την απαράδεκτη κατάσταση στην οποία έφερε την Αττική σήμερα η Κυβέρνηση όσον αφορά τα θέματα περιβάλλοντος. 
     Ευχαριστώ πολύ.
     (Χειροκροτήματα από την Πτέρυγα της Νέας Δημοκρατίας)
     ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να σας ανακοινώσω ότι από το Κομμουνιστικό Κόμμα Ελλάδας ορίζεται ως Κοινοβουλευτικός Εκπρόσωπος για τη συζήτηση της επερώτησης ο συνάδελφος κ. Νικόλαος Γκατζής.
     Το λόγο έχει ο κ. Κατσιγιάννης.
     ΑΘΑΝΑΣΙΟΣ ΚΑΤΣΙΓΙΑΝΝΗΣ: Ευχαριστώ, κύριε Πρόεδρε.
     Η κατάρρευση του ΧΥΤΑ των Άνω Λιοσίων το απόγευμα της 10ης Μαρτίου οδήγησε στην κατάρρευση κι ένα μύθο, που η για πολλά χρόνια σκανδαλώδης και προπαγανδιστική διαφήμισή του είχε, πέραν των άλλων, κοστίσει και πάρα πολλά χρήματα στον ελληνικό λαό.
     Πρόκειται για το μύθευμα της δήθεν υποδειγματικής διαχείρισης των απορριμμάτων της Αττικής από τον ΕΣΔΚΝΑ. Για μια ολόκληρη δεκαετία ακούγαμε δηλώσεις συναρμοδίων υπουργών για την υποδειγματική λειτουργία του ΧΥΤΑ των Άνω Λιοσίων, διαβάζαμε στον Τύπο πληρωμένες καταχωρίσεις για μακρόπνοα προγράμματα ανακύκλωσης στην πηγή από τον ΕΣΔΚΝΑ για πρότυπα εργοστάσια κομποστοποίησης και ανακύκλωσης, για επενδύσεις που προάγουν την προστασία του περιβάλλοντος και πολλά άλλα. Όποιος δε τολμούσε να εκφράσει την αντίρρησή του, την ανησυχία του πως τα πράγματα δεν πάνε καλά, πως έχουμε μείνει πίσω στη διαχείριση των απορριμμάτων, πως η πλημμελής λειτουργία του ΧΥΤΑ των Άνω Λιοσίων επιβαρύνει το περιβάλλον της ευρύτερης περιοχής του Θριασίου, των Λιοσίων, του Ζεφυρίου και όχι μόνον αυτών, πως ο ΕΣΔΚΝΑ αποτελεί γραφείο εξυπηρέτησης μικροκομματικών συμφερόντων, εκατηγορείτο με το χειρότερο τρόπο, κύριε Πρόεδρε, κάτι που γίνεται και σήμερα, όταν με την ίδια ευκολία κατηγορούνται οι ΟΤΑ της Αττικής για τη λειτουργία ανεξέλεγκτων χωματερών. Και εδώ ξεχνάμε -και σας αναφέρω συγκεκριμένα παραδείγματα- ότι πολλές φορές και ο Δήμος Κρωπίας και ο Δήμος Παιανίας ζήτησαν να μπουν στον ΕΣΔΚΝΑ και να σταματήσουν τη λειτουργία των χωματερών αυτών. Και όμως ο ΕΣΔΚΝΑ με διάφορα τερτίπια, απέφυγε να τους δεχθεί, λέγοντας ότι πρέπει να ληφθεί απόφαση από τη συνέλευση η οποία θα γίνει μετά από αρκετούς μήνες ;κι έτσι πάει το πράγμα.
     Σήμερα, λοιπόν, έχουν αναδειχθεί στο προσκήνιο αρκετά πράγματα σχετικά με την κακή, λειτουργία του ΧΥΤΑ των Άνω Λιοσίων, ως προς την πλημμελή συμπίεση, τα υπερβολικά και απότομα πρανή, έτσι όπως κατασκευαζόντουσαν εκτός προδιαγραφών, το μεγάλο ύψος της εναπόθεσης, γενικά την μη τήρηση των προδιαγραφών λειτουργίας. 
     Επιπλέον, έξω από το ΧΥΤΑ των Άνω Λιοσίων βλέπουμε πολύ καλά τι συμβαίνει, όπου υπάρχουν αυτήν τη στιγμή ιδιωτικές παράνομες χωματερές, που για να μειώσουν τον όγκο των σκουπιδιών που μεταφέρουν μέσα στο ΧΥΤΑ πού και πού βάζουν και καμιά φωτιά.
     Τι έγινε, λοιπόν, αυτά τα τελευταία δέκα χρόνια με τον ΕΣΔΚΝΑ, του οποίου ο τελευταίος προϋπολογισμός ξεπερνά τα 80 δισεκατομμύρια; Και μάλιστα τα τελευταία δέκα χρόνια είχε ένα μέσο όρο προϋπολογισμών 40 με 50 δισεκατομμύρια κατ’ έτος. 
      Διαχειρίστηκε, δηλαδή, για δέκα χρόνια 500 δισεκατομμύρια περίπου για να έχουμε σήμερα ένα ΧΥΤΑ που στην πραγματικότητα είναι χωματερή και ένα εργοστάσιο ανακύκλωσης που ακόμη δεν λειτουργεί.
      Και ας πάμε συγκεκριμένα σε ορισμένα παραδείγματα της λειτουργίας αυτού του ΧΥΤΑ. Σχετικά με τα στραγγίσματα έχει διαπιστωθεί  πως το ρυπαντικό φορτίο των στραγγισμάτων είναι πέντε φορές πάνω σε βαρέα μέταλλα και σε αλογονομένες ενώσεις  από τα στραγγίσματα των σύγχρονων ΧΥΤΑ στην Ευρώπη και στην Αμερική. Επιπλέον τα στραγγίσματα δεν περνούν από την αντίστροφη όσμωση, από τη διαδικασία καθαρισμού τους, γιατί έχει προβλεφθεί και έχει διαστασιολογηθεί εγκατάσταση για εκατό κυβικά την ημέρα, ενώ έχουμε μία παραγωγή που φθάνει και τα διακόσια ογδόντα. Αυτό καταγγέλλεται και από τον εργολάβο κατασκευής του ΧΥΤΑ στο ίδιο έγγραφο που αναφέρθηκε προηγουμένως ο συνάδελφος Γιώργος Τρυφωνίδης.
      Έτσι τα στραγγίσματα ρέουν στην επιφάνεια και καταλήγουν στον υπόγειο ορίζοντα και σε πολλά σημεία του Θριάσιου Πεδίου, κύριε Πρόεδρε, τα υπόγεια νερά είναι μία μαύρη σούπα. Και βέβαια έχουμε ένα εργοστάσιο ανακύκλωσης που θεωρείται ότι είναι το μεγαλύτερο ίσως στην Ευρώπη και όμως δεν λειτουργεί. Και δεν έχουμε ακόμη μετά από δέκα χρόνια καταφέρει να αναπτύξουμε ένα σύστημα ανακύκλωσης στην πηγή. Το κομπόστ που θα παράγεται, κύριε Πρόεδρε, θα είναι μόνο για ταφή γιατί είναι από σύμμεικτα απορρίμματα, γυαλί, μέταλλα τα οποία κάποια υπολείμματα από αυτά θα μένουν στο κομπόστ και μετά την όλη  διαδικασία. Είναι μόνο για θάψιμο.
      Το βιαέριο δεν εκλύεται σωστά και γι’ αυτό υπάρχει καταγγελία από τον εργολάβο. Και οι εκλύσεις του βιαερίου περιέχουν αλογονομένες και τοξικές ενώσεις λόγω της κακής συλλογής από το σύστημα και επιπλέον υπάρχει κίνδυνος στην καύση του λόγω καύσης αλογονομένων ενώσεων να έχουμε διαρροή διοξινών και φουρανών στο περιβάλλον. 
      Με όλα αυτά μπορεί να κατανοήσει κανείς τους φόβους των ΟΤΑ της Αττικής, σχετικά με τις νέες χωροθετήσεις γιατί  ένα έργο επίδειξης όπως θα έπρεπε να είναι ο ΧΥΤΑ των Άνω Λιοσίων κατέληξε να είναι ένα έργο αποτροπής. Και αυτό είναι η μεγάλη ευθύνη της Κυβέρνησης και η πιο αδιάσειστη απόδειξη της αποτυχίας της στον τομέα της διαχείρισης των απορριμμάτων.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Βλάχος έχει το λόγο.
      ΓΕΩΡΓΙΟΣ ΒΛΑΧΟΣ: Κύριε Πρόεδρε, είναι γνωστή πια τις τελευταίες εβδομάδες η κατάσταση που επικρατεί στο χώρο διαχείρισης απορριμμάτων Άνω Λιοσίων και έπρεπε να συμβούν τα τελευταία γεγονότα για να μάθει όλη η Αθήνα πια, όλη η Αττική τι συμβαίνει λίγο πολύ εκεί στα Άνω Λιόσια. Και έπρεπε να συμβούν τα γεγονότα αυτά για να θορυβηθεί επιτέλους η Κυβέρνηση μετά από πολλά χρόνια και να ενδιαφερθεί για την πραγματική επίλυση αυτού του μεγάλου θέματος, της διαχείρισης δηλαδή των σκουπιδιών στο Νομό Αττικής.
      Αν πάει κανείς εκεί στα Άνω Λιόσια και περιμένει να δει κάποιο χώρο υγειονομικής ταφής μάλλον δεν θα τον δει. Θα δει μια ανεξέλεγκτη τεράστια χωματερή όπως αυτές τις ανεξέλεγκτες που καταγγέλλουμε ότι υπάρχουν στην Αττική. Είναι μεγαλύτερη και απλώς αυτή έχει έσοδα, απλώς εκεί ξεπλένονται χρήματα, απλώς εκεί κρύβονται ανομίες γιατί τα βουνά από τα σκουπίδια είναι πολύ μεγαλύτερα από εκείνα των ανεξέλεγκτων χωματερών στα άλλα μέρη της Αττικής.
      Φθάσαμε σήμερα, λοιπόν, στο απροχώρητο. Όλα αυτά τα χρόνια διακινήθηκαν τεράστια ποσά, αλλά δεν υπήρξε η πολιτική βούληση για μόνιμη επίλυση του θέματος των απορριμμάτων. Είκοσι χρόνια καθυστέρηση σ’ αυτό το θέμα. Είναι επιτακτικό επιτέλους να υπάρξει σχεδιασμός και ουσιαστική πολιτική παρέμβαση και όχι ευκαιριακή προσέγγιση. Είναι ανάγκη να εκπονηθεί ολοκληρωμένο πρόγραμμα διαχείρισης των απορριμμάτων της Αττικής, συγκεκριμένο χρονοδιάγραμμα υλοποίησης με σεβασμό πάνω απ’ όλα στους κατοίκους της Αττικής. Η Κυβέρνηση δημιούργησε το φαινόμενο χωματερή Άνω Λιοσίων που αποτελεί το χειρότερο παράδειγμα για κάθε πόλη παρά το γεγονός ότι αρχικά προβλήθηκε ως πρότυπο διαχείρισης του προβλήματος των απορριμμάτων. 
      Δικαίως, λοιπόν, σήμερα αντιδρούν όλοι οι δήμοι στην Αττική και κανείς δεν θέλει να δεχτεί σκουπίδια, κανείς δεν θέλει να δεχτεί χώρους διαχείρισης απορριμμάτων γιατί κανείς δεν εμπιστεύεται κανέναν. 
Κορεσμένη σήμερα η χωματερή των Άνω Λιοσίων. Το νέο κύτταρο, λένε ότι θα δώσει μια παράταση ζωής για δεκαοκτώ μήνες. Και μετά; Τι θα γίνει; 
      Όλα σήμερα βρίσκονται –αν θέλετε- στον «αυτόματο πιλότο». Στον εκεί χώρο έπρεπε να έχουν γίνει περί τις εκατό γεωτρήσεις υγραερίου για τη χωματερή. Αυτό δεν έγινε. Δεν συλλέγει το υγραέριο. Προκλήθηκε φωτιά πριν μερικές εβδομάδες. Δημιουργήθηκαν κενά. Ήλθαν παρατεταμένες βροχές και αυτό το κατασκεύασμα βούλιαξε που αν το δει κανείς από μακριά θα νομίζει ότι είναι ένα υπέροχο βουνό, όπου μπορεί να πάει κάποιος και για περίπατο, όπως μας δείχνουν στα έντυπα του ΕΣΔΚΝΑ. Χώροι περιπάτου, λίγο-πολύ! 
      Όλο αυτό το κατασκεύασμα βούλιαξε, γιατί κάηκαν οι νάιλον σακούλες που ήταν γεμάτες σκουπίδια και που ήταν σκεπασμένες με δυο μέτρα χώμα! Αυτή ήταν η υγειονομική ταφή! Αν κοιτάξει κανείς κάτω στο ρέμα, θα δει ένα παχύρρευστο μαύρο υγρό, που κανείς τρομάζει, εάν σκεφθεί πού μπορεί να πηγαίνουν αυτά τα στραγγίσματα, αφού, όπως είπε ο συνάδελφος, το αντλιοστάσιο μαζεύει ό,τι μαζεύει, αλλά ο βιολογικός καθαρισμός δεν είναι σε θέση να επεξεργαστεί την ποσότητα των στραγγισμάτων. Οι ποσότητες είναι πέντε φορές μεγαλύτερες από αυτές που έχει τη δυνατότητα να επεξεργαστεί ο βιολογικός καθαρισμός.
      Δημιουργούνται βουνά από σκουπίδια χωρίς πρανή, γι’ αυτό βεβαίως και βούλιαξαν. Και αντί να υπάρχει μια αναλογία ένα προς τρία, σε πάρα πολλά σημεία αυτή η αναλογία είναι ένα προς ένα, σχεδόν κάθετα. Το ύψος έχει ξεφύγει περισσότερο του επιτρεπτού. 
      Όπως σας είπα νωρίτερα, εάν κοιτάξει κανείς από τα έντυπα του ΕΣΔΚΝΑ, θα δει μια αργοπορημένη κατάσταση και σχεδιασμούς. Βεβαίως στη δευτερολογία μου θα αναφερθώ λίγο και στο πρόγραμμα. Βλέποντας τι ισχυριζόταν ο ΕΣΔΚΝΑ το 2001 -και έχουμε φθάσει στο 2003- και δεν έχει γίνει απολύτως τίποτα, αναρωτιέται κανείς όλος αυτός ο προϋπολογισμός, όλα αυτά τα δισεκατομμύρια πού πήγαν. 
      Πολλές φορές είδαμε και τον κύριο Πρωθυπουργό και άλλα στελέχη της Κυβέρνησης να επισκέπτονται τα Άνω Λιόσια, να εγκαινιάζουν ξανά και ξανά τα ίδια σπίτια, που οι πολίτες στα Άνω Λιόσια περιμένουν να τα πάρουν και που τους τα έχουν τάξει. Όμως ποτέ δεν είδαμε κανέναν πολιτικό να πάει πεντακόσια μέτρα πιο εκεί, να επισκεφθεί τη χωματερή των Άνω Λιοσίων. Όλοι φθάνουν μέχρι τα Λιόσια και όλοι πιστεύουν τις υποσχέσεις των ιθυνόντων και όλοι πιστεύουν τα φυλλάδια που με τα χρήματα του λαού της Αττικής τυπώνει ο ΕΣΔΚΝΑ!
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, παρακαλώ.
      ΓΕΩΡΓΙΟΣ ΒΛΑΧΟΣ: Τελειώνω, κύριε Πρόεδρε.
      Καλό είναι, λοιπόν, να δώσει κανείς σήμερα την πρέπουσα σημασία στο πραγματικό πρόβλημα και στο μέγεθός του. Οι εικόνες που περιγράψαμε πριν -κι εγώ και οι άλλοι συνάδελφοι- αλλά και αυτές που θα ακολουθήσουν συνθέτουν το πραγματικό σκηνικό του προβλήματος που αποτελεί το όνειδος στην Αθήνα και στην Αττική.
      Αναρωτιέται κανείς με τι υποδομές θα οργανώσουμε τους Ολυμπιακούς Αγώνες αλλά και πώς θα διασφαλίσουμε όρους υγιεινής διαβίωσης στους κατοίκους ιδιαίτερα αυτής της περιοχής.
      ΠΡΟΕΔΡΕΥΩΝ (Κωνσταντίνος Γείτονας): Περισσότερα, κύριε συνάδελφε, στη δευτερολογία σας.
      ΓΕΩΡΓΙΟΣ ΒΛΑΧΟΣ: Τελειώνω, κύριε Πρόεδρε.
      Δεν μιλά κανείς για τις χωματερές που λειτουργούν ανεξέλεγκτα έξω από τη χωματερή και δεν αναφέρεται κανείς στην τραγική κατάσταση των γύρω δρόμων, όπου φθάνουν απορριμματοφόρα κατά δεκάδες μέσα στη νύχτα και ζυμώνουν την άσφαλτο μην επιτρέποντας στους κατοίκους της περιοχής να ζουν σαν άνθρωποι.
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε συνάδελφε.
      ΓΕΩΡΓΙΟΣ ΒΛΑΧΟΣ: Κρατήστε μου λίγο από το χρόνο της δευτερολογίας, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Ναι, αλλά θα τον χρειαστείτε το χρόνο στη δευτερολογία. Άλλωστε, ο Κανονισμός προβλέπει πρωτολογία και δευτερολογία, για να υπάρχει λόγος και αντίλογος. Εν πάση περιπτώσει, τελειώνετε παρακαλώ.
      ΓΕΩΡΓΙΟΣ ΒΛΑΧΟΣ: Τελειώνω σε λίγα δευτερόλεπτα.
      Οι ευθύνες, λοιπόν, αυτήν την ώρα είναι εμφανείς, όπως εμφανής είναι και η ανικανότητα της Κυβέρνησης. Ας μη γυρίζουμε και λέμε ότι η χωματερή λειτουργούσε σαράντα χρόνια! Άλλες οι συνθήκες του 1960 στην ευρύτερη περιοχή, που δεν περνούσε ούτε πουλί, και άλλες το 2003, που κάποιοι επιμένουν να συνεχίζουν αυτήν την κατάσταση.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Κατσίκης έχει το λόγο.
      ΘΕΟΔΩΡΟΣ ΚΑΤΣΙΚΗΣ: Κύριε Πρόεδρε, οφείλω από την πρώτη στιγμή να τακτοποιήσω τον εαυτό μου και τις αντιλήψεις έναντι του Σώματος, όσον αφορά στο περιεχόμενο της επίκαιρης επερωτήσεως και των με αυτήν θιγομένων ζητημάτων. Έτσι, πρώτον, ποτέ δεν θα υπέγραφα την αναπτυσσόμενη επερώτηση και ποτέ δεν θα έπαιρνα το λόγο επ’ αυτής, έστω και αν γενικευόταν η συζήτηση είτε με την πρόταση ενός ή περισσοτέρων κομμάτων -με τον ανάλογο βέβαια αριθμό υπογραφών- είτε με πρωτοβουλία της Κυβερνήσεως, όπως διαγορεύει ο Κανονισμός της Βουλής, αν δεν συνέβαιναν μερικά γεγονότα που γενικότερα αφορούν στις χωματερές ή ειδικότερα γεγονότα που αφορούν στην εκλογική περιφέρεια, η οποία με εκλέγει δέκα τρία χρόνια από τους πρώτους εκπροσώπους της. 
      Πρώτα-πρώτα, ασχολούμαι με απόλυτη βραχύτητα με τα ειδικότερα ζητήματα της αναπτυσσόμενης επίκαιρης επερώτησης. Χθες το μεσημέρι, μας ανακοίνωσε η αξιότιμη Υπουργός του ΠΕΧΩΔΕ ότι είναι ειλημμένη η απόφαση περί δημιουργίας χωματερών στο Καπανδρίτι, στο Πολυδένδρι, στο Βαρνάβα, στο Γραμματικό, στην Κερατέα, στο Κορωπί, στη Μάνδρα και στα Μέγαρα. Μας είπε, μάλιστα, χωρίς να μας στείλει μελέτες ή τουλάχιστον να μας πει ποιες είναι οι απόψεις των αρμοδίων υπηρεσιακών παραγόντων, γι’ αυτές τις περιοχές που επελέγησαν για χωματερές. 
      Απ’ ό,τι γνωρίζω, όταν η Νομαρχία Ανατολικής Αττικής -μας είπε βέβαια ότι είναι δώδεκα και δέκα και όχι δώδεκα παρά δέκα και έχει δίκαιο σε αυτό- ανέθεσε στο Δημοκρίτειο Πανεπιστήμιο Θράκης πληρώνοντας 10 εκατομμύρια δραχμές για εκπόνηση μελέτης για τις χωματερές, ακυρώθηκε από την περιφέρεια Αττικής. Όταν εδόθησαν 50 εκατομμύρια από το Υπουργείο Χωροταξίας, και πάλι πήραν τις αρμοδιότητες από τον εκλεγμένο νομάρχη και τις έδωσαν –περιέργως- στο διορισμένο περιφερειάρχη. Γιατί, λοιπόν, να μην είναι δώδεκα και δέκα, όταν λείπει ο εθνικός, ο περιφερειακός σχεδιασμός διαχείρισης απορριμμάτων και επιρρίπτουμε τις ευθύνες στους δημάρχους και στους κοινοτάρχες; 
      Χθες, είδαμε έξω από το Υπουργείο και μέσα σ’ αυτό κραυγές αγωνίας από τους κατοίκους των Άνω Λιοσίων. Σαράντα χρόνια ήταν η χωματερή εκεί –αναφέρθηκαν οι κύριοι συνάδελφοι, και δεν θα επανέλθω  σε αυτό το θέμα –και όλως περιέργως, αντί να φύγει η χωματερή από τα Άνω Λιόσια, μετατίθεται λίγα μέτρα στη Φυλή, στη Κερατέα, στο Κορωπί. Υπάρχουν διεθνείς συμβάσεις, κατά τις οποίες απαγορεύεται σε μικρή απόσταση από τα αεροδρόμια να υπάρχουν απορρίμματα. Απαγορεύεται η οποιαδήποτε δραστηριότητα απορριμμάτων σε μικρότερη απόσταση των δέκα τριών χιλιομέτρων, από τα αεροδρόμια. 
      Υπάρχει έγγραφο του Υπουργείου Συγκοινωνιών ότι απαγορεύεται να γίνει οποιαδήποτε εργασία στο Κορωπί. Πώς είναι δυνατόν, λοιπόν, να επιλεγεί το Κορωπί, το Πολυδένδρι και να καταστραφεί ο υδροφόρος ορίζοντας που υπογράφουν δήμαρχοι και κοινοτάρχες τις περιοχής αυτής; 
      Εγώ θα επανέλθω στο θέμα της μελέτης Παρασκευοπούλου και της θέσης που είχαν πάρει τότε οι Υπουργοί Σωτήρης Κούβελας και ο αείμνηστος Χρήστος Κατσιγιάννης για τις θέσεις Ριτσώνα Α΄ και Ριτσώνα Β΄. Βέβαια, μέσα στην Αττική κατοικεί το ήμισυ του πληθυσμού της Ελλάδος, αλλά δεχόμεθα και ένα εκατομμύριο έως ενάμισι εκατομμύριο ημερησίως από τους πανέλληνες από όλα τα διαμερίσματα της Ελλάδος. Απαγορεύεται, λοιπόν, να πάμε σε άλλο νομό, όταν οι θέσεις αυτές - Ριτσώνα Α΄ και Ριτσώνα Β΄- είναι πάρα πολλά χιλιόμετρα από το Νομό Βοιωτίας και από το Νομό Ευβοίας; 
      Μήπως πρέπει ακόμα να δούμε καλά και το θέμα του να αμπαλάρονται τα σκουπίδια της Αττικής και να μεταφέρονται σε ένα τμήμα της Μακρονήσου; 
      Το γενικότερο αυτό ζήτημα που απασχολεί τους κατοίκους της Αττικής δεν θα επιλυθεί, κύριε Πρόεδρε, με αυτές τις περιοχές που μας ανακοίνωσε χθες η αξιότιμη κ. Παπανδρέου. Μέσα σε τρία ή πέντε χρόνια θα έχουμε το ίδιο πρόβλημα και μάλιστα οξύτερο, αυτό, το πρόβλημα των απορριμμάτων. 
      ΠΡΟΕΔΡΕΥΩΝ (Κωνσταντίνος Γείτονας): Έξω από μένα και ας είναι στου «γείτονά» μου την αυλή!  Έτσι όμως δεν οδηγούμαστε πουθενά…
      ΘΕΟΔΩΡΟΣ ΚΑΤΣΙΚΗΣ: Στη δευτερολογία μου, κύριε Πρόεδρε, θα πω και τα υπόλοιπα. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Μπούρας έχει το λόγο.
      ΑΘΑΝΑΣΙΟΣ ΜΠΟΥΡΑΣ: Ευχαριστώ, κύριε Πρόεδρε.
      Κυρία Υπουργέ, συζητάμε σήμερα ένα θέμα που αποτελεί ντροπή για τον 21ο αιώνα στην πρωτεύουσα της χώρας μας και μάλιστα λίγους μήνες πριν από την τέλεση των Ολυμπιακών Αγώνων και λίγα χιλιόμετρα μακριά από το ολυμπιακό χωριό. 
      Και πρέπει να πω σε όσους δεν γνωρίζουν –το είχα πει και σε σας, κυρία Υπουργέ, όταν μας πήρατε με το πούλμαν να δούμε την Αττική Οδό- να κανονίσετε να πάμε και κάπου αλλού εκεί σε εκείνα τα πολύπαθα μέρη της Δυτικής Αττικής αλλά δυστυχώς δεν έγινε αυτή η επιθυμία και αυτή η παράκληση. Σήμερα μιλάμε για έναν κρανίου τόπο τον οποίο πράγματι θα τον ακούσουμε τη Μεγάλη Εβδομάδα για το αίσχος, για το όνειδος της χωματερής των Άνω Λιοσίων, μιας χωματερής η οποία θα έπρεπε να είχε κλείσει προ πολλού, αλλά δυστυχώς γιατί κάποιες πολιτικές και κάποιοι που τις υπηρετούν και κάποιοι που εξυπηρετούνται διαιώνισαν αυτήν την κατάσταση και σήμερα έχουμε μανάδες, έχουμε οικογένειες, έχουμε πολίτες των γύρω αυτών περιοχών των Άνω Λιοσίων του Ασπρόπυργου της Φυλής του Ζεφυρίου να διαμαρτύρονται και να κάνουν έκκληση σε μας και σε σας για να σωθεί η υγεία τους να σωθούν τα παιδιά τους. 
      Πρέπει να σας πω ότι έχουν γίνει έρευνες και μελέτες και δυστυχώς τίποτα δεν μας παρουσιάσατε χθες. Προσπαθείτε να θεσμοθετήσετε διά της μεθόδου της διαρροής, όπως λέγαμε παλιά η μέθοδος των τριών, για ένα τόσο κρίσιμο θέμα. Κι εγώ περιμένω και θα περιμένω λίγες μέρες να μου δοθεί η μελέτη με την οποία προχωράτε να δούμε αν οι μελετητές έλαβαν υπόψη τη μελέτη Βαλκανά για την περιοχή. Γνωρίζουν οι μελετητές ότι έχουν εξαφανιστεί πολλά είδη της πανίδος της περιοχής από την κατάσταση που επικρατεί; Γνωρίζουν οι μελετητές πώς κατανέμονται οι αιτίες θανάτου στις περιοχές; Και βέβαια εάν κάνετε ένα κόπο να πάτε γύρω σε αυτά τα μέρη θα διαπιστώσετε ότι το αίσχος δεν είναι μόνο μέσα στο χώρο της χωματερής –εγώ δεν μπορώ να τον πω υγειονομικής ταφής, γνωρίζω χώρους υγειονομικής ταφής σε όλα τα μέρη του κόσμου- αλλά μέχρι και οι αυλές των κατοίκων κοντεύουν να γίνουν σκουπιδότοποι. Μήπως μπορείτε να πάτε μια μέρα στη δυτική περιφερειακή του Αιγάλεω; Μήπως μπορείτε να πάτε στην περιβόητη λεωφόρο ΝΑΤΟ που μόνο λεωφόρος δεν μπορεί να λέγεται στην περιφερειακή των νεοκτίστων των ανθρώπων εκεί που ζουν κάτω από πολύπαθες ασθένειες διαρκώς; 
      Βέβαια όλα αυτά δικαιολογούνται  γιατί μας τα επιβάλλει ο κ. Λατζουράκης. Και ξέρετε γιατί μας τα επιβάλλει ο κ. Λατζουράκης, κυρία Υπουργέ; Έχω εδώ και θα καταθέσω στα Πρακτικά τον φετινό προϋπολογισμό –να το ακούν και οι κύριοι συνάδελφοι- του ενιαίου συνδέσμου του ΕΣΔΚΝΑ διαχείρισης των απορριμμάτων της Αττικής.
      ( Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
      Ξέρετε πόσος είναι; Πολύ μεγαλύτερος από τον προϋπολογισμό πάρα πολύ μεγάλων Υπουργείων. Είναι 85 δισεκατομμύρια 300 εκατομμύρια 662 ευρώ. Το είπα έτσι το νούμερο για να ακούσουν οι συνάδελφοι, τι γίνεται σ’ αυτόν τον ΕΣΔΚΝΑ. 
      Θα σας πω και κάποια νούμερα για να τα ακούνε οι συνάδελφοι. Έξοδα παράστασης προέδρου 60.000 ευρώ, έξοδα κίνησης προέδρου –έχουμε άλλα έξοδα παράστασης, άλλα έξοδα κίνησης- έξοδα δημοσίων σχέσεων προέδρου, αμοιβή ειδικών συμβούλων και συνεργατών –τι κάνουν τόσοι σύμβουλοι;- 300.000 ευρώ, αμοιβή τεχνικού συμβούλου για την παρακολούθηση εκτέλεσης μεγάλων έργων 733.000 ευρώ –δηλαδή, κυρία Υπουργέ, 210 εκατομμύρια σε δραχμές, για να καταλαβαινόμαστε- αμοιβή ειδικού συμβούλου διαχείρισης μεγάλων έργων –άλλο παρακολούθησης, άλλο διαχείρισης- 150.000 ευρώ και βέβαια έχουμε έξοδα νοσηλείας για το προσωπικό –και εδώ είναι το τραγικό- 20.000 ευρώ, για κάποιους ανθρώπους που εργάζονται εκεί. Και μας είπαν προχθές –εμένα δεν χρειαζόταν να μου το πούνε, γιατί υπηρέτησα την περιοχή για τέσσερα χρόνια ως νομάρχης και την ξέρω πολύ καλά- ότι κανείς από αυτούς τους δύσμοιρους εργαζομένους δεν φθάνει σε ηλικία συντάξεως. Κανείς δεν παίρνει σύνταξη και την παίρνει η γυναίκα του μετά θάνατο.
      Αυτή είναι η κατάσταση που υπάρχει σήμερα. Και χθες μας καλέσατε για να συνηγορήσουμε σε τι; Σε καμία πολιτική, σε μια αόριστη κατάληξη, όχι προγραμματισμό. Τα θέματα λύνονται με ένα συνολικό προγραμματισμό. Ο συνολικός προγραμματισμός δεν έχει την κατάληξη μόνο ΧΥΤΑ.
       Και σας είπα και χθες και το λέω και σήμερα ότι οι χώροι υγειονομικής ταφής ανά τον κόσμο –όχι στην Ευρώπη- έχουν μειωθεί και ο τρόπος διαχείρισης απορριμμάτων με τη μέθοδο των ΧΥΤΑ έχει πέσει κάτω του 30%. 
      Η Κυβέρνησή σας επί χρόνια, για λόγους που εσείς θα μας πείτε και θα δούμε αν θα τους δεχθούμε, έχει καθυστερήσει  -και μας είπατε χθες ότι είμαστε και δέκα- για το μείζον αυτό θέμα. 
      ΠΡΟΕΔΡΕΥΩΝ (Κωνσταντίνος Βρεττός): Παρακαλώ, κύριε Μπούρα, ολοκληρώστε.
      ΑΘΑΝΑΣΙΟΣ ΜΠΟΥΡΑΣ: Δεν επαρκεί ο χρόνος για να πω άλλα. Θα συμπληρώσω ορισμένα πράγματα στη δευτερολογία μου.
      Καταθέτω για τα Πρακτικά το προαναφερθέν έγγραφο.
      (Στο σημείο αυτό ο Βουλευτής κ. Αθανάσιος Μπούρας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, πρόταση έχουν; Ωραία η κριτική, αλλά πού είναι η πρόταση; 
      ΑΘΑΝΑΣΙΟΣ ΜΠΟΥΡΑΣ: Σήμερα, κύριε Κεδίκογλου, συζητάμε όχι για το…
      ΒΑΣΙΛΗΣ ΚΕΔΙΚΟΓΛΟΥ:  Τι θα πει συζητάμε; Πού είναι η πρότασή σας;
      ΠΡΟΕΔΡΕΥΩΝ (Κωνσταντίνος Βρεττός): Κύριε Κεδίκογλου, παρακαλώ μη διακόπτετε.
      ΑΘΑΝΑΣΙΟΣ ΜΠΟΥΡΑΣ: Σήμερα συζητάμε για τα Άνω Λιόσια. Δεν συζητάμε για το μέλλον. 
      ΠΡΟΕΔΡΕΥΩΝ (Κωνσταντίνος Βρεττός): Κύριε Μπούρα, μην απαντάτε στον κ. Κεδίκογλου.  Ανοίγετε ολόκληρο θέμα τώρα.
      ΑΘΑΝΑΣΙΟΣ ΜΠΟΥΡΑΣ: Συζητάμε για το χάλι των ΄Ανω Λιοσίων. Γι’ αυτό το χάλι συζητάμε και από εκεί και πέρα η Κυβέρνηση θα μας πει την πολιτική της. 
      ΜΟΣΧΟΣ ΓΙΚΟΝΟΓΛΟΥ: Κύριε Πρόεδρε, δεν πρέπει να έχουν πρόταση; Αν δεν τους ικανοποιεί η Υπουργός να έχουν την πρότασή τους. 
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, παρακαλώ. 
      Η Υπουργός Περιβάλλοντος, Χωροταξίας και Δημοσίων Έργων κ. Βάσω Παπανδρέου έχει το λόγο.
      ΒΑΣΙΛΗΣ ΚΕΔΙΚΟΓΛΟΥ: Τι να μας πει η κυρία Υπουργός; 
      ΠΡΟΕΔΡΕΥΩΝ (Κωνσταντίνος Βρεττός): Κύριε Κεδίκογλου, σας παρακαλώ. ‘Εχω δώσει το λόγο στην κυρία Υπουργό.
      ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων):  Κυρίες και κύριοι συνάδελφοι, είχα την εντύπωση ότι οι συνάδελφοι της Νέας Δημοκρατίας έκαναν την επερώτηση με ευκαιρία, αν θέλετε, το δυσάρεστο γεγονός της κατολίσθησης του ΧΥΤΑ στα Άνω Λιόσια, αλλά μέσα στην επερώτησή τους ομιλούν για σχεδιασμό και για το θέμα γενικά των απορριμμάτων. 
      Πράγματι, η σωστή διαχείριση των απορριμμάτων είναι ένα βασικό στοιχείο πολιτισμού, ποιότητας ζωής των κοινωνιών. Πρέπει να πούμε εδώ ότι δεν μπορούμε να είμαστε ως χώρα υπερήφανοι, γιατί το θέμα αυτό αφορά τη δημόσια υγεία, αφορά την προστασία του περιβάλλοντος, αλλά έχει και μία οικονομική διάσταση, γιατί σήμερα πλέον με τις καινούριες τεχνολογίες που υπάρχουν γίνεται αξιοποίηση σε μεγάλο βαθμό ή μπορεί να γίνει αξιοποίηση σε μεγάλο βαθμό των απορριμμάτων, τα οποία παράγονται.
      Στην Ελλάδα παράγονται ετησίως 4,2 εκατομμύρια τόνοι απορρίμματα. Εξ αυτών το 55% οδηγείται σε οργανωμένους χώρους υγιεινής ταφής απορριμμάτων και το υπόλοιπο σε παράνομες ανεξέλεγκτες χωματερές. Γι’ αυτόν το λόγο μάλιστα υπάρχουν αρκετές καταγγελίες από την Ευρωπαϊκή Ένωση.
      Επίσης, έχουμε καθυστερήσει στην ανακύκλωση, που είναι μία βασική διάσταση και υποχρέωσή μας, και στη σωστή αξιοποίηση όλων των απορριμμάτων. 
      Το ΥΠΕΧΩΔΕ έχει ψηφίσει το νόμο 2939 του 2001 για την ανακύκλωση υλικών συσκευασίας και άλλων προϊόντων. Συγκρότησε το γραφείο εναλλακτικής διαχείρισης και την επιτροπή παρακολούθησης και ενέκρινε το σύστημα εναλλακτικής διαχείρισης υλικών συσκευασίας. Έχει ήδη στείλει, πέρα από τα υλικά συσκευασίας, άλλα έξι προεδρικά διατάγματα στο Συμβούλιο Επικρατείας για την ανακύκλωση διαφόρων άλλων υλικών, που είμαστε υποχρεωμένοι να κάνουμε. Πρέπει να πω ότι σε κάποιες περιπτώσεις έχουν προχωρήσει ορισμένοι ΟΤΑ.
      Στη χώρα μας ως το 1997 λειτουργούσαν άνω των εξήμισι χιλιάδων ανεξέλεγκτων χωματερών. Το 2001 ο αριθμός μειώθηκε σε δύο χιλιάδες εκατόν ογδόντα δύο. 
      Το ΥΠΕΧΩΔΕ, σε συνεργασία με τις περιφέρειες και τους δήμους της χώρας, από την αρχή του 2002 υλοποιεί πρόγραμμα μείωσης των ανεξέλεγκτων χωματερών, το οποίο έχουμε κοινοποιήσει και στην Ευρωπαϊκή Ένωση. Σε αυτό το πλαίσιο οι ανεξέλεγκτες χωματερές έχουν ήδη μειωθεί σε χίλιες τετρακόσιες πενήντα μία. Ελπίζουμε στο τέλος του 2003 να τις μειώσουμε σε χίλιες, με στόχο το 2007 που ολοκληρώνεται και το πρόγραμμα για τη δημιουργία των καινούριων χωματερών –μάλλον δεν είναι χωματερές και πρέπει να αλλάξουμε αυτήν την ορολογία, γιατί πρόκειται για χώρους υγιεινής ταφής απορριμμάτων-, να εξαλειφθεί αυτό το φαινόμενο.
      Έχω απαντήσει επανειλημμένα σε επίκαιρες ερωτήσεις των συναδέλφων Βουλευτών για το τι έχουμε κάνει και ποια χρηματοδότηση υπάρχει. Από το 1993 μέχρι το 2000 διατέθηκαν 124 εκατομμύρια ευρώ για έργα, σχετικά με τα απορρίμματα. Από το 2001 έως το 2002 διατέθηκαν 323 εκατομμύρια ευρώ για διαχείριση απορριμμάτων. Έχουμε δεσμεύσει στο Γ΄ Κοινοτικό Πλαίσιο Στήριξης 700 εκατομμύρια ευρώ, 460 από το Ταμείο Συνοχής, 130 από τα περιφερειακά και τα υπόλοιπα από εθνικούς και ιδιωτικούς πόρους, για να αντιμετωπίσουμε αυτό το πράγματι δυσάρεστο θέμα. 
      Κυρίες και κύριοι συνάδελφοι, νομίζω ότι εδώ παίζουμε το θέατρο του παραλόγου. Ήρθε η Νέα Δημοκρατία να εγκαλέσει την Κυβέρνηση για τον ΕΣΔΚΝΑ. 
      Ίσως γνωρίζετε ή θα έπρεπε να γνωρίζετε, ότι το θέμα της διαχείρισης των απορριμμάτων είναι η αρχαιότερη αρμοδιότητα, που ανήκει στην πρωτοβάθμια Τοπική Αυτοδιοίκηση. Τα απορρίμματα δεν είναι ευθύνη της Κυβέρνησης, αλλά είναι ευθύνη της Τοπικής Αυτοδιοίκησης. Αυτή είναι η αρχαιότερη αρμοδιότητα, που είχαν, και πρέπει να πω ότι τα αποτελέσματα της διαχείρισης από την Τοπική Αυτοδιοίκηση σε αυτόν τον τομέα δεν είναι τα καλύτερα δυνατά. Καλά θα κάνουμε να μην χαϊδεύουμε συνέχεια τα αυτιά ορισμένων. Αν τα χαϊδεύουμε, τότε θα πρέπει εμείς να αναλάβουμε τις ευθύνες.
      Και είναι δική τους ευθύνη αν αυτή η διαχείριση γίνεται με τον καλύτερο τρόπο. 
      Για το σκοπό αυτό, όπως είναι επίσης γνωστό, οι πολίτες καταβάλουν τα ανταποδοτικά τέλη, το ύψος των οποίων πρέπει να ισοσκελίζει τα απαραίτητα έξοδα συντήρησης και λειτουργίας των υπηρεσιών αποκομιδής και διάθεσης των απορριμμάτων. Στα πλαίσια αυτά υποχρεούνται να μεριμνούν για τη σωστή και ορθολογική εναπόθεση των απορριμμάτων σε χώρους υγιεινής ταφής. Η τήρηση των υγειονομικών διατάξεων, η εποπτεία και ο έλεγχος της ορθολογικής διαχείρισης των στερεών αποβλήτων από τους ΟΤΑ υπάγεται στη Νομαρχιακή Αυτοδιοίκηση. 
      Δεν κατάλαβα πώς είναι υπεύθυνη η Κυβέρνηση, για το τι λέγεται στον ΕΣΔΚΝΑ. Ο ΕΣΔΚΝΑ, αν δεν κάνω λάθος, είναι ο Ενιαίος Σύνδεσμος Δήμων και Κοινοτήτων Νομού Αττικής για τη διαχείριση των απορριμμάτων. Το Δ.Σ. του ΕΣΔΚΝΑ εκλέγεται, δεν διορίζεται από καμία κυβέρνηση, από τους συνέδρους που είναι όλοι τους και αυτοί εκλεγμένοι από τις δημοτικές εκλογές. Στο Δ.Σ. του ΕΣΔΚΝΑ συμμετέχουν όλες οι παρατάξεις και στην εκτελεστική επιτροπή του ΕΣΔΚΝΑ είναι: Παπαδήμας Δήμαρχος Άνω Λιοσίων, Λιατζουράκης δημοτικός σύμβουλος, Βεντουράτος δημοτικός σύμβουλος και αν δεν κάνω λάθος προέρχεται από την παράταξη που υποστήριξε ο Συνασπισμός, Βεζυργιάννης πρώην δήμαρχος Νέου Ψυχικού και ο υποψήφιος της Νέας Δημοκρατίας για τις νομαρχιακές, Γιατράκος πρώην δήμαρχος και δημοτικός σύμβουλος του Δήμου Αθηναίων. 
      Κύριοι συνάδελφοι, αν θέλετε, βάλτε αυτούς τους οποίους έχετε, να κάνουν έλεγχο. Ο κ. Λατζουράκης δεν διορίστηκε από καμία κυβέρνηση, εκλέχτηκε από τους ίδιους τους δημάρχους και τους δημοτικούς συμβούλους και τους προέδρους των κοινοτήτων. 
      (Θόρυβος στην Αίθουσα από την πτέρυγα της Νέας Δημοκρατίας)
      Ειπώθηκε κάτι για πολιτικό χρήμα. Κύριε Τρυφωνίδη, εάν υπάρχει πολιτικό χρήμα εδώ, είστε και εσείς συνυπεύθυνοι, διότι και σεις συμμετέχετε στην εκτελεστική επιτροπή του ΕΣΔΚΝΑ. Εγώ δεν δέχομαι ότι υπάρχει…
      ΓΕΩΡΓΙΟΣ ΒΛΑΧΟΣ: Και στη Βουλή συμμετέχουμε, είμαστε υπεύθυνοι; 
      ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Ε, να πάτε να δείτε τότε και να μη λέτε για τον ΕΣΔΚΝΑ. Θα πρέπει η Νομαρχιακή Αυτοδιοίκηση να κάνει τον έλεγχο και όχι να μου λέτε να κάνει τέτοιες κατηγορίες γενικά για την Κυβέρνηση και ότι όλη η Τοπική Αυτοδιοίκηση λειτουργεί σωστά. 
      Ας έρθουμε στο θέμα του Νομού Αττικής. Όπως είπα υπάρχουν ανεξέλεγκτες χωματερές σε όλη την Ελλάδα. Πράγματι έχουμε φθάσει σε μια κατάσταση όπου τέσσερα εκατομμύρια πεντακόσιες χιλιάδες πολίτες έχουν μόνο ένα χώρο υγειονομικής ταφής απορριμμάτων και αυτό δεν είναι σωστό. Θα έπρεπε η Τοπική Αυτοδιοίκηση που έχει την αρμοδιότητα να έχει χωροθετήσει και να έχει δημιουργήσει χώρους καινούριους στο Νομό Αττικής. 
      Να σας πω το ιστορικό των μελετών διαχείρισης στερεών αποβλήτων Αττικής. Το 1979 το Υπουργείο Εσωτερικών αναθέτει και εκπονείται μελέτη. Τον 1983 συγκροτείται επιτροπή –δεν έγινε τίποτε από τότε- για τον εντοπισμό των νέων χώρων διάθεσης απορριμμάτων. 
      Το 1988 ναυαγεί η προσπάθεια των ΟΤΑ για τη δημιουργία χώρων υγειονομικής ταφής. 
      Το 1989 ο ΕΣΔΚΝΑ κάνει καινούριες επαφές με τους εκπροσώπους των πολιτικών κομμάτων και ο τότε Υπουργός Εσωτερικών αναλαμβάνει πρωτοβουλίες και συναντάται με τους δημάρχους και κοινοτάρχες των υποψήφιων περιοχών. Κανένα αποτέλεσμα. 
      Το 1991 έκλεισε η χωματερή Σχιστού και άρχισε η λειτουργία του σταθμού μεταφόρτωσης. Ολοκληρώθηκαν οι εγκρίσεις καταλληλότητος από τους νομάρχες των υποψήφιων χώρων, αλλά τελικά δεν προχώρησε. 
      Το 1994 –το διάστημα 1991-1994 δεν έγινε τίποτα- μετά από μια σειρά μελετών κλπ. το δημοτικό συμβούλιο Άνω Λιοσίων αποδέχθηκε τη δημιουργία χώρου υγιεινής ταφής στα Άνω  Λιόσια, καθώς και την κατασκευή εργοστασίου μηχανικής ανακύκλωσης, αποτεφρωτήρα νοσοκομειακών παθογόνων απορριμμάτων. 
      Το 1996 εγκρίνεται από τον ΕΣΔΚΝΑ να γίνει ΧΥΤΑ στα Άνω Λιόσια. 
      Μετά απ’ αυτά έγιναν μελέτες από το Πανεπιστήμιο Πατρών, από το Πανεπιστήμιο Θράκης, από ένα επιστημονικό συμβούλιο του Πολυτεχνείου, από άλλες εταιρείες, μελέτες επί μελετών και κανένας βέβαια δεν συμφωνούσε ποτέ να χωροθετηθεί χώρος.  
      Έρχεται το 1997 το περιφερειακό συμβούλιο Αττικής και ανατρέπει το σχεδιασμό. Επισημαίνονται τρεις χώροι και λέει θα γίνει ένας ΧΥΤΑ Προκρίθηκαν τρεις θέσεις αλλά για να γίνει ένας χώρος υγειονομικής ταφής. Δεν προχωράει ούτε αυτό γιατί υπήρχαν αντιδράσεις για τις τρεις θέσεις. 
      Το 2001 αναλαμβάνει η Περιφέρεια να κάνει το σχεδιασμό. Πέρασε ο περιφερειακός σχεδιασμός που προβλέπει δύο χώρους υγειονομικής ταφής στην ανατολική Αττική και άλλον ένα στη δυτική Αττική. Όμως, αυτοί οι χώροι δεν έχουν χωροθετηθεί διότι υπάρχουν συνέχεια αντιδράσεις. Κανείς δεν θέλει να δημιουργηθεί ΧΥΤΑ στο δήμο του ή στην περιοχή του, αλλά όλοι συναινούν και οι πολίτες και οι δήμαρχοι και οι Βουλευτές, να λειτουργούν οι παράνομες χωματερές. Και βλέπουμε σε μέρη που λέμε να γίνουν νόμιμοι χώροι υγιεινής ταφής να υπάρχει αναστάτωση και άρνηση, ενώ στο ίδιο μέρος λειτουργεί επί χρόνια παράνομη χωματερή, η οποία μολύνει τον υδροφόρο ορίζοντα, υποβαθμίζει το περιβάλλον και αποτελεί μια πληγή για τη δημόσια υγεία. Επίσης πάρα πολλές πυρκαγιές έχουν ξεκινήσει από παράνομες χωματερές και όλοι κοπτόμεθα για τα δάση και το περιβάλλον, αλλά δεν θέλουμε χώρους υγιεινής ταφής με τις σύγχρονες τεχνολογίες…
      ΘΕΟΔΩΡΟΣ ΚΑΤΣΑΝΕΒΑΣ: Ποιοι Βουλευτές, κυρία Υπουργέ; Να μας πείτε ποιοι.
      ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Θα το δούμε, κύριε Κατσανέβα, όταν θα έρθει η χωροθέτηση με νόμο πλέον. Γιατί εγώ δεν μπορώ να περιμένω να ξαναρχίσουμε διάλογο, να ξανασυζητάμε, να ξανακάνουμε μελέτες. Έχουν γίνει οι μελέτες. Σας είπα ότι ξεκινήσαμε από το 1979 για την Αττική και είμαστε 2003 και είμαστε σήμερα στο 12.10, διότι έχουμε ένα χώρο μόνο στην Αττική και βέβαια γύρω στις τριάντα πέντε παράνομες χωματερές.
      ΘΕΟΔΩΡΟΣ ΚΑΤΣΑΝΕΒΑΣ: Να μας πείτε ονόματα για να έχουμε ευθύνες.
      ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Ο χώρος των Άνω Λιοσίων σύμφωνα με την έγκριση των περιβαλλοντικών όρων, πρέπει να παίρνει πολύ λιγότερα απ’ αυτά που παίρνει. Παίρνει πολύ περισσότερες ποσότητες και ήταν επόμενο να έχουμε την κατολίσθηση όταν φορτώνουμε σ’ ένα χώρο, ο οποίος δεν έχει τις προδιαγραφές ούτε την έγκριση, τεράστιες ποσότητες απορριμμάτων την ημέρα, διότι δεν υπήρχε και δεν υπάρχει άλλος χώρος να πάμε τα απορρίμματα. Και αντί να πούμε για τα Άνω Λιόσια, τα οποία το δέχθηκαν με ανταλλάγματα βεβαίως, που δεν δεχόταν κανείς να πάει χώρος υγειονομικής ταφής, επαναπαύτηκαν όλοι οι Πρόεδροι, οι δήμαρχοι και οι πάντες ότι έχουμε λύσει το θέμα εφόσον έχουμε ένα χώρο που πηγαίνουμε τα απορρίμματα.
      ΓΕΩΡΓΙΟΣ ΤΡΥΦΩΝΙΔΗΣ: Και το ΥΠΕΧΩΔΕ.
      ΓΕΩΡΓΙΟΣ ΑΛΟΓΟΣΚΟΥΦΗΣ: Και οι Υπουργοί.
      ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Το ΥΠΕΧΩΔΕ προσπάθησε επανειλημμένα -και θα το θυμάστε πάρα πολύ καλά- όταν πρότεινε θέσεις για χωροθέτηση και υπήρχαν μαύρες σημαίες, αντιδράσεις, προσφυγές στο Συμβούλιο Επικρατείας, αποκλεισμοί για να μη χωροθετηθεί.
      Θα ήθελα να δω τη στάση σας όταν θα έρθει τώρα το ΥΠΕΧΩΔΕ και θα σας πει συγκεκριμένες τοποθεσίες για να χωροθετηθούν με νόμο, γιατί δε μπορούμε πλέον να παίζουμε με την υγεία των πολιτών.
      Η πτώση στο ΧΥΤΑ προξένησε μία ζημιά βέβαια, κατέστρεψε τον υποσταθμό της ΔΕΗ που τροφοδοτεί το εργοστάσιο. Το ύψος της ζημιάς είναι είκοσι εκατομμύρια. Δεν προξενήθηκαν άλλες ζημιές. Αυτό το εργοστάσιο ανακύκλωσης έχει τρεις γραμμές κι όχι μία, όπως και ο καυστήρας και το εργοστάσιο για τα ιατρικά απόβλητα έχει δύο καυστήρες. Για εικοσιτετράωρη φύλαξη: Σχιστό, ΧΥΤΑ, Λατομεία. 350 εκατομμύρια το χρόνο και όχι ένα δισεκατομμύριο.
      Κυρίες και κύριοι συνάδελφοι, έφτασε πλέον η ώρα όπου δεν μπορούμε να επαναπαυόμαστε και πρέπει να βγούμε απ’ αυτόν τον «πόλεμο» που είχαμε μεταξύ μας για χρόνια, επειδή είχαμε τα Άνω Λιόσια και πήγαιναν εκεί τα απορρίμματα. Στα Άνω Λιόσια έχει γίνει ένα τεράστιο έργο, γιατί πέρα από το πρόβλημα αυτό που υπήρξε τώρα –και τα έχουμε δώσει επανειλημμένως σε απαντήσεις στη Βουλή- το «κύτταρο» που έκλεισε έχει αναμορφωθεί. Κατασκευάστηκε ένας σύγχρονος χώρος υγειονομικής ταφής. 
      Το εργοστάσιο ανακύκλωσης είναι το πιο σύγχρονο που έχει γίνει σε όλη την Ευρώπη και ίσως όχι μόνο στην Ευρώπη. Κατασκευάστηκε σταθμός μεταφόρτωσης στο Σχιστό, που παλιά ήταν χωματερή. Αποκαταστάθηκαν οι παλαιές χωματερές του Σχιστού (τετρακόσια πενήντα στρέμματα) και των Άνω Λιοσίων (τετρακόσια εβδομήντα πέντε στρέμματα). Κατασκευάστηκε και λειτουργεί στα Άνω Λιόσια το εργοστάσιο παραγωγής ηλεκτρικής ενέργειας, από την παραγωγή βιοαερίου. Κατασκευάστηκε και λειτουργεί ο πυρολυτικός αποτεφρωτήρας μολυσματικών νοσοκομειακών απορριμμάτων με δυνατότητα κάλυψης των αναγκών σχεδόν όλης της χώρας και κατασκευάστηκε το εργοστάσιο μηχανικής ανακύκλωσης, το οποίο ήταν σε πιλοτική λειτουργία, αλλά λόγω της κατολίσθησης σήμερα δε λειτουργεί.
      Έχει εγκριθεί η λειτουργία του συστήματος ανακύκλωσης. Αυτό θα οδηγήσει σε σημαντική μείωση των απορριμμάτων. Προγραμματίζονται και άλλοι χώροι που είναι απαραίτητοι για τη διαλογή και την επεξεργασία ανακυκλούμενων υλικών.
      Κυρίες και κύριοι συνάδελφοι, σήμερα έχουμε δύο επιλογές. Όσο για τη μελέτη που σας είπα, θα τη δώσω. Δε νομίζω ότι αυτός είναι ο λόγος, απλώς είναι ένας τρόπος για να ξαναρχίσουμε να συζητάμε, για να μην πάρουμε ποτέ απόφαση. Τα Άνω Λιόσια, το «κύτταρο» που υπάρχει, δεν επαρκεί σε καμία περίπτωση για να αντιμετωπίσει τις ανάγκες της Αττικής. Δημιουργείται ένα καινούριο «κύτταρο», που κι αυτό έχει περιορισμένη χρονική διάρκεια. Πρέπει επειγόντως να δημιουργηθούν καινούριοι χώροι στην ανατολική Αττική.
      Αν δεν πάρουμε αυτήν την απόφαση, τότε θα πρέπει όλοι οι δήμοι και όλες οι κοινότητες να συγκεντρώνουν τα απορρίμματα στις πλατείες τους. Αλλά αυτό δεν είναι δυνατόν γιατί έχουμε ευθύνη για τη δημόσια υγεία. Και επειδή η Τοπική Αυτοδιοίκηση δεν μπορεί να χωροθετήσει, γιατί κανείς δεν θέλει στο δήμο του, όλοι το θέλουμε στο διπλανό δήμο το χώρο υγειονομικής ταφής και επειδή ακόμη η τεχνολογία, όπως έχω πει επανειλημμένως δεν έχει βρεθεί για εναέριο χώρο υγειονομικής ταφής, κάπου πρέπει να προσγειωθεί, με βάση όλες αυτές τις μελέτες έχουν επιλεγεί αυτοί οι χώροι. Όλοι αυτοί οι χώροι δεν σημαίνει ότι θα γίνουν χωματερή με την έννοια την οποία γνωρίζουμε. Σήμερα οι χώροι υγειονομικής ταφής απορριμμάτων είναι τελείως διαφορετικοί, μπορούν να χρησιμοποιηθούν όλες οι σύγχρονες τεχνολογίες και χρειαζόμαστε και χώρους και προοπτικά –και πρέπει να δεσμευθούν τώρα- για τα ανακυκλούμενα υλικά που έχουμε υποχρέωση και από τις κοινοτικές οδηγίες να ανακυκλώσουμε πάρα πολλά υλικά. Και η υποχρέωση αυτή συνεχώς θα αυξάνεται. Ήδη υπάρχει συζήτηση για τροποποίηση της υπάρχουσας οδηγίας και για αύξηση των ποσοστών. 
      Ελπίζω αυτή σας η αγωνία για το θέμα της διαχείρισης των απορριμμάτων, να σημαίνει ότι θα ψηφίσετε υπέρ της υποχρεωτικής χωροθέτησης με νόμο, εκτός και αν θέλετε για λόγους εκλογικής σκοπιμότητας –γιατί κάποιοι θα αντιδράσουν, δεν είναι δυνατό  να μην αντιδράσουν- να μεταθέσουμε το θέμα. Αλλά πλέον φθάσαμε στην ώρα που δεν μπορεί να υπάρξει άλλη αναβολή. Εάν δεν χωροθετήσουμε άμεσα,  την άλλη μέρα τα Άνω Λιόσια δεν θα δεχθούν άλλα απορρίμματα. Ο μεγαλύτερος όγκος που δέχονται είναι πέραν από τους όρους που επιβάλλει η περιβαλλοντική μελέτη και δεν είναι δυνατό να συζητάμε ότι θα πάμε τα απορρίμματα στον επόμενο νομό, ότι θα τα μεταφέρουμε στους Νομούς Βοιωτίας και Εύβοιας. 
      Σας είπα επανειλημμένως ότι υπάρχει πλήρης άρνηση –και σωστά- από τους δήμους και τη Τοπική Αυτοδιοίκηση Α΄ και Β΄ βαθμού, να δεχθούν κάτι τέτοιο και πολύ σωστά και το περιφερειακό συμβούλιο έχει αποφασίσει ομόφωνα ότι ο Νομός Αττικής θα τα διαχειριστεί και πρέπει να τα διαχειριστεί εντός των ορίων. 
      Κυρίες και κύριοι συνάδελφοι, λυπούμαι πράγματι που αντί να δούμε το πρόβλημα το οποίο έχει δημιουργηθεί λόγω του ότι η Τοπική Αυτοδιοίκηση δεν έχει αναλάβει τις ευθύνες της, λόγω του ότι εμείς δεν τολμήσαμε μέχρι τώρα να προχωρήσουμε σε νομοθετική ρύθμιση. Και πλέον δεν μπορούμε να κρυβόμαστε, δεν μπορούμε να ξεγελάμε τον κόσμο, γιατί αυτοί που δεν έχουν ευθύνη είναι οι απλοί πολίτες, αλλά και αυτοί θα πρέπει τελικά να μάθουν ότι θα πρέπει να διαχειρίζονται τα σκουπίδια του σπιτιού τους, όχι πετώντας τα σε παράνομες χωματερές. Αλλά είναι υποχρέωση δική μας να δώσουμε ένα τέλος σ’ αυτήν την κατάσταση και ας αφήσουμε τις υπεκφυγές, ας αφήσουμε τις οποιεσδήποτε δικαιολογίες για να αναβάλλουμε πάλι μια απόφαση, η οποία πλέον δεν μπορεί να αναβληθεί. 
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος  της Νέας Δημοκρατίας κ. Γεώργιος Αλογοσκούφης έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, δεν έχω πολλά να προσθέσω σ’ αυτά που είπε η κυρία Υπουργός, διότι η ομιλία της πέρα από τον απολογητικό τόνο, ήταν πραγματικά κόλαφος για τους προκατόχους της. 
      Τι μας είπε; Μας είπε ότι οι προκάτοχοί της ανέβαλαν τη λήψη αποφάσεων που θα οδηγούσαν σε λύση αυτού του μεγάλου προβλήματος. 
      Σ’ αυτό θα συμφωνήσω απόλυτα μαζί της. 
      Άλλωστε αυτό είναι και το πρώτο ερώτημα που θέτουμε στην επερώτηση. Λέμε ότι επερωτάται η κυρία Υπουργός και η Κυβέρνηση «γιατί αποφεύγοντας να αγγίξει τα προβλήματα των απορριμμάτων και ασκώντας μόνο μικροκομματική και επικοινωνιακή πολιτική, έχει καταστήσει τεσσεράμισι εκατομμύρια Έλληνες ομήρους ενός θνησιγενούς ΧΥΤΑ». Έπρεπε να γίνει η κατολίσθηση στα Λιόσια, έπρεπε να έρθει η δική μας επερώτηση, για να ευαισθητοποιηθεί η Υπουργός -είναι αρκετό καιρό και η ίδια στο Υπουργείο- να συγκαλέσει χθες μια σύσκεψη και να πει ότι θα κάνει κάτι, για να λύσει αυτό το ζήτημα; Άρα, με την πράξη της, αλλά και με τη σημερινή της τοποθέτηση, στην ουσία υιοθετεί πλήρως αυτά τα οποία λέμε.
      Όσον αφορά τις ευθύνες στην Τοπική Αυτοδιοίκηση, στους Βουλευτές ή στον απλό κόσμο που δεν θέλει τα σκουπίδια, θα πω το εξής. Κανείς δεν θέλει στο πίσω μέρος της αυλής του τα απορρίμματα. Λογικό είναι να αντιδρούν κάποιοι, αλλά είναι υποχρέωση της Κυβέρνησης να παίρνει αποφάσεις και να λύνει τα προβλήματα ξεπερνώντας τις τοπικές αντιδράσεις και τις αντιδράσεις των συγκεκριμένων θιγομένων. Αν έχει γίνει σωστά ο σχεδιασμός, αν έχουν γίνει σωστά οι μελέτες και έχει πίστη στη μελέτη που έχει γίνει, ας προχωρήσει. Δεν την εμπόδισε κανένας να φέρει λύση στη Βουλή, ούτε εκείνη ούτε τους προκατόχους της. Ας αναλάβει την πολιτική ευθύνη για τις αποφάσεις της. 
      Ένας από τους λόγους, για τους οποίους έχουμε φτάσει σ’ αυτήν την απαράδεκτη κατάσταση και σ’ αυτήν την αθλιότητα του να συντηρούμε λόγω της έλλειψης χώρων υγειονομικής ταφής απορριμμάτων, όχι μόνο στην Αττική αλλά σε όλη την Ελλάδα, τις παράνομες χωματερές, είναι η έλλειψη πολιτικού θάρρους και οξυδέρκειας από τους Υπουργούς και την Κυβέρνηση. Μίλησε η ίδια η κυρία Υπουργός και είπε ότι από το 1979 μέχρι το 2003 αυτό το πρόβλημα υπάρχει. Ποιος κυβερνά στο μεγαλύτερο διάστημα αυτής της περιόδου; Δεν κυβερνά το ΠΑΣΟΚ; Τι έκαναν οι Κυβερνήσεις του ΠΑΣΟΚ είκοσι χρόνια τώρα, για να λύσουν αυτό το μεγάλο πρόβλημα; Άλλοι έχουν την ευθύνη; Δεν έχει την ευθύνη η Κυβέρνηση και την έχουν όλοι οι άλλοι; 
      Βεβαίως και είναι ο ρόλος της Τοπικής Αυτοδιοίκησης να μαζεύει τα σκουπίδια. Δεν υπάρχει καμία αμφιβολία ότι  πρωταρχικός της ρόλος είναι αυτός. Το πού όμως θα συγκεντρώνονται, και μάλιστα σε περιοχές όπου υπάρχει μεγάλη συγκέντρωση πληθυσμού, και το πώς θα διατίθενται τα σκουπίδια, αυτό είναι υποχρέωση της Κυβέρνησης. Αυτή έχει το συντονιστικό ρόλο. Δεν τον έχει ούτε η νομαρχία ούτε οι δήμοι. Η Κυβέρνηση πρέπει να συντονίσει αυτές τις αποφάσεις, η Κυβέρνηση πρέπει να κάνει το χωροταξικό σχεδιασμό και η Κυβέρνηση πρέπει να πάρει και την πολιτική ευθύνη για τις επιλογές της. Ένας από τους λόγους που φτάσαμε σ’ αυτό το σημείο είναι ότι δεν αναλαμβάνετε την πολιτική ευθύνη και μόλις βλέπετε την πρώτη αντίδραση, στρίβετε πλαγίως. Αυτή είναι η τακτική σας. 
      ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Άρα, θα το ψηφίσετε, κύριε Αλογοσκούφη.
      ΓΕΩΡΓΙΟΣ ΑΛΟΓΟΣΚΟΥΦΗΣ: Θα το ψηφίσουμε, αν πιστεύουμε ότι είναι σωστό. Θα περιμένουμε να μας το φέρετε. Σας έχουμε ζητήσει τη μελέτη. Θα πρέπει να πεισθούμε ότι οι χώροι αυτοί είναι οι καλύτεροι δυνατοί και τότε θα το συζητήσουμε. 
      Πάντως, εγώ θα ήθελα να πω σήμερα ότι είναι σωστό να παρθεί μια απόφαση, ανεξάρτητα από το αν θα το ψηφίσει ή όχι η Αντιπολίτευση, εφόσον συμφωνήσει με τις λεπτομέρειες. Έχετε υποχρέωση να πάρετε μια απόφαση και να αναλάβετε και την πολιτική ευθύνη. Εσείς κυβερνάτε κι εσείς φθάσατε τα πράγματα σ’ αυτές τις ακρότητες. Δεν μπορεί η λύση να είναι αποσπασματική. Η λύση πρέπει να είναι συνολική. Και βεβαίως τότε θα έρθουμε όλοι, θα δούμε τα υπέρ και τα κατά και θα αποφασίσουμε ως κόμμα αν θα το ψηφίσουμε ή όχι. Εσείς όμως ως Κυβέρνηση πρέπει να βρείτε μία λύση. 
      Δεν μπορείτε να κρύβεστε πίσω από τις αντιδράσεις κάποιων κατοίκων σε κάποιες περιοχές, που μπορεί να είναι και δικαιολογημένες. Αυτό είναι διεθνές φαινόμενο και υπάρχει ο διεθνής όρος “NIMBY” (Not in my backyard). Κανένας δεν θέλει στο πίσω μέρος της αυλής του τα σκουπίδια του άλλου. Είναι λογικό και υπάρχει σε όλον τον κόσμο. Σε όλον όμως τον κόσμο το πρόβλημα λύνεται, διότι κάποιοι πήραν κάποιες αποφάσεις, έκαναν τη χωροθέτηση και από εκεί και πέρα οι αντιδράσεις σταμάτησαν. Αυτό πρέπει να γίνει και στη χώρα μας. Δεν εξυπηρετεί τίποτα το να καθόμαστε και να λέμε ότι δεν παίρνουμε αποφάσεις, διότι κάποιοι σήκωσαν μαύρες σημαίες και αντιδρούν.
      Και έχουμε και τον επιπλέον παράγοντα των Ολυμπιακών Αγώνων. Δεν μπορούν να γίνουν Ολυμπιακοί Αγώνες με ανοικτό αυτό το θέμα. Στους Ολυμπιακούς Αγώνες θα παραχθούν απορρίμματα πολύ περισσότερα απ’ ότι παράγονται συνήθως. Οι επισκέπτες που θα έρθουν θα πρέπει να βλέπουν μία πόλη η οποία δεν έχει προβλήματα απορριμμάτων. Φαντάζεστε αν υπάρξει πρόβλημα με τα απορρίμματα ή με το ΧΥΤΑ των Άνω Λιοσίων την περίοδο των Ολυμπιακών Αγώνων, τι ρεζίλι θα γίνει η Ελλάδα; Και δεν είναι μόνο στην Αττική το πρόβλημα. Το επαναλαμβάνω. Είναι σε όλη την Ελλάδα. Και πρέπει σε όλη την Ελλάδα να λυθεί το πρόβλημα. 
      Προσφάτως είχα πάει σε περιοχές που είναι τουριστικές και που θέλουμε να τις αναπτύξουμε, στην Ήπειρο, στα Ζαγοροχώρια. Πηγαίνει και βλέπει κανείς υπέροχα τοπία και μόλις στρίβει στη γωνία βλέπει σε μία χαράδρα μία παράνομη χωματερή. Και χαλάει όλη η εντύπωση που υπάρχει για τα Ζαγοροχώρια ή για οποιαδήποτε περιοχή της Ελλάδας ως τουριστικό προορισμό. Δεν πρέπει να λύσουμε αυτά τα προβλήματα; 
      Είχαμε τα προβλήματα με τον Κουρουπητό. Δεν έχουμε προβλήματα σε τουριστικά νησιά που την περίοδο του καλοκαιριού δεν υπάρχει τρόπος να διοχετεύονται τα απορρίμματα; Έχουν λυθεί αυτά τα προβλήματα; Και βλέπουμε τους καπνούς στα νησιά και όλη αυτήν τη βρωμιά να μαζεύεται δίπλα εκεί που ο άλλος κάνει μπάνιο, δίπλα εκεί που πάει να φάει, δίπλα εκεί που πάει τέλος πάντων να χαλαρώσει. Θέλουμε να έχουμε την Ελλάδα ως τουριστικό προορισμό; Πρέπει να σεβαστούμε το περιβάλλον. Πρέπει να προγραμματίσουμε, να χωροθετήσουμε και να υιοθετήσουμε τις καλύτερες δυνατές τεχνολογίες. Τόσα χρόνια πια. Νισάφι! 
      Και ο μόνος λόγος που δεν γίνεται αυτό είναι διότι δεν λαμβάνονται πολιτικές αποφάσεις. Ασφαλώς η ευθύνη δεν είναι μόνο δική σας. Και πολύ σωστά -και εντέχνως, θα έλεγα εγώ- ρίξατε τις ευθύνες στους προκατόχους σας. Αυτό, όμως, δεν λύνει το πρόβλημα. Σήμερα εσείς είστε Υπουργός, εσείς πρέπει να πάρετε τις αποφάσεις. Και αν είστε έτοιμη να πάρετε αποφάσεις, αυτό είναι κάτι που θα χαιρετίσουμε, έστω και αν μπορεί να διαφωνήσουμε σε κάποιες λεπτομέρειες. Αυτή είναι η πραγματικότητα.
      Εγώ, λοιπόν, με αυτό θέλω να κλείσω.
      (Στο σημείο αυτό την Προεδρική Έδρα καταλαμβάνει ο Β΄Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
      Θέλω, όμως, να εξάρω και κάτι άλλο, επειδή έχουμε προσφάτως παραδείγματα Υπουργών οι οποίοι δεν έρχονται να απαντήσουν σε επερωτήσεις. Εγώ θέλω να εξάρω –γιατί θέλω να είμαι δίκαιος- το ότι η κυρία Υπουργός έρχεται όποτε της κάνουμε επερωτήσεις και απαντά. Και αυτό είναι προς τιμήν της. Όπως και προς τιμήν της είναι το ότι είπε χθες «θα πάρω κάποιες αποφάσεις». Πάρτε, όμως, τις αποφάσεις, κάντε το σχεδιασμό. Αυτό δεν ξεπλένει τις ευθύνες των προκατόχων σας, δεν ξεπλένει τις ευθύνες τις συνολικές τις κυβερνητικές. Τουλάχιστον, όμως, να γίνει κάτι για το μέλλον αυτού του τόπου.
      (Χειροκροτήματα από την πτέρυγα της Νέας Δημοκρατίας)
      ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Παναγιώτης Σγουρίδης): Δεν μπορείτε να πάρετε τώρα το λόγο. Μετά. 
      Ο κ. Κωνσταντίνου έχει το λόγο.
      ΦΛΩΡΟΣ ΚΩΝΣΤΑΝΤΙΝΟΥ: Κύριε Πρόεδρε και εγώ θα έσπευδα –ήμουν έτοιμος- να συμφωνήσω σε πολλά σημεία της κριτικής που άσκησε ο Κοινοβουλευτικός Εκπρόσωπος της Νέας Δημοκρατίας προς την Κυβέρνηση, αλλά τα χάλασε στο τέλος. Τα χαλάσατε, κύριε Αλογοσκούφη. Και ο λόγος…
      (Θόρυβος από την πτέρυγα της Νέας Δημοκρατίας)
      Θα εξηγήσω, κύριοι συνάδελφοι. Θα εξηγήσω.
      Πρώτον, φάνηκε ότι δεν είχατε διάθεση –ούτε έχετε διάθεση- συνολικής αντιμετώπισης του προβλήματος που λέγεται περιβάλλον, με την ευρύτερη έννοια. Και εγώ θα δεχόμουν –όπως είπε και η κυρία Υπουργός- ότι με αφορμή αυτά που έγιναν στα Λιόσια καταθέσατε αυτήν την επερώτηση. Περίμενα όμως και στην επερώτησή σας, αλλά πολύ περισσότερο στην ανάπτυξη της επερώτησης, να έχετε μία άποψη γενικότερη και για τη χώρα. Επίσης, περίμενα να εξηγήσετε, να αιτιολογήσετε, να δικαιολογήσετε, εν πάση περιπτώσει, τα τρισεκατομμύρια που αναφέρετε στην επερώτηση και τα οποία φαίνεται γράφετε για να εντυπωσιάζουν τον Τύπο, αλλά δεν κάνετε καν τον κόπο να εξηγήσετε πώς βγάλατε το συμπέρασμα ότι 2% του ΑΕΠ θα χρειαστεί σε ό,τι αφορά το περιβάλλον από εδώ και πέρα. Τα τρισεκατομμύρια τα θεωρείτε κατά το κοινώς λεγόμενο –και να με συγχωρείτε για τη λέξη- στραγάλια. Μα, είναι δυνατόν να λέτε τέτοια πράγματα χωρίς να βασανίζεστε πριν γράψετε μία επερώτηση, όπως και για άλλα πράγματα; 
      Και θα συμφωνούσα, κύριε Αλογοσκούφη, και πάλι μαζί σας σε ό,τι αφορά τους Ολυμπιακούς Αγώνες, για τους οποίους βεβαίως όλοι πρέπει να δείξουμε τον καλύτερο εαυτό μας και να κάνουμε το παν. Αλλά πάλι θυμούμαι ότι πριν από είκοσι ημέρες είχατε επερώτηση προς το Υπουργείο Ανάπτυξης. Και ο Κοινοβουλευτικός σας Εκπρόσωπος ανέπτυξε εδώ ότι στην περίοδο των Ολυμπιακών Αγώνων θα μείνουμε και από ηλεκτρικό ρεύμα.
Τώρα μας λέτε ότι θα μείνουμε και στο θέμα της διαχείρισης των σκουπιδιών. Αύριο ποιος ξέρει τι άλλο θα μας πείτε. Να με συγχωρείτε, αλλά δεν είναι ο σωστός, ο υπεύθυνος τρόπος που πρέπει να ασκήσετε -κατ’ εμέ, κατά τη γνώμη μου- την Αντιπολίτευση. 
      Αντίθετα, σωστός και υπεύθυνος τρόπος ήταν αυτός με τον οποίον η Υπουργός αντιμετώπισε την επερώτηση. Και όχι γι’ αυτά που είπατε εσείς, κύριε Αλογοσκούφη, αλλά για το ότι είπε: «Παίρνω αποφάσεις, φέρνω νόμο στη Βουλή, οριοθετώ τους χώρους, να πάρουμε την ευθύνη που αναλογεί σε όλους». Και δεν συμφωνώ, κύριε Αλογοσκούφη, ότι όλοι διαμαρτύρονται διότι δεν θέλουν τους χώρους υγειονομικής ταφής ή για απορρίμματα ή για οτιδήποτε δίπλα τους. Και μέσα σ’ αυτούς αναφέρατε και τους Βουλευτές. 
      Είναι δυνατόν Βουλευτές να αντιδρούν; Το αναφέρατε, αλλά αν έγινε εκ παραδρομής το παίρνω πίσω. Είπε όμως συνάδελφός σας -και περίμενα να τον επιπλήξετε, αν δεν το κάνετε δημόσια, κάντε το μετά- να μη γίνει στο Πολυδένδρι, να μη γίνει στο Κορωπί, να μη γίνει στην Κερατέα, να πάνε στη Βοιωτία και αν δεν μπορούν στη Βοιωτία, να τα πάμε στη Μακρόνησο.
     Είναι δυνατόν να συμπεριφερόμαστε, να λέμε στην Αίθουσα αυτή τέτοια πράγματα κι από την άλλη να λέμε ότι είμαστε υπεύθυνα κόμματα; Ή μήπως δεν γνωρίζετε, κύριε Αλογοσκούφη, ότι οι άρχοντες της Τοπικής Αυτοδιοίκησης, πρωτοβάθμιας και δευτεροβάθμιας, συμμετέχουν σε κάποια κόμματα; Κι όταν γίνονται αντιδράσεις δυστυχώς –αυτό αφορά και το κόμμα στο οποίο ανήκω εγώ- πολλές φορές συζητιόνται στα κομματικά όργανα ακόμη και τρόποι διαμαρτυρίας εναντίον τέτοιων αποφάσεων;
     Εγώ, λοιπόν, λέω και με αφορμή αυτό που έγινε στα Λιόσια ότι αν είναι αυτό το σημείο και αυτή η στιγμή να υπάρξει συναίνεση, είναι, κυρία Υπουργέ, η καλύτερη στιγμή να φέρετε νόμο στη Βουλή. 
     Θα ήθελα όμως μια ερώτηση μόνο να κάνω απευθυνόμενος προς εσάς. Δεν άκουσα τίποτα για το θέμα της διαλογής των απορριμμάτων. Διότι πώς θα προχωρήσουμε να κάνουμε ανακύκλωση αν δεν γίνεται πρώτα η διαλογή και μετά τα οποιαδήποτε άλλα βήματα; Και βεβαίως οι συνάδελφοι της Νέας Δημοκρατίας κακώς κατά τη γνώμη μου δεν ασχολήθηκαν μ’ αυτό το κεφαλαιώδους σημασίας θέμα. Όταν όμως φέρετε, κυρία Υπουργέ, το νομοσχέδιο για τον προσδιορισμό των χώρων, πρέπει να είναι απολύτως σαφές και να επιχειρήσετε σε κάθε περίπτωση, πέραν των όσων ακούσατε εδώ, τη μέγιστη δυνατή συναίνεση. Είναι η ώρα που πρέπει να γίνουν πράξη και αυτό που είπατε, αλλά και αυτό που πολλοί δεν λένε μέσα τους όμως το εννοούν και το περιμένουν.
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Γκατζή, έχετε το λόγο.
     ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
     Κύριε Πρόεδρε, με αφορμή, όπως αποδείχθηκε τελικά, την κατάρρευση την Καθαρά Δευτέρα ενός μεγάλου τμήματος του απορριμματικού αναγλύφου στα Νέα Λιόσια, στον υπερκορεσμένο εκεί ΧΥΤΑ, έρχεται το θέμα με επερώτηση της Νέας Δημοκρατίας.
     Το θέμα όμως είναι επίκαιρο και το έχουν θέσει οι κάτοικοι εκεί της δυτικής Αττικής, οι οποίοι καθημερινά σχεδόν βρίσκονται στους δρόμους ζητώντας λύση. Μανάδες, νοικοκυρές, παιδιά έχουν βγει στους δρόμους και ζητάνε επιτέλους να δοθεί λύση σ’ αυτό το μεγάλο πρόβλημα της υγείας για την περιοχή τους και φυσικά για τους κατοίκους εκεί που το παλεύουν καθημερινά.
     Το θέμα είχε ξανατεθεί και το 1996 γιατί και τότε είχαν εμφανιστεί τόσο τρομερά προβλήματα πάλι από τους ίδιους τους κατοίκους. Όλα αυτά τα χρόνια το κόμμα μας επανειλημμένα είτε με ερωτήσεις είτε με άλλες ευκαιρίες σε συνέδρια της ΤΕΔΝΑ, της ΚΕΔΚΕ, της ΕΣΔΚΝΑ, στα νομαρχιακά συμβούλια είχε αναδείξει, είχε προβάλει πλευρές από τις μολυσματικά και τοξικά ανεξέλεγκτες αυτές χωματερές, αλλά και το ίδιο το πρόβλημα στο σύνολό του.
     Για τη σημερινή κατάσταση υπάρχουν ευθύνες; Υπάρχουν, κυρία Υπουργέ. Λέγεται ότι η χωματερή αυτή λειτουργεί και δημιουργεί προβλήματα εδώ και σαράντα χρόνια.
Η Νέα Δημοκρατία δεν έχει ευθύνες γι’ αυτό το χρονικό διάστημα; Πήρε κάποιο μέτρο; 
      Φυσικά τώρα που έχουν ξεσηκωθεί οι κάτοικοι, παίρνει και αυτή θέση, λέγοντας ότι το πρόβλημα πρέπει να λυθεί. Είναι ένα πραγματικό πρόβλημα που πρέπει να λυθεί, έχει όμως ευθύνες γιατί κυβέρνησε όλο αυτό το χρονικό διάστημα μιας και είκοσι για τη μία παράταξη και είκοσι για την άλλη είναι τα χρόνια της εξουσίας. Όμως, και αν ακόμα δεν είναι μοιρασμένες οι ευθύνες, γιατί τα τελευταία χρόνια που έχουν οξυνθεί τα προβλήματα στους ΧΥΤΑ οι ευθύνες βαρύνουν την τωρινή Κυβέρνηση, έχουν ευθύνες και οι κυβερνήσεις της Νέας Δημοκρατίας.
      Για τη σημερινή κατάσταση υπάρχουν αιτίες. Κατά την άποψή μας, οι αιτίες και οι ευθύνες πρώτα και κύρια βαρύνουν την Κυβέρνηση, διότι καθυστερεί απαράδεκτα στην ολοκλήρωση του νομοθετικού πλαισίου της διαχείρισης των στερεών αποβλήτων.
      Δεν έχει ακόμα εκδοθεί, κυρία Υπουργέ, η κοινή υπουργική απόφαση για τη διαχείριση των μολυσματικών αποβλήτων. Να σας πω ότι ιδιαίτερα στις επαρχίες δεν υπάρχουν παντού κλίβανοι για να καίγονται τα στερεά απόβλητα των νοσοκομείων και όπου υπάρχουν, λειτουργούν μερικώς και τα περισσότερα πηγαίνουν στις χωματερές.
      Η κοινή υπουργική απόφαση για τους Χώρους Υγιεινής Ταφής Απορριμμάτων εκδόθηκε μόλις το Δεκέμβριο του 2002 και φυσικά ακόμα δεν υλοποιείται, γιατί δεν είναι γνωστή. Ο εθνικός σχεδιασμός για τη διαχείριση των στερεών αποβλήτων αλλάζει κάθε τόσο απροειδοποίητα, ανατρέποντας τους περιφερειακούς σχεδιασμούς που είχαν εκπονηθεί μέχρι τότε και αναβάλλοντας την εκτέλεση ώριμων πια έργων. Γιατί δεν εκτελούνται; Γιατί δεν χρηματοδοτούνται;
      Δεν έχει ακόμα εγκριθεί το συλλογικό σύστημα εναλλακτικής διαχείρισης συσκευασιών, που υπέβαλλαν φορείς της Τοπικής Αυτοδιοίκησης. Κατά την άποψή μας, μεθοδεύεται η μονόπλευρη έγκριση και προώθηση του συστήματος των μεγάλων εταιρειών. 
      Πριν από ένα χρόνο είχε προκηρύξει το ΥΠΕΧΩΔΕ ένα διαγωνισμό για τη διαχείριση της συσκευασίας και της διαλογής και η ΕΣΔΚΝΑ μαζί με άλλους ΧΥΤΑ της Ελλάδος είχαν υποβάλλει πρόταση. Πήραν μέρος στο διαγωνισμό αυτό και νομίζω ότι ήταν και οι μοναδικοί και όμως δεν προχώρησε, αλλά έμεινε στα συρτάρια.
      Πολλά θα μπορούσε να πει κανείς, αλλά έχουμε καθαρά σχηματίσει τη γνώμη ότι καλλιεργείται και ενισχύεται η αντίληψη της ιδιωτικοποίησης του τομέα της καθαριότητας, όχι μόνο πολιτικά αλλά και οικονομικά, επιβάλλοντας πρακτικά τη συμμετοχή του μεγάλου κεφαλαίου στην κατασκευή, άλλα και στη λειτουργία εγκαταστάσεων διαχείρισης στερεών αποβλήτων. Δίνει πεσκέσι στους ιδιώτες όλο το κομμάτι της ανακύκλωσης με χρήματα ιδιαίτερα των δημοτών, δηλαδή των χρηστών, στους οποίους θα μετακυληθεί τελικά το κόστος.
     Ανέχεται και πρακτικά μεταθέτει μέχρι το 2006 την καταστροφική δράση των ανεξέλεγκτων χωματερών, αδιαφορώντας ακόμα για τα υπέρογκα πρόστιμα, που μας επέβαλλε το Ευρωπαϊκό Δικαστήριο και συνεχίζει να μας επιβάλλει.
     Παραμένει απόλυτα αδρανής στο μείζον ζήτημα της ασφαλούς διαχείρισης των τοξικών αποβλήτων.
     Εδώ, κυρία Υπουργέ, δεν πρόκειται μόνο για την υγειονομική ταφή των απορριμμάτων ή για τα απορρίμματα τα οικιακά στα οποία μπορεί να γίνει μια διαλογή. Πείτε μου τι γίνεται με τις ανεξέλεγκτες χαβούζες, όπου πετιόνται βιομηχανικά απόβλητα. Πείτε μου τι γίνεται με τα ελαστικά, με τους καταλύτες, με τα βιομηχανικά γενικά απόβλητα, που πετιούνται σήμερα μέσα στα οικιακά απορρίμματα στις περισσότερες χωματερές.
     Ευθύνες, κύριοι Βουλευτές, έχει και η ΕΣΔΚΝΑ και οι παρατάξεις που βρίσκονται στη διοίκηση, διότι ανέχθηκαν όλη την κοροϊδία και την κωλυσιεργία της Κυβέρνησης για τη μη χωροθέτηση των νέων εγκαταστάσεων και στη συνέχεια συνεπλεύσανε μαζί της –μιλάμε για τα Λιόσια. Συνεργάστηκαν άριστα με την Κυβέρνηση για την καταλήστευση των εσόδων των ΟΤΑ μελών της ΕΣΔΚΝΑ, δηλαδή το 95% του λαού της Αττικής υπέρ του Δήμου των Άνω Λιοσίων.
Υιοθέτησαν την πολιτική της ιδιωτικοποίησης μέσω της εκχώρησης της λειτουργίας των σύγχρονων εγκαταστάσεων ανακύκλωσης και θερμικής καταστροφής έναντι ακριβού τιμήματος σε ιδιώτες. Απέκλεισαν τη συμμετοχή κομμουνιστή αιρετού από τη διοίκηση, μόνο και μόνο, γιατί είχε διαφορετικές αντιλήψεις στη διαχείριση ιδιαίτερα αυτού του μεγάλου προβλήματος.
      Υπάρχουν σήμερα αδιέξοδα. Πρέπει να γίνει χωροθέτηση. 
      Θα γίνει όμως, κυρία Υπουργέ στη Δυτική Αττική; Θα βρεθεί ένας χώρος τελικά; Γιατί παραδείγματος χάρη στη Βοιωτία όπου λέτε ότι αντέδρασαν, σε μια περιοχή που είναι δεκάδες χιλιόμετρα μακριά δεν μπορεί να γίνει μια χωματερή, που να δέχεται όλα τα απόβλητα; 
      Πέρα από κει θα πρέπει να παρθούν και άλλα μέτρα. Πρέπει να αντιμετωπιστεί το πρόβλημα της μόλυνσης που υπάρχει σήμερα στην περιοχή των Λιοσίων από τους ΧΥΤΑ. Και πρέπει να διατεθούν ποσά για να προχωρήσουν και οι αποφάσεις του σχεδιασμού που έχει κάνει η περιφέρεια, αποκλείοντας φυσικά τη Δυτική και Ανατολική Αττική. Στην Αττική όπου και να γίνει, είναι κατοικημένη. Και εκεί που δεν υπάρχουν σήμερα οικισμοί, εντάσσονται περιοχές. Αυξάνονται τα πολεοδομικά σχέδια και ό,τι είναι να γίνει, πρέπει να γίνει εκτός Αττικής για να λυθεί μια και καλή το πρόβλημα. 
      ΠΡΟΕΔΡΕΥΩΝ (Παναγιώτης Σγουρίδης): Να τα πάμε στα Σκόπια.
      ΝΙΚΟΛΑΟΣ ΓΚΑΤΖΗΣ: Όχι στα Σκόπια, κύριε Πρόεδρε. Ξέρετε, εκεί στέλνουμε βιομηχανικά απόβλητα.
      ΠΡΟΕΔΡΕΥΩΝ (Παναγιώτης Σγουρίδης): Στη Δράμα να τα πάμε. 
      ΝΙΚΟΛΑΟΣ ΓΚΑΤΖΗΣ: Μπορεί να βρεθεί χώρος που να μην ενοχλεί κανέναν. 
      ΠΡΟΕΔΡΕΥΩΝ (Παναγιώτης Σγουρίδης): Η κ. Στεργίου έχει το λόγο.
      ΙΩΑΝΝΑ ΣΤΕΡΓΙΟΥ: Μου έκανε τρομερή εντύπωση η τοποθέτηση του κ. Αλογοσκούφη, του Κοινοβουλευτικού Εκπροσώπου της Νέας Δημοκρατίας. 
      Πού διαφωνείτε δηλαδή; Λέτε στην Υπουργό, κάντε αυτό που λέτε, κάντε αυτό που αποφασίσατε, χωροθετήστε δηλαδή τους ΧΥΤΑ και μη δίνετε σημασία στον κόσμο. Είναι μια πολύ ωραία τοποθέτηση.
      ΓΕΩΡΓΙΟΣ ΑΛΟΓΟΣΚΟΥΦΗΣ: Αυτό καταλάβατε;
      ΙΩΑΝΝΑ ΣΤΕΡΓΙΟΥ: Αυτό είπατε και αυτό κατάλαβαν και άλλοι.
      Όσον αφορά την επερώτηση της Νέας Δημοκρατίας, θα σταθώ λίγο στο θέμα των Άνω Λιοσίων. Έχω μπροστά μου –σήμερα το πήρα- την απάντηση που μας έδωσε το Υπουργείο, σχετικά με τις ερωτήσεις που κάνουμε για την κατολίσθηση. Λέτε: «Ο ΧΥΤΑ της Δυτικής Αττικής στα Άνω Λιόσια, διαθέτει ασφαλή υποδομή και έχει κατασκευαστεί με σύγχρονη τεχνολογία για την προστασία των εργαζομένων και του περιβάλλοντος. Στο χώρο αυτό, πέραν της υγειονομικής ταφής των απορριμμάτων, λειτουργεί σύγχρονο εργοστάσιο κομποστοποίησης, εργοστάσιο παραγωγής κλπ.». Το εργοστάσιο αυτό γνωρίζετε πολύ καλά ότι δεν λειτουργεί. Αυτή είναι μια παραπλανητική απάντηση στην ερώτηση. Δεν λειτούργησε ποτέ αυτό το εργοστάσιο. 
     Όσον αφορά το θέμα των ΧΥΤΑ γενικότερα, μιας και αυτό είναι επίκαιρο λόγω της χθεσινής συνάντησης στο Υπουργείο σας, αυτό που θα επαναλάβω είναι ότι η λύση του προβλήματος της διάθεσης των απορριμμάτων δεν είναι η δημιουργία νέων ΧΥΤΑ. Αυτή είναι η θέση μας. Θα πρέπει να κατανοήσουμε ότι, όσο αυξάνονται τα απόβλητα, τόσο θα πρέπει να βρίσκουμε νέους χώρους για τη διάθεσή τους. Θα πρέπει να θέσουμε ως απόλυτη προτεραιότητα την αρχή της μείωσης και της αποφυγής δημιουργίας αποβλήτων. Μόνο αν μειώσουμε την ποσότητα των στερεών αποβλήτων και εφαρμόσουμε προγράμματα διαχείρισής τους και προχωρήσουμε άμεσα στην ανακύκλωση, θα μπορούμε να λύσουμε το πρόβλημα.
      Δε συμφωνούμε με τη θέση που λέει «είμαστε 12:10΄» όπως είπε χθες η κύρια Υπουργός. Γιατί όπως είπαν και οι άλλοι συνάδελφοι, επί είκοσι χρόνια συζητάτε το ζήτημα και δεν το έχετε λύσει. Γιατί να είμαστε «12:10»; Να «είμαστε 11:30» και να έχουμε μισή ώρα μπροστά μας να ξαναδούμε το ζήτημα και να ξαναβάλουμε μπροστά ένα νέο σχέδιο.
     Πιστεύουμε ότι το ΥΠΕΧΩΔΕ και όχι οι ΟΤΑ έχουν καθυστερήσει υπερβολικά  στο να εφαρμόσουν μία ολοκληρωμένη διαχείριση των στερεών αποβλήτων. Και αυτό έχει διευρύνει το χάσμα που υπάρχει με τις χώρες της Ευρωπαϊκής Ένωσης που εδώ και χρόνια έχουν προχωρήσει με οργανωμένο τρόπο στην εναλλακτική διαχείριση των αποβλήτων, δηλαδή, μείωση των αποβλήτων, αξιοποίηση, επαναχρησιμοποίηση, ανακύκλωση, κομποστοποίηση. 
     Ενώ σε κάποιες χώρες της Ευρωπαϊκής Ένωσης έχει μειωθεί σημαντικά η ποσότητα των αποβλήτων που καταλήγει για ταφή, σε εμάς έχει αυξηθεί. Και προσπαθούμε  κάθε φορά να βρούμε χώρους υγειονομικής ταφής για τα απόβλητα. Αυτό δεν μας λύνει το πρόβλημα. Θα ξαναγεμίζουν οι χώροι και θα ψάχνουμε να βρούμε νέους. Η πρότασή μας είναι να δούμε άλλες λύσεις.
     Χρειάστηκε να περάσουν επτά χρόνια μετά την έκδοση της ευρωπαϊκής οδηγίας 6294 για τη συσκευασία και τα απόβλητα συσκευασίας για να υιοθετηθεί τελικά ο ν.2939/2001. Χρειάστηκε να καταρρεύσει η χωματερή των Άνω Λιοσίων και μαζί με αυτή να αναδειχθεί η κυβερνητική ανυπαρξία για να εκδοθούν ενάμισι χρόνο μετά τα απαιτούμενα προεδρικά διατάγματα, ενώ ακόμη και σήμερα, παρά τα χρονικά περιθώρια που θέτει ο νόμος, δεν έχει γίνει μελέτη που θα προδιαγράφει τη σύσταση του Εθνικού Οργανισμού Εναλλακτικής Διαχείρισης Συσκευασιών και άλλων προϊόντων. Και διερωτόμαστε πότε θα τεθεί σε εφαρμογή ο ν.2939.
     Όσον αφορά το θέμα που τέθηκε από τον κ. Γείτονα και από άλλους, γιατί να τα πάμε στη γειτονιά του άλλου και όχι στη δική μας γειτονιά τα σκουπίδια. Αγαπητοί συνάδελφοι, τα σκουπίδια της Αθήνας τα πάτε σε άλλη γειτονιά, τα πάτε στη γειτονιά της Δυτικής Αττικής και στη γειτονιά της Ανατολικής Αττικής. Με αυτό τον τρόπο δεν λύνετε το πρόβλημα. Σήμερα τρεις-τέσσερις εφημερίδες έχουν δηλώσεις σας με τις οποίες λέτε  πως θα δημιουργηθούν δεκαοκτώ χώροι μεταφόρτωσης. Χθες δεν μας το είπατε αυτό. Επανειλημμένα σας ζητήσαμε, παρουσία όλων των Βουλευτών, να μας πείτε πού θα γίνουν αυτοί οι χώροι –δεν ξέρω αν είναι δεκαοκτώ ή δέκα ή δεκαπέντε- μεταφόρτωσης των απορριμμάτων, ώστε να μειώνεται ο όγκος τους, να γίνεται  ένας πρώτος μηχανικός διαχωρισμός και πολύ μειωμένα τα σκουπίδια να πηγαίνουν στους ΧΥΤΑ ή οπουδήποτε αλλού οριστεί εκ των υστέρων. Δεν μπορείτε να μας λέτε να ορίσουμε τέσσερις χώρους έτσι εν λευκώ, όπου δεν θα ξέρουμε τι θα γίνει σε αυτούς τους χώρους. Ξέρετε ποια είναι η γνώμη μας;  Ότι θα κάνουμε τέσσερα νέα Λιόσια. Δεν θα λύσουμε το πρόβλημα των Λιοσίων. Παραπλανάτε το Σώμα , αν φέρετε τέτοιο νομοσχέδιο για να ορίσουμε μόνο τα τέσσερα ΧΥΤΑ, χωρίς να μιλάμε για χώρους μεταφόρτωσης των απορριμμάτων, πού και τι θα γίνεται σε κάθε χώρο, για να μπορέσουμε να πούμε ότι υπάρχει ολοκληρωμένη λύση στο θέμα των σκουπιδιών.
     Θα θέλαμε  να ξαναδείτε τη λύση του έξω από την Αττική. Δεν το λέμε γιατί θέλουμε να αποσείσουμε την ευθύνη. Το ζήτημα είναι ότι οποιαδήποτε λύση μέσα στην Αττική, αν δεν είναι σύγχρονη και ολοκληρωμένη, θα δημιουργήσει τα ίδια προβλήματα όπως αυτή των Άνω Λιοσίων και δεν θα υπάρξει ουσιαστική λύση. Μία περιοχή έξω από την Αττική –καθίστε και βρέστε την, εμείς δεν έχουμε τα σχέδια  μπροστά μας- που θα μπορέσει ίσως να δώσει μία πιο ολοκληρωμένη και μακροχρόνια λύση, είναι η πιο ενδεδειγμένη. Αν δεν μπορείτε να τη βρείτε, τουλάχιστον, ορίστε μέσα στην Αττική τους χώρους που είναι απαραίτητοι για να γίνει αυτός ο σχεδιασμός. Δεν είναι ευθύνη ούτε των ΟΤΑ ούτε της Νομαρχιακής Αυτοδιοίκησης το ότι δεν έχει ορίσει ακόμα χώρους, γιατί να ορίσει η Ανατολική ή η Δυτική Αττική χώρους δεν έχει να κάνει με τα δικά της σκουπίδια, γιατί εδώ, όπως είπα και πριν, φορτώνετε τα σκουπίδια όλης της Αττικής στην Ανατολική και στη Δυτική Αττική. Εμείς είμαστε κατά αυτής της λύσης.
      Ή θα βρούμε λύση για να μοιραστούν όλα τα προβλήματα σε όλους ή να βρείτε μία λύση έξω από την Αττική για να λυθεί οριστικά το πρόβλημα. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τρυφωνίδης έχει το λόγο για να δευτερολογήσει.
      ΓΕΩΡΓΙΟΣ ΤΡΥΦΩΝΙΔΗΣ: Η Κυβέρνηση προσπαθεί να μεταθέσει το πρόβλημα στους ΟΤΑ. Αυτό είναι πολιτική υπεκφυγή. Η ευθύνη για τον χωροταξικό σχεδιασμό και για τον τρόπο διαχείρισης –έχουμε την καύση, την πυρόλυση, τους σταθμούς διακίνησης- ανήκει στο Υπουργείο διότι δεν μπορεί να γίνει από ένα μεμονωμένο δήμο. Δεν πρέπει, λοιπόν, να υπεκφεύγετε των ευθυνών σας. Αναγνωρίζω, κυρία Υπουργέ, τις ευθύνες του προκατόχου σας σε σχέση με τις δικές σας, αλλά οι ευθύνες είναι ενιαίες και σας αγγίζουν όλους.
      Ερωτήσατε για ποιο λόγο να επέμβει η Κυβέρνηση στη λειτουργία του Ενιαίου Συνδέσμου Δήμων και Κοινοτήτων Νομ. Αττικής (ΕΣΔΚΝΑ). Να σας πω έναν. Δεν μπορεί ο Πρόεδρος του (ΕΣΔΚΝΑ). να παίρνει έξοδα παραστάσεως οκτώ φορές πάνω από όσα στοιχίζει στον Έλληνα φορολογούμενο ο Πρόεδρος της Δημοκρατίας. Ο κ. Λαρετζάκης πήρε το 2001, 140 εκατομμύρια δραχμές για έξοδα παραστάσεως.
      ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Μα, τι λέτε τώρα; 
      ΓΕΩΡΓΙΟΣ ΤΡΥΦΩΝΙΔΗΣ: Κατετέθη εδώ στον γενικό προϋπολογισμό εξόδων και θα το ξανακαταθέσω. Είναι 405.000 ευρώ. Δεν έχετε λόγο να επέμβετε ως Υπουργείο Εσωτερικών; Δώδεκα εκατομμύρια το μήνα έξοδα παραστάσεως; 
      ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Την ευθύνη την έχει η ΤΕΔΚΝΑ και όχι το Υπουργείο. 
      ΓΕΩΡΓΙΟΣ ΤΡΥΦΩΝΙΔΗΣ: Δεν έχετε ευθύνη να διαφυλάξετε ως Υπουργείο Εσωτερικών την αρχή της ανταποδοτικότητας; Επιτρέπεται σε ένα δημοτικό σύμβουλο να παίρνει 12 εκατομμύρια το μήνα έξοδα παραστάσεως; Δεν τηρείται ούτε η ευρωπαϊκή ούτε η ελληνική νομοθεσία στη διαχείριση των ΧΥΤΑ. Δεν έχει λόγο, λοιπόν, να επέμβει το Υπουργείο; 
      Δεν εφαρμόζεται η υπουργική απόφαση 29407/1308, «Μέτρα για την υγειονομική ταφή των αποβλήτων». Δεν γίνονται κλήσεις, δεν γίνονται μετρήσεις, δεν απορροφάται το φυσικό αέριο. Μεταφέρεται εγκληματικά μέσα από κατοικούμενες περιοχές από την Ψυτάλλεια λάσπη με μολυσματικές ουσίες με διοξίνες καρκινογόνες. Τα έξοδα μεταφοράς κάθε χρόνο είναι 300 εκατομμύρια δραχμές αλλά δεν φτιάχνετε ένα μικρό εργοστάσιο να ξηραίνετε τη λάσπη στην Ψυτάλλεια. Οι ευθύνες σας είναι τεράστιες. Εγκληματείτε εις βάρος της δημόσιας υγείας.
      Όταν είπα προηγουμένως ότι χρειάζεται το 2% του ΑΕΠ για να τηρείται η ευρωπαϊκή νομοθεσία που την έχουμε αποδεχθεί, ο Κοινοβουλευτικός σας Εκπρόσωπος ειρωνεύτηκε, ερωτώντας από πού βγαίνει αυτό το μέγεθος; Ξέρετε ότι μόνο η αγορά των αερίων ρύπων εκτιμάται ότι μπορεί να φτάσει στα 300 εκατομμύρια ευρώ το χρόνο. Επίσης, η εναλλακτική διαχείριση των συσκευασιών απαιτεί πολλά δισεκατομμύρια δραχμές. Δηλαδή, φτάνουμε μέχρι και τα 800 δισεκατομμύρια δραχμές το χρόνο. Πού είναι η υπερβολή; Οποιοσδήποτε Έλληνας στο τελευταίο χωριό για να βγάλει άδεια οικοδομής, πρέπει να βγάλει χαρτί που να δείχνει, πού θα αποθέσει τα μπάζα του. Δεν είναι αυτά έξοδα που πληρώνονται; Οποιαδήποτε βιοτεχνία που παράγει οποιοδήποτε προϊόν θα πρέπει να πληρώνει για τη συσκευασία με την οποία στέλνει το προϊόν της. Έχουμε μπει σε μια καινούρια εποχή, αλλά εσείς εθελοτυφλείτε.
      Οι ευθύνες σας είναι τεράστιες γιατί αφήσατε να περάσουν δέκα χρόνια τελείως ανεύθυνα, γνωρίζοντας ότι έχετε αναλάβει την υποχρέωση των Ολυμπιακών Αγώνων. Επομένως, υπάρχει μεγάλος κίνδυνος να γελοιοποιηθεί η χώρα. 
      Επιπλέον, θα ήθελα να σας πω ότι όλα αυτά τα προβλήματα τα αφήνετε στην επόμενη κυβέρνηση της Νέας Δημοκρατίας χωρίς αντίστοιχα έσοδα και χωρίς να υπάρχουν οι αντίστοιχες υποδομές. Με αυτό τον τρόπο, κινδυνεύει η kυβέρνηση της Νέας Δημοκρατίας ή όποια κυβέρνηση έρθει στο μέλλον, να υφίσταται τα πρόστιμα της Ευρωπαϊκής Ένωσης, επειδή δεν τηρεί τους κανονισμούς για το περιβάλλον. Τότε τα πρόστιμα θα έρχονται βροχή, κυρία Παπανδρέου, όπως ήρθαν για τον Κουρουπητό και για το Κτηματολόγιο. Εδώ δεν υπάρχει καμία υποδομή. 
      Επιπλέον, θα ήθελα να πω ότι το πολυδιαφημισμένο εργοστάσιό σας ανακύκλωσης στα Νέα Λιόσια πριν ακόμα λειτουργήσει είναι εκτός προδιαγραφών της Ευρωπαϊκής Ένωσης. Είπατε ότι έχει τρεις γραμμές. Όπως όμως ξέρετε πολύ καλά σύμφωνα με την εναλλακτική διαχείριση, πρέπει να έχει μία γραμμή η οποία να παίρνει χαρτί, γυαλί, συσκευασίες αλουμινίου κλπ και στην άλλη τη γραμμή να μπαίνει το οργανικό φορτίο για να γίνεται η κομποστοποίηση. Αυτό το εργοστάσιο των Άνω Λιοσίων δεν έχει τέτοια πρόβλεψη. Είναι ξεπερασμένο και δεν μπορεί να λειτουργήσει και το προϊόν το οποίο θα παράγει, δεν είναι ανακύκλωση. Είναι ένα προϊόν κατάλληλο μόνο και μόνο για θάψιμο πάλι. Αυτή είναι η αλήθεια. 
      Ευχαριστώ πολύ, κύριε Πρόεδρε, για την ανοχή σας.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Κατσιγιάννης.
      ΑΘΑΝΑΣΙΟΣ ΚΑΤΣΙΓΙΑΝΝΗΣ: Ευχαριστώ, κύριε Πρόεδρε.
      Προηγουμένως η κυρία Υπουργός διαμαρτυρήθηκε γιατί την εγκαλούμε για τον ΕΣΔΚΝΑ. Εμείς αναφερόμαστε κυρίως στην προηγούμενη πολιτική ηγεσία του ΥΠΕΧΩΔΕ και κατά συνέπεια, στην Κυβέρνηση που, εν πάση περιπτώσει, έχει συνέχεια. Η πολιτική της προηγούμενης πολιτικής ηγεσίας ήταν, για να παραφράσω μία φράση που χρησιμοποίησε προηγουμένως η κυρία Υπουργός, να αντιμετωπίζει τον ΕΣΔΚΝΑ; σαν θυγατρική του ΥΠΕΧΩΔΕ, σαν μηχανισμό του ΥΠΕΧΩΔΕ, θα έλεγα εγώ. Και ξέρουμε πολύ καλά τα παιχνίδια εξουσίας που παίχτηκαν τα τελευταία χρόνια στον ΕΣΔΚΝΑ;
      Από κει και πέρα, επειδή έγινε μία αναφορά στην κατάρρευση εξαιτίας του μεγάλου όγκου των απορριμμάτων…
      ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Ο κ. Βεζυριάνης ήταν Δήμαρχος τότε του Νέου Ψυχικού. 
      ΑΘΑΝΑΣΙΟΣ ΚΑΤΣΙΓΙΑΝΝΗΣ: Ο κ. Βεζυριάνης είναι στην μειοψηφία και όπως σας είπε και ο κύριος συνάδελφος, ο κ. Βλάχος προηγουμένως, και εμείς εδώ είμαστε στη Βουλή, αλλά δεν σημαίνει ότι είμαστε υπεύθυνοι για τις αποφάσεις της Κυβέρνησης.
      ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Ο κ. Βεζυριάνης είναι στην εκτελεστική επιτροπή του ΕΣΔΚΝΑ; Δήμαρχος Νέου Ψυχικού. Θυγατρική του ΥΠΕΧΩΔΕ ήταν και αυτός; 
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριοι συνάδελφοι. Συνεχίστε, κύριε Κατσιγιάννη. 
      ΑΘΑΝΑΣΙΟΣ ΚΑΤΣΙΓΙΑΝΝΗΣ: Η κυρία Υπουργός αναφέρθηκε στην κατάρρευση εξαιτίας του μεγάλου όγκου επειδή δεν υπήρχε άλλη θέση εναπόθεσης. Θα σας διαβάσω κάτι από το έγγραφο των κατασκευαστών, των εργολάβων του ΧΥΤΑ που αναφέρονται στον ΕΣΔΚΝΑ και τον προειδοποιούν για διάφορα προβλήματα που θα προκύψουν. 
      Μιλάει λοιπόν για πλημμελή συμπίεση των διαχειριζομένων απορριμμάτων και κατά συνέπεια σοβαρή απώλεια ωφέλιμου όγκου της τάξης του 30%, κύριε Πρόεδρε.
      Από κει και πέρα, μιλήσαμε και προηγουμένως για την κακή απάντληση του βιαερίου, για την κατάσταση που επικρατεί με τα στραγγίσματα και για την έλλειψη συστήματος ανακύκλωσης στην πηγή. Όλα αυτά τα καταγγέλλει και ο εργολάβος ο οποίος κατασκευάζει τον ΧΥΤΑ. 
      Καταλαβαίνω τη δυσκολία της κυρίας Υπουργού. Αυτήν τη στιγμή δεν υπάρχει ολοκληρωμένη πρόταση για τη διαχείριση των απορριμμάτων στην Αττική. Όμως, δεν πρέπει να μεταθέτουμε τις ευθύνες στους δημάρχους. 
      Κατηγορείτε τους ΟΤΑ για την αρνητική τους στάση. Πως θα τους πείσετε όμως όταν βλέπουν αυτό το χάλι; Όσο προσπαθείτε να εξιδανικεύσετε και να ωραιοποιήσετε την κατάσταση στον ΧΥΤΑ των Άνω Λιοσίων, απλώς ενισχύετε την αντίδραση των ΟΤΑ. Παραδεχθείτε ότι αυτό το χάλι στα Άνω Λιόσια δεν απεικονίζει έναν σύγχρονο ΧΥΤΑ. Παραδεχθείτε ότι ένας ΧΥΤΑ μπορεί να λειτουργεί απείρως καλύτερα από ό,τι λειτουργεί ο ΧΥΤΑ των Άνω Λιοσίων και τότε θα καταλάβει και ο απλός πολίτης ότι αυτό που συμβαίνει στα Λιόσια δεν θα συμβεί στον τόπο του, αν εκεί χωροθετηθεί ΧΥΤΑ. 
      Σας ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Βλάχος.
      ΓΕΩΡΓΙΟΣ ΒΛΑΧΟΣ: Η κυρία Υπουργός πραγματικά ακόμη και σήμερα φάνηκε ότι δεν έχει ολοκληρωμένη πρόταση για το μεγάλο αυτό θέμα. Ήρθε εδώ και προσπάθησε να μετακυλήσει τις ευθύνες στην αυτοδιοίκηση. Μας είπε ότι αυτή η δραστηριότητα ανήκε στους δήμους, δηλαδή να μαζεύουν τα σκουπίδια. Λίγο πολύ μας είπε κάτι που θεωρείται αυτονόητο. Αλλά μέχρι να ζητάμε από την Κοινότητα Πολυδενδρίου των χιλίων κατοίκων ή κάποιους άλλους να δώσουν προτάσεις για το πώς θα λυθεί το θέμα των απορριμμάτων στην Αθήνα, νομίζω ότι υπάρχει μια μεγάλη διαφορά. 
      Ακόμα ζητάτε από τα κόμματα της Αντιπολίτευσης να σας κάνουν προτάσεις. Εμείς ούτε την ευθύνη της διακυβέρνησης έχουμε ούτε μελετητικά γραφεία μπορούμε να εξουσιοδοτήσουμε ούτε έχουμε τα στοιχεία εκείνα για να καταγράψουμε τις συγκεκριμένες περιοχές και να κάνουμε προτάσεις. Αυτά γίνονται από την υπεύθυνη Κυβέρνηση. Έρχονται προτάσεις, γίνεται διάλογος και τότε πραγματικά καταλήγουμε σε κάτι. 
      Είπατε για τον ΕΣΔKΝΑ ότι δεν έχετε ευθύνη εσείς. Επικαλεσθήκατε τα στοιχεία που τα πήρατε μέσα από τον ΕΣΔKNΑ, από τον απολογισμό του και μιλήσατε για την αποκατάσταση στο Σχιστό, με τόσα στρέμματα. Μόνο τις φωτογραφίες δεν φέρατε με τις παιδικές χαρές που έχετε φτιάξει. 
      Επίσης, είπατε ότι συμμετέχουν όλα τα κόμματα εκεί. Σας είπα ότι υπάρχει πλειοψηφία και μειοψηφία. Εμείς δεν σας είπαμε να ελέγξετε τον πρόεδρο του ΕΣΔKΝΑ σαν ΠΑΣΟΚ. Σαν Κυβέρνηση ζητήσαμε να τον ελέγξετε. Ο κ. Βεζυργιάννης συμμετέχει σαν δήμαρχος και όχι σαν εκπρόσωπος της Νέας Δημοκρατίας και ήταν στη μειοψηφία. Εσείς δεν θέλετε να τα καταλάβετε αυτά.
      Επικαλεσθήκατε στοιχεία από τα Λιόσια. Είπατε για το εργοστάσιο ανακύκλωσης. Σας φωνάζουμε τόσο καιρό όλοι ότι δεν λειτούργησε ούτε λειτουργεί, να πάτε να το δείτε. Εσείς μας λέτε για εργοστάσιο ανακύκλωσης. Πού την είδατε την ανακύκλωση και πού γίνεται;
      Μας θέσατε το ερώτημα, τι προτείνετε; Χαβούζα ή τα σκουπίδια στις πλατείες; Νομίζω πως υπάρχουν και άλλες λύσεις. Αν μετά από είκοσι χρόνια διακυβέρνησης ήρθατε σήμερα να μας πείτε «ή χαβούζα που είναι σήμερα στα Λιόσια ή τα σκουπίδια στις πλατείες», νομίζω ότι έχετε αποτύχει παταγωδώς.
      Θα πρέπει να παρατηρήσουμε ότι ποτέ δεν έχει γίνει ουσιαστικός διάλογος. Καλέσατε προχθές τους Βουλευτές της περιφέρειας Αττικής και μας ανακοινώσατε τις αποφάσεις σας. Αυτός είναι ο διάλογος; Πότε κάνατε διάλογο με νομάρχη ή με δημάρχους; Ο κ. Κουρής, Νομάρχης Ανατολικής Αττικής ζητά εδώ και τρεις μήνες συνάντηση και δεν έχει κατορθώσει να σας δει. Πώς εννοείτε το διάλογο και πώς θέλετε να γίνει;
      Κατά τα άλλα ρωτάτε αν θα ψηφίσουμε τη χωροθέτηση. Αφού δεν ξέρουμε τι μας φέρνετε, δεν μας έχετε πει τίποτα. Δεν μας δώσατε μελέτη ούτε τι θέλετε να φτιάξετε και πώς θα λειτουργήσει. Πώς θα μεταβιβάσουμε εμείς τις απόψεις σας στους πολίτες και πώς θα πάρουμε τη συγκατάθεση αυτών; 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Κατσίκης έχει το λόγο.
      ΘΕΟΔΩΡΟΣ ΚΑΤΣΙΚΗΣ: Κύριε Πρόεδρε, θα αναφερθώ στην τελευταία πρόταση της ομιλίας της κυρίας Υπουργού. 
      Εμείς δεν κάνουμε αντιπολίτευση για την αντιπολίτευση, κυρία Παπανδρέου. Δεν πήραμε τις μελέτες ούτε τις εισηγήσεις των καθ’ ύλην αρμοδίων παραγόντων για να εκφέρουμε τις απόψεις μας προφορικώς ή εγγράφως. Ουδείς αμφισβήτησε τις προσπάθειές σας και την υψηλή προσωπική εντιμότητά σας. Κάνετε προσπάθειες  για την επίλυση αυτού του προβλήματος.
      Σε όσα αναφέρθηκε ο Κοινοβουλευτικός Εκπρόσωπος του ΠΑΣΟΚ έχω να πω ότι δεν ξέρει πως η μελέτη του κ. Παρασκευόπουλου είναι υπαρκτή και ότι τα συναρμόδια Υπουργεία Εσωτερικών και Χωροταξίας κάλεσαν τους Βουλευτές Βοιωτίας, Εύβοιας και Αττικής για να συζητήσουν το θέμα; Πώς απόρησε σήμερα, γιατί αναφέρθηκε από έναν Βουλευτή της Νέας Δημοκρατίας η μελέτη Παρασκευόπουλου;
      Θέλω να καταθέσω για το Κορωπί μια απάντηση του Υπουργού Συγκοινωνιών για το αεροδρόμιο. Επίσης –αναφέρθηκα και στην πρωτολογία μου- θέλω να μεταφέρω την κραυγή αγωνίας των κατοίκων Άνω Λιοσίων, καθώς και το υπόμνημα των προέδρων και δημάρχων της Βορείου Αττικής σχετικά με το Πολυδένδρι. 
	(Στο σημείο αυτό ο Βουλευτής κ. Θ. Κατσίκης καταθέτει για τα Πρακτικά τα προαναφερθέν έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Μπούρας έχει το λόγο.
      ΑΘΑΝΑΣΙΟΣ ΜΠΟΥΡΑΣ: Ευχαριστώ, κύριε Πρόεδρε.
      Δεν ξέρω γιατί μου δίνετε δύο λεπτά και αλλού δώσατε τρία λεπτά.
      ΠΡΟΕΔΡΕΥΩΝ (Παναγιώτης Σγουρίδης): Αυτά που μου έδωσε η Γραμματεία αυτά εφαρμόζω, γιατί εσείς στην πρωτολογία σας μιλήσατε επτάμισι λεπτά. 
      ΑΘΑΝΑΣΙΟΣ ΜΠΟΥΡΑΣ: Με διέκοψε ο κ. Κεδίκογλου. 
      ΠΡΟΕΔΡΕΥΩΝ (Παναγιώτης Σγουρίδης): Τι να σας πω τώρα; Σας βάζω το χρόνο από την αρχή. Αντί να διαμαρτύρεστε για το χρόνο αξιοποιείστε τον.
      ΑΘΑΝΑΣΙΟΣ ΜΠΟΥΡΑΣ: Εντάξει, κύριε Πρόεδρε.
      Εγώ, κυρία Υπουργέ, με γνώση πολύ για την περιοχή λυπάμαι γιατί σε αυτήν τη δύσμοιρη περιοχή που φιλοξενεί το 40% της βαριάς εθνικής παραγωγής δεν βρίσκετε τόσα χρόνια τίποτα άλλο και το μόνο που συνεχίζετε να κάνετε είναι να τη φορτώνετε με προβλήματα και δεν ακούτε και δεν παίρνετε είδηση την αγωνία των πολιτών που ζουν σε αυτήν τη δύσμοιρη περιοχή περί την χωματερή: Τα Άνω Λιόσια, τον Ασπρόπυργο. 
      Δεν ξέρω γιατί είστε τόσο χαρούμενοι και ικανοποιείστε για την πορεία αυτής της περιοχής. Θα περίμεναν εκεί οι δυστυχείς κάτοικοι κάποια ανάπτυξη, κάποια βελτίωση του περιβάλλοντος και όχι νέες χωροθετήσεις, γιατί τώρα σήμερα επιλέξατε τη μέθοδο του «στρίβειν διά του αρραβώνος». Σήμερα συζητάμε για Άνω Λιόσια και τα Άνω Λιόσια φλέγονται. Ο κόσμος είναι ανάστατος, η υγεία των πολιτών και των γύρω περιοχών περί τη χωματερή κινδυνεύουν.
      Δεν δημιουργείτε νέο χώρο, προεκτείνετε τον παλιό. Να τα πούμε με το όνομά τους. Θα συνεχιστούν τα ίδια συμφέροντα. Βέβαια πρέπει να σας πω ότι το ίδιο κάνετε και για τη Μάντρα και για τα Μέγαρα. Μάλιστα χθες ρώτησα τον κύριο Περιφερειάρχη «η θέση Καλύβια είναι η παλιά;» και εγώ πήγα στα Μέγαρα σήμερα και δεν ξέρουν τι είναι τα Καλύβια. Σκεφθείτε με ποιο τρόπο χωροθετείτε, με ποιο τρόπο συνεννοείστε και πώς εννοείτε το διάλογο.
      Όσον αφορά για το θέμα της διαχείρισης που ξεφύγατε αφού τη μελέτη την έκανε ο κύριος Περιφερειάρχης, το καπέλο πάντα του κράτους ήταν, και τώρα η πολιτική σας είναι όχι να αποκεντρώσετε, αλλά να συγκεντρώσετε. Τη μελέτη από το Νομάρχη Ανατολικής Αττικής την αφαιρέσατε και στραγγαλίζετε καθημερινά τους ρόλους και τις ευθύνες της Τοπικής Αυτοδιοίκησης.
      Σας είπα και χθες και λέω, πάλι, τελειώνοντας για να μη καταχραστώ την καλοσύνη του κυρίου Προέδρου, να ευχόμαστε όλοι στην περιοχή που είναι η χωματερή, να μη συμβεί κανένα ακραίο μετεωρολογικό φαινόμενο, δηλαδή καταιγίδα. Με κέντρο το σημείο εκείνο θα πνιγεί, θα σκεπαστεί όλη η περιοχή, διότι τα σκουπίδια έχουν κάνει βουνά. Δεν γέμισαν χαράδρες. Έχουν κάνει βουνοκορφές.
      Αυτή είναι η κατάσταση, αυτή είναι η πολιτική σας και γι’ αυτήν την πολιτική σας εγκαλούμε. Τα άλλα θα τα πούμε όταν θα φέρετε το νομοσχέδιο και εγώ προσωπικά έχω πολλά να πω και εκεί.
      Ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Η κυρία Υπουργός έχει το λόγο.
      ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, συζητάμε ένα πάρα πολύ σημαντικό θέμα αλλά και δύσκολο, διότι ο καθένας πρέπει να τοποθετηθεί και να πάρει αποφάσεις που δεν είναι εύκολες. Περιέγραψα ότι η κατάσταση, είναι σε οριακό επίπεδο. Η χωροθέτηση και η διαχείριση των απορριμμάτων είναι θέμα της Τοπικής Αυτοδιοίκησης. Εγώ να δεχθώ ότι θα έπρεπε να είχαμε παρέμβει πολύ νωρίτερα εφόσον η Τοπική Αυτοδιοίκηση δεν κατάφερε να συμφωνήσει, να έχουμε χωροθετήσει με νόμο πολύ νωρίτερα, αλλά πλέον δεν έχουμε χρόνο να περιμένουμε. 
      Είχα πει και δεν είναι επειδή έγινε η επερώτηση της Νέας Δημοκρατίας –θα το δείτε και στις δηλώσεις και στη συνέντευξη τύπου που είχα δώσει- από το Μάρτιο, από τις αρχές του 2002, ότι θα πάω να νομοθετήσω τους χώρους υγειονομικής ταφής των απορριμμάτων μόλις είναι έτοιμη η μελέτη που είχε αναθέσει η Περιφέρεια.
      Είχε υιοθετηθεί ο περιφερειακός σχεδιασμός, ο οποίος είχε εγκριθεί ομόφωνα. Είχε γίνει μια μελέτη και από τις αρχές του 2002 είπα ότι θα έρθει στη Βουλή πριν από το τέλος του 2002. Και εδώ πρέπει να πω ότι υπάρχει καθυστέρηση. Η μελέτη καθυστέρησε λόγω της κακοκαιρίας και της χιονόπτωσης -δεν μπορούσαν οι μελετητές να επισκεφθούν τους χώρους- και παραδόθηκε πρόσφατα. 
      Είπα και θα τα πω ξανά, όταν θα φέρω την ανάλογη ρύθμιση, ότι υπάρχει ολοκληρωμένη πρόταση, διότι έχει δοθεί μελέτη και για τους χώρους μεταφόρτωσης. Δεν μιλάμε μόνο για χώρους υγιεινής ταφής. Μιλάμε για χώρους ολοκληρωμένης επεξεργασίας και διαχείρισης απορριμμάτων. Γι’ αυτό θα προτείνουμε περισσότερους από τους χώρους που προβλέπονται στον περιφερειακό σχεδιασμό για χώρους υγιεινής ταφής, γιατί χρειαζόμαστε και χώρους για τα ανακυκλώσιμα υλικά και δεκαοκτώ σταθμούς μεταφόρτωσης στα κέντρα διαλογής. 
      Υπάρχει μια ολοκληρωμένη πρόταση για όλη την Ελλάδα. Η χωροθέτηση με νόμο δεν θα αφορά μόνο την Αττική. Όπου ολοκληρώνεται ο περιφερειακός σχεδιασμός και υπάρχει μελέτη που επισημαίνει τους κατάλληλους χώρους, θα χωροθετήσουμε, γιατί προβλήματα υπάρχουν και αλλού εκτός από την Αττική. Υπάρχει πρόβλημα στην Ανατολική Μακεδονία και Θράκη, στην Ήπειρο, στην Κρήτη, στην Πελοπόννησο, στη Δυτική Ελλάδα, στη Θεσσαλία. 
      Όσο για την ανακύκλωση νομίζω ότι ήδη έκανα αναφορά. Είπα τι έχει γίνει και ποια είναι τα υλικά -πέρα από τα υλικά συσκευασίας- για τα οποία  πρέπει να προχωρήσουμε σε ανακύκλωση. Για τα υλικά συσκευασίας έχουμε την υποχρέωση, σύμφωνα με την κοινοτική οδηγία, στο τέλος του 2006 να αξιοποιείται το 50%-65% του βάρους του συνόλου των υλικών συσκευασίας. Ήδη πέρα από το νόμο, όπως σας είπα, έχουμε εγκρίνει το σύστημα εναλλακτικής διαχείρισης υλικών συσκευασίας, στο οποίο συμμετέχουν οι υπόχρεοι παραγωγοί και εισαγωγείς προϊόντων και η ΚΕΔΚΕ και είναι πανελλαδικής εμβέλειας. Ήδη λειτουργεί σε ορισμένους δήμους. Το σύστημα αυτό έχει εγκρίνει το πρόγραμμα ανάπτυξης του συστήματος ανακύκλωσης συσκευασιών για το 2003 με επενδύσεις στην Αττική, στη Θεσσαλονίκη, στην Πάτρα, στη Λάρισα και στη Ζάκυνθο. Προωθείται πρόγραμμα ενημέρωσης και ευαισθητοποίησης των πολιτών. 
      Επίσης, είναι και έξι προεδρικά διατάγματα στο Συμβούλιο της Επικρατείας που αφορούν τα αυτοκίνητα στο τέλος του κύκλου ζωής, τα ελαστικά των αυτοκινήτων, τις μπαταρίες και τους ηλεκτρολύτες, τα ηλεκτρικά και ηλεκτρονικά είδη, τα χρησιμοποιημένα ορυκτέλαια και τα απόβλητα από κατεδαφίσεις, κατασκευές και εκσκαφές. Βρίσκονται στο στάδιο της αξιολόγησης δεκατέσσερα αιτήματα φορέων για την ανακύκλωση των ανωτέρω προϊόντων.
      Υπάρχει μια ολοκληρωμένη πολιτική και ένας σχεδιασμός. Δεν αφορά, όπως λέτε, απλώς την επιλογή κάποιων χώρων χωρίς συνολικό σχεδιασμό. Αφορά όλη την Ελλάδα. 
      Επίσης, υπάρχει σχεδιασμός και για τα επικίνδυνα απόβλητα. Έχω αναθέσει μελέτη στο Εθνικό Μετσόβιο Πολυτεχνείο και σύντομα θα μας προτείνει τους χώρους επεξεργασίας, διάθεσης και ταφής των ανωτέρω επικινδύνων αποβλήτων. 
      Για τα νοσοκομειακά απόβλητα υπάρχει το εργοστάσιο το οποίο λειτουργεί στα Άνω Λιόσια. 
      Είναι το εργοστάσιο που επεξεργάζεται αυτά τα νοσοκομειακά απόβλητα, τα οποία είναι από είκοσι περίπου νοσοκομεία. Πράγματι, υπήρξε μια καθυστέρηση στο να εκδοθεί η Κ.Υ.Α., αλλά είναι έτοιμη και εντός των ημερών θα προχωρήσει.
      Για την επεξεργασία όμως όλων αυτών των υλικών που πρέπει να ανακυκλώσουμε, χρειάζονται χώροι. Και γι’ αυτό δεσμεύονται περισσότεροι χώροι από αυτούς που είναι απαραίτητοι για χώρους υγειονομικής ταφής. Γιατί, όσο καθυστερούμε, τόσο λιγότεροι χώροι θα  υπάρχουν.
      Σας είπα ότι μέχρι το 2006 είμαστε υποχρεωμένοι να ανακυκλώνουμε τα υλικά συσκευασίας σε ποσοστό 50% έως 65%. Όμως τα υλικά συσκευασίας είναι το 15% με 20% του συνόλου των απορριμμάτων και όσο και αν μειωθούν τα απορρίμματα, πάντα θα υπάρχουν σύμμεικτα απορρίμματα, τα οποία θα πηγαίνουν σε χώρους τέτοιους. Ακόμα και η Ευρωπαϊκή Ένωση έχει βάλει ως στόχο το 2015 τη σημαντική μείωση των οργανικών απορριμμάτων. Αυτό το λέω και για τη κ. Στεργίου. Αλίμονο εάν περιμένουμε να μειωθούν τόσο πολύ τα απορρίμματα ώστε να μην χρειάζονται χώροι υγειονομικής ταφής. Το ερώτημα είναι τι θα κάνουμε μέχρι τότε. Και το ερώτημα αυτό, όπως είπα, είναι πάρα πολύ επιτακτικό.
      Επαναλαμβάνω ότι η Τοπική Αυτοδιοίκηση έχει και την ευθύνη και την αρμοδιότητα. Είναι ένα δύσκολο θέμα, πρέπει όμως τελικά να πάρουμε εμείς την ευθύνη και γι’ αυτό, όπως είπα από πέρυσι ήδη, θα φέρω νομοθετική ρύθμιση στη Βουλή και ελπίζω όλοι τότε να μην αρχίσουμε να βρίσκουμε επιχειρήματα για να μην προχωρήσει η νομοθετική ρύθμιση αυτή. Ο καθένας πρέπει να πάρει τις ευθύνες του.
      Από εκεί και πέρα μπορούμε, εάν θέλουμε, να δώσουμε οριστική λύση σε ένα πάρα πολύ σημαντικό θέμα, να βελτιώσουμε και το περιβάλλον και την ποιότητα ζωής και να διαφυλάξουμε τη δημόσια υγεία. Είναι θέμα κυρίαρχο, που μας καθορίζει ως χώρα και νομίζω, όπως είπα και στην αρχή, ότι δεν μπορούμε να είμαστε πολύ υπερήφανοι για τον τρόπο με τον οποίο διαχειριζόμαστε το περίπου 45% των απορριμμάτων σήμερα, να πηγαίνουν δηλαδή σε ανεξέλεγκτες χωματερές και πολλά από τα απόβλητα να πηγαίνουν σε διάφορους χώρους, όχι κατάλληλα διαμορφωμένους με βάση τις προϋποθέσεις που υπάρχουν από την κοινοτική και ελληνική νομοθεσία.
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Αλογοσκούφης έχει το λόγο για έξι λεπτά.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, εγώ θα ήθελα να πω ότι η σημερινή συζήτηση ήταν χρήσιμη, γιατί υπήρξαν και σημεία συμφωνίας. Δεν μπορεί, βέβαια, η κυρία Υπουργός να περιμένει ότι θα συμφωνήσει εκ των προτέρων η Αντιπολίτευση σε οποιαδήποτε λύση προτείνει, χωρίς να ξέρουμε τις λεπτομέρειες και τις μελέτες επί των οποίων έχουν γίνει οι συγκεκριμένες επιλογές.
      Γι΄ αυτό θέλω να ζητήσω από την κυρία Υπουργό να δώσει επιτέλους αυτή τη μελέτη. Έχει γίνει χειρότερη από τα κρατικά μυστικά η μελέτη. Την κρατάτε και δεν την δίνετε; Τι συμβαίνει; Δώστε μας τη μελέτη, δώστε μας χρόνο να δούμε και εμείς γιατί έχετε κάνει τις συγκεκριμένες επιλογές.
      Ορισμένα πράγματα όμως είναι βέβαια: δεν μπορεί να πάμε σε αποσπασματικές λύσεις. Μόνο η χωροθέτηση δεν είναι λύση. Πρέπει να πάμε στο σύνολο της λύσης. Δεν μπορεί να επαναληφθεί αυτό το δράμα του ΧΥΤΑ Άνω Λιοσίων, όπου πραγματικά είναι δυσφήμιση της ιδέας των χώρων υγειονομικής ταφής απορριμμάτων. Γιατί αυτό που συμβαίνει στα Άνω Λιόσια δυσφημεί και την ίδια την ιδέα.
      Θα πρέπει, λοιπόν, ό,τι κάνουμε να είναι κάτι σύμφωνο και με την τεχνολογία που υπάρχει, και με τις δυνατότητες που έχουμε, ώστε να μην δημιουργούνται προβλήματα μεγάλα περιβαλλοντικά στην ευρύτερη περιοχή που θα υποδεχθεί αυτούς τους χώρους υγειονομικής ταφής απορριμμάτων.
      Δεν είναι μόνο το ζήτημα της χωροθέτησης, είναι όλο το σύστημα που πρέπει να αποφασίσουμε, είναι και οι άλλες μορφές διάθεσης των απορριμμάτων που πρέπει να εξετάσουμε, θα πρέπει να υπάρξει συνολική λύση και για την Αττική και για την υπόλοιπη Ελλάδα. 
      Δεν θέλω να σχολιάσω ορισμένα πράγματα που τέθηκαν από τον Kοινοβουλευτικό Eκπρόσωπο του ΠΑΣΟΚ, ο οποίος σκοπίμως παρερμήνευσε κάποια από τα πράγματα που είπα, μπορεί και κατά λάθος, αλλά πάντως τα παρερμήνευσε. Σε καμία περίπτωση εμείς δεν συμφωνούμε εκ των προτέρων με λύσεις για τις οποίες δεν έχουμε πεισθεί. Αυτό που είπαμε και το ξαναλέμε είναι ότι το χειρότερο που μπορεί να συμβεί, είναι να συνεχιστεί η πολιτική των τελευταίων είκοσι χρόνων, να μην υπάρξουν δηλαδή αποφάσεις. Δεν υπάρχει καμία δικαιολογία για καμία κυβέρνηση και για κανένα Υπουργό να μην παίρνει αποφάσεις, είτε γιατί αντιδρά η Αντιπολίτευση είτε επειδή αντιδρούν διάφοροι τοπικοί φορείς είτε επειδή αντιδρά ο οιοσδήποτε. Αν πιστεύατε στις λύσεις σας, έχετε σωστά μελετήσει το πρόβλημα και έχετε πειστεί γι’ αυτό που θα φέρετε στη Βουλή, έχετε την πολιτική ευθύνη να το περάσετε. Αυτή είναι η πραγματικότητα, έτσι λειτουργεί η Κοινοβουλευτική Δημοκρατία. Όλα τα άλλα είναι προσχήματα.
      ΠΡΟΕΔΡΕΥΩΝ (Παναγιώτης Σγουρίδης): Η κυρία Υπουργός έχει να προσθέσει κάτι για να κλείσει τη συζήτηση της επερώτησης;
      ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Όχι, κύριε Πρόεδρε. 
      ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της υπ’ αριθμόν 16/51/14.3.2003 επίκαιρης επερώτησης Βουλευτών της Νέας Δημοκρατίας προς την Υπουργό Περιβάλλοντος, Χωροταξίας και Δημοσίων Έργων, σχετικά με την εξεύρεση Χώρων Υγειονομικής Ταφής Απορριμμάτων στο Νομό Αττικής.
       Κύριοι συνάδελφοι, έχουν διανεμηθεί τα Πρακτικά της Τετάρτης 26 Μαρτίου 2003, της Πέμπτης 27 Μαρτίου 2003 και Παρασκευής 28 Μαρτίου 2003  και ερωτάται το Σώμα αν τα επικυρώνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης):   Συνεπώς τα Πρακτικά της Τετάρτης 26 Μαρτίου 2003, της Πέμπτης 27 Μαρτίου 2003 και Παρασκευής 28 Μαρτίου 2003  επικυρώθηκαν.
	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 21:30΄, λύεται η συνεδρίαση για αύριο ημέρα Τετάρτη 9 Απριλίου 2003 και ώρα 10:30΄, με αντικείμενο εργασιών του Σώματος: συζήτηση επί της Ετήσιας Εκθέσεως του Ελεγκτικού Συνεδρίου για το οικονομικό έτος 2000, σύμφωνα με την ειδική ημερήσια διάταξη.
Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ


