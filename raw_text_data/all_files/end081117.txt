(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ΄ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β΄ 
ΣΥΝΕΔΡΙΑΣΗ  Λ΄
Δευτέρα 17 Νοεμβρίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας του Βουλευτή κ. Κ. Σημίτη, σελ.
3. Συζήτηση μνήμης και τιμής για την επέτειο της εξέγερσης του Πολυτεχνείου, σελ.
4. Επί Διαδικαστικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 18 Νοεμβρίου 2008, σελ.
4. Συζήτηση επικαίρων ερωτήσεων .
α) Προς τον Υπουργό Εθνικής Παιδείας και Θρησκευμάτων, i) σχετικά με τον διορισμό των 287 εκλεγέντων καθηγητών στα Ανώτατα Εκπαιδευτικά Ιδρύματα κ.λπ., σελ. 
ii) σχετικά με τη λήψη μέτρων για την αντιμετώπιση της ενδοσχολικής βίας, σελ.
iii) σχετικά με την επανέκδοση του σχολικού ενημερωτικού δελτίου «Μακεδονία, Ιστορία και Πολιτική» κ.λπ., σελ.
β) Προς τον Υπουργό Περιβάλλοντος, Χωροταξίας και Δημοσίων ‘Εργων, i) σχετικά με τη λήψη μέτρων προστασίας του υδροβιότοπου Ψαθάς Βιλλίων κ.λπ., σελ.
ii) σχετικά με την προστασία και ανάδειξη της Ακαδημίας Πλάτωνος κ.λπ., σελ.
γ) Προς τον Υπουργό Εξωτερικών, σχετικά με την παραβίαση των ανθρώπινων δικαιωμάτων στη Βόρεια Ήπειρο κ.λπ., σελ.
δ) Προς τον Υπουργό Δικαιοσύνης, σχετικά με τις φυλακές Κορυδαλλού κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση στο σύνολο του σχεδίου νόμου του Υπουργείου Δικαιοσύνης: «Μεταρρυθμίσεις για την οικογένεια, το παιδί, την κοινωνία και άλλες διατάξεις», σελ.
2. Συζήτηση επί των σχεδίων νόμου του Υπουργείου Οικονομίας και Οικονομικών: 
«α) Κύρωση του Απολογισμού του Κράτους οικονομικού έτους 2006. 
β) Κύρωση του Ισολογισμού του Κράτους οικονομικού έτους 2006», σελ.
3. Κατάθεση Σχεδίων Νόμων.
α)  Οι Υπουργοί Μεταφορών και Επικοινωνιών, Εσωτερικών, Οικονομίας και Οικονομικών, Εξωτερικών, Ανάπτυξης, Περιβάλλοντος, Χωροταξίας και  Δημοσίων Έργων και Αγροτικής Ανάπτυξης και Τροφίμων, κατέθεσαν σχέδιο νόμου: «Κύρωση της Συμφωνίας για την ίδρυση ενός σιδηροδρομικού δικτύου υψηλής απόδοσης στην Νοτιοανατολική Ευρώπη», σελ.
β) Οι Υπουργοί Οικονομίας και Οικονομικών, Εξωτερικών και Ανάπτυξης κατέθεσαν σχέδιο νόμου: «Κύρωση της Συμφωνίας επιμερισμού κόστους τρίτου μέρους μεταξύ του Υπουργείου Οικονομίας και Οικονομικών της Ελληνικής Δημοκρατίας (ο δωρητής) και του Προγράμματος Ανάπτυξης των Ηνωμένων Εθνών Περιφερειακό Γραφείο για την Ευρώπη και του CIS Περιφερειακού Κέντρου της Μπρατισλάβα (UNDP)», σελ.
γ) Οι Υπουργοί Οικονομίας και Οικονομικών, Εξωτερικών, Ανάπτυξης, Εθνικής Παιδείας και Θρησκευμάτων, Απασχόλησης και Κοινωνικής Προστασίας , Πολιτισμού, Τουριστικής Ανάπτυξης, Μεταφορών και Επικοινωνιών και Εμπορικής Ναυτιλίας, Αιγαίου και Νησιωτικής Πολιτικής κατέθεσαν σχέδιο νόμου: «Κύρωση της Σύμβασης και του Πρόσθετου σε αυτήν Πρωτοκόλλου , μεταξύ της Ελληνικής Δημοκρατίας και Δημοκρατίας της Τυνησίας, σχετικά με την αποφυγή της διπλής φορολογίας αναφορικά με τους φόρους επί του εισοδήματος και επί της ωφέλειας από κεφάλαιο», σελ.

ΟΜΙΛΗΤΕΣ
Α. Για την επέτειο της εξέγερσης του Πολυτεχνείου:
ΓΕΙΤΟΝΑΣ Κ., σελ.
ΔΡΙΤΣΑΣ Θ., σελ.
ΚΑΡΑΟΓΛΟΥ Θ., σελ.
ΚΟΥΤΜΕΡΙΔΗΣ Ε., σελ.
ΛΕΒΕΝΤΗΣ Α., σελ.
ΜΑΡΚΟΠΟΥΛΟΣ Κ., σελ.
ΝΙΚΟΛΑΪΔΟΥ Β., σελ.
ΞΕΝΟΓΙΑΝΝΑΚΟΠΟΥΛΟΥ Μ., σελ.
ΡΟΝΤΟΥΛΗΣ Α., σελ.
ΣΙΟΥΦΑΣ Δ., σελ.
ΤΑΛΙΑΔΟΥΡΟΣ Σ., σελ.
ΦΙΛΙΝΗ Α., σελ.


Β. Επί Διαδικαστικού θέματος:
ΓΕΙΤΟΝΑΣ Κ., σελ.
ΣΙΟΥΦΑΣ Δ., σελ.

Γ. Επί των επικαίρων ερωτήσεων:
ΒΑΛΗΝΑΚΗΣ Ι., σελ.
ΚΑΛΟΓΙΑΝΝΗΣ Σ., σελ.
ΛΕΒΕΝΤΗΣ Α., σελ.
ΛΥΚΟΥΡΕΝΤΖΟΣ Α., σελ.
ΜΕΡΕΝΤΙΤΗ Α., σελ.
ΝΙΚΟΛΑΪΔΟΥ Β., σελ.
ΞΕΝΟΓΙΑΝΝΑΚΟΠΟΥΛΟΥ Μ., σελ.
ΠΛΕΥΡΗΣ Α., σελ.
ΡΟΝΤΟΥΛΗΣ Α., σελ.
ΤΑΛΙΑΔΟΥΡΟΣ Σ., σελ.
ΦΙΛΙΝΗ Α., σελ.
ΧΑΤΖΗΓΑΚΗΣ Σ., σελ.


Δ. Επί των σχεδίων νόμου του Υπουργείου Οικονομίας και Οικονομικών:
ΓΕΙΤΟΝΑΣ Κ., σελ.
ΓΙΑΝΝΑΚΗΣ Μ., σελ.
ΓΚΑΤΖΗΣ Ν., σελ.
ΔΕΡΜΕΝΤΖΟΠΟΥΛΟΣ Α., σελ.
ΚΑΛΛΙΩΡΑΣ Η., σελ.
ΚΑΡΑΟΓΛΟΥ Θ., σελ.
ΚΟΡΚΑ-ΚΩΝΣΤΑ Α., σελ.
ΚΟΥΒΕΛΗΣ Φ., σελ.
ΚΟΥΣΕΛΑΣ Δ., σελ.
ΚΟΥΤΜΕΡΙΔΗΣ Ε., σελ.
ΛΕΓΚΑΣ Ν., σελ.
ΛΙΑΣΚΟΣ Α., σελ.
ΜΑΡΚΟΠΟΥΛΟΣ Κ., σελ.
ΝΙΚΗΤΙΑΔΗΣ Γ., σελ.
ΞΕΝΟΓΙΑΝΝΑΚΟΠΟΥΛΟΥ Μ., σελ.
ΡΟΝΤΟΥΛΗΣ Α., σελ.
ΣΓΟΥΡΙΔΗΣ Π., σελ.
ΣΠΗΛΙΟΠΟΥΛΟΣ Κ., σελ.
      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ Λ΄
      Δευτέρα 17  Νοεμβρίου 2008 
      
      Αθήνα, σήμερα στις 17 Νοεμβρίου 2008, ημέρα Δευτέρα και ώρα 18.01΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της  Β΄ Αντιπροέδρου αυτής κ. ΕΛΣΑΣ ΠΑΠΑΔΗΜΗΤΡΙΟΥ. 
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από την κ. Μαριλίζα Ξενογιαννακοπούλου, Βουλευτή Β΄ Αθηνών, τα ακόλουθα: 
     Α. ΚΑΤΑΘΕΣΗ ΑΝΑΦΟΡΩΝ
      1) Η Βουλευτής Πέλλης κ. ΠΑΡΘΕΝΑ  ΦΟΥΝΤΟΥΚΙΔΟΥ - ΘΕΟΔΩΡΙΔΟΥ  κατέθεσε αναφορά με την οποία  ο Πολιτιστικός Σύλλογος Αγίου Παντελεήμονος Αχαρνών «Η ΠΡΟΟΔΟΣ» ζητεί τη λήψη μέτρων για την αντιμετώπιση της εγκληματικότητας στην περιοχή.
      2) Ο Βουλευτής Αχαΐας κ. ΜΙΧΑΗΛ  ΜΠΕΚΙΡΗΣ  κατέθεσε αναφορά με την οποία  το Τοπικό Συμβούλιο του Δημοτικού Διαμερίσματος  Μάγειρα του Δήμου Συμπολιτείας Νομού Αχαΐας ζητεί χρηματοδότηση για την αποκατάσταση της αγροτικής οδοποιίας στην περιοχή.
      3) Ο Βουλευτής Χανίων κ. ΕΜΜΑΝΟΥΗΛ  ΣΚΟΥΛΑΚΗΣ  κατέθεσε αναφορά με την οποία  ο Σύλλογος Δημοσίων Υπαλλήλων Αποσπασμένων στο Εθνικό Ίδρυμα Αγροτικής Έρευνας Δυτικής Κρήτης ζητεί  να συμπεριληφθεί το Ινστιτούτο Ελιάς και Υποτροπικών Φυτών Χανίων στην εκπόνηση της μελέτης για την αναδιάρθρωση των εσπεριδοειδών στο Νομό Χανίων.
      4) Ο Δ΄ Αντιπρόεδρος της Βουλής και Βουλευτής Καστοριάς κ. ΦΙΛΙΠΠΟΣ  ΠΕΤΣΑΛΝΙΚΟΣ  κατέθεσε αναφορά με την οποία  το Σωματείο Εποχικών Υπαλλήλων Πυροσβεστικού Σώματος Δυτικής Μακεδονίας ζητεί την αποτροπή εισαγωγής κριτηρίου ύψους αναστήματος στις προκηρύξεις διαγωνισμών για την κατάταξη δοκίμων πυροσβεστών γενικών υπηρεσιών στο Πυροσβεστικό Σώμα.
      5) Ο Δ΄ Αντιπρόεδρος της Βουλής και Βουλευτής Καστοριάς κ. ΦΙΛΙΠΠΟΣ  ΠΕΤΣΑΛΝΙΚΟΣ  κατέθεσε αναφορά με την οποία  ο κ. Κόλλιας Αναστάσιος ζητεί στα κριτήρια που έχουν θεσπιστεί για τις θέσεις των Ειδικών Φρουρών να συμπεριληφθούν και κάποια ειδικότερα όπως, εκείνα που αφορούν πράξεις αλτρουϊσμού κ.λπ..
      6) Ο Δ΄ Αντιπρόεδρος της Βουλής και Βουλευτής Καστοριάς κ. ΦΙΛΙΠΠΟΣ  ΠΕΤΣΑΛΝΙΚΟΣ  κατέθεσε αναφορά με την οποία  ο Σύνδεσμος Γουνοποιών Καστοριάς ζητεί την παροχή εγγυήσεων του Δημοσίου σε δάνεια γουνοποιητικών επιχειρήσεων για κεφάλαιο κίνησης.
      7) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ  κατέθεσε αναφορά με την οποία  το Εργατοϋπαλληλικό Κέντρο Αρκαδίας καταγγέλλει την υπολειτουργία του οικοτροφείου «ΣΤΟΡΓΗ» στην Τρίπολη κ.λπ..
      8) Ο Βουλευτής Μεσσηνίας κ. ΔΗΜΗΤΡΙΟΣ  ΚΟΥΣΕΛΑΣ  κατέθεσε αναφορά με την οποία  ομάδα βιοκαλλιεργητών ελιάς της περιοχής Τριφυλίας Νομού Μεσσηνίας ζητεί την επίλυση προβλήματος που αφορά στην είσπραξη των δικαιωμάτων τους ενίσχυσης βιολογικού ελαιολάδου.
      9) Οι Βουλευτές, Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ και Β΄ Αθηνών κ. ΠΑΝΑΓΙΩΤΑ-ΕΥΑ ΜΕΛΑ κατέθεσαν αναφορά με την οποία  η Ανεξάρτητη Κίνηση Εργαζομένων Ενιαίου Φορέα Ελέγχου Τροφίμων καταγγέλλει τις προσπάθειες του Γενικού Διευθυντή του Φορέα αυτού να ποινικοποιήσει τη συνδικαλιστική δράση.
      10) Ο Βουλευτής Φωκίδος κ. ΙΩΑΝΝΗΣ  ΜΠΟΥΓΑΣ  κατέθεσε αναφορά με την οποία  ο κ. Μαζάνης Χρήστος, δημοσιογράφος, ζητεί πληροφορίες για τη νομιμότητα εργασιών υποστήλωσης της αίθουσας του «Θησαυρού των Σιφνίων» στο Αρχαιολογικό Μουσείο  των Δελφών.
      11) Ο Βουλευτής Φωκίδος κ. ΙΩΑΝΝΗΣ  ΜΠΟΥΓΑΣ  κατέθεσε αναφορά με την οποία  ο Σύλλογος Σπουδαστών και Αποφοίτων Ι.Ε.Κ. ειδικότητας Φύλακα Μουσείων και Αρχαιολογικών Χώρων ζητεί την εργασιακή αποκατάσταση των μελών του.
      12) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε δημοσίευμα εφημερίδας το οποίο αναφέρεται στις ελλείψεις εκπαιδευτικού προσωπικού στο Δημοτικό Σχολείο Ισώματος του Δήμου Φαρών Αχαίας.
      13) Ο Βουλευτής Αιτωλοακαρνανίας κ. ΧΡΙΣΤΟΣ  ΒΕΡΕΛΗΣ  κατέθεσε αναφορά με την οποία  το Γραφείο Παροχής Υποστηρικτικών Υπηρεσιών του Δήμου Αγρινίου Νομού Αιτωλοακαρνανίας ζητεί τη θεσμοθέτηση των Γραφείων αυτών και την αναγνώρισή τους ως ένα επίσημο φορέα παροχής κοινωνικών υπηρεσιών.
      14) Ο Βουλευτής Λαρίσης κ. ΕΚΤΟΡΑΣ  ΝΑΣΙΩΚΑΣ  κατέθεσε αναφορά με την οποία  το Ι.Κ.Τ.Ε.Ο. του Συνεταιρισμού των μηχανικών αυτοκινήτων του Νομού Λάρισας ζητεί την άμεση υπογραφή της άδειας λειτουργίας του.
      15) Ο Βουλευτής Β΄ Πειραιώς κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία  οι Ενώσεις Πτυχιούχων Τεχνικών Αεροπλάνων Ο.Α. και Τεχνικών Εναερίων Μεταφορών και Πτυχιούχων ζητεί απαντήσεις σχετικά με τους όρους πώλησης της Ο.Α. κ.λπ..
      16) Ο Βουλευτής Β΄ Αθηνών κ. ΑΠΟΣΤΟΛΟΣ  ΚΑΚΛΑΜΑΝΗΣ  κατέθεσε αναφορά με την οποία  Δήμαρχοι της  Αττικής και λοιποί φορείς Περιφέρειας και Νήσων ζητούν την πάγια και επαρκή χρηματοδότηση των Κέντρων Πρόληψης.
      17) Ο Βουλευτής Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ  κατέθεσε αναφορά με την οποία  ο Αγροτικός Αμπελουργικός Συνεταιρισμός Νέας Μεσημβρίας Θεσσαλονίκης ζητεί να δοθεί έγκριση για την μεταφορά τσίπουρου σε μικρές συσκευασίες πλαστικού κατάλληλου για τρόφιμα.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 10137/10-4-2008 ερώτηση του Βουλευτή κ. Νικολάου Τσούκαλη δόθηκε με το υπ’ αριθμ. ΥΠΠΟ/ΓΡ.ΥΠ.Κ.Ε./759/5-5-2008 έγγραφο από τον Υπουργό Πολιτισμού η ακόλουθη απάντηση:
        «Σε απάντηση της με αριθμ. πρωτοκόλλου 10137/10.4.08 ερώτησης του Βουλευτή κ. Νίκου Τσούκαλη και σύμφωνα με τα στοιχεία που έθεσαν υπόψη μας οι αρμόδιες υπηρεσίες του Υπουργείου Πολιτισμού, σας γνωρίζουμε τα εξής:
        Στην αρμόδια Διεύθυνση του Υπουργείου Πολιτισμού δεν έχει υποβληθεί οποιοδήποτε αίτημα δημιουργίας Χώρου Υγειονομικής Ταφής Απορριμμάτων στην Ξερόλακα Πατρών, πλησίον του κηρυγμένου αρχαιολογικού χώρου της Βούντενης Πατρών (ΥΠΠΟ/ΑΡΧ/Α1/Φ06/3860/178/11-2-91-ΦΕΚ 120/Β/4-3-91), προκειμένου να υπάρξει σχετική γνωμοδότηση.
        Η αναφερόμενη υπ' αρ. 126714/20-7-2007 σχετική ΚΥΑ με θέμα «Ανανέωση Τροποποίηση Απόφασης Έγκρισης Περιβαλλοντικών Όρων του έργου ΧΥΤΑ Δήμου Πατρέων» δεν έχει υποβληθεί στην αρμόδια Διεύθυνση του ΥΠ.ΠΟ..
        Ο Υπουργός
        ΜΙΧΑΛΗΣ ΛΙΑΠΗΣ»
      2. Στην με αριθμό 9934/9-4-2008 ερώτηση του Βουλευτή κ. Μιλτιάδη Βέρρα δόθηκε με το υπ’ αριθμ. 19658/5-5-2008 έγγραφο από τον Υπουργό Οικονομίας και Οικονομικών η ακόλουθη απάντηση:
        «Σε απάντηση της παραπάνω ερώτησης που κατέθεσε στη Βουλή ο Βουλευτής κ. Μιλτιάδης Βέρρας, σας διαβιβάζουμε τα με αριθμ. πρωτ. 16734/ΔΕ2341/21.4.08, οικ.2/29426/0094/16.4.08, 76122/16.4.08 και 33058/1.2.08 έγγραφα, των Γενικών Δ/νσεων Αναπτυξιακού Προγραμματισμού Περιφερειακής Πολιτικής & Δημοσίων Επενδύσεων Διοίκησης & Ελέγχου Συγχρηματοδοτούμενων και του Ταμείου Παρακαταθηκών & Δανείων του Υπουργείου μας.
        Ο Υπουργός
        ΓΕΩΡΓΙΟΣ ΑΛΟΓΟΣΚΟΥΦΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      3. Στην με αριθμό 9908/8-4-2008 ερώτηση του Βουλευτή κ. Κωνσταντίνου Βρεττού δόθηκε με το υπ’ αριθμ. 1960Β/2-5-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
        Για το παραπάνω θέμα, σας ενημερώνουμε τα ακόλουθα:
        Σύμφωνα με σχετικό έγγραφο της Περιφέρειας Αττικής, η εταιρεία STAC ΕΠΕ απομάκρυνε τα επικίνδυνα απόβλητα και απομένει η διαπίστωση από τις αρμόδιες περιφερειακές υπηρεσίες, προκειμένου να προταθούν τυχόν νέα συμπληρωματικά μέτρα.
        Σχετικά με τη μελέτη για την διερεύνηση, αξιολόγηση και αποκατάσταση ανεξέλεγκτων ρυπασμένων χώρων-εγκαταστάσεων από βιομηχανικά επικίνδυνα απόβλητα στην Ελλάδα, η οποία έχει ενταχθεί στην Τεχνική Βοήθεια του Επιχειρησιακού Προγράμματος «Περιβάλλον», αυτή βρίσκεται στο στάδιο σύνταξης τεχνικών προδιαγραφών.
        Ο Υφυπουργός
        ΣΤΑΥΡΟΣ ΚΑΛΟΓΙΑΝΝΗΣ»
     4. Στην με αριθμό 10171/10-4-2008 ερώτηση του Βουλευτή κ. Δημητρίου Τσιόγκα, Νικολάου Γκατζή και Αχιλλέα Κανταρτζή δόθηκε με το υπ’ αριθμ. 505/2-5-2008 έγγραφο από τον Υπουργό Δικαιοσύνης η ακόλουθη απάντηση:
        «Σε απάντηση της παραπάνω ερώτησης, παρακαλώ να ενημερώσετε τους αξιότιμους κυρίους συναδέλφους ότι δεν έχει υποβληθεί στην αρμόδια Διεύθυνση του Υπουργείου Δικαιοσύνης αίτημα περί αντικατάστασης του αμιάντου, προφανώς εν όψει της ανέγερσης του νέου Δικαστικού Μεγάρου δεδομένου ότι το κτίριο στο οποίο στεγάζονται οι δικαστικές υπηρεσίες Έδεσσας είναι μισθωμένο.
        Ο Υπουργός
        ΣΩΤΗΡΗΣ ΧΑΤΖΗΓΑΚΗΣ»
     5. Στην με αριθμό 10178/10-4-2008 ερώτηση του Βουλευτή κ. Κωνσταντίνου Ζωίδη δόθηκε με το υπ’ αριθμ. 506/2-5-2008 έγγραφο από τον Υπουργό Δικαιοσύνης η ακόλουθη απάντηση:
        «Σε απάντηση της παραπάνω ερώτησης, παρακαλώ να ενημερώσετε τον αξιότιμο κύριο συνάδελφο ότι το 4ο Πρωτόκολλο της Ευρωπαϊκής Σύμβασης Δικαιωμάτων του Ανθρώπου, το οποίο αφορά στην απαγόρευση φυλάκισης για χρέος, στην ελευθερία κυκλοφορίας και στην απαγόρευση απέλασης ορισμένων προσώπων, δεν έχει κυρωθεί ακόμη, όμως τα διαλαμβανόμενα σε αυτό θέματα ρυθμίζονται ad hoc από το άρθρο 11 του Διεθνούς Συμφώνου για τα Ατομικά και Πολιτικά Δικαιώματα, το οποίο κυρώθηκε από τη χώρα μας με τον νόμο 2462/1997.
        Όσον αφορά στην κύρωση του εν λόγω Πρωτοκόλλου και δεδομένου ότι στο εν λόγω Πρωτοκόλλο ρυθμίζονται θέματα που άπτονται της αρμοδιότητας και άλλων Υπουργείων, το Υπουργείο Δικαιοσύνης προτίθεται να αναπτύξει προς το σκοπό αυτό σχετικές πρωτοβουλίες με όλους τους εμπλεκόμενους φορείς.
        Ο Υπουργός
        ΣΩΤΗΡΗΣ ΧΑΤΖΗΓΑΚΗΣ»
     6. Στην με αριθμό 10168/10-4-2008 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. ΥΠΠΟ/ΓΡ.ΥΠ.Κ.Ε./763/5-5-2008 έγγραφο από τον Υπουργό Πολιτισμού η ακόλουθη απάντηση:
        «Σε απάντηση της με αριθμ. πρωτοκόλλου 10168/10.4.08 ερώτησης του Βουλευτή κ. Μάρκου Μπόλαρη και σύμφωνα με τα στοιχεία που έθεσαν υπόψη μας οι αρμόδιες υπηρεσίες του Υπουργείου Πολιτισμού, σας γνωρίζουμε τα εξής:
        Έχει ήδη υπογραφεί απόφαση επιχορήγησης για το ΔΗ.ΠΕ.ΘΕ Σερρών, όπως και για τα υπόλοιπα 15 ΔΗ.ΠΕ.ΘΕ. συνολικού ποσού 787.500 ευρώ καλύπτοντας το μεγαλύτερο μέρος των οφειλομένων προς αυτά.
        Το ως άνω ποσό αντιστοιχεί στο 25% της συνολικής πίστωσης του Τακτικού Προϋπολογισμού για τα ΔΗ.ΠΕ.ΘΕ., το οποίο διατέθηκε από το Γενικό Λογιστήριο του κράτους με σχετική απόφασή του, για το α' τρίμηνο του έτους.
        Το επόμενο διάστημα και με βάση πάντα το εγκεκριμένο ποσό διάθεσης από το Γ.Λ.Κ., για το β΄ τρίμηνο του έτους θα υπογραφεί νέα απόφαση επιχορήγησής τους, με την οποία θα εξοφληθούν πλήρως όλα τα ΔΗ.ΠΕ.ΘΕ..
        Τέλος, όσον αφορά στην αναμόρφωση του θεσμού των ΔΗ.ΠΕ.ΘΕ. από 1.1.2009 αυτή θα δρομολογηθεί από το νεοσύστατο Εθνικό Κέντρο Θεάτρου και Χορού, το οποίο θα ορίσει τις νέες βάσεις λειτουργίας τους.
        Ο Υπουργός
        ΜΙΧΑΛΗΣ ΛΙΑΠΗΣ»)
     ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ πολύ την κ. Ξενογιαννακοπούλου. 
     Έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 18 Νοεμβρίου 2008, το οποίο έχει ως εξής: 
     Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
     1. Η με αριθμό 6133/23-9-2008 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Αγροτικής Ανάπτυξης και Τροφίμων, σχετικά με την ένταξη και δημοπράτηση έργων αξιοποίησης των υδατικών πόρων του Νομού Ηρακλείου. 
     2. Η με αριθμό 7028/2-10-2008 ερώτηση της Βουλευτού του Κομμουνιστικού Κόμματος Ελλάδας κυρίας Εύας Μελά προς τον Υπουργό Υγείας και Κοινωνικής Αλληλεγγύης, σχετικά με την επίλυση των προβλημάτων στο κέντρο βρεφών «ΜΗΤΕΡΑ». 
     3. Η με αριθμό 7104/3-10-2008 ερώτηση του Βουλευτή του Λαϊκού Ορθόδοξου Συναγερμού κ. Αθανάσιου Πλεύρη προς τον Υπουργό Εθνικής Παιδείας και Θρησκευμάτων, σχετικά με την μεταστέγαση του 139ου Δημοτικού Σχολείου Αθηνών στα Πατήσια. 
     Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
     1. Η με αριθμό 4884/12-9-2008 ερώτηση του Βουλευτή του Πανελλήνιου Σοσιαλιστικού Κινήματος κ. Απόστολου Κατσιφάρα προς τον Υπουργό Υγείας και Κοινωνικής Αλληλεγγύης, σχετικά με την επίλυση των προβλημάτων του Θεραπευτικού Παιδαγωγικού Κέντρου «Η ΜΕΡΙΜΝΑ». 
     ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι,
     εισερχόμαστε στη συζήτηση των 
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
     Θα συζητηθεί η πρώτη με αριθμό 229/10-11-2008 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Μαρίας-Ελίζας Ξενογιαννακοπούλου προς τους Υπουργούς Οικονομίας και Οικονομικών και Εθνικής Παιδείας και Θρησκευμάτων, σχετικά με το διορισμό των 287 εκλεγέντων καθηγητών στα Ανώτατα Εκπαιδευτικά Ιδρύματα κ.λπ. 
     Η επίκαιρη ερώτηση της κ. Ξενογιαννακοπούλου έχει ως εξής: 
     «Η Κυβέρνησης της Νέας Δημοκρατίας με την αδιέξοδη και ανακόλουθη πολιτική της, απαξιώνει τη λειτουργία του Δημόσιου Πανεπιστημίου. Όμηρος των επιλογών της είναι διακόσιοι ογδόντα επτά εκλεγμένοι καθηγητές στα Α.Ε.Ι.. Το Υπουργείο Οικονομίας και Οικονομικών ακόμη δεν έχει προβεί στις απαραίτητες ενέργειες που εξασφαλίζουν τον διορισμό τους, εκκρεμότητα που όφειλε να έχει λήξει από τον Σεπτέμβριο του 2008, με την έναρξη του νέου ακαδημαϊκού έτους. 
     Το πρόβλημα είναι οξύτατο προκειμένου για τα νέα Πανεπιστήμια. Ειδικότερα, όλα σχεδόν τα Τμήματα του Πανεπιστημίου Πελοποννήσου αντιμετωπίζουν πλέον δεινό πρόβλημα διεξαγωγής διδακτικού έργου, αφού δεν διορίζονται τα εκλεγέντα μέλη ΔΕΠ που θα ενίσχυαν σημαντικά τη λειτουργία τους, ενώ ταυτόχρονα οι διατεθείσες πιστώσεις για συμβασιούχους του π.δ. 407/80 είναι εντελώς ανεπαρκείς. Το πρόγραμμα σπουδών δεν είναι δυνατόν να πραγματοποιηθεί και υπάρχει κίνδυνος υποβάθμισης της ποιότητας των σπουδών. 
     Ερωτώνται οι αρμόδιοι Υπουργοί: 
     1. Γιατί το Υπουργείο Οικονομίας και Οικονομικών δεν έχει προβεί ακόμη στις απαραίτητες ενέργειες που εξασφαλίζουν τον διορισμό των διακοσίων ογδόντα επτά εκλεγέντων καθηγητών; Ποιες είναι οι άμεσες ενέργειες της πολιτικής ηγεσίας του Υπουργείου Υγείας που θα εξασφαλίσουν την ολοκλήρωση της διαδικασίας διορισμού των καθηγητών; 
     2. Ποια η θέση του Υπουργείου Παιδείας για την σοβαρή αυτή εκκρεμότητα και πώς θα διασφαλιστεί η ομαλή λειτουργία των Πανεπιστημίων, και ειδικότερα του Πανεπιστημίου Πελοποννήσου;». 
     Στην ερώτηση της κ. Ξενογιαννακοπούλου θα απαντήσει ο Υφυπουργός Εθνικής Παιδείας και Θρησκευμάτων κ. Ταλιαδούρος. 
     Κύριε Υφυπουργέ, έχετε το λόγο για τρία λεπτά. 
     ΣΠΥΡΙΔΩΝ ΤΑΛΙΑΔΟΥΡΟΣ: (Υφυπουργός Εθνικής Παιδείας και Θρησκευμάτων): Κυρία Πρόεδρε, ευχαριστώ πολύ. 
     Θα ήθελα να πω ότι ήδη το Υπουργείο Οικονομικών με έγγραφό του στις 29-10-2008 απήντησε θετικά στο αίτημα του Υπουργείου Παιδείας που είχε υποβληθεί τον Ιούνιο του 2008 και εγκρίθηκαν οι πιστώσεις για πρόσληψη εκατόν εβδομήντα πέντε μελών ΔΕΠ για την κάλυψη των αναγκών των πανεπιστημίων της πατρίδας μας. Κατόπιν αυτού το Υπουργείο Παιδείας ήδη έχει προβεί στις απαραίτητες ενέργειες για την ολοκλήρωση της διαδικασίας διορισμού των εκατόν εβδομήντα πέντε μελών Δ.Ε.Π.. 
     Δεύτερον, το Υπουργείο Οικονομίας και Οικονομικών με έγγραφό του έχει δεσμευτεί για την έγκριση και άλλου ικανού αριθμού πιστώσεων μέχρι το Φεβρουάριο του 2009.
     Επίσης, θα ήθελα να επισημάνω ότι τον Απρίλιο του 2008 εγκρίθηκαν πιστώσεις και διορίστηκαν διακόσια ενενήντα πέντε μέλη Δ.Ε.Π.. 
      Συνεπώς κατά το 2008 εγκρίθηκαν και διορίζονται συνολικά τετρακόσια εβδομήντα μέλη ΔΕΠ, αριθμός που είναι ανάλογος με τα προηγούμενα χρόνια. Επίσης να επισημάνω ότι τον Αύγουστο του τρέχοντος έτους έχουν διατεθεί περίπου χίλιες πιστώσεις στις πρυτανείες, προκειμένου να μην υπάρχουν ελλείψεις και να μην δημιουργούνται προβλήματα στη λειτουργία των ιδρυμάτων.
      Και πέμπτον, θα ήθελα να ενημερώσω το Σώμα ότι από το 2004 μέχρι σήμερα  έχουμε ενισχύσει το προσωπικό των πανεπιστημίων με έγκριση και διορισμό σε νέες θέσεις διδακτικού προσωπικού. Συγκεκριμένα: από το 2004 μέχρι σήμερα έχουν εγκριθεί και έχουν διοριστεί δύο χιλιάδες διακόσια δεκαπέντε νέα μέλη Δ.Ε.Π.. Συνεπώς καλύπτονται οι ανάγκες των πανεπιστημίων μας.
      Σε ό,τι αφορά το Πανεπιστήμιο Πελοποννήσου, θα ήθελα να πω τα εξής: από τις εκατόν δεκαπέντε πιστώσεις που έχουν εγκριθεί και προωθείται η ολοκλήρωση του διορισμού τους, οι είκοσι τέσσερις αφορούν νέα μέλη Δ.Ε.Π. του Πανεπιστημίου Πελοποννήσου. Επίσης, τον Απρίλιο του 2008 διορίστηκαν στο Πανεπιστήμιο Πελοποννήσου δεκαεπτά νέα μέλη. Και από τις χίλιες πιστώσεις που έχουν διατεθεί στις πρυτανείες, όπως είπα πριν, από τον Αύγουστο, οι σαράντα δύο έχουν διατεθεί για το Πανεπιστήμιο Πελοποννήσου. 
      Θα ήθελα κλείνοντας να ενημερώσω ότι στο Πανεπιστήμιο Πελοποννήσου σήμερα, πέραν αυτών που θα διοριστούν τις αμέσως επόμενες εβδομάδες, υπηρετούν εβδομήντα πέντε μέλη Δ.Ε.Π., εκ των οποίων τα εβδομήντα διορίστηκαν από το 2004 και εντεύθεν. 
      Θα ήθελα να πω πλέον ότι από το 2009 και ύστερα, στο πλαίσιο του τετραετούς προγραμματισμού που είχαμε ψηφίσει πέρυσι στο νόμο-πλαίσιο και του αναπτυξιακού προγραμματισμού, τα ιδρύματα θα συνεργάζονται πλήρως, για να μην υπάρχουν οποιεσδήποτε καθυστερήσεις. Ο προγραμματισμός και η κατανομή των θέσεων με τον 4ετή προγραμματισμό θα γίνεται από τα πανεπιστήμια, με βάση τις ανάγκες τους και τις πιστώσεις που έχουν ήδη εγκριθεί. Συνεπώς δεν θα υπάρχουν οι παραμικρές καθυστερήσεις. Αλλά και σήμερα δεν υπάρχει ουσιαστικό πρόβλημα ούτε για τα πανεπιστήμια, ούτε για το Πανεπιστήμιο Πελοποννήσου, το οποίο αναφέρετε στην ερώτηση.
      ΠΡΟΕΔΡΕΟΥΣΑ (Έλσα Παπαδημητρίου): Η κυρία Ξενογιαννακοπούλου έχει το λόγο.
      ΜΑΡΙΑ-ΕΛΙΖΑ (ΜΑΡΙΛΙΖΑ) ΞΕΝΟΓΙΑΝΝΑΚΟΠΟΥΛΟΥ: Κύριε Υφυπουργέ ευχαριστώ για την απάντηση, παρ’ ότι πιστεύω ότι η κατάσταση, όπως αναδεικνύεται μέσα από τις γραμμές, αλλά και από αυτά που μας είπατε, και κυρίως η πραγματικότητα που ζουν καθημερινά τα περιφερειακά Πανεπιστήμια της χώρας μας, είναι τραγική. Και, σήμερα, που είναι η επέτειος του Πολυτεχνείου, τριάντα πέντε χρόνια μετά, η αλήθεια είναι ότι τα δημόσια Πανεπιστήμια, τα δημόσια Τεχνολογικά Ιδρύματα καθημερινά βυθίζονται, οι φοιτητές είναι σε αδιέξοδο και το διδακτικό προσωπικό σε ομηρία.
      Μας είπατε ότι ήδη έχει εγκριθεί από τους διακόσιους ογδόντα επτά, η πρόσληψη των εκατόν εβδομήντα πέντε. Το ερώτημα είναι σαφές: πότε διορίζονται; Γιατί, τους στέλνετε από τον Άννα στον Καϊάφα, ώστε να κερδίζετε χρόνο, αλλά ο τελικός διορισμός τους, ενώ θα έπρεπε ήδη να έχει γίνει από το Σεπτέμβριο με την έναρξη του ακαδημαϊκού έτους, από ό,τι φαίνεται, παραπέμπεται για του χρόνου. Και, τι γίνεται με τους υπόλοιπους εκατόν δώδεκα, οι οποίοι ενώ έχουν εκλεγεί από ό,τι μας λέτε, ίσως διοριστούν Φλεβάρη; Αυτό βέβαια σημαίνει μια πολύ μεγάλη αβεβαιότητα με πλέον επιπτώσεις στη λειτουργία των Πανεπιστημίων, ιδιαίτερα της Πελοποννήσου που έχει πάρα πολλά προβλήματα, αλλά και γενικότερα όλων των περιφερειακών Πανεπιστημίων. Θα θέλαμε, λοιπόν, μια σαφή απάντηση και για τα δύο αυτά θέματα.
      Επί τη ευκαιρία αυτή, θα ήθελα, κύριε Υφυπουργέ, να επισημάνω ότι με την πολιτική που ακολουθεί η Κυβέρνηση της Νέας Δημοκρατίας με την τριπλή υπονόμευση των Πανεπιστημίων, δηλαδή υποχρηματοδότηση, ομηρία και αβεβαιότητα ως προς το διδακτικό προσωπικό καθώς και τραγικές συνέπειες από την εφαρμογή του νόμου για τη βάση «10» που έχει αφήσει σαράντα πέντε χιλιάδες κενές θέσεις αυτήν τη στιγμή σε Περιφερειακά Πανεπιστήμια και Τεχνολογικά Ιδρύματα, καταλαβαίνετε ότι κυριολεκτικά υποβαθμίζει, υπονομεύει και απαξιώνει την ανώτατη παιδεία στη χώρα μας. 
      Θα ήθελα να καταθέσω, κυρία Πρόεδρε, για τα Πρακτικά ένα δημοσίευμα σήμερα της εφημερίδας «ΤΑ ΝΕΑ», που ακριβώς επισημαίνει με αναλυτικό πίνακα και στοιχεία ότι στα 2/3 των περιφερειακών Τ.Ε.Ι., αυτήν τη στιγμή η πληρότητα των σπουδαστών είναι κάτω του 35%.
      (Στο σημείο αυτό η Βουλευτής κ. Μαριλίζα Ξενογιαννακοπούλου καταθέτει για τα Πρακτικά το προαναφερθέν δημοσίευμα, το οποίο βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Κύριε Υφυπουργέ, θα ήθελα μια σαφή δέσμευση από την πλευρά σας, όσον αφορά πότε θα διοριστούν και θα αρχίσουν πραγματικά να αμείβονται και να λειτουργούν οι εκατόν εβδομήντα πέντε, για τους οποίους λέτε ότι έχει ήδη εγκριθεί η σχετική απόφαση από το Υπουργείο Οικονομικών, και πότε επιτέλους θα διοριστούν και τα υπόλοιπα εκατόν δώδεκα εκλεγμένα μέλη Δ.Ε.Π..
      Σας ευχαριστώ.
      ΠΡΟΕΔΡΕΟΥΣΑ (Έλσα Παπαδημητρίου): Ο κύριος Υφυπουργός έχει το λόγο.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ευχαριστώ, κυρία Πρόεδρε.
      Θα ήθελα να πω τα εξής: οι εκατόν εβδομήντα πέντε θα διοριστούν τις επόμενες ημέρες, ή τις άμεσες επόμενες εβδομάδες. Οι υπόλοιποι θα διοριστούν το αργότερο το Φεβρουάριο. Το Πανεπιστήμιο Πελοποννήσου θα έχει σε λίγες μέρες εβδομήντα πέντε και δεκαεπτά σύνολο ενενήντα δύο μέλη ΔΕΠ. Και πρέπει να πω ότι τα τέσσερα τελευταία χρόνια είχαμε το 95% των διορισμών των μελών Δ.Ε.Π.. 
      Η πραγματικότητα, σε ό,τι αφορά τα πανεπιστήμιά μας, είναι τελείως διαφορετική από αυτήν που πριν από λίγο αναφέρατε, κυρία συνάδελφε. Πρώτα- πρώτα είπατε για υποχρηματοδότηση. Επιτρέψτε μου να σας πω ότι τα στοιχεία διαψεύδουν αυτό τον ισχυρισμό σας. Και τούτο, διότι σε ευρωπαϊκό επίπεδο η Ελλάδα εντάσσεται μεταξύ των πέντε πρώτων χωρών της Ευρωπαϊκής Ένωσης και του Ο.Ο.Σ.Α. ως προς το ύψος της δημόσιας χρηματοδότησης των Α.Ε.Ι., το οποίο ανέρχεται στο 1,3% του Α.Ε.Π.. Και να σημειώσω ότι οι πόροι των ελληνικών δημόσιων πανεπιστημίων προέρχονται κατά 90% από το κράτος, ενώ στα άλλα κράτη-μέλη της Ευρωπαϊκής Ένωσης το αντίστοιχο ποσοστό για τα δημόσια πανεπιστήμια δεν υπερβαίνει το 65%. 
      Σε ό,τι αφορά ειδικώς το Πανεπιστήμιο Πελοποννήσου, το οποίο θίξατε στην ερώτησή σας, θα ήθελα να πω ότι οι λειτουργικές του δαπάνες έχουν αυξηθεί από το 2004, που έχουμε εμείς την ευθύνη της διακυβέρνησης της χώρας, μέχρι σήμερα κατά 350%. Ενώ το 2003 η χρηματοδότηση ήταν 400.000 ευρώ για λειτουργικές δαπάνες -δεν αναφέρομαι  στους μισθούς των καθηγητών που είναι από άλλο κωδικό-  ανήλθε στα 1.800.000 ευρώ. Και αυτό είναι ένα μικρό δείγμα το πώς βοηθάμε τα περιφερειακά ιδρύματα και όλα τα ιδρύματα να ανταποκριθούν στο ρόλο τους.
      Επίσης, με την ευκαιρία αυτή, να πω ότι η εξέλιξη της χρηματοδότησης για τις λειτουργικές δαπάνες των υπολοίπων πανεπιστημίων κατά την τετραετία αυτή, που έχουμε την ευθύνη της διακυβέρνησης της χώρας, ανήλθε στο 52,84%. Και αναφέρομαι σε λειτουργικές δαπάνες. Δεν αναφέρομαι στις αυξημένες πιστώσεις για τη μισθοδοσία των δύο χιλιάδων διακοσίων δεκατεσσέρων μελών Δ.Ε.Π. που διορίστηκαν αυτά τα τέσσερα χρόνια, ούτε βεβαίως στα 50.000.000 ευρώ που είναι για τα συγγράμματα, ούτε στα 25.000.000 ευρώ που είναι η σίτιση μόνο για τα πανεπιστήμια. 
      Με τον κατάλληλο συνδυασμό, λοιπόν, της αυξημένης χρηματοδότησης, των μεταρρυθμίσεων, της αξιολόγησης των νέων μεταπτυχιακών, τα πανεπιστήμιά μας έχουν αρχίσει και ανεβαίνουν. Χαρακτηριστικό δείγμα αυτού είναι ότι σήμερα διεθνούς φήμης πανεπιστήμια, όπως είναι το Πανεπιστήμιο «JOHNS HOPKINS» της Αμερικής, η Σορβόνη της Γαλλίας, έρχονται και συμπράττουν σε κοινά προγράμματα μεταπτυχιακά με τα δικά μας πανεπιστήμια. Αν δεν ήταν καλά, αν δεν ήταν αναγνωρισμένα, δεν θα συνέπρατταν αυτά τα διεθνούς φήμης ιδρύματα σήμερα. 
      Συνεπώς η Κυβέρνηση με ένα σύνολο συγκροτημένων μεταρρυθμίσεων στηρίζει τη δημόσια ανώτατη εκπαίδευση και προχωρά σε λήψη μέτρων ώστε τα πανεπιστήμιά μας να μπορούν μαζί με τα Τ.Ε.Ι. να διαδραματίσουν ένα σημαντικό ρόλο στη σύγχρονη εποχή της παγκοσμιότητας και του ανταγωνισμού, να παίξουν ένα πρωταγωνιστικό ρόλο στην Ευρώπη και να καταστήσουν την πατρίδα μας ένα κέντρο παιδείας και πολιτισμού στη νοτιοανατολική Ευρώπη.
      Σας ευχαριστώ.
      ΠΡΟΕΔΡΕΟΥΣΑ (Έλσα Παπαδημητρίου): Ευχαριστώ και εγώ, κύριε Υφυπουργέ.
      Τρίτη είναι η με αριθμό 253/11-11-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Εσωτερικών και Περιβάλλοντος, Χωροταξίας και Δημοσίων Έργων, σχετικά με τη λήψη μέτρων προστασίας του υδροβιότοπου Ψάθας Βιλλίων κ.λπ..
      Η επίκαιρη ερώτηση του κ. Λεβέντη έχει ως εξής: 
      «Ο υδροβιότοπος της Ψάθας Βιλίων, από τους ελάχιστους εναπομείναντες στην Αττική, αποτελεί χώρο ιδιαίτερου φυσικού κάλους και καταφύγιο άνω των εκατό ειδών πουλιών, πολλά των οποίων απειλούνται άμεσα με εξαφάνιση.
      Ο υδροβιότοπος εκχωρήθηκε προς 50ετίας για γεωργική χρήση, αλλά τα τελευταία έτη οδηγείται συστηματικά σε σαλαμοποίηση και οικοδόμηση. Προηγείται μεθοδευμένος αφανισμός των καλαμόνων με χημικά φάρμακα, φωτιά και μπάζωμα. 
      Σε αυτές τις παράνομες ενέργειες, οι αρχές και οι υπηρεσίες της πολιτείας στην καλύτερη περίπτωση ολιγωρούν. Και όταν ακόμη ειδοποιούνται από πολίτες και το δήμο, καταφθάνουν κατόπιν εορτής, όταν οι δράστες από κάποιους έχουν ήδη ειδοποιηθεί και εξαφανισθεί. Ουδεμία σύλληψη έχει διενεργηθεί, ουδεμία μήνυση υποβληθεί, κανένα μηχάνημα δεν έχει κατασχεθεί. Οι πολεοδομικές υπηρεσίες της Νομαρχίας Δυτικής Αττικής διευκολύνουν πολλαπλώς το κτίσιμο των παρανόμως μπαζωμένων. Τελικό αποτέλεσμα: Αυτός ο θαυμάσιος χώρος συστηματικά λεηλατείται και οδηγείται σε αφανισμό.
      Κατόπιν των ανωτέρω, ερωτάσθε, κύριοι Υπουργοί:
      1. Τι μέτρα προτίθεστε να λάβετε κατά των παρανομούντων που καταστρέφουν τον υγροβιότοπο; Έχει τιμωρηθεί κάποιος από αυτούς; Πώς ελέγχετε τις υπηρεσίες σας για την ολιγωρία τους και τι θα πράξετε για να παύσει;
      2. Τι προστατευτικά μέτρα προτίθεστε να λάβετε για τη σωτηρία του υγροβιότοπου, ώστε να κηρυχθεί, όπως πράγματι είναι, ως περιοχή ιδιαιτέρου φυσικού κάλλους και φυσικό καταφύγιο σπάνιων και υπό εξαφάνιση πουλιών;»
      Το λόγο έχει ο Υφυπουργός Περιβάλλοντος, Χωροταξίας και Δημοσίων Έργων κ. Σταύρος Καλογιάννης για να απαντήσει.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε.
      Σε ό,τι αφορά το θέμα που συζητούμε, από πλευράς Υ.ΠΕ.ΧΩ.Δ.Ε. αρμόδιος είναι ο Οργανισμός της Αθήνας, ο οποίος έχοντας εντοπίσει την ανάγκη προστασίας όλων των υγροβιοτόπων της Αττικής, έχει ήδη προχωρήσει στην καταγραφή τους. 
      Σε ό,τι αφορά τώρα τον υγροβιότοπο στην Ψάθα Βιλλίων, αυτός εντάσσεται στη μελέτη χωρικού σχεδιασμού της Δυτικής Αττικής, στην οποία επί λέξει αναφέρεται ότι: στους δήμους Βιλλίων και Μεγαραίων, στη θέση Βουρκάρι, καθώς και κατά μήκος όλων των ρεμάτων της Δυτικής Αττικής, δημιουργούνται οι προϋποθέσεις εκείνες για προστασία υγροβιοτόπων, έτσι ώστε να διατηρηθεί η οικολογική αξία τους και η βιοποικιλότητά τους και να εξασφαλίζεται σε κάθε περίπτωση η απρόσκοπτη ροή των υδάτων.
      Ο Οργανισμός της Αθήνας το 2007 ενέταξε τον υγροβιότοπο της Ψάθας στις προστατευτέες περιοχές, μετά από έγκριση πρότασης χωρικών κατευθύνσεων για την υποενότητα της δυτικής Αττικής, με βάση στοιχεία έκθεσης που είχε εκπονήσει παλαιότερα το Εθνικό Μετσόβιο Πολυτεχνείο και συγκεκριμένα η Σχολή Πολιτικών Μηχανικών. Συνεπώς από τη στιγμή που η πρόταση αυτή έχει εγκριθεί από την Εκτελεστική Επιτροπή του Οργανισμού, αποτελεί και δεσμευτική κατεύθυνση για τον υποκείμενο σχεδιασμό. 
      Θέλω εδώ να επισημάνω ότι η εξειδίκευση του νομικού καθεστώτος προστασίας των συγκεκριμένων υγροτόπων επιτυγχάνεται μέσω των γενικών πολεοδομικών σχεδίων των αντίστοιχων Ο.Τ.Α. 
      Μέχρι σήμερα στον Οργανισμό της Αθήνας δεν έχει κατατεθεί, όπως γνωρίζετε, κύριε συνάδελφε, γιατί έχουμε συζητήσει επανειλημμένα για το συγκεκριμένο θέμα, από τον οικείο δήμο μελέτη γενικού πολεοδομικού σχεδιασμού για την περιοχή. 
      Σε ό,τι αφορά τώρα το ιστορικό της εν λόγω περιοχής, αναφέρω ότι η διανομή γαιών του έλους Ψάθας- Βιλλίων έχει κυρωθεί με νόμο από το 1986. Σύμφωνα με τα διαθέσιμα στοιχεία, τμήμα της διανομής έχει ενταχθεί στο σχέδιο, ενώ για το υπόλοιπο δεν έχουν εκδοθεί μέχρι σήμερα πράξεις έγκρισης σχεδίου πόλεως.
      Σε ό,τι αφορά τις πολεοδομικές παραβάσεις που γίνονται στην περιοχή, σύμφωνα με ενημέρωση την οποία ζητήσαμε και είχαμε από το αρμόδιο πολεοδομικό γραφείο που είναι η Διεύθυνση Πολεοδομίας και Περιβάλλοντος της Νομαρχιακής Αυτοδιοίκησης Δυτικής Αττικής, έχουν βρεθεί στην περιοχή εξήντα επτά φάκελοι αυθαιρέτων κατασκευών, για τους οποίους το αρμόδιο γραφείο έχει ακολουθήσει την προβλεπόμενη νομοθεσία περί αυθαιρέτων κατασκευών και έχουν επιβληθεί οι ανάλογες διοικητικές κυρώσεις. 
      Συνεπώς, δεν τίθεται κανένα θέμα ολιγωρίας από πλευράς πολεοδομικών αρχών, σε ό,τι αφορά τους ελέγχους που γίνονται στην περιοχή.
      Ευχαριστώ πολύ, κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Λεβέντη, έχετε το λόγο.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ πολύ, κυρία Πρόεδρε.
      Κατ’ αρχάς εγώ θα ήθελα σήμερα, αυτή την ημέρα, να αποτίσουμε φόρο τιμής προς όλους αυτούς που επί δικτατορίας διώχθηκαν, φυλακίστηκαν, εξορίστηκαν, βασανίστηκαν, έδωσαν και την ίδια τους τη ζωή για να υπάρξει και να λειτουργήσει η δημοκρατία, που είχε καταλυθεί από τα τανκς της χούντας. Καλό θα ήταν αυτή η ημέρα να τιμηθεί ανάλογα και από την Βουλή, γιατί το ελληνικό Κοινοβούλιο ήταν το πρώτο θύμα αυτής της ελεεινής πράξης των Συνταγματαρχών.
      Για το συζητούμενο θέμα, κύριε Υπουργέ, όπως είδατε, η ερώτηση είναι διφυής, απευθύνεται και στο Υπουργείο Εσωτερικών και στο Υπουργείο ΠΕ.ΧΩ.Δ.Ε.. Δυστυχώς, το Υπουργείο Εσωτερικών δεν τοποθετείται εδώ. Υπάρχουν συγκεκριμένες καταγγελίες, τις οποίες αναφέρει και η ερώτηση και για τις οποίες και εσείς δεν πήρατε θέση. Υπάρχει, δηλαδή, ένας θαυμάσιος υγροβιότοπος. Αυτός ο υγροβιότοπος καταστρέφεται συστηματικά. 
      Είπατε ότι κηρύχθηκε προστατευτέα περιοχή από το 2007, όμως, από εκεί και πέρα τι έγινε, κύριε Υπουργέ; Περιμένετε να κατατεθεί το γενικό πολεοδομικό σχέδιο από το Δήμο Βιλλίων, πλην, όμως, ο Δήμος Βιλλίων δεν έχει αυτήν την οικονομική δυνατότητα. Είναι ένας μικρός δήμος τριών χιλιάδων κατοίκων, που το χειμώνα μένουν χίλιοι και δεν έχει καθόλου έσοδα. Χρειάζονται μερικές εκατοντάδες χιλιάδες ευρώ. Δώστε αυτήν την ενίσχυση για να γίνει αυτός ο γενικός πολεοδομικός σχεδιασμός, αλλιώς θα περιμένουμε.
      Εν τω μεταξύ τι γίνεται σε αυτό το διάστημα; Συστηματικά καταπατούνται όλοι οι νόμοι. Να σας πω, κύριε Υπουργέ, συγκεκριμένα; Μέσα στον υγροβιότοπο, μέρα μεσημέρι, έκανα μπάνιο στην Ψάθα και έπιασε φωτιά. Είχαν ρίξει πετρέλαιο και έπιασε φωτιά. Κανένας δεν συνελήφθη. Κανένας δεν ενδιαφέρθηκε να συλλάβει τους ένοχους. Γιατί; Διότι σε λίγο ακολούθησε το μπάζωμα, κύριε Υπουργέ. Παρακάτω άλλοι ρίχνουν ισχυρότατα δηλητήρια για να καταστρέψουν τους καλαμώνες μέχρι βάθους ενός μέτρου που φθάνουν οι ρίζες τους. Κανένας δεν ενοχλείται. Τα αποστραγγιστικά χαντάκια μπαζώνονται, εξαφανίζονται, αποφράσσονται. Κανένας δεν ενοχλείται. Χτίζουν ό,τι θέλουν, όσο θέλουν. Κανένας δεν τους μιλάει. Και ερωτώ συγκεκριμένα: Τιμωρήθηκε κάποιος, κύριε Υπουργέ; Κάποιος συνελήφθη  για αυτές τις άθλιες πράξεις;  Ραντίζουν με φυτοφάρμακα, γιατί έχει ο βιότοπος κουνούπια. Ραντίζει η Νομαρχία, ραντίζουν οι ιδιώτες. Δηλητηριάζεται το σύμπαν. 
      Στα τέλη του Σεπτέμβρη είχα την τύχη, όντας στην Ψάθα απόγευμα, να δω να πλημμυρίζει ο ουρανός από χελιδόνια, πολλές χιλιάδες, όχι δεκάδες χελιδόνια. Είναι ένα πέρασμα από όπου περνούν τα χελιδόνια αποδημώντας ή γυρνώντας. Υπάρχουν και άλλα είδη. Δεκάδες ερωδιούς εγώ προσωπικά έχω δει και το έχει ψάξει και η Ορνιθολογική Εταιρεία.
      Τι κάνουμε, λοιπόν, για όλα αυτά, κύριε Υπουργέ; Εγώ θα ήθελα να έχω μία διαβεβαίωση από πλευράς Κυβέρνησης ότι θα παρθούν κάποια μέτρα για αυτούς που παρανομούν, για αυτούς που αυθαιρετούν, για αυτούς που μπαζώνουν παράνομα. Όταν μπαζώνουν παράνομα, η Πολεοδομία δεν ενοχλείται, κύριε Υπουργέ; Η Αστυνομία; Κανένας δεν ενοχλείται, κανένας δεν τους κυνηγάει, κανένας δεν τους ενοχλεί και αυτοί συνεχίζουν ακάθεκτοι. 
      Εσείς, λοιπόν, όταν κηρύσσεται μία περιοχή προστατευτέα, από εκεί και πέρα πώς την εξασφαλίζετε, κύριε Υπουργέ; Μην τα φορτώνουμε στο δήμο, ο οποίος δεν έχει τη δυνατότητα. Ας βρούμε άλλο τρόπο. Ας βρούμε μία άλλη λύση.
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή).
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, μιλάτε τέσσερα λεπτά. Σας παρακαλώ!
      ΑΘΑΝΑΣΙΟΣ ΛΕΒΕΝΤΗΣ: Εντάξει, κυρία Πρόεδρε, σας ευχαριστώ πολύ για την ανοχή, αλλά είναι και πόνος ψυχής, γιατί είναι ο χώρος στον οποίο έχω γεννηθεί και έχω ζήσει όλη μου τη ζωή.
      ΠΡΟΕΔΡΕΥΟΥΣΑ (Έλσα Παπαδημητρίου): Ο κύριος Υπουργός έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε.
      Κατ’ αρχάς, επιτρέψτε μου να επαναλάβω αυτό που είπα προηγουμένως. Σε ό,τι αφορά τις πολεοδομικές αυθαιρεσίες, ανέφερα, αγαπητέ κύριε συνάδελφε, ότι έχουν βρεθεί εξήντα επτά φάκελοι αυθαιρέτων. Έχουν πάρει το δρόμο τους και τιμωρούνται οι υπεύθυνοι για αυτές τις αυθαιρεσίες και διοικητικά και ποινικά κ.ο.κ.
      Επίσης, για να έχω πληρέστερη εικόνα και να σας μεταφέρω όσο το δυνατόν περισσότερα στοιχεία, ζήτησα και από το Υπουργείο Εσωτερικών να μου δώσει στοιχεία για την περιοχή. Σας αναφέρω ότι και ο Αστυνομικός Σταθμός Βιλλίων μετά από καταγγελίες που έχουν γίνει στην περιοχή, έχει επιληφθεί σε τρεις περιπτώσεις παρανόμων ενεργειών. Για δύο περιπτώσεις έχει υποβάλλει μήνυση εναντίον των παραβατών –συγκεκριμένα έχει καταθέσει επτά μηνύσεις- ενώ στην τρίτη περίπτωση βρίσκεται στο στάδιο επεξεργασίας των στοιχείων, τα οποία έχουν κατατεθεί για να διαπιστωθεί εάν μία συγκεκριμένη οικοδομική άδεια οικοδομείται, εάν χτίζεται το συγκεκριμένο ακίνητο, βάσει της εκδοθείσας οικοδομικής άδειας.
      Σε ό,τι αφορά τυχόν καταγγελίες –δεν υπάρχουν αυτά τα πράγματα τα οποία αναφέρατε προηγουμένως, κύριε συνάδελφε, το έψαξα όσο περισσότερο μπορούσα- για χημικά φάρμακα τα οποία ρίχνονται στην περιοχή για καταστροφές των καλαμιών κ.λπ., θα ήθελα να σας πω ότι δεν έχει περιέλθει μέχρι σήμερα –σας δίνω επίσημα στοιχεία- στις αρμόδιες υπηρεσίες και στον Αστυνομικό Σταθμό Βιλλίων και στο Αγρονομικό Τμήμα της δυτικής Αττικής καμμία τέτοια καταγγελία. 
      ΑΘΑΝΑΣΙΟΣ ΛΕΒΕΝΤΗΣ: Εγώ προσωπικά κατήγγειλα, κύριε Υπουργέ.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Τέλος, να επισημάνω ότι η κεντρική διοίκηση έχει τις ευθύνες της, τις οποίες τις αναλαμβάνει -σας είπα ποιες είναι οι δεσμευτικές κατευθύνσεις που έχουν δοθεί από πλευράς Οργανισμού της Αθήνας για τη συγκεκριμένη περιοχή- από εκεί και πέρα όμως οι δήμοι δεν είναι άμοιροι ευθυνών, δεν υπάρχει καμία αιτιολογία ότι οι δήμοι δεν μπορούν να εξεύρουν πόρους, για να εκπονήσουν γενικό πολεοδομικό σχέδιο, που αποτελεί τον καταστατικό τους χάρτη. Πώς προχωρούν; Πώς αναπτύσσεται βιώσιμα ένας δήμος, χωρίς να έχει γενικό πολεοδομικό σχέδιο; Οι χρηματοδοτήσεις ήταν άφθονες και από το Γ’ Κοινοτικό Πλαίσιο Στήριξης και από το Ε.Σ.Π.Α.. Θα πρέπει και ο συγκεκριμένος δήμος να απευθυνθεί στις πηγές χρηματοδότησης, να πάρει τη χρηματοδότηση και να προστατεύσει και αυτός περαιτέρω τη συγκεκριμένη περιοχή. 
      Ευχαριστώ πολύ, κυρία Πρόεδρε. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ. 
      Προς το ίδιο Υπουργείο, αλλά και προς το Υπουργείο Πολιτισμού, είναι και η επόμενη επίκαιρη ερώτηση. Είναι η τρίτη με αριθμό 252/11.11.2008 επίκαιρη ερώτηση δευτέρου κύκλου της Βουλευτού του Συνασπισμού Ριζοσπαστικής Αριστεράς κυρίας Άννας Φιλίνη προς τους Υπουργούς Πολιτισμού και Περιβάλλοντος, Χωροταξίας και Δημοσίων Έργων, σχετικά με την προστασία και ανάδειξη της Ακαδημίας Πλάτωνος κ.λπ..
      Ειδικότερα, η επίκαιρη ερώτηση της κυρίας συναδέλφου έχει ως εξής: 
      «Η Ενοποίηση Αρχαιολογικών Χώρων Αθήνας Α.Ε. ιδρύθηκε το 1997 και πριν έναν χρόνο πήρε παράταση λειτουργίας με σκοπό να υλοποιήσει το πρόγραμμά της. Δυστυχώς την πρώτη δεκαετία λειτουργίας της δεν έγιναν τα απαραίτητα έργα ανάπλασης στην περιοχή της Ακαδημίας Πλάτωνος. Παρ’ όλο που στο Πρόγραμμα των προς εκτέλεση Μελετών και Έργων της «Ε.Α.Χ.Α. Α.Ε.» για την περίοδο 2008-2010 περιλαμβάνεται η μελέτη της περιοχής της Ακαδημίας Πλάτωνος σε συσχέτιση με τον Ελαιώνα και η ανάδειξη του Αρχαιολογικού Άλσους της Ακαδημίας Πλάτωνος παρατηρούμε ότι δεν υπάρχουν βήματα προόδου. 
      Αντίθετα η ευρύτερη περιοχή της Ακαδημίας Πλάτωνος συνεχώς υποβαθμίζεται και πιέζεται από την τάση για περαιτέρω οικοδόμηση. Οι ελεύθεροι και οι κοινόχρηστοι χώροι πρασίνου, καθώς και ο αρχαιολογικός χώρος καθημερινά απειλούνται, αντί να προστατεύονται και να αναδεικνύονται. Η δικαιολογία της μη υλοποίησης του έργου λόγω έλλειψης χρηματοδότησης δεν ισχύει πλέον. Απαιτείται σωστός προγραμματισμός και σχεδιασμός εκ μέρους της πολιτείας, έτσι ώστε να καταστεί ξανά η Ακαδημία Πλάτωνος ένας χώρος περιπάτου και περισυλλογής και η «Ε.Α.Χ.Α.» να πετύχει το στόχο της, που είναι η ανάδειξη της ιστορικής και πολιτιστικής φυσιογνωμίας της Αθήνας. 
      Κατόπιν των ανωτέρω, ερωτώνται οι κ.κ. Υπουργοί:
      1. Για ποιο λόγο δεν έχει προχωρήσει το Πρόγραμμα της «Ε.Α.Χ.Α.» για την Ακαδημία Πλάτωνος; 
      2. Ποιος είναι συγκεκριμένα ο προγραμματισμός και ο σχεδιασμός της «Ε.Α.Χ.Α.» για την Ακαδημία Πλάτωνος;».
      Στην επίκαιρη ερώτηση της κυρίας Φιλίνη θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Καλογιάννης. 
      Ορίστε, κύριε Υπουργέ, έχετε το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε. 
      Είναι γνωστό ότι η Αθήνα, κυρίες και κύριοι συνάδελφοι, διαθέτει μερικούς από τους πιο σημαντικούς αρχαιολογικούς χώρους στον κόσμο. Ασφαλώς, η ανάδειξη και η αξιοποίησή τους αποτελούν πρωταρχικό στόχο της Κυβέρνησης. 
      Με τη μέχρι σήμερα υλοποίηση μέρους του προγράμματος της ενοποίησης των αρχαιολογικών χώρων έχει γίνει ένα σημαντικό βήμα προς την κατεύθυνση αυτή, «Ο Μεγάλος Περίπατος». Η κατάληξή του προβλέπεται να είναι ο αρχαιολογικός χώρος της Ακαδημίας Πλάτωνος βάσει και του ρυθμιστικού σχεδίου της Αθήνας. 
      Στο πλαίσιο των Ολυμπιακών Αγώνων της Αθήνας του 2004 είχε δοθεί έμφαση στην περιοχή της Ακροπόλεως και προτεραιότητα στη ροή χρηματοδότησης για τα έργα στην ευρύτερη περιοχή. Ενδεικτικά αναφέρω τις πεζοδρομήσεις στην Διονυσίου Αρεοπαγίτου, στην Αποστόλου Παύλου, στην Αδριανού, στην Πλατεία Κεραμεικού, στην Πλατεία Κουμουνδούρου, στην Πλατεία Συντάγματος κ.λπ..
      Σήμερα, ο στόχος της «Ε.Α.Χ.Α.» είναι να προχωρήσει στα έργα τα οποία προβλέπονται από το καταστατικό της, έτσι ώστε ο χώρος όπου λειτούργησε η Ακαδημία, το πνευματικό κέντρο, θα λέγαμε, της αρχαίας πόλης, να ανακτήσει τη σημασία που πρέπει να έχει για την Αθήνα. 
      Η «Ε.Α.Χ.Α. Α.Ε.» στην Ακαδημία Πλάτωνος έχει υλοποιήσει, κυρίως, έργα στην κατεύθυνση της απελευθέρωσης χώρων για την όσο το δυνατόν καλύτερη ανάδειξη των αρχαιοτήτων. 
      Για τη συνολική αναβάθμιση της περιοχής αποτελεί πραγματικά μια μεγάλη ευκαιρία η ύπαρξη του Αρχαιολογικού Άλσους, εκτάσεως περίπου εκατόν τριάντα στρεμμάτων, σε συνδυασμό με το χωροθετηθέν Μουσείο της Πόλης των Αθηνών. 
      Συγκεκριμένα, για την ευρύτερη περιοχή προβλέπονται: ανάπλαση πλατειών και ελεύθερων χώρων, έργα διαμόρφωσης δικτύου πεζοδρόμων, με τις απαραίτητες ασφαλώς κυκλοφοριακές ρυθμίσεις και εκσυγχρονισμό όλων των δικτύων της περιοχής, μορφολογικές παρεμβάσεις στις όψεις των κτηρίων που βρίσκονται στα όρια ή στο μέτωπο των αρχαιολογικών χώρων και κατά μήκος του δικτύου των πεζοδρόμων, μελέτη χρήσεων γης, όρων και περιορισμών δόμησης. Οι σχετικές ενέργειες με τη συνεργασία των συναρμόδιων φορέων έχουν ήδη ξεκινήσει. 
      Για την ανάδειξη της Ακαδημίας Πλάτωνος τόσο το Υ.ΠΕ.ΧΩ.Δ.Ε. όσο και το Υπουργείο Πολιτισμού χρηματοδοτούν την «Ε.Α.Χ.Α. Α.Ε.» και τα έργα προχωρούν. Θα δώσω, αγαπητή κυρία συνάδελφε, στοιχεία αναλυτικά στη δευτερομιλία μου. 
      Ευχαριστώ πολύ, κυρία Πρόεδρε. 
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει η ερωτώσα συνάδελφος κυρία Φιλίνη.
      ΑΝΝΑ ΦΙΛΙΝΗ: Ευχαριστώ, κυρία Πρόεδρε. 
      Ξεκινώ και εγώ, αποτίνοντας φόρο τιμής στους αγωνιστές και τους νεκρούς του Πολυτεχνείου και δηλώνοντας ταυτόχρονα την πίστη σε αυτόν τον αγώνα για τη δημοκρατία, την ανεξαρτησία και την κοινωνική προκοπή του τόπου μας. 
      Ευχαριστώ, κύριε Υπουργέ, που απαντάτε σε αυτήν την ερώτηση, όπως μπορείτε βέβαια. Διότι πρέπει να πούμε ότι όλα τα έργα, ειδικά για την Ακαδημία Πλάτωνος είναι πάρα πολύ πίσω. 
      Ξέρουμε ότι ο αρχικός προγραμματισμός της «Ε.Α.Χ.Α.» ήταν πραγματικά να φθάσει μέχρι το χώρο της Ακαδημίας Πλάτωνος. Έχει γίνει αυτός ο εξαίσιος δρόμος της Διονυσίου Αρεοπαγίτου, όμως η Ακαδημία Πλάτωνος έχει μείνει παρά πολύ πίσω. 
      Βέβαια, προχωρούν έργα και μπορεί κάτι να μένει πιο πίσω. Το ζήτημα, όμως, είναι ότι με τον τρόπο που προχωρούν τα έργα από την πλευρά της «Ε.Α.Χ.Α.» έχει εγκαταλειφθεί, πιστεύουμε εμείς, η Ακαδημία Πλάτωνος. 
      Επίσης, προχωρούν μια σειρά από νεόδμητες πολυκατοικίες, μια σειρά από έργα καινούρια στη γύρω περιοχή και ο αρχαιολογικός χώρος της Ακαδημίας Πλάτωνος καταστρέφεται. Έχω εδώ συγκεκριμένα –το πήραμε πριν από λίγες ημέρες από το Δήμο Αθηναίων το χάρτη με το οικόπεδο το οποίο βρίσκεται στο βορειοδυτικό τμήμα, αν δεν κάνω λάθος, ακριβώς δίπλα στον αρχαιολογικό χώρο της Ακαδημίας Πλάτωνος και όπου φαίνεται –μπορεί να το δει η Βουλή- ότι μπαίνει η γωνία ενός καινούριου κτηρίου που είναι εξαώροφο -πέντε όροφοι με πιλοτή- ακριβώς μέσα στον αρχαιολογικό χώρο. Το καταθέτω για τα Πρακτικά της Βουλής. 
      (Στο σημείο αυτό η Βουλευτής κ. Άννα Φιλίνη καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αυτό, βέβαια, έχει επιτραπεί. Όμως, δεν έπρεπε να είναι υπεύθυνη η «Ε.Α.Χ.Α.», για να μην επιτραπεί κάτι τέτοιο, για να μην επιτρέψει μέσα ακριβώς στον αρχαιολογικό χώρο της Ακαδημίας Πλάτωνος να μπει αυτή ακριβώς η γωνία η οποία πλήττει τον αρχαιολογικό χώρο; 
      Ναι, είναι από τα τελευταία έργα που πρέπει να γίνουν μαζί με το Μοναστηράκι, τον Κεραμεικό. Είναι και η Ακαδημία Πλάτωνος. Είναι υποδεέστερη; Ας πούμε ότι τα έργα έχουν αργοπορήσει, επειδή αυτός ήταν ο τρόπος προώθησής τους. Όμως, αυτό δεν σημαίνει ότι μέχρις ότου φθάσει εκεί η «Ε.Α.Χ.Α.» θα πρέπει να καταστρέφεται ο χώρος. 
      Προσφάτως, είχαμε και ένα άλλο παράδειγμα διακόσια μέτρα από τον αρχαιολογικό χώρο, με ένα οικόπεδο που ανήκει στη Νομαρχία. Η Νομαρχία δήλωσε ότι αυτό το οικόπεδο θα το αφήσει, γιατί πραγματικά είναι δίπλα σε σχολεία και κοντά στον αρχαιολογικό χώρο. Όμως, θα έπρεπε να φροντίσει η «Ε.Α.Χ.Α.», όλοι αυτοί οι χώροι που είναι γύρω από την Ακαδημίας Πλάτωνος να προστατευθούν. 
      Ιδιαίτερα, κύριε Υπουργέ, παρακαλώ να απαντήσετε πώς έχει επιτρέψει η «Ε.Α.Χ.Α.» αυτό ακριβώς το έγκλημα να γίνει μέσα ακριβώς στον αρχαιολογικό χώρο. Ξέρουμε ότι η Ακαδημίας Πλάτωνος έχει εκεί δίπλα δυο αρχαίες κατοικίες, λίγο παραπάνω ακριβώς από αυτό το οικόπεδο. 
      ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ, κυρία συνάδελφε, ολοκληρώστε. 
      ΑΝΝΑ ΦΙΛΙΝΗ: Έχει  περάσει ο χρόνος, με συγχωρείτε, κυρία Πρόεδρε. 
      ΠΡΟΕΔΡΕΥΟΥΣΑ (Έλσα Παπαδημητρίου): Διπλασιασμός πάει.
      ΑΝΝΑ ΦΙΛΙΝΗ: Έχουμε αυτές τις δύο κατοικίες, έχουμε το γυμνάσιο, έχουμε το περιστύλιο, δεν μπορούμε να αφήνουμε να καταστρέφονται όλα αυτά.
      Ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου):  Ο κ. Υφυπουργός έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε.
      Θα πάρω τα στοιχεία, τα οποία έχει καταθέσει η κυρία συνάδελφος στη Βουλή, για να τα διερευνήσω. Δεν είμαι σε θέση αυτή τη στιγμή να σας απαντήσω για τη συγκεκριμένη οικοδομή. Μιλάμε για μία έκταση, η οποία είναι τεράστια, όπως γνωρίζετε και εκείνο το οποίο θέλω να καταθέσω είναι ότι είναι πολύ έντονο το ενδιαφέρον μας, για να προχωρήσουν αυτά τα έργα, τα οποία πραγματικά θα αναδείξουν το σύνολο της περιοχής.
      Ενδεικτικό αυτού το οποίο λέω είναι το γεγονός ότι το Υ.ΠΕ.ΧΩ.Δ.Ε. έχει χρηματοδοτήσει την τελευταία τετραετία την «Ε.Α.Χ.Α.» για τα συγκεκριμένα έργα, με ένα ποσόν της τάξεως των 25.000.000 ευρώ. Ειδικότερα, το 2004 –ήταν ολυμπιακό έτος ασφαλώς- το ποσό  ήταν 13.148.000 ευρώ, το 2005 ήταν 5.900.000 ευρώ, το 2006 ήταν 2.250.000 ευρώ, το 2007 ήταν 500.000 ευρώ, το 2008 μέχρι σήμερα 1,5 εκατομμύριο ευρώ. Είναι ενδεικτικό, επαναλαμβάνω, του ενδιαφέροντος του Υ.ΠΕ.ΧΩ.Δ.Ε. για την ανάδειξη της συγκεκριμένης περιοχής. 
      Επίσης, το Υπουργείο Πολιτισμού από το πρόγραμμα δημοσίων επενδύσεων για το έτος 2008, έχει επιχορηγήσει την «Ε.Α.Χ.Α.» για μελέτες, σε ό,τι αφορά την ενοποίηση των αρχαιολογικών χώρων και για υλοποίηση συγκεκριμένων έργων -αναφέρομαι μόνο στην τελευταία χρονιά- της τάξεως των 680.000 ευρώ. Από τα ποσά αυτά -του Υπουργείου Πολιτισμού πάντα- έχουν ήδη εκταμιευτεί τα 500.000 περίπου ευρώ.
      Είναι, επαναλαμβάνω, αγαπητοί κύριοι συνάδελφοι, ενδεικτικό αυτό το  οποίο ανέφερα για το μεγάλο ενδιαφέρον που υπάρχει, όχι μόνον από πλευράς Υπουργείου μας, για την προώθηση των συγκεκριμένων έργων και είμαι απολύτως βέβαιος ότι προϊόντος του χρόνου, θα υλοποιηθούν τα έργα, τα οποία έχουν προγραμματιστεί.
      Ευχαριστώ πολύ, κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, έχω την τιμή να ανακοινώσω προς το Σώμα ότι ο τέως Πρωθυπουργός κ.  Σημίτης με επιστολή του προς τον Πρόεδρο της Βουλής κ. Σιούφα ζητάει την έγκρισή μας για άδεια ολιγοήμερης απουσίας του από τις εργασίες της Βουλής για ταξίδι στο εξωτερικό.
      Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ : Μάλιστα, μάλιστα.
      ΠΡΟΕΔΡΕΥΟΥΣΑ (Έλσα Παπαδημητρίου): Η  Βουλή ενέκρινε ομοφώνως.
      Η τέταρτη με αριθμό 241/11-11-2008 επίκαιρη ερώτηση πρώτου κύκλου του Βουλευτή του Λαϊκού Ορθόδοξου Συναγερμού κ. Αθανασίου Πλεύρη προς την Υπουργό Εξωτερικών, σχετικά με την παραβίαση των ανθρωπίνων δικαιωμάτων στη Βόρεια Ήπειρο κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Είναι συχνό το φαινόμενο το Αλβανικό κράτος να παραβιάζει βάναυσα τα δικαιώματα της Ελληνικής μειονότητας στη Βόρειο Ήπειρο. Εσχάτως παρατηρείται η συνεχής παραβίαση των ιδιοκτησιακών δικαιωμάτων, όπου ιδιοκτησίες Ελλήνων καταπατούνται με χαρακτηριστικό παράδειγμα τη διαμαρτυρία που έγινε στους Αγίους Σαράντα (περιοχή Κοκομαίας) όπου το Αλβανικό κράτος αρπάζει για τουριστική εκμετάλλευση τις ελληνικές εκτάσεις και προβαίνει σε συλλήψεις εκφοβισμού, όπως προκύπτει από τη διαμαρτυρία της «Ενώσεως Χειμμαριωτών». 
      Συνεπώς ερωτάται η αρμόδια υπουργός, πως σκοπεύετε να αντιδράσετε σ’ αυτές τις προκλήσεις, προκειμένου να προστατέψετε τους έλληνες αδελφούς  μας;»
      Στην ερώτηση αυτή θα απαντήσει ο Υφυπουργός Εξωτερικών κ. Βαληνάκης.
      ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Ευχαριστώ, κυρία Πρόεδρε.
      Κυρίες και κύριοι συνάδελφοι, το θέμα των ιδιοκτησιών των μελών της Ελληνικής Εθνικής μειονότητας στην Αλβανία συνδέεται άρρηκτα με το γενικότερο πρόβλημα της διαχείρισης της ακίνητης περιουσίας στη γειτονική χώρα, μετά την πτώση του Κομμουνιστικού καθεστώτος. Ένα πρόβλημα ευρύ και σύνθετο, το οποίο, όπως έχει κατ΄επανάληψη επισημανθεί σε δηλώσεις και κείμενα, έχει τεθεί στην  Αλβανία, πρώτα-πρώτα διμερώς. Σε όλα τα επίπεδα και σε πολιτικό επίπεδο και σε υπηρεσιακό επίπεδο έχουμε επισημάνει στην Αλβανική πλευρά ξεκάθαρα τη σημασία που αποδίδουμε στη νόμιμη, δίκαιη και άνευ διακρίσεων διευθέτηση του ζητήματος αυτού.
      Οι διπλωματικές μας αρχές στην Αλβανία παρακολουθούν το θέμα των ιδιοκτησιών των μελών της Ελληνικής εθνικής μειονότητας από πολύ κοντά και βρίσκονται σε συνεχή επικοινωνία με εκπροσώπους της μειονότητας, φορείς της τοπικής αυτοδιοίκησης, έγκριτους νομικούς και εκπροσώπους διεθνών οργανισμών για τη συνολική αντιμετώπισή του. Το ζήτημα αυτό επισημαίνουμε, λοιπόν, απαρέγκλιτα, τόσο στις  αλβανικές αρχές, όσο και στους διεθνείς συνομιλητές μας στην Ευρωπαϊκή Ένωση, στον ΟΑΣΕ, στο Συμβούλιο της Ευρώπης. 
      Βασικός στόχος των προσπαθειών μας είναι, όχι απλά να μη θιγούν τα ιδιοκτησιακά δικαιώματα της Ελληνικής μειονότητας, αλλά να κατοχυρωθούν νομικά και πολιτικά. Επιπλέον, η Ελληνική κυβέρνηση επιδιώκει συστηματικά την επισήμανση από πλευράς Ευρωπαϊκής ΄Ενωσης προς την Αλβανία, όλων των συγκεκριμένων προβλημάτων που αντιμετωπίζει η Ελληνική μειονότητα, ως προαπαιτουμένων για την ευρωπαϊκή πορεία της Αλβανίας. 
       Έτσι το ζήτημα της επιστροφής των περιουσιών που κατασχέθηκαν στην Αλβανία αναγνωρίζεται, ως κύρια προτεραιότητα, στην Ευρωπαϊκή εταιρική σχέση Ευρωπαϊκής ΄Ενωσης Αλβανίας και τίθεται με κάθε ευκαιρία από την Ευρωπαϊκή Ένωση στην Αλβανική κυβέρνηση. Ειδικότερα, τόσο το Συμβούλιο, όσο και η Ευρωπαϊκή Επιτροπή έχουν επισημάνει στην Αλβανική κυβέρνηση την ανάγκη επίλυσης του ζητήματος αυτού. Σχετική καταγραφή του ευρωπαϊκού εν προκειμένω προβληματισμού περιλαμβάνεται και στη φετινή Έκθεση Προόδου περί Αλβανίας που δημοσιεύθηκε στις αρχές Νοεμβρίου ως τμήμα του διευρυνσιακού πακέτου για το τρέχον έτος. 
      Με άλλα λόγια, οι υποχρεώσεις αυτές συνιστούν βαρόμετρο των διμερών μας σχέσεων, αλλά και κριτήριο για την ευρωπαϊκή πορεία της γειτονικής μας χώρας. 
      ΠΡΟΕΔΡΕΥΟΥΣΑ (Έλσα Παπαδημητρίου): Ο συνάδελφος κ. Πλεύρης έχει το λόγο.
      ΑΘΑΝΑΣΙΟΣ ΠΛΕΥΡΗΣ: Ευχαριστώ, κυρία Πρόεδρε.
      Κύριε Υφυπουργέ, σας μεταφέρω μία αγωνία των Ελλήνων της Βορείου Ηπείρου, την οποία γνωρίζετε εσείς καλύτερα από εμένα, αλλά είναι γεγονός ότι αυτή τη στιγμή αυτοί οι άνθρωποι έχουν δει να παραβιάζονται βάναυσα για πάρα πολλά έτη τα ανθρώπινά τους δικαιώματα. Ακόμα και σήμερα βλέπουμε ότι οι 
Βορειοηπειρώτες δεν μπορούν να επιστρέψουν πίσω, διότι εκκρεμούν ποινές εις βάρος τους, επειδή έψαλαν τον Ελληνικό Εθνικό Ύμνο ή σήκωναν την Ελληνική σημαία. Ακόμα και σήμερα βλέπουμε ότι το Αλβανικό κράτος δεν σέβεται τους έλληνες νεκρούς και δεν έχει προχωρήσει το θέμα για τα νεκροταφεία και τα οστά των ελλήνων που πέθαναν στη Βόρειο Ήπειρο και εσχάτως βλέπουμε ότι στο θέμα το ιδιοκτησιακό υπάρχει ένα οργανωμένο σχέδιο της Αλβανικής κυβέρνησης να αρπάξει τις περιουσίες των Ελλήνων.
      Σε όλες τις χώρες του πρώην Ανατολικού μπλοκ έχουμε δει ότι έχουν διευθετηθεί όλα τα θέματα τα ιδιοκτησιακά και δεν είναι δυνατόν στην Αλβανία να μην έχουν πάρει τις περιουσίες τους οι Έλληνες πίσω. Όταν λέμε ότι είμαστε ένα ισχυρό κράτος στην περιοχή, δεν αρκεί να μένουμε στο ότι διαμαρτυρόμαστε στους διεθνείς φορείς που είπατε, ή τα θέτουμε ως προαπαιτούμενα στην Ευρωπαϊκή Ένωση.
      Πριν λίγο καιρό δεχθήκαμε να μπει η Αλβανία στο ΝΑΤΟ. Γιατί να δεχθούμε να μπει η Αλβανία στο ΝΑΤΟ, εάν δεν έχουμε διασφαλίσει ότι θα λύσουν αυτά τα προβλήματα; Και τώρα λέτε ότι θα το βάλουμε προαπαιτούμενο στην Ευρωπαϊκή Ένωση. Και πότε θα αντιδράσουμε, κύριε Υφυπουργέ; Όταν φτάσουμε στο τελευταίο στάδιο, πριν μπει  –αν μπει ποτέ- η Αλβανία στην Ευρωπαϊκή Ένωση, εκεί θα θέσουμε το θέμα; Τώρα πρέπει να λυθεί αυτό το θέμα. Και δεν είναι δυνατόν η Ελλάδα, η οποία έχει γίνει ουσιαστικά ο οικονομικός κολοσσός της Αλβανίας, που αυτή τη στιγμή εργάζονται πάρα πολλοί μετανάστες από την Αλβανία εδώ πέρα και μεταφέρουν χρήματα, να μην έχουμε τη δυνατότητα σε διπλωματικό επίπεδο να διασφαλίσουμε τα δικαιώματα των Ελλήνων. Και εν τέλει, ένα κράτος, αν είναι πολιτισμένο και σέβεται τα ανθρώπινα δικαιώματα, δεν κρίνεται από το πώς συμπεριφέρεται στους ανθρώπους στη χώρα του, αλλά πως συμπεριφέρονται και οπουδήποτε υπάρχουν Έλληνες. Είναι πολύ λυπηρό που η Ελληνική μειονότητα, ενώ ξέρει ότι η Ελλάδα είναι ένα ισχυρό κράτος, αισθάνονται ακόμα αυτοί οι άνθρωποι υπόδουλοι στη Βόρεια Ήπειρο, υπόδουλοι στην Αλβανία. Διότι δεν έχουμε καταφέρει να τους λύσουμε αυτά τα προβλήματα, τουλάχιστον τα ιδιοκτησιακά τους.
      Στη δευτερολογία σας απλώς να μου επισημάνετε, όταν δεχθήκαμε να μπει η Αλβανία στο ΝΑΤΟ, για ποιο λόγο δεν λύσαμε παράλληλα και το ιδιοκτησιακό, ως προαπαιτούμενο, όχι για την Ευρωπαϊκή Ένωση. 
      ΠΡΟΕΔΡΕΟΥΣΑ (Έλσα Παπαδημητρίου): Ο κύριος Υφυπουργός έχει το λόγο.
      ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Κύριε συνάδελφε, το θέμα των περιουσιών, είναι ιδιαίτερα σημαντικό και είμαστε πάντα ευαίσθητοι στο σεβασμό των ανθρωπίνων και μειονοτικών δικαιωμάτων. Η περιοχή της Κακομιάς είναι ένα χαρακτηριστικό παράδειγμα του περίπλοκου και εξαιρετικά ασαφούς ιδιοκτησιακού προβλήματος στην Αλβανία.
      Οι κάτοικοι της κοινότητας του Λουκόβου προέβησαν σε διαμαρτυρία κατά της απόφασης της επιτροπής, επιστροφής και αποζημίωσης περιουσιών, με την οποία η παράκτια περιοχή της Κακομίας αναγνωρίστηκε ως κρατική και όχι ως κοινοτική ιδιοκτησία.
      Για την περιοχή αυτή, την τουριστική εκμετάλλευση της οποίας πρότεινε η Παγκόσμια Τράπεζα, έχει εκδοθεί ήδη από το 2004 άδεια δόμησης στην γαλλική εταιρεία «CLUB MEDITERANEE» την αλβανική εταιρεία «RIVIERA» και το Αμερικανικό Ταμείο Εταιριών. Μετά από αντιδράσεις των κατοίκων οι εργασίες ανέγερσης δεν ξεκίνησαν, ενώ το θέμα παραπέμφθηκε στην επιτροπή χωροταξίας της περιφέρειας Αυλώνας, η οποία όμως ενέκρινε τελικά  την εκδοθείσα άδεια δόμησης.
      Κύριε συνάδελφε, η φροντίδα της ελληνικής Κυβέρνησης και το Υπουργείο Εξωτερικών για την ελληνική εθνική μειονότητα στην Αλβανία είναι σταθερή, διαρκής και έμπρακτη. Το θέμα έχει τεθεί και τίθεται διμερώς σ’ όλα τα επίπεδα.
      Δεύτερον, έχει τεθεί στην ημερησία διάταξη των σχέσεων Ευρωπαϊκής Ένωσης-Αλβανίας και, άρα, η προσέγγιση της Αλβανίας προς την Ευρωπαϊκή Ένωση προϋποθέτει πλέον την εκπλήρωση συγκεκριμένων κριτηρίων και προαπαιτουμένων.
      Τρίτον, εάν πάντως, αφού εξαντληθούν όλα τα εσωτερικά ένδικα μέσα της Αλβανίας, οι οριστικές δικαστικές αποφάσεις δεν δικαιώνουν τις οικογένειες των Ελλήνων μειονοτικών, υπάρχει και η δυνατότητα προσφυγής στο Ευρωπαϊκό Δικαστήριο Ανθρωπίνων Δικαιωμάτων. 
      Κύριε συνάδελφε, ο πατριωτισμός αποδεικνύεται με το να αναλαμβάνει κάποιος τις ευθύνες που απαιτούν οι περιστάσεις για την προάσπιση των εθνικών συμφερόντων. Το Υπουργείο Εξωτερικών με υπευθυνότητα και μεθοδικότητα παρακολουθεί στενά τις εξελίξεις στο συγκεκριμένο ζήτημα, χρησιμοποιεί όλα τα κατάλληλα διπλωματικά εργαλεία και μέσω των εκεί διπλωματικών μας αρχών βρίσκεται σε άμεση επαφή με τους εκπροσώπους της ελληνικής εθνικής μειονότητας, των οποίων τις προσπάθειες αμέριστα στηρίζει. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Υπουργέ.
      Επόμενη είναι η δεύτερη με αριθμό 251/11-11-2008 επίκαιρη ερώτηση πρώτου κύκλου της Ε΄ Αντιπροέδρου της Βουλής και Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Δικαιοσύνης, σχετικά με τις φυλακές Κορυδαλλού κ.λπ.
      Η επίκαιρη ερώτηση της κ. Νικολαΐδου έχει ως εξής:
      «Το πρόβλημα των φυλακών του Κορυδαλλού, που ταλαιπωρεί τους κατοίκους του εδώ και χρόνια, παρ’ όλες τις δεσμεύσεις από το Υπουργείο ότι θα λυθεί σε συγκεκριμένο χρονικό διάστημα εξακολουθεί να υπάρχει.
      Αν και υπήρχε συγκεκριμένη δέσμευση για κατεδάφιση των δύο πτερύγων των γυναικείων φυλακών μέχρι τα μέσα Αυγούστου 2008 και παράδοση του χώρου στους κατοίκους του Κορυδαλλού, τα κτήρια είναι ακόμα εκεί, χωρίς καμμία διαδικασία κατεδάφισης και αναδημιουργίας να λαμβάνει χώρα. Παρόμοια είναι και η κατάσταση στις ανδρικές φυλακές. Και εκεί υπήρχε συγκεκριμένη δέσμευση για χρονοδιάγραμμα της αποσυμφόρησης και μεταφοράς του μισού αριθμού των κρατουμένων σε φυλακές στην υπόλοιπη Ελλάδα από την άνοιξη του 2008 και της μετατροπής τους σε προοπτική δυο-τριών χρόνων σε φυλακές υποδίκων. Παρά τις δεσμεύσεις η κατάσταση παραμένει ίδια. Επίσης, εξακολουθεί να υπάρχει το θέμα του νοσοκομείου και του ψυχιατρείου των φυλακών, τα οποία λειτουργούν υπό άθλιες συνθήκες.
      Ερωτάται ο κύριος Υπουργός τι άμεσα μέτρα θα πάρει έτσι ώστε:
      Να υπάρξει συγκεκριμένο χρονοδιάγραμμα κατεδάφισης των δυο κτηρίων των γυναικείων φυλακών και παράδοσης του χώρου στους κατοίκους του Κορυδαλλού.
      Να συνεχιστεί η αποσυμφόρηση των ανδρικών φυλακών και η μετατροπή τους σε φυλακές υποδίκων.
      Να δοθεί λύση στο θέμα του νοσοκομείου και του ψυχιατρείου».
      Στην ερώτηση θα απαντήσει ο Υπουργός Δικαιοσύνης κ. Χατζηγάκης.
      Ορίστε, κύριε Υπουργέ, έχετε το λόγο.
      ΣΩΤΗΡΙΟΣ ΧΑΤΖΗΓΑΚΗΣ (Υπουργός Δικαιοσύνης): Ευχαριστώ πολύ, κυρία Πρόεδρε.
      Κυρίες και κύριοι συνάδελφοι, είναι πάγια δέσμευση της Κυβέρνησης η μετατροπή των φυλακών Κορυδαλλού ώστε να γίνουν αμιγώς φυλακές υποδίκων. Και ήδη οι μέχρι σήμερα κινήσεις στις οποίες έχει προβεί η Κυβέρνηση, δείχνουν του λόγου το ασφαλές και δείχνουν μια συνέπεια πάνω στην πολιτική την  οποία εφαρμόζει η Κυβέρνηση.
      Θέλω, λοιπόν, να διαβεβαιώσω την αξιότιμη Αντιπρόεδρο, την κυρία συνάδελφο του Κ.Κ.Ε., ότι το ζήτημα αυτό θα εκπληρωθεί στο ακέραιο. Επίσης,  όπως είναι γνωστό αποτελεί μια πάγια απαίτηση, ένα πάγιο αίτημα των κατοίκων της περιοχής. Είναι βέβαιο γνωστό ότι τέτοια εγχειρήματα δεν γίνονται αυθωρεί, δηλαδή δεν μπορούν να γίνουν αμέσως και απαιτούν ένα χρονικό διάστημα και ένα χρονικό πλαίσιο. Η υλοποίηση του συγκεκριμένου σχεδίου έχει διάφορες φάσεις και διάφορα στάδια. Σ’ αυτά τα στάδια βρισκόμαστε και σ’ αυτά τα στάδια προχωρούμε την υλοποίηση του σχεδίου μας. 
      Τα στάδια είναι τα εξής: Το πρώτο είναι η μεταφορά των γυναικείων φυλακών που ήταν μέχρι πρότινος στον Κορυδαλλό και μετακινήθηκαν στον Ελαιώνα Θηβών. Ήδη το κτίριο εκκενώθηκε και οι γυναίκες κατάδικες μεταφέρθηκαν από τον Κορυδαλλό στον Ελαιώνα. Έτσι λοιπόν άρχισε ουσιαστικά να εφαρμόζετε η πρώτη φάση της υλοποίησης για την αποσυμφόρηση των φυλακών Κορυδαλλού. Αυτήν τη στιγμή που μιλάμε έχει ολοκληρωθεί η μελέτη  για την ανακατασκευή και αναδιάρθρωση όλου του χώρου και των κτηρίων των γυναικείων φυλακών, που έχει σαν στόχο την αποδέσμευση ενός σημαντικού τμήματος του περιβάλλοντος χώρου. Ο χώρος αυτός είναι περίπου εννέα χιλιάδες επτακόσια τριάντα τετραγωνικά μέτρα και ελευθερώνεται χάρη του δημοσίου συμφέροντος και θα αποδοθεί στο Δήμο Κορυδαλλού. Με τον Δήμαρχο Κορυδαλλού είμαστε σε άμεση συνεννόηση και γνωρίζει και εκείνος ότι αυτό θα παραχωρηθεί στο δήμο.
      Θέλω να σας πω, κυρία Πρόεδρε, ότι την προηγούμενη εβδομάδα, δηλαδή στις 13-11-2008 η «ΘΕΜΙΣ ΚΑΤΑΣΚΕΥΑΣΤΙΚΗ», ενέκρινε τη μελέτη και τον προϋπολογισμό του συγκεκριμένου έργου και εντός των προσεχών ημερών –δηλαδή μιλάμε για το προσεχές δεκαήμερο- θα γίνει δημόσιος ανοικτός διαγωνισμός για την κατεδάφιση των δύο πτερύγων των φυλακών Κορυδαλλού, για την αναμόρφωση του χώρου. Παράλληλα ξεκίνησαν και οι απαραίτητες διαδικασίες για την παραχώρηση του χώρου στη δημοτική αρχή. Έτσι θα παραδοθεί στους κατοίκους του Κορυδαλλού ένα σύγχρονο πάρκο για ψυχαγωγικούς,  πολιτιστικούς και άλλου είδους λόγους και δραστηριότητες και θα ικανοποιηθεί ένα πολύχρονο αίτημα των κατοίκων της περιοχής.
      Το δεύτερο αίτημα, το οποίο αναφέρετε στην ερώτησή σας αφορά την αποσυμφόρηση των αντρικών φυλακών Κορυδαλλού και τη σταδιακή μετατροπή σε φυλακές υποδίκων. Το αίτημα αυτό το οποίο έχει και αυτό δρομολογηθεί συνδέεται με την κατασκευή καινούργιων φυλακών. Ήδη, το 2009, θα γίνουν τρεις φυλακές στην Νιγρίτα Σερρών, στη Δράμα και τα Χανιά και επίσης έπονται άλλα τέσσερα σωφρονιστικά καταστήματα χωρητικότητας δύο χιλιάδων οκτακοσίων κρατουμένων, στη Νεάπολη Λασιθίου, στα Διαβατά Θεσσαλονίκης, στην Κασσαβέτια Βόλου, στον Άγιο Ιωάννη Κορινθίας. Αυτά προβλέπεται μέσα στα δυο, το πολύ τρία τελευταία χρόνια, να κατασκευαστούν. 
      Έτσι, λοιπόν, κατασκευαζόμενα τα νέα σωφρονιστικά καταστήματα θα υπάρξει μετακίνηση των κρατουμένων του Κορυδαλλού στα καινούργια καταστήματα και θα υπάρξει και η αποσυμφόρηση, την οποία σωστά υπογραμμίζεται στο ερώτημά σας.
      Όσον αφορά τώρα το νοσοκομείο –είναι το τελευταίο σας ερώτημα- και το ψυχιατρείο, θέλω να σας πω ότι εντός των προσεχών ημερών θα κατατεθεί νομοσχέδιο, το οποίο θα προβλέπει ότι όλα αυτά τα νοσοκομεία και τα ψυχιατρεία που ανήκουν στις φυλακές, θα ενταχθούν στο Ε.Σ.Υ., με αποτέλεσμα να υπάρξει ικανό προσωπικό για να μπορεί να παρέχει τις βοήθειες που αρμόζουν και έτσι θα αναβαθμίσουμε γενικά τις ιατρικές υπηρεσίες οι οποίες αφορούν τους κρατουμένους. Μ’ αυτόν τον τρόπο και μ’ αυτήν την πολιτική θα είναι σαφές ότι το Υπουργείο Δικαιοσύνης προχωράει με αποφασιστικότητα στην υλοποίηση βασικών αιτημάτων, τα οποία εκκρεμούσαν από πάρα πολλά χρόνια και ήδη υλοποιούνται αυτά στο ακέραιο.
      Ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ.
      Η κ. Νικολαΐδου έχει το λόγο.
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Ευχαριστώ, κυρία Πρόεδρε.
      Κύριε Υπουργέ, δεν θα φέρναμε πραγματικά ξεχωριστά το θέμα των φυλακών Κορυδαλλού, ιδιαίτερα αυτήν την περίοδο όπου για τρίτη εβδομάδα συνεχίζεται η απεργία σε είκοσι μία φυλακές της χώρας. Από ό,τι παρακολουθούμε, τώρα πλέον έχουν φτάσει να κάνουν αποχή και από το νερό και για το θέμα αυτό εσείς εξακολουθείτε να μη δέχεστε μια συντονιστική επιτροπή που έχει βγει για να κουβεντιάσετε το γενικότερο θέμα. Φέραμε όμως ειδικά το θέμα για τις φυλακές του Κορυδαλλού γιατί υπάρχει καθυστέρηση σε σχέση με τις δεσμεύσεις τις δικές σας, του προκατόχου σας αλλά και του ίδιου του Πρωθυπουργού της χώρας.
      Σε μια επίσκεψή του το 2002 στις φυλακές Κορυδαλλού είχε μιλήσει για  την κατάσταση που διαπίστωσε και ο ίδιος και διαβεβαίωσε  ότι η νέα κυβέρνηση –ήταν προ των εκλογών- θα φρόντιζε για την απομάκρυνση των φυλακών από τις  κατοικημένες περιοχές. 
      Δεν είναι απλά κατοικημένη περιοχή. Είναι σε απόσταση αναπνοής από σχολεία, αθλητικά κέντρα και τώρα τελευταία έχει ξεκινήσει μια καινούργια φάμπρικα, δήθεν για την εξακρίβωση στοιχείων των μαθητών των γυμνασίων και των λυκείων να γίνονται προσαγωγές και να κρατούνται μαθητές. Την προηγούμενη εβδομάδα είχαμε τη σύλληψη δύο μαθητών μελών της κομμουνιστικής νεολαίας Ελλάδας. Τους κράτησαν –παρ’ ότι ο ένας είχε την ταυτότητά του- αρκετές ώρες και έγινε και παράσταση διαμαρτυρίας στις φυλακές από το δήμαρχο, την τοπική μας οργάνωση και από αρκετούς φορείς της πόλης. 
      Και ξέρετε κάτι; Οι φυλακές του Κορυδαλλού λέγονται δικαστική φυλακή Κορυδαλλού. Οι δεσμεύσεις και οι υποσχέσεις που έχετε δώσει  έχουν καθυστερήσει και το ξέρετε και τούτο γιατί μετά από τις επισκέψεις σας την πρωτοχρονιά εν όψει των εορτών είχατε βγάλει και ένα δελτίο Τύπου όπου λέγατε ορισμένες ημερομηνίες από τις οποίες έχετε ξεφύγει αρκετά.
       Ήταν ενθαρρυντικό το ότι είπατε  ότι εγκρίθηκε κάποια εργολαβία και ότι θα ξεκινήσει. Αλλά και για τις ανδρικές υπάρχει καθυστέρηση. Από την  άνοιξη έπρεπε να είχαν μεταφερθεί με βάση το δικό σας έγγραφο, τουλάχιστον πεντακόσιοι κρατούμενοι. Θα το καταθέσω για να ξαναθυμίσω το δελτίο Τύπου που στείλατε την πρωτοχρονιά. Και μάλιστα ήσασταν πολύ αισιόδοξος για μια επιτροπή που δημιουργήθηκε μετά τη συνάντησή σας με τον κ. Αβραμόπουλο, ότι θα είχαν μεταφερθεί το νοσοκομείο και το ψυχιατρείο διότι, πραγματικά, η κατάσταση είναι άθλια και όχι μόνο δεν εξυπηρετεί, αντίθετα δημιουργεί περισσότερα προβλήματα. 
      Αυτήν τη στιγμή λέτε ότι θα λυθεί το θέμα του ψυχιατρείου και του νοσοκομείου με τη μεταφορά τους  –και είναι σωστό- από τη δικαιοδοσία του Υπουργείου Δικαιοσύνης στο Ε.Σ.Υ.. Θα δούμε τι προβλήματα θα λύσει, γιατί ουσιαστικά τώρα ψάχνουμε πολύ για να βρούμε το Ε.Σ.Υ.. ¨Όλα  αυτά θα λειτουργήσουν με ιδιωτικοποίηση  και θα δούμε πώς θα λειτουργήσουν και μέσα στις φυλακές. 
      Υπάρχει, λοιπόν, μια καθυστέρηση και μας ανησυχεί ιδιαίτερα το ότι δεν μετατρέπονται σε φυλακές υποδίκων, όπως έχετε δεσμευθεί, με καθυστέρηση αρκετών μηνών. Σήμερα μας δίνετε πάλι κάποιες υποσχέσεις και δεσμεύσεις. Ο Δήμαρχος Κορυδαλλού σας έχει κάνει πολλές φορές αναφορές γιατί δεν προχωρούν τα πράγματα όπως ακριβώς είχατε συζητήσει μαζί του και για το νοσοκομείο, αλλά και για την απομάκρυνση των φυλακών. Οπωσδήποτε θα είμαστε σε αναμονή, για να δούμε αν αυτήν τη φορά οι δεσμεύσεις σας υλοποιηθούν. Ας το ελπίσουμε για να μην επανέλθουμε για το  θέμα της απομάκρυνσης των φυλακών. 
      (Στο σημείο αυτό η Ε΄ Αντιπρόεδρος της Βουλής κ. Βέρα Νικολαϊδου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο της Γραμματείας της Διεύθυνσης Στενογραφίας και Πρακτικών).
      ΠΡΟΕΔΡΕΥΟΥΣΑ (Έλσα Παπαδημητρίου): Το  λόγο έχει ο Υπουργός Δικαιοσύνης. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κυρία Νικολαϊδου, νομίζω ότι η πρωτολογία μου καλύπτει όλα τα ερωτήματά σας. Θα απαντήσω μόνο σε  ορισμένα επιπλέον στοιχεία τα οποία καταθέσατε. 
       Κατ’ αρχάς ότι υπάρχει μια καθυστέρηση μικρή στις γυναικείες φυλακές η οποία καθυστέρηση είναι εύλογη...
      ΒΕΡΑ ΝΙΚΟΛΑΙΔΟΥ ( Ε΄ Αντιπρόεδρος της Βουλής): Ως προς τα έργα. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Ως προς τα έργα, αλλά βλέπετε όμως με πόση συνέπεια και με πόση ακολουθία συνεχίζουμε και προχωρούμε την υλοποίηση των σχεδίων.  Τώρα εάν κάποιος εργολάβος ή κάποια διαδικασία άργησε λίγο, αυτό δε σημαίνει τίποτα. Σημαίνει όμως ότι επί των ημερών μας θα προχωρήσει και ο Κορυδαλλός όσον αφορά τις γυναικείες φυλακές, θα γίνει ένα ωραίο πάρκο για το οποίο και εμείς και εσείς θα χαιρόμαστε. 
      Τώρα ως  προς τις ανδρικές φυλακές, ποτέ δεν είπα ότι θα γίνει  άμεσα διότι ήταν γνωστά τα προβλήματα.
      ΒΕΡΑ ΝΙΚΟΛΑΙΔΟΥ (Ε΄ Αντιπρόεδρος της Βουλής): Την άνοιξη μας είπατε ότι θα γινόταν η μεταφορά των πρώτων πεντακοσίων. Μάλιστα είχατε κυκλοφορήσει και σχετικό δελτίο Τύπου το οποίο και θα καταθέσω. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Λάβετε όμως υπ' όψιν σας ότι σήμερα στον Κορυδαλλό δικάζεται και η υπόθεση του Ε.Λ.Α., η οποία μας καθυστέρησε. Και είναι επόμενο να έχουμε αυτές τις ημερομηνίες. Πάντως αυτήν τη στιγμή  μπορεί να μην μπορώ να δώσω ακριβή ημερομηνία, όμως γεγονός είναι  ένα ότι όλες οι διαδικασίες ξεκίνησαν και πολύ σύντομα θα ολοκληρωθεί. 
      Τώρα θα ήθελα να απαντήσω  όσον αφορά την απεργία που είπατε. Εγώ κυρία Νικολαϊδου, είπα την περασμένη εβδομάδα από εδώ ότι είναι μια απεργία η  οποία δεν έχει βία μέσα, έχει μία διαμαρτυρία της οποίας το μήνυμα το πήραμε. Με βάση αυτό εξαγγείλαμε μία σειρά μέτρων τα οποία ικανοποιούν κατά συντριπτική πλειοψηφία τα αιτήματα τα οποία υπήρχαν. Το γεγονός ότι ο Υπουργός σ’ αυτήν τη φάση δεν μπορεί να κάνει επισκέψεις στις φυλακές είναι εύλογο και νομίζω ότι πρέπει να το καταλαβαίνουμε όλοι. Από εκεί και πέρα όμως και επισκέψεις έχουν γίνει στο παρελθόν και στο μέλλον θα γίνουν και θα δούμε από κοντά όλα τα προβλήματα. 
      Θα πρέπει όμως να σας πω, επειδή υπάρχουν ορισμένοι εξωκοινοβουλευτικοί κύκλοι -δε μιλάω για το κοινοβουλευτικό κομμάτι- οι οποίοι υποδαυλίζουν αυτήν την υπόθεση, ότι διερωτώμαι αναφορικά  με το τι ζητούν και τι  επιδιώκουν μ’ αυτό, διότι το να ανοίξουμε τις φυλακές και να βγουν όλοι οι κρατούμενοι δεν είναι κάτι το φυσικό. Η  κοινωνία θέλει να έχει τις άμυνές της. Κοντά στην ειδική πρόληψη πρέπει να υπάρχει και η γενική πρόληψη και νομίζω ότι και σεις, με τη σοβαρότητα που διακρίνει το κόμμα σας, ότι δεν θα ζητούσατε ποτέ κάτι τέτοια πράγματα.
      Προσπαθούμε με κάθε τρόπο και να αποσυμφορήσουμε και να δημιουργήσουμε τις καλύτερες των προϋποθέσεων μέσα στις οποίες θα ζουν οι φυλακισμένοι και οι κρατούμενοι. Βεβαίως υπάρχουν συσσωρευμένα προβλήματα από πάρα πολλά χρόνια  και βεβαίως όλα τα σωφρονιστικά συστήματα σ’ όλο τον κόσμο έχουν προβλήματα. Προσπαθούμε με κάθε τρόπο και στις υποδομές, αλλά και με τα μέτρα που παίρνουμε -και θα έλθουν πολύ  σύντομα εδώ και κυρίως εκείνο το κομμάτι που αφορά τα ναρκωτικά και τους χρήστες-  επαναλαμβάνω να κάνουμε ό,τι είναι δυνατόν για να επιλύσουμε αυτά τα προβλήματα. Θέλουμε όμως μια κατανόηση και κυρίως –το τονίζω- όχι από τα κόμματα που εκπροσωπούνται στη Βουλή, αλλά από διάφορους εξωκοινοβουλευτικούς παράγοντες οι οποίοι νομίζουν ότι μπορούν να παίξουν εν ου παικτοίς, στην πλάτη των κρατουμένων. 
      Εγώ είπα και την άλλη φορά, να μας εμπιστευτούν οι κρατούμενοι, γιατί πολλοί από αυτούς είναι και έμποροι ναρκωτικών, είναι και ισοβίτες με ανθρωποκτονίες. Δεν  μπορούμε να ισοπεδώσουμε τα πάντα και να πούμε ότι αρχίζει ένας διάλογος με κάποια συμπαθή τάξη. Δεν είναι ούτε αγρότες, ούτε  εργαζόμενοι, ούτε μια κοινωνική ομάδα. Είναι ορισμένοι άνθρωποι οι οποίοι είχαν μια παραβατική συμπεριφορά. Απέναντί τους βλέπουμε και προσεγγίζουμε τα πράγματα με απόλυτη ανθρώπινη προσέγγιση. Αλλά  από εκεί και πέρα θα πρέπει και την ειδική πρόληψη αυτών των ανθρώπων να φροντίσουμε, αλλά και γενικότερα το συμφέρον της κοινωνίας η οποία θέλει μια ισονομία, μια ισορροπία, μια ηρεμία και απέναντι στους ανθρώπους οι οποίοι εβλάβησαν από ορισμένους κρατούμενους. Είναι και η μνήμη αυτών. Δεν μπορούμε να τα βάλουμε όλα στο ίδιο τσουβάλι. 
      Να ξέρετε, λοιπόν, και τελειώνω, κυρία Πρόεδρε, ότι εμείς τα προσεγγίζουμε με ιδιαίτερη συμπάθεια και ενδιαφέρον, με ανθρωπισμό, και ότι θα δοθούν ριζοσπαστικές λύσεις οι οποίες ποτέ μέχρι σήμερα δεν είχαν δοθεί. 
      Σας ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου): Προχωρούμε στην πρώτη με αριθμό 225/10-11-2008 επίκαιρη ερώτηση δεύτερου κύκλου της Βουλευτού του Πανελληνίου Σοσιαλιστικού Κινήματος κ. Αθανασίας Μερεντίτη προς τον Υπουργό Εθνικής Παιδείας και Θρησκευμάτων σχετικά με τη λήψη μέτρων για την αντιμετώπιση της ενδοσχολικής βίας κ.λπ.. 
      Το κείμενο της επίκαιρης ερώτησης της κυρίας συναδέλφου έχει ως εξής:
      «Τα  περιστατικά ενσδοσχολικών συγκρούσεων και οι συμπλοκές συμμοριών μέσα στα σχολικά συγκροτήματα πληθαίνουν καθημερνά  και είναι ανάγκη να αναληφθούν άμεσα πρωτοβουλίες για την θεραπεία του φαινομένου της βίας  στα σχολεία μας.  Θα πρέπει επιτέλους να σχεδιαστούν και να εφαρμοστούν ειδικά προγράμματα για την πρόληψη και την αντιμετώπιση του εκφοβισμού της ενδοσχολικής βίας και της παιδικής εγκληματικότητας. Τον Ιούνιο του 2006, είχα υποβάλει στον Πρόεδρο της Διαρκούς Επιτροπής Μορφωτικών Υποθέσεων κ. Σπηλιόπουλο, πρόταση να συζητηθεί το θέμα της νεανικής παραβατικότητας. Η πρόταση συζητήθηκε –με μεγάλη καθυστέρηση το Νοέμβριο του 2006- και αφού προηγήθηκαν πρωτοφανή για την ελληνική κοινωνία περιστατικά σχολικής βίας. Επίσης, προκάτοχός σας, κύριε Υπουργέ, είχε τότε δεσμευτεί για μια σειρά παρεμβάσεων. Δυστυχώς, δυόμισι χρόνια μετά διαπιστώνουμε ότι η κατάσταση παραμένει ως εξής: Τον Ιανουάριο του 2008 σας υπέβαλα επίκαιρη ερώτηση για το ίδιο θέμα. Στη συνέχεια κατέθεσα πλαίσιο προτάσεων στον αρμόδιο Υφυπουργό. Και πάλι αντιμετωπίσθηκαν με “θα” και ευχολόγια. 
      Επειδή τα παιδιά μας δικαιούται να φοιτούν σε ασφαλή σχολεία, σας ερωτώ λοιπόν και πάλι, κύριε Υπουργέ.
      1. Πότε επί τέλους θα αρχίσετε να εφαρμόζετε όσα δεσμεύτηκε ο προκάτοχός σας για το ολοένα αυξανόμενο πρόβλημα της παιδικής-εφηβικής παραβατικότητας και της ενδοσχολικής βίας;
      2. Ποια συγκεκριμένα μέτρα, προγράμματα και πολιτικές σκοπεύετε να λάβετε, για την πρόληψη και τη θεραπεία του φαινομένου αυτού που ταλανίζει την ελληνική κοινωνία;»
      Κύριε Υπουργέ, έχετε το λόγο.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ, κυρία Πρόεδρε. 
      Κυρία συνάδελφε, όπως και άλλη φορά, σας έχω ενημερώσει και έχω ενημερώσει και το Σώμα, οι περιπτώσεις φαινομένων-γεγονότων σχολικής βίας είναι ελάχιστες. Αυτό καταδεικνύεται και από την καθημερινή εμπειρία μέσω της επικοινωνίας με τις σχολικές μονάδες και διαπιστώνεται από την επιστημονική κοινότητα. Γι’ αυτό θα μου επιτρέψετε να σας πω ότι δεν δικαιολογούνται βαριές εκφράσεις, του τύπου ότι συγκρούονται συμμορίες μέσα στα σχολεία. Είναι βαριά έκφραση. Εμείς προσπαθούμε προς όλες τις κατευθύνσεις, με τους εκπαιδευτικούς οι οποίοι ενστερνίζονται –και αυτό συμβαίνει στο σύνολο των εκπαιδευτικών- την ανάγκη, με παιδαγωγικά μέσα, να καλλιεργήσουμε θετικά πρότυπα στις Ελληνίδες μαθήτριες και τους Έλληνες μαθητές. Και αυτό συμβαίνει κυρίως, μέσα στην σχολική αίθουσα, με την προβολή αρχών, ιδανικών και αξιών τα οποία συνάδουν με τις οικουμενικές ιδέες, τις οποίες η ελληνική σκέψη έχει τροφοδοτήσει και έχει καθιερώσει όχι μόνο στην διεθνή κοινότητα αλλά κυρίως με έμφαση στην Ευρωπαϊκή Ένωση. Και έχει τροφοδοτήσει την ευρωπαϊκή ιδέα η ελληνική σκέψη. 
	Παράλληλα παρακολουθούμε τη συμπεριφορά των μαθητών και στους αύλιους χώρους με τους επιτηρητές καθηγητές, για να μην έχουμε ενδεχομένως ακραίες συμπεριφορές. Και βεβαίως σημαντικός είναι ο ρόλος των σχολικών συμβούλων, οι οποίοι συνεργάζονται με τους εκπαιδευτικούς, με τα παιδιά και με την οικογένεια. Και οι σχολικοί σύμβουλοι προσπαθούν πάρα πολύ στην ανάδειξη των ανθρωπιστικών ιδανικών και βεβαίως υποστηρίζουν την υλοποίηση εκατοντάδων προγραμμάτων όπως είχα την ευκαιρία στην ερώτηση του Ιανουαρίου να σας παρουσιάσω, τα οποία υλοποιήθηκαν και υλοποιούνται, κυρίως, με τη χρηματοδότηση της Ευρωπαϊκής Ένωσης και των προγραμματικών συμβάσεων οι οποίες υπάρχουν.
	Τέλος, θέλω να σημειώσω ότι σημαντικό ρόλο διαδραματίζει ο θεσμός του συμβουλευτικού σταθμού νέων. Έχουν αναπτυχθεί εξήντα τέτοιοι σταθμοί σ’ όλη τη χώρα, χρειάζεται να αναπτυχθούν και άλλοι περισσότεροι, είναι, όμως, ένα ουσιαστικό και αποφασιστικό βήμα. Στελεχώνονται οι σταθμοί αυτοί από ειδικούς επιστήμονες, ικανούς να συμβουλεύσουν τις νέες και τους νέους,  όποτε αυτό κρίνεται απαραίτητο ή εκείνοι το ζητούν, στα προβλήματα που τους απασχολούν. Αυτό το οποίο έχει πολύ μεγάλη σημασία είναι η καλλιέργεια των θετικών προτύπων, η ανάπτυξη της ιδέας, της συνύπαρξης σε μία ανοιχτή και ανεκτική ελεύθερη κοινωνία όπως η ελληνική, στην οποία έχουν θέση όχι μόνο οι Ελληνίδες και οι Έλληνες νέοι αλλά και οι νέοι οι οποίοι προέρχονται από τρίτες χώρες και οι οικογένειές τους έχουν επιλέξει να ζουν, να εργαστούν και να προοδεύσουν στον τόπο μας. 
        Σας ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου): Κυρία Μερεντίτη, έχετε το λόγο.
      ΑΘΑΝΑΣΙΑ ΜΕΡΕΝΤΙΤΗ: Ευχαριστώ, κυρία Πρόεδρε.
      Κύριε Υπουργέ, επιτρέψτε μου να ξεκινήσω με το ότι μου δώσατε την εντύπωση ότι το θέμα της ενδοσχολικής βίας καθόλου δεν αφορά, δεν απασχολεί την Κυβέρνησή σας. Θα σας θυμίσω εδώ  ότι πριν από δυόμισι χρόνια, η προκάτοχός σας κ. Γιαννάκου είχε δεσμευθεί μέσα στην Επιτροπή Μορφωτικών Υποθέσεων για μια σειρά μέτρων. Το ίδιο κάνατε και εσείς πριν από οκτώ μήνες. Σήμερα δείχνετε σαν να μην υπάρχει πρόβλημα.
       Ξεκινώ, λοιπόν,  να σας πω ότι υπάρχει μία έρευνα του 2005 του Παναγιώτη Καλιώτη, που αποδεικνύεται ότι το 20% των μαθητών από αυτούς που ρωτήθηκαν, δήλωσαν ότι είχαν, τουλάχιστον, μία φορά εκφοβηθεί από συμμαθητή τους και το 10% δήλωσαν ότι ήταν ήδη θύματα σχολικής παραβατικότητας. 
      Στην εκλογική μου περιφέρεια, κύριε Υπουργέ, στα Τρίκαλα, που είναι μια μικρή κοινωνία, είχαμε τελευταία δύο κρούσματα πολύ ανησυχητικά. Επίσης, και στη Γλυφάδα και όχι μόνο. Φαίνεται, διαπιστώνουμε όλοι εμείς –εσείς δεν το κατάλαβα πως δεν το έχετε διαπιστώσει- ότι τα κρούσματα αυξάνονται και δεν έχουν ούτε γεωγραφικό χαρακτήρα, ούτε ταξικό χαρακτήρα, ούτε εθνικό, διότι συμβαίνουν σ’ όλα τα σχολεία ακόμα και στα ανώτερα ή τα ιδιωτικά. Και βεβαίως δεν κατανόησα την τοποθέτησή σας, με κάθε σεβασμό, τι θέλετε. Περιμένετε να έχουμε τα φαινόμενα βίας όπως είναι στις Ηνωμένες Πολιτείες και τότε να πάρουμε τα μέτρα;
      Είχαμε, λοιπόν, συζητήσει και άλλη φορά εδώ, για μια σειρά θεμάτων. Εγώ θεωρώ ότι είμαστε σε οριακό σημείο και πρέπει να λάβουμε μέτρα πρόληψης και αντιμετώπισης, που να αφορούν και την τοπική και την περιφερειακή αυτοδιοίκηση και την εκπαιδευτική κοινότητα. Παλαιότερα, το 2003 το Δεκέμβρη, είχε ξεκινήσει ένα μνημόνιο συνεργασίας του Υπουργείου Παιδείας με τα κέντρα πρόληψης του Ο.ΚΑ.ΝΑ.. Αυτό το σταματήσατε, με κάποιο σκεπτικό, δεν το ξέρω. Πείτε μας τι θα γίνει. 
      Ως προς τους συμβουλευτικούς σταθμούς, επιτρέψτε μου να σας πω, κύριε Υπουργέ, δεν είναι έτσι το όραμά σας, η υπόσχεσή σας, η δέσμευσή σας. Δεσμευτήκατε να εκπαιδεύσετε οκτώ χιλιάδες εκπαιδευτικούς. Δεν έχουμε δει τίποτα. Δεσμευτήκατε για την εκπαιδευτική τηλεόραση, να αναβαθμιστεί. Αυτή αργοπεθαίνει. Υπάρχει 7% διαρροή μαθητική. Δεν την έχετε ελέγξει. Δεσμευτήκατε για εκπαίδευση των γονέων. Οι σχολές γονέων το μόνο που κάνουν, κύριε Υπουργέ –παρακολουθήστε λίγο το τι γίνεται- εκπαιδεύουν τους γονείς στην πληροφορική και στα άλλα θέματα. Πρέπει να εκπαιδευτούν ώστε να αναγνωρίζουν το πρόβλημα και να το αντιμετωπίσουν εγκαίρως. Εγώ θα έλεγα ότι θα πρέπει να προχωρήσουμε στη «φωτογράφηση» των προβληματικών παρέων, καταλαβαίνετε τι εννοώ, για να μπορούμε αναλόγως να έχουμε τη βέλτιστη δυνατή συμπεριφορά έγκαιρα. Διότι το θέμα που συζητάμε σήμερα, κύριε Υπουργέ, για μένα είναι θέμα πέρα για πέρα πρόληψης, δεν είναι θέμα αντιμετώπισης.
      Και κάτι ακόμα: Οι ψυχολόγοι στα σχολικά συγκροτήματα –και τελειώνω- είναι ένα πάγιο αίτημα, έχετε δεσμευτεί πάρα πολλές φορές -αν δεν κάνω λάθος στις  11 Νοεμβρίου ο Υπουργός το ανακοίνωσε ακόμη μια φορά- να δούμε τέλος πάντων πότε θα γίνει πράξη. Όπως και εσείς είχατε αναφέρει εδώ για μια έρευνα, πείτε μας αν υπάρχει καμμία εξέλιξη, αν υπάρχει κάτι χειροπιαστό.
      Και κλείνοντας, εγώ προσωπικά ανησυχώ, κύριε Υπουργέ. Και όλη αυτή η μετ’ επιμονής συζήτηση και ενασχόλησή μου με το θέμα έχει να κάνει με την πρόληψη. Η τοποθέτησή σας, είπα και πριν, μου δίνει την εντύπωση, σαν να θεωρείτε το θέμα πολύ άνευ σημασίας. Πρέπει να προλαμβάνουμε και όχι να καλούμαστε να αντιμετωπίσουμε. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, έχετε το λόγο.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ, κυρία Πρόεδρε.
      Κυρία συνάδελφε, γνωρίζετε και από τις κατ’ ιδίαν συζητήσεις, ότι δεν υποβαθμίζουμε τη σημασία και τη βαρύτητα την οποία έχει το οποιοδήποτε περιστατικό ενδοσχολικής βίας ή βίας στον ευρύτερο χώρο του σχολείου και αποδίδουμε τη σημασία την οποία του πρέπει. Δεν επιθυμούμε, όμως να υπερβάλουμε, δεν επιθυμούμε να μετέχουμε εντυπώσεων –όχι αυτές οι οποίες προέρχονται από εσάς, μη θεωρήσετε ότι σας καταλογίζω κάτι τέτοιο- αλλά από συζητήσεις οι οποίες λαμβάνουν χώρα στο δημόσιο βίο της χώρας και καταλαμβάνουν χρόνο και στα μέσα επικοινωνίας. 
      Παρακολούθησα προσφάτως μια τέτοια εκπομπή, είδα και τα σχετικά ρεπορτάζ. Επιτρέψτε μου να σας πω ότι είναι μακράν της πραγματικότητας, σ’ ό,τι αφορά την έκταση του φαινομένου. Οι επιστημονικές έρευνες όλες  έχουν τη σημασία τους και τη βαρύτητά τους επίσης. Και αναφέρεστε σε έρευνες του 2005. Εγώ σας ανέφερα στην προηγούμενη ερώτηση, μεταγενέστερες έρευνες γνωστών κυριών, επιστημόνων, οι οποίες εξέδωσαν και δοκίμιο με τα αποτελέσματα των ερευνών τους και συμφωνούν και εκείνες ότι δεν είναι σε ένταση ανησυχητική. Είναι σε εξέλιξη η έρευνα στην οποία έχω αναφερθεί και μπορώ να σας αναφέρω και τη μεθοδολογία της έρευνας την οποία εκπονεί το Εθνικό Κέντρο Κοινωνικών Ερευνών, το οποίο διαθέτει την απαιτουμένη τεχνογνωσία και υποδομή για την πραγμάτωση του συγκεκριμένου έργου. Και έχει δημιουργήσει τράπεζα κοινωνικών δεδομένων και δεικτών, που συνδέεται με παρόμοια συστήματα στην Ελλάδα και στο εξωτερικό. 
      Και θέλω να σας πω ότι με την έρευνα αυτή θέλουμε να επικεντρώσουμε την παρέμβασή μας στην επίλυση των πραγματικών προβλημάτων που δημιουργούν τη βία στα σχολεία, θέλουμε να αποστρέψουμε την προσοχή από τη σχεδόν υπερβολική συζήτηση γύρω από το θέμα και θέλουμε να καταδείξουμε και τις ποιοτικές διαστάσεις του φαινομένου της βίας για την ορθολογική παρέμβαση και επίλυση του ζητήματος. Και βεβαίως τα αποτελέσματα αυτά, όταν γίνουν σε μας γνωστά, θα γίνουν και σ’ εσάς, διότι δεν έχουμε καμμία πρόθεση να κρατούμε στοιχεία τα οποία ανήκουν στην επιστημονική κοινότητα και αφορούν το σύνολο της ελληνικής κοινωνίας. 
      Ανοίξατε όμως μια σειρά ζητημάτων τα οποία αφορούν την εκπαιδευτική κοινότητα και θα σας πω ότι με συστηματικό τρόπο  προσπαθούμε καθημερινά να βελτιώσουμε τα πράγματα. Δεν υποσχόμεθα, δεν δημιουργούμε εντυπώσεις, δεν δημαγωγούμε. Θέλω να πιστεύω ότι το δικό σας ενδιαφέρον είναι ειλικρινές και αναγνωρίζετε την προσπάθεια η οποία γίνεται. Γι’ αυτό είμαστε ανοιχτοί και στις προτάσεις σας και στη συνεργασία και τη δική σας και όλων των συναδέλφων, γιατί  η υπόθεση της παιδείας και της εκπαιδευτικής κοινότητας είναι υπόθεση εθνικού στοχασμού και συναίνεσης και όχι άγονων ανταγωνισμών και αντιπαραθέσεων. 
      Ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ. 
      Η δεύτερη με αριθμό 250/11.11.2008 επίκαιρη ερώτηση δεύτερου κύκλου του Βουλευτή του Κομμουνιστικού Κόμματος Ελλάδος κ. Αντωνίου Σκυλλάκου προς τον Υπουργό Αγροτικής Ανάπτυξης και Τροφίμων, σχετικά με την επιδότηση του καπνού κ.λπ. δεν θα συζητηθεί λόγω κωλύματος του Υπουργού. 
      Και ερχόμαστε στην τελευταία ερώτηση του δελτίου μας.
      Θα συζητηθεί η τέταρτη με αριθμό 242/11.11.2008 επίκαιρη ερώτηση δευτέρου κύκλου του Βουλευτή του Λαϊκού Ορθόδοξου Συναγερμού κ. Αστέριου Ροντούλη προς τον Υπουργό Εθνικής Παιδείας και Θρησκευμάτων, σχετικά με την επανέκδοση του σχολικού ενημερωτικού βιβλίου «Μακεδονία, Ιστορία και Πολιτική» κ.λπ..
      Η επίκαιρη ερώτηση του κ. Ροντούλη έχει ως εξής:
      «Το 1992, ο τότε Υπουργός Εθνικής Παιδείας και Θρησκευμάτων, κ. Γιώργος Σουφλιάς (σημερινός Υπουργός ΠΕ.ΧΩ.Δ.Ε.), θεωρώντας ότι το Υπουργείο Παιδείας μπορεί και πρέπει να διαδραματίσει ουσιαστικό ρόλο στην ανάδειξη της ιστορικής αλήθειας για το λεγόμενο «Μακεδονικό Ζήτημα», εξέδωσε ένα σχολικό ενημερωτικό βιβλίο πενήντα πέντε σελίδων για τους μαθητές της δευτεροβάθμιας εκπαίδευσης υπό τον τίτλο «Μακεδονία, ιστορία και πολιτική».
      Το συγκεκριμένο βιβλίο, με την πλούσια και εκλαϊκευμένη ύλη του, αναιρούσε με μια ατράνταχτη επιστημονική επιχειρηματολογία την σκοπιανή προπαγάνδα και αποκαθιστούσε την αντικειμενική και έγκυρη ενημέρωση των ελληνοπαίδων. 
      Σήμερα, δεκαέξι χρόνια μετά, νομίζουμε ότι η ωφέλεια που θα έχει η πατρίδα μας θα είναι μεγάλη, αν το προαναφερθέν βιβλίο ξανατυπωθεί, μοιραστεί και διδαχθεί στους χιλιάδες μαθητές της πρωτοβάθμιας, αλλά και της δευτεροβάθμιας εκπαίδευσης, αφού οι Σκοπιανοί, έχοντας τις γνωστές «γερές πλάτες», κυριολεκτικά αποθρασύνθηκαν ως ασύστολοι πλαστογράφοι της Ιστορίας.
      Συνεπώς ερωτάται ο κ. Υπουργός:
      1.Προτίθεται το Υ.ΠΕ.Π.Θ. να προχωρήσει στην επανέκδοση του προαναφερθέντος σχολικού εγχειριδίου, με τις απαραίτητες φυσικά προσθήκες ή τροποποιήσεις; 
      2.Με ποιους άλλους τρόπους η πολιτική ηγεσία του Υ.ΠΕ.Π.Θ. σκέπτεται να αποκρούσει τις προσπάθειες παραποίησης και παραχάραξης της ελληνικής μακεδονικής ιστορίας, που εκδηλώνονται από την πλευρά των Σκοπίων;» 
      Κύριε Υπουργέ, έχετε το λόγο για τρία λεπτά. 
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ, κυρία Πρόεδρε. 
      Κύριε συνάδελφε, το περιεχόμενο του βιβλίου στο οποίο αναφέρεστε έχει ήδη προ ετών ενσωματωθεί και μάλιστα επαυξημένο ως πρώτο κεφάλαιο στο βιβλίο με τον τίτλο «Θεματική Ιστορία» -είναι βιβλίο ιστορίας επιλογής που διανέμεται στους  μαθητές της Β΄ τάξης του γενικού λυκείου- και βέβαια έχει τίτλο «Το Μακεδονικό Ζήτημα» και το απαντά κανείς στις σελίδες 11 έως 72 του συγκεκριμένου βιβλίου. Επιπλέον από το σχολικό έτος 2007-2008 διδάσκονται τα νεότερα βιβλία ιστορίας της Γ΄ γυμνασίου «Νεότερη και Σύγχρονη Ιστορία» και «Ιστορία του Νεότερου και Σύγχρονου Κόσμου». Τα βιβλία αυτά συμπεριλαμβάνουν συνοπτική αλλά επικυρωμένη πληροφόρηση για το ίδιο μεγάλο εθνικό μας θέμα. Το Παιδαγωγικό Ινστιτούτο θεωρεί ότι καλύπτεται επαρκώς το συγκεκριμένο ζήτημα και συνεπώς δεν υπάρχει ανάγκη ανατύπωσης του βιβλίου το οποίο αναφέρετε με την ερώτησή σας. 
      (Στο σημείο αυτό την Προεδρική Έδρα  καταλαμβάνει ο  Πρόεδρος της Βουλής κ.  ΔΗΜΗΤΡΙΟΣ ΣΙΟΥΦΑΣ)
      ΠΡΟΕΔΡΟΣ (Δημήτριος Σιούφας): Το λόγο έχει ο συνάδελφος κ. Ροντούλης. 
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κύριε Πρόεδρε. 
      Κύριε Υφυπουργέ, αναφερθήκατε σε δύο βιβλία υπό την έννοια ότι περιέχουν ήδη το περιεχόμενο του εγχειριδίου που κυκλοφόρησε επί εποχής του κ. Σουφλιά. Κοιτάξτε, στην εφημερίδα «ΕΛΕΥΘΕΡΙΑ» της Λάρισας, που είναι η μεγαλύτερη εφημερίδα επαρχιακού τύπου, σας πληροφορώ ότι υπήρξαν κατά καιρούς άρθρα συναδέλφων καθηγητών οι οποίοι ζητούσαν την επανέκδοση του σχολικού αυτού εγχειριδίου του 1992, διότι ως μαχόμενοι εκπαιδευτικοί αντιμετώπιζαν μέσα στην αίθουσα ή μάλλον, για να είμαι σαφέστερος, στις αίθουσες από Α΄ γυμνασίου μέχρι και Γ΄ λυκείου ερωτήματα των μαθητών  -και έχει σημασία αυτό που θα πω τώρα- του τύπου: Πρώτο ερώτημα. Ποια είναι η εθνότητα των ανθρώπων αυτών που ισχυρίζονται ψευδεπίγραφα βεβαίως ότι είναι Μακεδόνες; Δεύτερο ερώτημα. Ποια είναι η γλώσσα των ανθρώπων αυτών που ισχυρίζονται ότι μιλούν τη  μακεδονική; Και οι συνάδελφοι θεώρησαν σωστό και σκόπιμο να προβάλουν στον Τύπο την άποψη περί επανέκδοσης του εγχειριδίου αυτού. 
      Θα πρέπει να σας πω δε ότι οι πρόσφατες διπλωματικές εξελίξεις δικαιώνουν το αίτημά μας αυτό περί επανεκδόσεως του εγχειριδίου Σουφλιά υπό την εξής έννοια: Αφού η ελληνική Κυβέρνηση συνήνεσε στη συμπερίληψη του όρου Μακεδονία στο όνομα του γειτονικού κρατιδίου, βλέπουμε ότι το θέμα από την πλευρά των Σκοπιανών έχει διολισθήσει και δεν αφορά την ονομασία κυρίαρχα αλλά ετέθησαν στο τραπέζι των διαπραγματεύσεων –και αυτό που λέω έχει δει το φως της δημοσιότητας- οι απόψεις των Σκοπιανών ότι είναι Μακεδόνες και ότι μιλούν τη μακεδονική γλώσσα. Συνεπώς θεωρούμε ότι η επανέκδοση –τελειώνω σε τριάντα δεύτερα, κύριε Πρόεδρε- του εγχειριδίου αυτού θα λειτουργήσει αποστομωτικά στη σκοπιανή προπαγάνδα, θα ενημερώσει την ελληνική μαθητιώσα νεολαία επί αυτών των κρισίμων ζητημάτων της εθνότητας και της γλώσσας. 
      Και νομίζω ότι αντιλαμβάνεστε το καλοπροαίρετο της ερώτησης από την πλευρά του Λαϊκού Ορθόδοξου Συναγερμού. 
      Ευχαριστώ. 
      ΠΡΟΕΔΡΟΣ (Δημήτριος Σιούφας): Το λόγο έχει ο Υφυπουργός Εθνικής Παιδείας και Θρησκευμάτων κ. Ανδρέας Λυκουρέντζος. 
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε. 
      Κύριε συνάδελφε, είναι τρία τα βιβλία και όχι δύο στα οποία αναφέρθηκα. Και μάλιστα στο ένα επαναλαμβάνω ότι το πρώτο κεφάλαιο με τίτλο «Το Μακεδονικό Ζήτημα» καλύπτει περισσότερες από εξήντα σελίδες και καλύπτει τις θεματικές στις οποίες με την τοποθέτησή σας ήδη αναφερθήκατε. 
      Η Ελλάδα, κύριε συνάδελφε, δεν έχει κανένα λόγο να ανησυχεί, διότι αυτό το οποίο η Ελλάδα υπερασπίζεται είναι η ιστορική αλήθεια, το διεθνές δίκαιο και μέσα από το ευρωπαϊκό κεκτημένο και το διεθνές δίκαιο αποδεικνύεται ότι η χώρα μας δεν έχει λόγους να ανησυχεί παρά να αισθάνεται ήρεμη ισχυρή δύναμη της Νοτιοανατολικής περιοχής της Ευρώπης. Άλλωστε, δεν ωφελεί να ανταγωνιζόμεθα σε διπλωματικές ασκήσεις και σε άγονους διαξιφισμούς περί των τόσο σοβαρών θεμάτων της εξωτερικής μας πολιτικής. Πρακτική η οποία δεν ωφελεί και βλάπτει πρωτίστως τα εθνικά συμφέροντα. Επιτρέψτε μου να σας θυμίσω την τελευταία Σύνοδο των χωρών-μελών του ΝΑΤΟ και των συνδεδεμένων χωρών στο Βουκουρέστι, τις αποφάσεις της Συνόδου αυτής, τη στάση του Πρωθυπουργού Κώστα Καραμανλή και βεβαίως την πολύ μεγάλη σημασία την οποία έχει η απόφαση της Συνόδου αυτής για τα εθνικά μας θέματα πάνω στο συγκεκριμένο ζήτημα στο οποίο αναφερθήκατε με την ερώτησή σας. 
      Ευχαριστώ. 
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, στο σημείο αυτό θα διακόψουμε για να γίνει η καθιερωμένη αναφορά και τιμή στην επέτειο της εξέγερσης του Πολυτεχνείου.
      Κυρίες και κύριοι συνάδελφοι, η Βουλή των Ελλήνων τιμά σήμερα μια μεγάλη στιγμή της σύγχρονης ιστορίας μας, στιγμή που εκφράζει τον αγώνα για την ελευθερία, τη δημοκρατία, την ισονομία, την κοινωνική δικαιοσύνη, την πρόοδο. Σ’ αυτήν τη συνεδρίαση μνήμης και τιμής η δική μας πολιτική γενιά έχει το προνόμιο να γνωρίζει αγωνιστές και πρωταγωνιστές, να έχει άμεση γνώση της εποχής και των γεγονότων που τη χαρακτήρισαν. Δική μας ευθύνη είναι να παραδώσουμε στις νέες γενιές άσβεστη, πλήρη και ορθή την ιστορική αλήθεια, αλλά και τα διδάγματά της, έτσι ώστε κάθε γενιά, σε κάθε εποχή, να τα χρησιμοποιεί ως εμπειρία στην αναζήτηση λύσεων για τα προβλήματα που αντιμετωπίζει. 
      Το Πολυτεχνείο, όπως όλες οι ηρωικές στιγμές του ελληνικού λαού, παραβίασε και ανέτρεψε τον παραλογισμό μιας εποχής που κόστισε ακριβά στην πατρίδα μας. Ανεξέλεγκτα πάθη και νοσηρές φιλοδοξίες είχαν φέρει την τυραννία στον τόπο που γέννησε τις ιδέες της ελευθερίας και δημιούργησε το πολίτευμα της δημοκρατίας. Μια γενναία γενιά, η νέα γενιά της πατρίδος μας ανέλαβε με ηρωικές εξεγέρσεις και κορυφαία εκείνη του Πολυτεχνείου να αποσταθεροποιήσει τη δικτατορία και να δρομολογήσει τη διαδικασία και την επαναφορά της δημοκρατίας. 
      Καταθέτοντας μαζί με συναδέλφους από όλα τα κόμματα το πρωί στεφάνι στο Πολυτεχνείο είπα ότι η νύχτα του Πολυτεχνείου έφερε την αυγή της δημοκρατίας. Το δίδαγμα της ιστορίας είναι ξεκάθαρο: Ο λαός αυτός έχει πάντα δυνάμεις σε εφεδρεία, ανυποψίαστες στον εσωτερικό ή εξωτερικό εχθρό των ελευθεριών μας και της δημοκρατίας μας, δυνάμεις που θέτουν πάνω απ’ όλα το συλλογικό καλό, δυνάμεις που υπηρετούν με σθένος τις αξίες που γεννήθηκαν σ’ αυτόν τον τόπο. 
      Σήμερα βρισκόμαστε σε μια κρίσιμη εποχή για όλη την ανθρωπότητα. Μια πρωτόγνωρη παγκόσμια οικονομική αποσταθεροποίηση σκιάζει όλο τον πλανήτη. Η οικονομική δυσπραγία πλήττει ολόκληρη την Ευρώπη. Χάνονται χιλιάδες θέσεις εργασίας, δοκιμάζεται η κοινωνική συνοχή και η φτώχεια στον κόσμο μεγαλώνει. Τα μεταναστευτικά ρεύματα και οι κοινωνικές συγκρούσεις μπορεί να μεγαλώσουν. Η Ελλάδα υφίσταται αναπόφευκτα τις επιπτώσεις της διεθνούς συγκυρίας. Κοινό χρέος όλων μας είναι να διαφυλάξουμε την κοινωνική μας συνοχή. Κοινό χρέος είναι να στηρίξουμε την πραγματική οικονομία, την ανάπτυξη και την απασχόληση, με ανταγωνισμό προσφοράς, με ενότητα και συστράτευση. Τα διδάγματα της ιστορίας είναι ξεκάθαρα. Βασικό χαρακτηριστικό της εξέγερσης του Πολυτεχνείου είναι αυτό, ότι παραμερίστηκαν επί μέρους πολιτικές ή ιδεολογικές απόψεις και εξασφαλίστηκε η μέγιστη δυνατή συστράτευση, ότι παραμερίστηκαν εκείνα που μπορεί να χώριζαν και έγιναν σύμβολα ενότητας και αγώνα οι κοινοί στόχοι, ότι υπήρξε συνένωση δυνάμεων γύρω από λίγες λέξεις για ένα μόνο σκοπό.
      Κυρίες και κύριοι συνάδελφοι, τιμούμε σήμερα όλους τους αγωνιστές της αντιδικτατορικής πάλης, όλους τους πρωταγωνιστές της Μεταπολίτευσης, όλους όσους συνέβαλαν στην εδραίωση του δημοκρατικού κοινοβουλευτικού μας πολιτεύματος στη σύγχρονη Ελλάδα. Τιμούμε τη συμβολή όλων των πολιτικών δυνάμεων στη διασφάλιση της πιο ισχυρής δημοκρατίας στη νεότερη ιστορία του τόπου μας. Το πνεύμα του Πολυτεχνείου είναι πάντα επίκαιρο. Είναι το διαχρονικό πνεύμα των Ελλήνων, πνεύμα αγώνα για ελευθερία.
      Σας καλώ να τηρήσουμε ενός λεπτού σιγή, τιμή στα θύματα και τους αγωνιστές του Πολυτεχνείου.
      (Όρθιοι όλοι οι Βουλευτές τηρούν ενός λεπτού σιγή)
      Ευχαριστώ.
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Κωνσταντίνος Μαρκόπουλος.
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Κύριε Πρόεδρε, κύριοι συνάδελφοι, μέλη της Κυβέρνησης, σημαντική επέτειος σήμερα, συγκυρία ευτυχής το ξεκίνημα μιας ακόμα κοινοβουλευτικής εβδομάδος. Εορτάζουμε, θυμόμαστε και τιμούμε μια εξαιρετικά λαμπρή μέρα και στιγμή της σύγχρονης ελληνικής ιστορίας. Ήταν η στιγμή που νέοι άνθρωποι άφησαν στο πλάι τις κομματικές τους πεποιθήσεις, ενδεχομένως δοξασίες οι οποίες μπορεί να τους χώριζαν και έδωσαν τέλος σε μια περίοδο πολιτικού σκοταδισμού που φυλάκισε και φαλκίδευσε τις δυνάμεις εκείνες, τις δημιουργικές δυνάμεις εκείνες του τόπου μας και των Ελλήνων. Χωρίς αντάλλαγμα, χωρίς υστεροβουλία, με κοινά χαρακτηριστικά εκείνη η τότε νέα γενιά, μέλη της οποίας αγωνιστές σήμερα κοσμούν τα έδρανα του Κοινοβουλίου και μας διδάσκουν και μας διηγούνται και αντλούμε απ’ αυτούς διδάγματα και γεγονότα, κατέδειξαν ότι το πιο σημαντικό, το πιο δημιουργικό, το πιο ζωντανό κομμάτι αυτής της κοινωνίας είναι η νέα της γενιά. Δίδαξαν δημοκρατία, δίδαξαν συναίνεση, δίδαξαν δηλαδή όλα εκείνα τα χαρακτηριστικά τα οποία μπορούν να ενώσουν τους Έλληνες και να τους οδηγήσουν σε καλύτερες στιγμές και καλύτερες ατραπούς. 
      Η καλύτερη μνήμη αυτής της επετείου είναι η δικιά μας δημοκρατική συμπεριφορά σ’ αυτήν την Αίθουσα, όλων ημών, του καθενός προσωπικά και των κομμάτων, του πολιτικού δηλαδή συστήματος της χώρας που απολαμβάνει την κοινοβουλευτική δημοκρατία χάρη και στους δικούς της αγώνες. Και η δημοκρατική συμπεριφορά δεν απαρτίζεται και δεν εξαρτάται μόνο από τη δικιά μας πολιτική στάση εδώ, εξαρτάται από τη λειτουργία των κομμάτων μας, εξαρτάται από τη λειτουργία και την ελευθερία του συνδικαλιστικού κινήματος, εξαρτάται από την απογείωση και δοξασία και ευχή και -αν το θέλετε- στήριγμα των διεκδικητικών αγώνων των κοινωνικών ομάδων σε συνδυασμό με τις υποχρεώσεις που έχει ο κάθε Έλληνας για ένα καλύτερο αύριο.
      Πράγματι, κύριε Πρόεδρε, είχαμε την ευτυχή συγκυρία με τον Πρόεδρο της Βουλής που σήμερα προεδρεύει να καταθέσουμε ένα στεφάνι σεμνά, αλλά ουσιαστικά στο χώρο του Πολυτεχνείου και σήμερα, ζώντας στιγμές ανασφάλειας παγκόσμιας, πανευρωπαϊκής και όλων των κοινωνικών ομάδων, οικονομικής ανασφάλειας, μπορούμε να σκεφθούμε ότι ενδεχομένως η οικονομική ανασφάλεια να είναι μια μορφή καταπίεσης των κοινωνικών ομάδων. Έχουμε χρέος, λοιπόν, σ’ αυτήν την επέτειο που σήμερα γιορτάζουμε να κάνουμε ό,τι μπορούμε ο καθένας με τις απόψεις του, να συμβάλουμε με τις θέσεις μας όλες οι πολιτικές δυνάμεις, να φέρουμε εις πέρας ένα δύσκολο κομμάτι της οικονομικής ευμάρειας και της διόρθωσης της οικονομικής ανασφάλεια των πολιτών. 
      Θεωρώ ότι κάθε χρόνο μία τέτοια μέρα που θα συζητάμε για την επέτειο της εξέγερσης του Πολυτεχνείου θα βρίσκουμε σύγχρονα λόγια που θα έχουν σχέση με τη συγκυρία της κάθε χρονιάς για να ενώνουμε τις ανησυχίες και τις πραγματικές μας προθέσεις με εκείνη την επέτειο του Πολυτεχνείου. Για εμάς, για την Κοινοβουλευτική Ομάδα της Νέας Δημοκρατίας, είναι χρέος να κρατήσουμε άσβεστους τους αγώνες και είναι χρέος να δικαιώσουμε εκείνους τους νέους ανθρώπους με την πολιτική μας, με την αποτελεσματικότητά μας, με το σεβασμό μας στη διεκδίκηση και πάνω απ’ όλα στην κοινωνική συνοχή που είναι το σημαντικότερο κομμάτι, η βάση πάνω στην οποία χτίζεται ένα επιτυχές κοινωνικό και οικονομικό οικοδόμημα της χώρας μας.
      ΠΡΟΕΔΡΟΣ (Δημήτριος Σιούφας): Το λόγο έχει ο εκπρόσωπος του Πανελλήνιου Σοσιαλιστικού Κινήματος κ. Κωνσταντίνος Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, κυρίες και κύριοι συνάδελφοι. Με βαθύ σεβασμό στην ηρωική γενιά του Πολυτεχνείου, με αυτογνωσία αλλά και υψηλό αίσθημα ευθύνης η Κοινοβουλευτική Ομάδα του Πανελλήνιου Σοσιαλιστικού Κινήματος συμμετέχει στις εκδηλώσεις τιμής και μνήμης με αφορμή την τριακοστή πέμπτη επέτειο της εξέγερσης του Πολυτεχνείου. Τιμούμε τους αγωνιστές της δημοκρατίας, τους πρωταγωνιστές της αντίστασης ενάντια στη δικτατορία, τους μαχητές της γενιάς του Πολυτεχνείου που συνέβαλαν στην πτώση της χούντας και την αποκατάσταση της δημοκρατίας. 
      Η επέτειος του Πολυτεχνείου, όπως και κάθε ιστορική επέτειος, ενδυναμώνει την εθνική μνήμη. Μας καλεί όμως, ταυτόχρονα σε νέους κοινούς αγώνες για την πατρίδα και την πρόοδο. Μας θυμίζει ακόμα η επέτειος του Πολυτεχνείου και το κοινό χρέος απέναντι στην Κύπρο, που παραμένει διαιρεμένη από την εισβολή και κατοχή του Αττίλα.
      Το Πολυτεχνείο, κύριε Πρόεδρε, δεν ήταν τυχαία, ούτε αιφνίδια αντίδραση της σπουδάζουσας νεολαίας, αλλά ήταν η έκφραση μιας συσσωρευμένης αντίθεσης του δημοκρατικού λαού ενάντια στη δικτατορία. Γι’ αυτό και η φοιτητική έκρηξη έγινε παλλαϊκό ξεσήκωμα ενάντια στη χούντα. Τιμούμε και υποκλινόμαστε στα θύματα του αγώνα κατά της χούντας. Κρατάμε ζωηρά στη μνήμη μας και τις μορφές τους και τους αγώνες τους.
      Σήμερα τριάντα πέντε χρόνια μετά κίνδυνοι εκτροπής από το δημοκρατικό πολίτευμα, εκτροπής από τη συνταγματική τάξη δεν υπάρχουν, έχουν εκλείψει οριστικά. Η πατρίδα μας απολαμβάνει τη πιο μακρόχρονη ομαλή πολιτική περίοδο της σύγχρονης ιστορίας της. Θα έλεγα ότι αναμφίβολα είναι μια σύγχρονη και ώριμη δημοκρατία. Η χώρα μας απελευθερώθηκε από εξαναγκασμούς και δουλείες του παρελθόντος. Πετύχαμε την εθνική συμφιλίωση. Εμπεδώθηκαν οι δημοκρατικοί θεσμοί και διευρύνθηκαν οι κοινωνικές κατακτήσεις. Η Ελλάδα ενίσχυσε τη διεθνή της θέση, εντάχθηκε στην ευρωπαϊκή οικογένεια. Αναδείχθηκε σε πόλο ειρήνης και συνεργασίας στην περιοχή μας. Η Κύπρος, παρά το ότι τμήμα της παραμένει υπό κατοχή, είναι πλήρες μέλος της Ευρωπαϊκής Ένωσης. Η δε οικονομία μας έχει και απολαμβάνει την ανθεκτική ασπίδα της Ο.Ν.Ε.. Σήμερα παρ’ όλα αυτά, στη χώρα μας βιώνουμε μια βαθιά πολιτική, ηθική και οικονομική κρίση. Η φετινή μάλιστα επέτειος βρίσκει τον κόσμο στη δίνη μιας πρωτοφανούς χρηματοπιστωτικής κρίσης.
      Αυτά, κύριε Πρόεδρε, είναι τα επίχειρα ιδεοληψιών και πολιτικής νεοσυντηρητικών δυνάμεων. Της επιχείρησης εκείνης για την περιθωριοποίηση της κοινωνίας, την υποταγή της στην κυριαρχία των αγορών. Της πολιτικής εκείνης της συρρίκνωσης και διακύβευσης των κοινωνικών κεκτημένων. 
      Νέες, λοιπόν, και μεγάλες προκλήσεις είναι μπροστά μας. Γι’ αυτό και τα μηνύματα, τα ιδεολογικοπολιτικά προτάγματα του Πολυτεχνείου προσλαμβάνουν νέο περιεχόμενο και είναι όσο ποτέ άλλοτε επίκαιρα. Καλούμαστε μαζί με την έξοδο από την κρίση να υπερασπιστούμε σήμερα περισσότερο παρά ποτέ τον άνθρωπο και την αξιοπρέπειά του καθώς και τα δικαιώματά του. Να εγγυηθούμε την ανοικτή προοπτική για τη δίκαιη κοινωνία.
      Το Πολυτεχνείο ζει, κυρίες και κύριοι συνάδελφοι. Δεν σβήνουν τα όνειρα. Άλλωστε διαχρονικός είναι ο αγώνας για ένα καλύτερο αύριο. Οι σημερινές γενιές, κύριε Πρόεδρε, δικαιούνται και αξίζουν το δικό τους όνειρο, δικαιούνται και υποχρεούνται σε αγώνες για την ειρήνη, το δίκαιο και την ευημερία. Σήμερα οι πολίτες και ιδιαίτερα οι νέοι απαιτούν: Μια νέα εθνική στρατηγική που ενισχύει το ρόλο της χώρας. Τη βιώσιμη ανάπτυξη που σέβεται το περιβάλλον, επενδύει στον άνθρωπο και στη γνώση και παράγει πλούτο για όλους. Ένα νέο σύγχρονο κοινωνικό κράτος που μπορεί να εγγυάται την κοινωνική συνοχή. Μια νέα κοινωνική συμφωνία για τη δίκαιη κατανομή του πλούτου. Την αυτονομία, θα έλεγα, της πολιτικής από εξωθεσμικά κέντρα και τη διαφάνεια στο δημόσιο βίο. Και τέλος, ένα νέο μοντέλο διακυβέρνησης που ανταποκρίνεται στις σημερινές ανάγκες. 
      Το ΠΑ.ΣΟ.Κ. μαζί με όλο τον ελληνικό λαό θα μείνει πάντα στην πρώτη γραμμή αυτού του αγώνα της προσπάθειας, στην πρώτη γραμμή της μάχης για την οικοδόμηση της κοινωνίας της συνοχής και της αλληλεγγύης. Της κοινωνίας που σέβεται το διαφορετικό, απορρίπτει το ρατσισμό και την ξενοφοβία. Της κοινωνίας εκείνης των ενεργών πολιτών που δεν αρκείται στο ρόλο του παθητικού θεατή των εξελίξεων, αλλά τις διαμορφώνει. 
      Η μάχη, λοιπόν, ενάντια στο φόβο, στην ανασφάλεια, την οπισθοδρόμηση, τη μιζέρια, τη μετριότητα, την αναξιοκρατία, τον αυταρχισμό, τις αντιλαϊκές κυβερνητικές επιλογές και πολιτικές είναι μια μάχη που την οφείλουμε σ’ αυτούς που αγωνίστηκαν για τη δημοκρατία. Αυτόν τον ανένδοτο αγώνα που δίνουμε καθημερινά θα συνεχίσουμε αταλάντευτα. Είναι το χρέος μας, είναι ο ελάχιστος φόρος τιμής προς όλους όσοι θυσιάστηκαν.
      ΠΡΟΕΔΡΟΣ (Δημήτριος Σιούφας): Το λόγο έχει η εκπρόσωπος του Κομμουνιστικού Κόμματος Ελλάδας κ. Βέρα Νικολαΐδου.
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Κύριε Πρόεδρε, κύριοι της Κυβέρνησης, κύριες και κύριοι Βουλευτές, η Βουλή των Ελλήνων τιμά σήμερα την τριακοστή πέμπτη επέτειο της εξέγερσης του Πολυτεχνείου. Τιμάμε όλους εκείνους τους φοιτητές, τους εργάτες, τους μαθητές που έδωσαν και τη ζωή τους στην εξέγερση αυτή. Τιμάμε την αντιδικτατορική πάλη του λαού μας και τους αγώνες του για τα δικαιώματά του και ιδιαίτερα της νεολαίας. Τιμάμε την εξέγερση κατά της δικτατορίας που επέβαλαν οι Ηνωμένες Πολιτείες της Αμερικής και το ΝΑΤΟ, την εξέγερση που δεν ήταν τυχαία ούτε αυθόρμητη, αλλά αποτέλεσμα μικρών και μεγάλων αντιστάσεων, αγώνων ενάντια στη δικτατορία. Την εξέγερση που έγινε κατορθωτή γιατί πλατιά τμήματα του λαού και της νεολαίας υπερνίκησαν τη μοιρολατρία και την υποταγή που καλλιεργούσαν οι δυνάμεις του συμβιβασμού.
      Κυρίες και κύριοι Βουλευτές, ο μεγάλος ξεσηκωμός του Πολυτεχνείου με τη συμμετοχή εργαζομένων και φοιτητών στις 17 Νοέμβρη 1973 είναι ακόμα ένα παράδειγμα ότι ο λαός έχει τη δύναμη να τα βάλει με τον ιμπεριαλισμό και το σύστημά του και να γράψει λαμπρές σελίδες στην ιστορία, ότι η νεολαία έχει τη δύναμη όταν παλεύει μαζί με την εργατική τάξη και το ταξικό της κίνημα. Δεν είναι τυχαίο άλλωστε ότι έκτοτε έχει γίνει μια τεράστια προσπάθεια να αλλοιωθεί το πραγματικό νόημα, οι αιτίες και τα αιτήματα της εξέγερσης. Στόχος ήταν και είναι να μετατρέψουν το Πολυτεχνείο σε μουσειακό είδος. Προσπαθούν να ξεχαστεί κάθε τι το αγωνιστικό, κάθε τι που μπορεί να ριζοσπαστικοποιήσει σήμερα τμήματα του εργαζόμενου λαού και της νεολαίας.
      Κυρίες και κύριοι Βουλευτές, το Κομμουνιστικό Κόμμα της Ελλάδας είναι υπερήφανο γιατί με την πολιτική του, τη δράση των παράνομων οργανώσεών του, της κομμουνιστικής νεολαίας Ελλάδας που ιδρύθηκε το 1968 και της αντιδικτατορικής Ε.Φ.Ε.Ε. συνέβαλε στην αντιδικτατορική πάλη του λαού μας. Οφείλουμε πολλά σ’ αυτούς τους αγωνιστές, σ’ αυτήν τη γενιά που βασανίστηκε και υπέφερε από την αμερικανόπνευστη χούντα, που με την πάλη της ανέδειξε τους στόχους της ανεξαρτησίας της χώρας, που αποτύπωσε στην είσοδο του Πολυτεχνείου το σύνθημα «΄Εξω οι Αμερικάνοι», «Έξω το ΝΑΤΟ» παράλληλα με τα αιτήματα «Ψωμί, Παιδεία, Ελευθερία».
      Τριάντα πέντε χρόνια μετά αυτά τα μηνύματα, αυτά τα συνθήματα της εξέγερσης παραμένουν ζωντανά και ανεκπλήρωτα. Όπως και τότε έτσι και σήμερα η συντριπτική πλειοψηφία είναι αυτή που παράγει, ενώ ο πλούτος πηγαίνει σ’ όλο και λιγότερα χέρια. Η σημερινή οικονομική κρίση του καπιταλισμού και η προσπάθεια να φορτωθεί στις πλάτες του λαού με ακόμα πιο σκληρά μέτρα ενάντια στα μορφωτικά και εργασιακά δικαιώματα βάζει ακόμα πιο επιτακτικά επί τάπητος το δρόμο της διεξόδου που βρίσκεται στο δρόμο της ρήξης και της ανατροπής της αντιλαϊκής πολιτικής και στο σύνθημα «Καμμία θυσία για την πλουτοκρατία». 
      Τριάντα πέντε χρόνια μετά οι αγώνες στο χώρο της παιδείας είναι ξανά στην επικαιρότητα ενάντια στην πολιτική της Ευρωπαϊκής Ένωσης που υλοποιούν σήμερα η Κυβέρνηση της Νέας Δημοκρατίας και χθες οι κυβερνήσεις ΠΑ.ΣΟ.Κ. με παρατεταμένες και πολύμορφες κινητοποιήσεις και με αιτήματα που δεν συμβιβάζονται με την ιδιωτικοποίηση και την επιχειρηματική δράση στην παιδεία διεκδικώντας πραγματικά δημόσια και δωρεάν εκπαίδευση σ’ όλες τις βαθμίδες και παλεύοντας ενάντια σε κάθε μέτρο που μετατρέπει τα πτυχία των πανεπιστημίων και των Τ.Ε.Ι. σε βεβαιώσεις καταρτίσεων και δεξιοτήτων. 
      Όπως τότε έτσι και σήμερα επιβεβαιώνεται ότι η παιδεία είναι υπόθεση όλου του λαού και στον αγώνα αυτό έχουν θέση και λόγο οι εργαζόμενοι, τα συνδικάτα μαζί με τους φοιτητές και τους μαθητές. Είναι χρέος, πιστεύουμε των γονιών, να συμπαραστέκονται στους αγωνιζόμενους μαθητές, σπουδαστές, φοιτητές και εκπαιδευτικούς για αλλαγές στο χώρο της παιδείας που ασφαλώς χρειάζονται, αλλά σε αντίθετη κατεύθυνση απ’ αυτήν που γίνεται, στην κατεύθυνση μιας παιδείας που μπορεί να την εγγυηθεί η αντιμονοπωλιακή συσπείρωση και η πάλη για μια λαϊκή εξουσία.
      Κυρίες και κύριοι Βουλευτές, σήμερα η χώρα μας και όχι μόνο αυτή ζει κάτω από δύσκολες συνθήκες που δημιουργούν οι δεσμεύσεις στους μηχανισμούς ενσωμάτωσης στο ιμπεριαλιστικό σύστημα, που υλοποίησαν η Νέα Δημοκρατία και το ΠΑ.ΣΟ.Κ.. Και οι δύο συνέβαλαν στο να δεθεί ακόμη περισσότερο στο άρμα του αμερικάνικου και ευρωπαϊκού ιμπεριαλισμού η χώρα μας. Η ενσωμάτωση δε, σ’ αυτούς τους μηχανισμούς, του ΝΑΤΟ και της Ευρωπαϊκής Ένωσης είναι ισχυρότερη παρά ποτέ.
      Πριν λίγες ημέρες, σ’ αυτήν την Αίθουσα ο Πρωθυπουργός της χώρας δικαιολογώντας τις στρατιωτικές δαπάνες με τη συμμετοχή της Ελλάδας σε διεθνείς αποστολές, έφερε σαν παράδειγμα την αποστολή φρεγάτας στη Σομαλία, με πρόσχημα την καταπολέμηση της πειρατείας. Είναι επιτακτική ανάγκη, να αποσυρθούν –και το διεκδικούμε αυτό, και όχι μόνο εμείς αλλά όλο το φιλειρηνικό και αντιιμπεριαλιστικό κίνημα στη χώρα μας - οι στρατιωτικές δυνάμεις της χώρας μας, που βρίσκονται έξω από τα σύνορα και να σταματήσουν αυτού του είδους οι διεθνείς αποστολές οι ειρηνευτικές, όπως επαίρεστε να τις χαρακτηρίζετε. 
      Ο λαός μας θα πρέπει ξανά να αποκτήσει εμπιστοσύνη στις δυνάμεις του και με την πάλη του να φέρει στο προσκήνιο της πολιτικής ζωής, τα σύγχρονα, λαϊκά δικαιώματα, στην κοινωνική ασφάλεια, στη δουλειά και στο εισόδημα, στην υγεία, στην παιδεία, στον ελεύθερο χρόνο και στον πολιτισμό. Πρέπει να πει με δυνατή φωνή, όχι στην αλλαγή των συνόρων στα Βαλκάνια, όχι στα επιθετικά σχέδια του ιμπεριαλισμού με βάση κάθε φορά τα συμφέροντά του ενάντια σε χώρες, λαούς και τμήματα.
      Κλείνοντας, θα ήθελα άλλη μια φορά να υπογραμμίσω, πως η συνέχιση της πάλης για την υλοποίηση των οραμάτων που είχαν οι αγωνιστές της εξέγερσης του Πολυτεχνείου, οράματα που τριάντα πέντε χρόνια μετά παραμένουν ανεκπλήρωτα, είναι η μόνη υπόσχεση που μπορούμε να δώσουμε σήμερα.
      Σας ευχαριστώ.
      ΠΡΟΕΔΡΟΣ (Δημήτριος Σιούφας): Το λόγο έχει ο εκπρόσωπος του Συνασπισμού Ριζοσπαστικής Αριστεράς, κ. Θεόδωρος Δρίτσας.
      ΘΕΟΔΩΡΟΣ ΔΡΙΤΣΑΣ: Κύριε Πρόεδρε, κύριοι Υπουργοί, κυρίες και κύριοι συνάδελφοι, ο Συνασπισμός Ριζοσπαστικής Αριστεράς με ξεχωριστή συγκίνηση συμμετέχει σ’ αυτήν την εκδήλωση τιμής του ελληνικού Κοινοβουλίου στην επέτειο του Πολυτεχνείου. Είναι ξεχωριστή η συγκίνηση που εκπορεύεται και από την ευθύνη και τη συνείδηση της τεράστιας σημασίας που είχε για την πορεία της χώρας μας και για τη δημοκρατία και τις κοινωνικές διεκδικήσεις η χρονιά εκείνη, αλλά και γιατί οι δυνάμεις του Συνασπισμού Ριζοσπαστικής Αριστεράς στην ιστορική του διαδρομή, έχουν την κρυφή υπερηφάνεια και τη σεμνότητα να διαισθάνονται ότι έχουν εγγράψει με τη συμμετοχή τους σ’ εκείνες τις κρίσιμες στιγμές, μία σειρά από υποθήκες τις οποίες κουβαλούν από τότε και τις υπερασπίζονται μέχρι τώρα, γεγονός που τους δημιουργεί τεράστια ευθύνη.
      Πέρασαν τριάντα πέντε χρόνια από την εξέγερση του Πολυτεχνείου και όμως συνεχίζει να είναι σύμβολο αντίστασης όχι μόνο για εκείνους που το έζησαν, αλλά και για τις γενιές που ακολούθησαν. Τριάντα πέντε χρόνια η αντίσταση, η αλληλεγγύη, η συλλογικότητα και ο αγώνας συνεχίζουν να αποτελούν το όραμα νέων ανθρώπων για της γενιάς τους τα Πολυτεχνεία.
      Το αυθεντικό αντέχει στο χρόνο, και δεν υπακούει στον κανόνα του εφήμερου. 
      Σ’ αυτήν τη σημερινή δύσκολη συγκυρία της γενικευμένης κρίσης, πολιτικής, οικονομικής και ηθικής, κρίση μέσα από την οποία μεθοδεύονται λύσεις ώστε η κοινωνία, οι εργαζόμενοι, οι αδύναμοι να πληρώσουν και πάλι τις συνέπειες παρά τα πολυτεχνεία πασών των γενεών, όσοι με αλαζονεία διακήρυτταν το τέλος της ιστορίας και το τέλος των ιδεολογιών –αν και η ιστορία για μια ακόμη φορά τους εκδικείται- εκείνοι και σήμερα επιμένουν να την αγνοούν. Δεν είναι ζήτημα διαφοράς απόψεων, είναι ζήτημα διαφοράς συμφερόντων. Η ιστορία όμως επανέρχεται με όλο της το μεγαλείο για να ενώσει το χθες με το σήμερα, για να ενώσει την εξέγερση του Πολυτεχνείου με τους αγώνες που αναπτύσσονται σ’ όλο τον κόσμο ώστε να δυναμώσει η φωνή της κοινωνίας, η φωνή των κοινωνικά αδύναμων, των ανέργων, των φτωχών, των μεταναστών, των νέων, αυτών που η καπιταλιστική παγκοσμιοποίηση τους επιφυλάσσει χρόνια απίστευτης βαρβαρότητας.
      Τούτες τις ημέρες, μια άλλη εξέγερση στις ελληνικές φυλακές δείχνει τη δύναμη του πάθους για ελευθερία και αξιοπρέπεια που ζει και θεριεύει ακόμη και μέσα στην αθλιότητα, και συνδέει το σύνθημα «Ελλάς, Ελλήνων φυλακισμένων» του Νοέμβρη, με τον αγώνα των ποινικών φυλακισμένων του σήμερα που μαζικά και ειρηνικά βρίσκουν το κουράγιο να διεκδικούν και να διδάσκουν.
      Ο ΣΥ.ΡΙΖ.Α. τιμά την εξέγερση του Πολυτεχνείου, τιμά μαζί την εξέγερση της Νομικής που προηγήθηκε, τις εξεγέρσεις στη Θεσσαλονίκη, στα Γιάννενα και σε άλλα πανεπιστημιακά ιδρύματα της χώρας, διδάσκεται και εμπνέεται από τους αγώνες και τους στόχους των εξεγέρσεων. Τιμά συνολικά τον αντιδικτατορικό αγώνα, τους χιλιάδες κρατούμενους, τους χιλιάδες βασανισμένους, τους νεκρούς που –να το πούμε- ανήκουν σε ευρύ φάσμα πολιτικών παρατάξεων, τιμά τους νεκρούς του Πολυτεχνείου. 
      Ο ΣΥ.ΡΙΖ.Α. διακηρύσσει: «Εδώ Πολυτεχνείο». Η επιστροφή στο μέλλον, είναι σήμερα και αναγκαία και δυνατή.
      Συναδέλφισσες  και συνάδελφοι, θα πρέπει να προβληματιστούμε σ’ αυτές τις ιστορικές αναφορές. Είναι ίσως η μοναδική επέτειος τέτοιας σημασίας που δεν γιορτάζεται με τον επίσημο τρόπο που άλλες επέτειοι γιορτάζονται από την Εκκλησία, τον Στρατό, το Κράτος. Δεν είναι γιορτή της δημοκρατίας; Κι όμως γιορτάζεται αυθόρμητα, γνήσια, με παλλαϊκή κινητοποίηση, όπως αυθόρμητος, γνήσιος, μεγαλειώδης και υπερβατικός ήταν εκείνος ο αγώνας. 
      Οι πρωταγωνιστές εκείνης της εξέγερσης δεν φαντάστηκαν τότε ότι εκείνη η ημέρα θα τιμάται από τη Βουλή των Ελλήνων έστω και μ’ αυτόν τον τρόπο.
      Κύριε Πρόεδρε της Βουλής, θα θέλαμε να επισημάνουμε ότι θα χρειαζόταν μια ολόκληρη συνεδρίαση, πλήρης για να τιμηθεί αυτή η επέτειος και όχι μια εμβόλιμη συνεδρίαση. Αγωνίστηκαν οι πρωταγωνιστές εκείνης της εξέγερσης, φυλακίστηκαν, διώχθηκαν, σκοτώθηκαν όχι για να γράψουν ιστορία αλλά για να αλλάξουν την ιστορία. Έκαναν το καθήκον τους, το χρέος τους, μετέτρεψαν την οργή σε εξέγερση, γιατί έτσι αισθάνονταν ότι έπρεπε γιατί είχαν ανάγκη να μην υποκύψουν και αιωρείται ακόμη το ερώτημα ποιος νίκησε εκείνες τις ημέρες της εξέγερσης; Εκείνοι που με τον αγώνα τους απομόνωσαν τη χούντα και την οδήγησαν οκτώ μήνες αργότερα υπό το άγος της κυπριακής τραγωδίας να καταρρεύσει ή εκείνοι που συνομιλούσαν μαζί  της; Εκείνοι που εμπνέουν τόσες γενιές ή εκείνοι που και τότε μιλούσαν για ακρότητες; Εκείνοι που αγωνίστηκαν ενάντια στο σύστημα που γεννά δικτατορίες και καταπίεση ή εκείνοι που αξιοποίησαν την πτώση της χούντας για να ξανακάνουν σύστημα τις διακρίσεις, τις αδικίες, την καταπίεση. Εκείνοι που έκαναν το χρέος αγώνα ή εκείνοι που κέρδισαν εξουσία και δόξα, χωρίς να ανταποκριθούν στο χρέος, χωρίς να δώσουν αγώνα.
      Γι’ αυτό τριάντα πέντε χρόνια μετά, η 17 Νοέμβρη 1973 παραμένει σύμβολο αντίστασης και έμπνευσης για χιλιάδες νέους, για χιλιάδες καταπιεσμένους, για χιλιάδες φτωχούς, για χιλιάδες ανθρώπους της κοινωνίας μας που δεν μπορούν να αισθανθούν ότι δικαιώθηκαν.
      Τιμούν το χθες οι αγωνιζόμενοι για το σήμερα και το αύριο. Ψωμί, παιδεία, ελευθερία τριάντα πέντε χρόνια πριν αλλά και σήμερα, με άλλους τρόπους, με άλλες συνθήκες αλλά και σήμερα. Το μήνυμα είναι διαχρονικό και σε πείσμα των καιρών η εξέγερση του Πολυτεχνείου παραμένει πάντα νέα, φρέσκια και γοητευτική.
      Tι κι αν τα χρόνια περνούν, τι κι αν οι επέτειοι δεν είναι πάντα λαμπερές στην πειστικότητά τους, τι κι αν κάποιοι από τους πρωταγωνιστές της πήραν και άλλους δρόμους, όταν συμβαίνει εντελώς απρόβλεπτα οι αδύναμοι να γίνονται δυνατοί, η ιστορική αυτή υπέρβαση συγκλονίζει για πάντα, γιατί δικαιώνει την ανθρώπινη μοίρα και δοξάζει των νέων και των απλών ανθρώπων τα θαύματα, της κάθε γενιάς τα πολυτεχνεία, γιατί επιβεβαιώνει πως η ιστορία δεν τελειώνει και πως ο μόνος βέβαιος νόμος της είναι η έκπληξη. 
      ΠΡΟΕΔΡΟΣ (Δημήτριος Σιούφας): Το λόγο έχει ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Αστέριος Ροντούλης.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κύριε Πρόεδρε.
      Επιτρέψτε μου, αγαπητοί συνάδελφοι, να μη διατυπώσω ένα φορμαλιστικό λόγο που θα δομείται πάνω σε επετειακούς ύμνους. Αυτά είναι χιλιοειπωμένα και έχουν ακουστεί πολλάκις. Αν το έπραττα, θα ήταν ύβρις στους ανθρώπους που έδωσαν τη δική τους προσωπική μάχη, για να έρθει η δημοκρατία στην Ελλάδα. Θα ήταν αρκετό, λοιπόν, να πω μόνο ότι οι νέοι άνθρωποι της εποχής εκείνης, η γενιά του Πολυτεχνείου όπως λέγεται, αντιμετώπισε το σκληρό καθεστώς Ιωαννίδη και στη συνέχεια έγινε ο καταλύτης, για να έρθει η πολυπόθητη δημοκρατία στη γενέτειρά της και πάλι. 
      Θα ήταν, όμως, ενδιαφέρον ιστορικά να θέσουμε το εξής ερώτημα: Πέρα από ιδεοληψίες, η γενιά αυτή του Πολυτεχνείου, που στη συνέχεια ανέλαβε τη διακυβέρνηση της χώρας, πήρε στα χέρια της τις τύχες της χώρας αυτής, είναι σήμερα, μετά την παρέλευση τριάντα πέντε ετών, ευχαριστημένη από την ποιότητα της δημοκρατίας μας; Να θέσω διαφορετικά το ερώτημα. Πώς είναι δυνατόν η γενιά του Πολυτεχνείου να είναι ικανοποιημένη από μια δημοκρατία που στηρίζεται στον άκρατο κομματισμό, που διαβρώνει τους δημοκρατικούς μας θεσμούς; Πώς είναι δυνατόν η γενιά του Πολυτεχνείου να είναι ικανοποιημένη από την οικογενειοκρατία και το νεποτισμό, που ταλαιπωρεί το πολιτικό μας σύστημα δεκαετίες τώρα; Πώς είναι δυνατόν η γενιά του Πολυτεχνείου να είναι ικανοποιημένη από ένα σύστημα που στηρίζεται στις ανεκπλήρωτες προεκλογικές υποσχέσεις που λειτουργούν ψηφοθηρικά και μόνο; Και, αγαπητοί συνάδελφοι, πώς είναι δυνατόν σήμερα -και εννοώ κατά κυριολεξία το σήμερα- η δημοκρατία μας να ταλανίζεται από κουκουλοφόρους που κατατρομοκρατούν τον πολίτη; Και όταν μιλάμε για έναν τρομοκρατημένο πολίτη, εξ’ ορισμού δεν μπορούμε να μιλάμε για ποιοτική δημοκρατία. Είναι αντιφατικές έννοιες αυτές. Και βεβαίως, πώς είναι δυνατόν η γενιά του Πολυτεχνείου να είναι ικανοποιημένη από ένα πολιτικό σύστημα που θέτει συνεχώς στο περιθώριο των πολιτικών αποφάσεων τον πολίτη; Πότε έγινε, αγαπητοί συνάδελφοι, ένα δημοψήφισμα στη χώρα μας για μείζονα κοινωνικά ή εθνικά ζητήματα, πράγμα που θα έφερνε στο επίκεντρο των όποιων πολιτικών εξελίξεων τον ίδιο τον πολίτη; Άρα, λοιπόν, καταλαβαίνουμε όλοι ότι η απάντηση στο μείζον ερώτημα που έθεσα, είναι μάλλον αρνητική. Δηλαδή, η γενιά του Πολυτεχνείου δεν είναι καθόλου ικανοποιημένη από το σημερινό πολιτικό σύστημα που όλοι βιώνουμε.
      Τα διακυβεύματα, λοιπόν, σήμερα είναι τρία: 
      Πρώτον, η εμβάθυνση και η ποιοτική αναβάθμιση του δημοκρατικού μας πολιτεύματος. Πώς θα μπορούσε να γίνει αυτό; Θα μπορούσε να γίνει αυτό, αν το σημερινό πολιτικό μας σύστημα μπολιαστεί  με αμεσοδημοκρατικές διαδικασίες ή αν καθαρθεί από τα δεινά του κομματισμού, που ως σαράκι  τρώνε την ουσία του δημοκρατικού μας πολιτεύματος ή αν αποβάλει πρακτικές και μεθοδεύσεις αδιαφάνειας και σκανδαλισμού των πολιτών. 
      Δεύτερον, η διασφάλιση της κοινωνικής συνοχής. Ένα αίτημα ιδιαιτέρως επίκαιρο στις μέρες μας, διότι τα ασθενέστερα κοινωνικά στρώματα, πραγματικά και κυριολεκτικά, πλήττονται από τις επιπτώσεις της αρνητικής οικονομικής συγκυρίας που όλοι βιώνουμε και βεβαίως βρίσκεται εκτεταμένη σε παγκόσμιο επίπεδο.
      Και τρίτον, να κλείσει επιτέλους η πληγή της Κύπρου. Είναι μια πληγή που συνεχίζει να αιμορραγεί, που προσβάλλει το διεθνές δίκαιο, προσβάλλει τα δικαιώματα του ανθρώπου και αυτό το απαράδεκτο καθεστώς θα πρέπει να τελειώνει με βάσεις-αρχές του διεθνούς δικαίου και του κοινοτικού κεκτημένου. 
      Αν συμβούν όλα αυτά, τότε, αγαπητοί συνάδελφοι, η δημοκρατία μας θα έχει γίνει καλύτερη και  ο λαός μας θα βιώσει καλύτερες συνθήκες ζωής.
      Ευχαριστώ, κύριε Πρόεδρε.
      ΠΡΟΕΔΡΟΣ (Δημήτριος Σιούφας): Το λόγο έχει ο εκπρόσωπος της Κυβέρνησης, Υφυπουργός Εθνικής Παιδείας και Θρησκευμάτων κ. Σπύρος Ταλιαδούρος.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
      Κυρίες και κύριοι συνάδελφοι, η Ελλάδα, η χώρα που γέννησε την ιδέα της δημοκρατίας και υμνεί την έννοια της ελευθερίας, τιμά σήμερα τους αγώνες των νέων φοιτητών και φοιτητριών που αντιστάθηκαν στον ολοκληρωτισμό, που διεκδίκησαν την ελευθερία, που πολέμησαν για τη δημοκρατία, των νέων που πήραν την πρωτοβουλία να εκφράσουν τη θέληση του συνόλου των Ελλήνων για μια πατρίδα με εθνική αξιοπρέπεια και λαϊκή κυριαρχία, των νέων που, πέρα και έξω από κομματικούς σχηματισμούς, εξέφρασαν με δύναμη την αγωνία για το μέλλον, φωνάζοντας το σύνθημα «Ψωμί – Παιδεία – Ελευθερία». 
      Με τη δική τους παρουσία εντάθηκε ο αγώνας για τη διεκδίκηση των δικαιωμάτων των πολιτών, που είχαν καταπατηθεί από ένα αντιδημοκρατικό πολίτευμα. Γιατί ήταν αυτοί που ένιωθαν περισσότερο από κάθε άλλον την αγωνία τους μπροστά σ’ ένα μέλλον που ήταν δικό τους. Τα ιδανικά που ενέπνευσαν τους φοιτητές και τις φοιτήτριες στον αγώνα τους κατά του ολοκληρωτισμού, η ελευθερία και η δημοκρατία, αποτελούν αναμφίβολα διαχρονικές αξίες, οι οποίες γεννήθηκαν σ’ αυτό τον τόπο και είναι δεμένες άρρηκτα με τον ελληνικό λαό. Και το ιστορικό χρέος των Ελλήνων ήταν πολύ βαρύ, για να ανεχθούν τις συνθήκες ανελευθερίας και καταπίεσης που επέβαλε η δικτατορία. 
      Το Πολυτεχνείο εξέφρασε την αντίθεση σύσσωμου του ελληνικού λαού προς κάθε προσπάθεια υποταγής και ποδηγέτησής του και την αμετακίνητη αφοσίωσή του στα δημοκρατικά ιδεώδη. Αυτό είναι και το σημαντικότερο μήνυμα του εορτασμού της επετείου τριάντα πέντε χρόνια μετά: ότι, δηλαδή, η προάσπιση υψηλών αξιών, όπως είναι η ελευθερία, η αλληλεγγύη και η κοινωνική δικαιοσύνη απαιτούν συλλογικούς αγώνες και μαζική συμμετοχή στα κοινά. Καθένας από εμάς φέρει ιερό καθήκον για την περιφρούρηση των δημοκρατικών μας θεσμών, την εμβάθυνση της δημοκρατίας, την οικοδόμηση ενός καλύτερου αύριο για τη χώρα μας και αναμφισβήτητα στην πρώτη γραμμή αυτών των διεκδικήσεων βρίσκονται οι νέοι.
      Κυρίες και κύριοι συνάδελφοι, η εξέγερση του Πολυτεχνείου αποτελεί ένα σημαντικό ορόσημο της νεότερης ιστορίας μας, καθώς σηματοδότησε την αρχή του τέλους της δικτατορίας, η οποία κατέρρευσε οκτώ μήνες μετά, συγκαταλέγοντας στις μαύρες σελίδες της την τραγωδία της Κύπρου. Οδηγηθήκαμε έτσι στη Μεταπολίτευση, όπου με Πρωθυπουργό τον αείμνηστο Κωνσταντίνο Καραμανλή μπήκαν τα θεμέλια της σημερινής Ελλάδας, μιας Ελλάδας δημοκρατικής, μιας Ελλάδας φιλελεύθερης, μιας Ελλάδας ευρωπαϊκής. 
      Είναι αλήθεια ότι χάρη στους αγώνες εκείνους, χάρη στη Μεταπολίτευση, χάρη στα διδάγματα, τα οποία αντλήσαμε ως λαός για τις μεγάλες χαμένες ευκαιρίες της δημοκρατίας, ζούμε σήμερα την ομαλότερη και την πιο ουσιαστική περίοδο της δημοκρατίας μας, ζούμε την περίοδο όπου το Σύνταγμα λειτουργεί, όπου οι ελευθερίες είναι σεβαστές. 
      Όμως, κυρίες και κύριοι συνάδελφοι, δεν πρέπει να λησμονούμε ότι ναι μεν οι δομές της δημοκρατίας μας είναι στέρεες, αλλά υφίστανται κίνδυνοι από τις προκλήσεις του παρόντος και του μέλλοντος για τη διαρκή πρόοδο και ευημερία των πολιτών. Χρειάζεται συνεχής αγώνας για τη διασφάλιση της προόδου των πολιτών, για την ευημερία της πατρίδας μας. Πρέπει να υπερασπιστούμε σήμερα, περισσότερο παρά ποτέ, τον άνθρωπο και τα δικαιώματά του.
Πρέπει να υπερασπιστούμε την αξία του ανθρώπου και την ελεύθερη ανάπτυξη της προσωπικότητάς του απέναντι σε όψεις της παγκοσμιοποίησης, που θέτουν σε κίνδυνο πολλά απ’ αυτά που θεωρούμε σήμερα ως κεκτημένα.
      Στη σύγχρονη δημοκρατία και απέναντι στους επικριτές της, οι κυβερνήσεις, τα κόμματα, οι πολιτικοί, το Κοινοβούλιο, απαντούν με μία ειλικρινή εκδήλωση σεβασμού της ελευθερίας. Αυτή είναι η απάντηση απέναντι σ’ όλους εκείνους οι οποίοι θεωρούν ότι για να σώσουμε τη δημοκρατία και τα δικαιώματα του ανθρώπου, πρέπει να περιορίσουμε τις ελευθερίες μας. Αυτό είναι το μεγάλο διακύβευμα της εποχής μας. Ο σύγχρονος άνθρωπος για να παλέψει απέναντι στις προκλήσεις της παγκοσμιοποίησης, πρέπει πρωτίστως να είναι ελεύθερος.
      Κυρίες και κύριοι συνάδελφοι, το Πολυτεχνείο είναι πέραν των άλλων και ένα σύμβολο κοινών προσπαθειών για μία καλύτερη παιδεία, παιδεία υψηλής ποιότητας, παιδεία που αποβλέπει στην ολοκλήρωση του ανθρώπου και εξοπλίζει τους νέους μας με εφόδια που απαιτεί η σύγχρονη, σύνθετη εποχή και κοινωνία μας. 
      Αυτήν την παιδεία επιδιώκουμε να προσφέρουμε στο νέο Έλληνα και αγωνιζόμαστε όσο καλύτερα μπορούμε για να έχει η νέα γενιά της πατρίδος μας μέλλον στη σύγχρονη εποχή, για να έχουν οι Έλληνες ταυτότητα στο παγκοσμιοποιημένο περιβάλλον, για να μείνουν ζωντανά τα υψηλά ιδανικά που μας δίδαξαν οι νέοι μας με τους αγώνες τους πριν από τριάντα πέντε χρόνια.
      Σας ευχαριστώ πολύ.
      (Χειροκροτήματα)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, ολοκληρώθηκε η συζήτηση μνήμης και τιμής για την εξέγερση του Πολυτεχνείου.
      
      ΠΡΟΕΔΡΟΣ (Δημήτριος Σιούφας): Εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 
      Υπουργείου Δικαιοσύνης.
      Ψήφιση στο σύνολο του σχεδίου νόμου του Υπουργείου Δικαιοσύνης: «Μεταρρυθμίσεις για την οικογένεια, το παιδί, την κοινωνία και άλλες διατάξεις».
      Ο κύριος Υπουργός θέλει να πάρει το λόγο;
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Όχι, κύριε Πρόεδρε.
      ΠΡΟΕΔΡΟΣ (Δημήτριος Σιούφας): Ερωτάται το Σώμα: Γίνεται δεκτό το νομοσχέδιο και στο σύνολο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΘΕΟΔΩΡΟΣ ΔΡΙΤΣΑΣ: Κατά πλειοψηφία.
      ΠΡΟΕΔΡΟΣ (Δημήτριος Σιούφας): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς το νομοσχέδιο του Υπουργείου Δικαιοσύνης: «Μεταρρυθμίσεις για την οικογένεια, το παιδί, την κοινωνία και άλλες διατάξεις» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      (Να μπει το νομοσχέδιο 92α)
      ΠΡΟΕΔΡΟΣ (Δημήτριος Σιούφας): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Δημήτριος Σιούφας): Το Σώμα παρέσχε τη ζητηθείσα εξουσιοδότηση.
      Υπουργείου Οικονομίας και Οικονομικών.
       Μόνη συζήτηση επί των σχεδίων νόμου: «α) Κύρωση του Απολογισμού  του Κράτους οικονομικού έτους 2006. β) Κύρωση του Ισολογισμού του Κράτους οικονομικού έτους 2006».
       Το νομοσχέδιο θα συζητηθεί κατά τη σημερινή συνεδρίαση.
      Του ιδίου Υπουργείου.
      Μόνη συζήτηση επί της αρχής, των άρθρων και του συνόλου του σχεδίου νόμου: «Ενίσχυση της ρευστότητας της οικονομίας για την αντιμετώπιση των επιπτώσεων της διεθνούς χρηματοπιστωτικής κρίσης και άλλες διατάξεις».
      Το νομοσχέδιο θα συζητηθεί σύμφωνα με την ημερήσια διάταξη στην αυριανή συνεδρίαση.
      Κυρίες και κύριοι συνάδελφοι, επανερχόμαστε στο νομοσχέδιο του Υπουργείου Οικονομίας και Οικονομικών.
      Μόνη συζήτηση επί των σχεδίων νόμου: «α) Κύρωση του Απολογισμού  του Κράτους οικονομικού έτους 2006. β) Κύρωση του Ισολογισμού του Κράτους οικονομικού έτους 2006».
      Η συζήτηση, κυρίες και κύριοι συνάδελφοι, του Απολογισμού και του Ισολογισμού του Κράτους γίνεται σε δύο συνεδριάσεις, όπως ορίζει ο Κανονισμός της Βουλής στο άρθρο 123, παράγραφος 8, με ανάλογη εφαρμογή του άρθρου 107, δηλαδή με οργανωμένη συζήτηση.
      Σύμφωνα, λοιπόν, με το άρθρο 107 που εφαρμόζεται αναλόγως, η Διάσκεψη των Προέδρων στη συνεδρίασή της στις 13.11.2008 αποφάσισε κάθε μία από τις προβλεπόμενες από τον Κανονισμό συνεδριάσεις να έχει διάρκεια τεσσάρων ωρών. Ο χρόνος αυτός κατανέμεται στις Κοινοβουλευτικές Ομάδες ανάλογα με τη δύναμή τους. Στο Προεδρείο έχουν κατατεθεί κατάλογοι ομιλητών από τα κόμματα, με καθορισμό της σειράς των ομιλητών και τη διάρκεια των ομιλιών τους και για τις δύο συνεδριάσεις.
      Στη συνέχεια, από την υπηρεσία έχει καταρτιστεί ενιαίος κατάλογος με πρόταξη των εισηγητών και των ειδικών αγορητών και με εναλλαγή των ομιλητών. Δικαίωμα δευτερολογίας στη διαδικασία αυτή έχουν μόνο οι εισηγητές, μετά την ολοκλήρωση της ομιλίας του τελευταίου ομιλητή.
      Επίσης, σύμφωνα με το άρθρο 107 δεν υπολογίζεται στο συνολικό χρόνο που έχει διατεθεί σε κάθε κοινοβουλευτική ομάδα η διάρκεια ομιλίας των Υπουργών, των Προέδρων των κοινοβουλευτικών ομάδων και των αναπληρωτών τους και ορίζεται στο ½ του χρόνου του άρθρου 97 του Κανονισμού της Βουλής. 
      Προτείνω να μην ισχύσει περιορισμός στο χρόνο για τους Υπουργούς και τους Κοινοβουλευτικούς Εκπροσώπους. 
      Το Σώμα συμφωνεί;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Δημήτριος Σιούφας): Το Σώμα συνεφώνησε ομοφώνως.
      Καλώ στο Βήμα τον εισηγητή της Πλειοψηφίας κ. Καράογλου. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, θα ήθελα το λόγο.
      ΠΡΟΕΔΡΟΣ (Δημήτριος Σιούφας): Παρακαλώ, κύριε Γείτονα.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, είπατε για τέσσερις συν  τέσσερις ώρες στις δύο συνεδριάσεις.
      ΠΡΟΕΔΡΟΣ (Δημήτριος Σιούφας): Εκτός από το χρόνο των Υπουργών και των Κοινοβουλευτικών Εκπροσώπων.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ναι. 
      Επειδή σήμερα ξεκινάμε αργά λόγω των επίκαιρων ερωτήσεων και της εκδήλωσης για την επέτειο του Πολυτεχνείου, θα τηρηθεί το τετράωρο;
      ΠΡΟΕΔΡΟΣ (Δημήτριος Σιούφας): Νομίζω ναι. Πρέπει να το τηρήσουμε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Να το διευκρινίσουμε.
      ΠΡΟΕΔΡΟΣ (Δημήτριος Σιούφας): Νομίζω ότι πρέπει να το τηρήσουμε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Καλώς.
      ΠΡΟΕΔΡΟΣ (Δημήτριος Σιούφας): Το λόγο έχει ο εισηγητής της Πλειοψηφίας κ. Καράογλου.
      ΘΕΟΔΩΡΟΣ ΚΑΡΑΟΓΛΟΥ: 17 Νοεμβρίου 2008. Το μυαλό όλων μας, οι μνήμες όλων μας πηγαίνουν τριάντα πέντε χρόνια πριν σαν σήμερα, στις 17 Νοεμβρίου του 1973, όταν οι ελεύθεροι πολιορκημένοι, οι αγωνιζόμενοι, η νεολαία που βρισκόταν μέσα στο Πολυτεχνείο, έδινε τον αγώνα της για την ανατροπή της ξενοκίνητης δικτατορίας, κάτι που μετά από ένα χρόνο έγινε πραγματικότητα. Βεβαίως θα πρέπει να μην ξεχνάμε την επέτειο αυτή και να αποτιούμε τον οφειλόμενο φόρο τιμής στα παιδιά του Πολυτεχνείου, στον ελληνικό λαό που αγωνίστηκε τότε για την ανατροπή της δικτατορίας.
      Σήμερα, η τύχη η αγαθή το έφερε να έχουμε τη δυνατότητα στην Ολομέλεια του Κοινοβουλίου να συζητάμε και να συμμετέχουμε σε μία πολύ σημαντική διαδικασία, τη διαδικασία της συζήτησης για την κύρωση του Απολογισμού και του Ισολογισμού του Κράτους για το οικονομικό έτος 2006. Είναι μία διαδικασία που προβλέπεται από το Σύνταγμα και από το άρθρο 31α του Κανονισμού της Βουλής. Στην ουσία είναι μία διαδικασία που αποτελεί τη λογοδοσία της Κυβέρνησης για την οικονομική διαχείριση ενός πλήρους έτους, για την εκτέλεση του προϋπολογισμού σ’ αυτό το έτος, για την πορεία υλοποίησης των εσόδων από τη μία πλευρά και των εξόδων-δαπανών από την άλλη.
      Η εισήγησή μου, αγαπητοί συνάδελφοι, είναι χωρισμένη σε δύο ενότητες. Στην πρώτη ενότητα θα αναφερθώ σε τέσσερα συγκεκριμένα ζητήματα, σε τέσσερα συγκεκριμένα προβλήματα, που όλα τα προηγούμενα χρόνια απασχολούσαν τη σχετική επιτροπή, την επιτροπή για τον Απολογισμό και Ισολογισμό του Κράτους, και είναι ζητήματα σημαντικά, που μπορεί να φαίνεται ότι είναι διαδικαστικές παρατηρήσεις, αλλά είναι πάρα πολύ ουσιαστικές.
      Όλα τα προηγούμενα χρόνια είχαμε τονίσει ότι είναι επιτακτική η ανάγκη για την ενίσχυση των αρμοδιοτήτων, αλλά και των ελεγκτικών μηχανισμών της Επιτροπής για τον Απολογισμό και Ισολογισμό του ελληνικού Κράτους. Πιστεύαμε και εξακολουθούμε να πιστεύουμε ότι η επιτροπή αυτή μπορεί να συμβάλλει στη διαφάνεια και τον έλεγχο του Κοινοβουλίου και κατά την πορεία εκτέλεσης του προϋπολογισμού και όχι μόνο απολογιστικά. 
      Όλα τα προηγούμενα χρόνια λέγαμε ότι θα πρέπει να υπάρχει η δυνατότητα προληπτικών ελέγχων κατά τη διάρκεια του τρέχοντος προϋπολογισμού ανά τετράμηνο ή εξάμηνο, έτσι ώστε να μπορεί η Βουλή ανά πάσα στιγμή να παρακολουθεί την πορεία υλοποίησης του τρέχοντος προϋπολογισμού.
      Αυτή η αναφορά, αγαπητοί συνάδελφοι, που όλα τα προηγούμενα χρόνια γινόταν από τους συναδέλφους όλων ανεξαρτήτως των παρατάξεων, επιτέλους βρήκε τη δικαίωσή της. Με την αναθεώρηση του Κανονισμού της Βουλής που έγινε στις 25 Ιουνίου του 2008 και δημοσιεύτηκε ήδη στο Φ.Ε.Κ. 126 Α στις 2 Ιουλίου του 2008, προβλέπεται ότι ο Υπουργός Οικονομίας και Οικονομικών οφείλει να ενημερώνει τη συγκεκριμένη επιτροπή μία φορά ανά τετράμηνο, δηλαδή, όπως ακριβώς τους ζητούσαμε,  για την πορεία εκτέλεσης του προϋπολογισμού του κράτους και για τη διαχείριση των δημοσίων οικονομικών. Οφείλει παράλληλα να διαβιβάζει στην επιτροπή διά του Προέδρου της Βουλής την ανά μήνα πραγματοποίηση των εσόδων και των δαπανών του τρέχοντος προϋπολογισμού.
      Αυτό, αγαπητοί συνάδελφοι, είναι μία πάρα πολύ σημαντική εξέλιξη. Είναι μία εξέλιξη η οποία δικαιώνει το ένα από τα τέσσερα πολύ σημαντικά ζητήματα τα οποία, όπως είπα προηγουμένως, όλα αυτά τα χρόνια έμπαιναν απ’ όλους τους συναδέλφους όλων ανεξαρτήτως των παρατάξεων. 
      Το δεύτερο σοβαρό ζήτημα που βάζαμε πάντοτε, είναι ότι η Επιτροπή για τον Απολογισμό και Ισολογισμό του ελληνικού Κράτους θα πρέπει να έχει εξειδικευμένο τεχνοκρατικό προσωπικό, γιατί λέγαμε πάντοτε ότι μπορεί κάποιοι συνάδελφοι να έχουν τις θεωρητικές γνώσεις ή και την πρακτική εμπειρία από τις λειτουργίες της επιτροπής για να ελέγξουν τη διαδικασία του Απολογισμού και Ισολογισμού, αλλά σίγουρα υπάρχουν πολλοί συνάδελφοι που έχουν ανάγκη από μία στοιχειώδη έστω ενημέρωση από ένα εξειδικευμένο προσωπικό.
      Αυτό εξακολουθεί να είναι ένα ζήτημα ανοικτό. Όμως, όπως και στο προηγούμενο ζήτημα, στο θέμα, δηλαδή, της ενίσχυσης των αρμοδιοτήτων της επιτροπής υπήρξε μια θετική ανταπόκριση από το Προεδρείο της Βουλής, δράττομαι της ευκαιρίας με την παρουσία του Προέδρου της Βουλής, του κ. Σιούφα, να τονίσω ότι θα πρέπει η επιτροπή μας να ενισχυθεί από το Προεδρείο της Βουλής με το κατάλληλο τεχνοκρατικό προσωπικό, έτσι ώστε πραγματικά να μπορεί να προσφέρει ουσιαστική βοήθεια στους συναδέλφους που θέλουν ενημέρωση πάνω στα ζητήματα προϋπολογισμού, απολογισμού και ισολογισμού του ελληνικού κράτους.
      Η τρίτη παρατήρηση έχει σχέση με κάτι που γινόταν, εξακολουθεί να γίνεται όλα αυτά τα χρόνια και δυστυχώς δεν έχει ακόμη αντιμετωπιστεί. Είναι η διαδικασία Κύρωσης του Ισολογισμού και του Απολογισμού. Σήμερα, πρακτικά ερχόμαστε δύο περίπου χρόνια μετά τη λήξη του Απολογισμού του οικονομικού έτους του 2006, για να κυρώσουμε, να εγκρίνουμε τον Απολογισμό και Ισολογισμό του 2006. Αυτό δημιουργεί μια σειρά προβλημάτων. Ενδεικτικά αναφέρω ότι το 2005 κυρώσαμε τον Ισολογισμό και Απολογισμό του οικονομικού έτους 2003, όταν τότε κυβέρνηση ήταν η κυβέρνηση του ΠΑ.ΣΟ.Κ.. Και ο ομιλών, ο οποίος έτυχε τότε πάλι να είναι εισηγητής επί της συγκεκριμένης Κύρωσης, ήταν στη δύσκολη θέση να εισηγείται θετικά την Κύρωση του Ισολογισμού και Απολογισμού για το οικονομικό έτος 2003, οπότε μια άλλη κυβέρνηση εκτελούσε τον προϋπολογισμό αυτό, μια κυβέρνηση που τόσα προβλήματα είχε δημιουργήσει στον ελληνικό λαό.
      Τι θέλω να πω με αυτό; Θέλω να πω ότι υπάρχει η δυνατότητα ο Ισολογισμός και ο Απολογισμός ενός οικονομικού έτους να κυρώνεται το συντομότερο δυνατό και σίγουρα εντός του αμέσως επόμενου έτους που ακολουθεί. Δηλαδή, ο Ισολογισμός και ο Απολογισμός του 2007 να κυρώνεται έως τα τέλη του 2008 και ούτω καθεξής.
      Πώς μπορεί να γίνει αυτό; Το Γενικό Λογιστήριο του Κράτους ολοκληρώνει τη διαδικασία ελέγχου του Απολογισμού και Ισολογισμού του ελληνικού Κράτους το Σεπτέμβριο του αμέσως επόμενου έτους και το Νοέμβριο του αμέσως επόμενους έτους δημοσιεύονται τα επίσημα πρακτικά αυτού του ελέγχου σε σχετικό τόμο. Θεωρώ ότι δίνεται ο επαρκής χρόνος, έτσι ώστε μέχρι τα τέλη του αμέσως επόμενου χρόνου να υπάρχει η δυνατότητα να γίνεται η Κύρωση του Ισολογισμού και του Απολογισμού για τον προηγούμενο χρόνο. Με αυτόν τον τρόπο θα ξεπεράσουμε τα προβλήματα του είδους που ανέφερα.
      Το τέταρτο ζήτημα έχει σχέση με τη διαφάνεια και τη λειτουργία των εσόδων και δαπανών του κράτους. Είναι το περίφημο θέμα των ειδικών λογαριασμών. Όλα αυτά τα χρόνια ακούγαμε –και θυμάμαι χαρακτηριστικά ότι ξεκίνησε κατά την περίοδο 2000-2001 από τον τότε Πρόεδρο του Συνασπισμού, τον κ. Κωνσταντόπουλο- ότι υπήρχαν εκατοντάδες ειδικοί λογαριασμοί εκτός προϋπολογισμού, λογαριασμοί που δεν είχε τη δυνατότητα κανένας να παρακολουθήσει. Αυτό ήταν αδιανόητο. Ήταν αδιανόητο να υπάρχουν κονδύλια εκτός του κρατικού προϋπολογισμού. Γιατί μ’ αυτόν τον τρόπο δεν υπήρχε διαφάνεια και έλεγχος σ’ αυτούς τους λογαριασμούς. 
      Πέρυσι έγινε μια σημαντική προσπάθεια από το Υπουργείο Εθνικής Οικονομίας και Οικονομικών και μειώθηκαν αυτοί οι ειδικοί λογαριασμοί από τους τριακόσιους πενήντα περίπου στους διακόσιους. Φέτος είναι μια πάρα πολύ καλή χρονιά, γιατί με τον ν. 3697/2008 καταργούνται και ενσωματώνονται στον κρατικό προϋπολογισμό όλοι οι ειδικοί λογαριασμοί, που είναι περίπου διακόσιοι. Υπάρχει ρητή και κατηγορηματική αναφορά στο άρθρο 1 του ν. 3697/2008. Βεβαίως, υπάρχουν κάποιες εξαιρέσεις. Αυτές έχουν σχέση με ειδικούς λογαριασμούς που έχουν αναφορά σε διεθνή προγράμματα, που καταλαβαίνετε ότι δεν μπορούν να τηρηθούν εντός του προϋπολογισμού.
      Με τον τρόπο αυτό, με την κατάργηση σχεδόν του συνόλου των ειδικών λογαριασμών και το ότι τοποθετούνται εντός του προϋπολογισμού για να υφίστανται και το δημόσιο έλεγχο, προφανέστατα επιτυγχάνονται οι στόχοι που έχουν βάλει οι αρμόδιοι Υπουργοί Εθνικής Οικονομίας για πλήρη διαφάνεια της δημοσιονομικής πολιτικής, μια που δεν υπάρχει πλέον κανένα κονδύλιο του κράτους κρυφό.
      Δεύτερον, συμμορφώνεται το ελληνικό κράτος με τη ρητή επιταγή του άρθρου 79 του Συντάγματος, που μιλά επίσης για τη διαφάνεια του κρατικού Προϋπολογισμού. 
      Τρίτον, εξυπηρετείται ο έλεγχος των δημοσίων δαπανών από το Ελεγκτικό Συνέδριο ή ο προληπτικός έλεγχος.
      Τέταρτον, εφαρμόζονται οι διατάξεις περί δημόσιου λογιστικού, για να εξασφαλιστεί η πλήρης νομιμότητα και κανονικότητα στις σχετικές δαπάνες.
      Με αυτές τις τέσσερις εισαγωγικές παρατηρήσεις κλείνω το πρώτο σκέλος της ενότητάς μου. Θεωρώ ότι από τα τέσσερα ζητήματα, τα οποία στις διαδικασίες αυτές πάντοτε βάζαμε, έχουν ικανοποιηθεί απόλυτα τα δύο. 
      Πρώτα-πρώτα, έχει γίνει η αναβάθμιση της επιτροπής μας, δίνοντας τη δυνατότητα να ελέγχει και τους τρέχοντες προϋπολογισμούς, έχουν καταργηθεί οι ειδικοί λογαριασμοί και έχουν ενσωματωθεί στον προϋπολογισμό και υπάρχουν δύο ζητήματα ακόμη που είναι ανοικτά, το ζήτημα της ενίσχυσης της επιτροπής με το αρμόδιο τεχνοκρατικό επιστημονικό προσωπικό, που πιστεύω ότι είναι ένα ζήτημα στο οποίο θα έχουμε πολύ σύντομα θετική εξέλιξη, και το τέταρτο ζήτημα που είναι η διαδικασία Κύρωσης του Ισολογισμού και του Απολογισμού να γίνεται συντομότερα και σίγουρα εντός του αμέσως επόμενου χρόνου από τη λήξη του προηγουμένου.
      Θεωρώ, λοιπόν, ότι υπάρχουν πολύ καλά μηνύματα, μια που, όπως είπα πριν, από τα τέσσερα ζητήματα, τα οποία πάντοτε κατά τη διάρκεια συζήτησης της Κύρωσης του Ισολογισμού και Απολογισμού έμπαιναν εδώ, τα δύο έχουν ικανοποιηθεί απόλυτα και το ένα απ’ αυτά είναι σε πάρα πολύ καλό δρόμο.
      Θα μπω τώρα στη δεύτερη ενότητα της εισήγησής μου, στην ενότητα που αφορά αυτήν καθ’ αυτήν την Κύρωση του Ισολογισμού και του Απολογισμού για το οικονομικό έτος 2006. Όπως είναι γνωστό, ο Ισολογισμός και ο Απολογισμός ενός οικονομικού έτους βασίζεται στον προϋπολογισμό του ιδίου έτους. Έχουμε, λοιπόν, στην ουσία να εξετάσουμε κατά πόσο ο προϋπολογισμός του 2006 εκτελέστηκε όπως είχε ψηφιστεί από το ελληνικό Κοινοβούλιο. 
      Θα πω εισαγωγικά ότι ο προϋπολογισμός του 2006 συνέχιζε την πολιτική νοικοκυρέματος, εξυγίανσης της ελληνικής οικονομίας. Είχε συγκεκριμένους στόχους, τη δημοσιονομική εξυγίανση, μέσω της μείωσης των δημοσιονομικών ελλειμμάτων, μέσω της μείωσης του δημοσίου χρέους, μέσω της αντιμετώπισης γενικότερα των διαρθρωτικών προβλημάτων της ελληνικής οικονομίας. 
      Εκ του αποτελέσματος, λοιπόν, και μετά από δύο χρόνια πλέον, έχουμε τη δυνατότητα να πούμε ότι πραγματικά ο προϋπολογισμός του 2006 ήταν ένας προϋπολογισμός ειλικρινής, ακριβής, ρεαλιστικός. Και διά του λόγου το αληθές έρχομαι στον προϋπολογισμό του 2006 και λέω ότι προέβλεπε τακτικά έσοδα 46.500.000.000 ευρώ –τα νούμερα είναι στρογγυλοποιημένα, για να μην έχουμε αναφορά σε χιλιάδες ή μονάδες ευρώ- και έναντι αυτών εισπράχθηκαν 46.300.000.000 ευρώ. Το επαναλαμβάνω. Προβλέπονταν τακτικά έσοδα 46.500.000.000 και εισπράχθηκαν 46.300.000.000. Αποδεικνύεται εμπράκτως ότι πραγματικά οι προβλέψεις του προϋπολογισμού ήταν πάρα πολύ σωστές.
      Επίσης, στα λοιπά μη φορολογικά έσοδα προβλέπονταν 1.770.000.000 ευρώ εισπράξεις και εισπράχθηκαν τελικά 1.990.000.000. Καταλαβαίνετε, λοιπόν, ότι και εδώ είχαμε μια πλήρη ευστοχία του προϋπολογισμού. 
      Προβλεπόταν σύνολο δαπανών 72.145.000.000 ευρώ και δαπανήθηκαν 76.240.000.000 ευρώ. Δηλαδή, είχαμε μια πολύ μικρή υπέρβαση, της τάξης του 5,68%, κάτι που είναι μέσα στα πλαίσια της λογικής και της ανοχής και σίγουρα δεν δίνει την αφορμή σε κανέναν και την ευκαιρία να μιλήσει για τρομερές υπερβάσεις ή για εκτροχιασμό ή για οτιδήποτε άλλο θέλετε. 
      Αποδεικνύεται, λοιπόν, εμπράκτως με τα νούμερα που ενδεικτικά σας ανέφερα -και υπάρχει μια σειρά αριθμών που δεν θέλω να αναφέρω στο Σώμα, γιατί δεν θέλω να το κουράσω- ότι ο προϋπολογισμός του 2006 ήταν ένας προϋπολογισμός ακρίβειας, συνέπειας, ρεαλιστικής αποτύπωσης των αριθμητικών δεδομένων. 
      Παράλληλα, με τον προϋπολογισμό του 2006, όπως αυτός εκτελέστηκε, όπως υλοποιήθηκε κατά την πορεία εκείνου του έτους, συνεχίστηκε η πολύ καλή πορεία των δημοσιονομικών μεγεθών της ελληνικής οικονομίας, μια πορεία που ξεκίνησε αμέσως μετά το 2004 και βεβαίως συνεχίζεται, γιατί δεν μπορείς εύκολα από τη μια μέρα στην άλλη να αντιμετωπίσεις χρόνια προβλήματα της ελληνικής οικονομίας, όπως δυστυχώς οι προηγούμενες κυβερνήσεις του ΠΑ.ΣΟ.Κ. την είχαν καταντήσει.
      Ενδεικτικά, λοιπόν, αναφέρω ότι το δημόσιο έλλειμμα το 2004 ήταν στο 7,9% του Ακαθάριστου Εγχωρίου Προϊόντος, το 2005 μειώθηκε στο 5,1% του Ακαθάριστου Εγχωρίου Προϊόντος, ενώ το 2006 έκλεισε στο 2,8 του Α.Ε.Π. έναντι προβλεπομένου στόχου από τον προϋπολογισμό του 2006 2,6%. 
      Το δημόσιο χρέος ξεκίνησε το 2004 από το 109% του Ακαθάριστου Εγχωρίου Προϊόντος, για να πάει το 2006 στο 94% του Α.Ε.Π..
      Μια τρίτη απόδειξη της καλής πορείας των δημοσιονομικών μεγεθών της ελληνικής οικονομίας για τη χρονιά εκείνη ήταν ότι μειώθηκαν τα ποσά που καταβάλαμε το 2006 για τόκους και για χρεολύσια. 
        Συγκεκριμένα, το 2005 πληρώσαμε συνολικά για τοκοχρεολύσια 35,1 δισεκατομμύρια ευρώ -25,4 δισεκατομμύρια κεφάλαιο-χρεολύσια και 9,5 δισεκατομμύρια τόκους- το 2006 πληρώσαμε 34,2 δισεκατομμύρια ευρώ. Είχαμε, δηλαδή, περίπου 1.000.000.000, 900.000.000 ευρώ για την ακρίβεια, λιγότερα τοκοχρεολύσια, κάτι που σημαίνει ότι άρχισαν σιγά-σιγά να μειώνονται οι δαπάνες για την εξόφληση, για την ικανοποίηση των δανειακών αναγκών των τοκοχρεολυσίων του παρελθόντος.
         Όμως, για να γίνει κατανοητή η τραγική κατάσταση που είχε δημιουργηθεί στην ελληνική οικονομία, να αναφέρω μόνο έτσι απλά -και για να γίνει κατανοητό και από τον ελληνικό λαό που μας παρακολουθεί από τους τηλεοπτικούς του δέκτες και μέσα από το κανάλι της Βουλής- ότι το 40% περίπου του συνόλου των δαπανών του κάθε προϋπολογισμού του ελληνικού κράτους αναφέρεται σε χρέη του παρελθόντος. Κι αυτό καταλαβαίνετε ότι αποδεικνύει το μέγεθος της τραγικότητας του ελληνικού προϋπολογισμού, το μέγεθος της τραγικής κατάστασης της ελληνικής οικονομίας, όπως είχε καταντήσει από τις κυβερνήσεις του ΠΑ.ΣΟ.Κ..
        Θα κλείσω, επισημαίνοντας ότι θα υπάρξει από τους συναδέλφους μια ιδιαίτερη αναφορά και θα ακούσουμε και θα δούμε αρκετά κροκοδείλια δάκρυα, κυρίως από τους συναδέλφους του ΠΑ.ΣΟ.Κ., σχετικά με την αύξηση των πιστωτικών εσόδων του 2006. Πράγματι, στον προϋπολογισμό του 2006 προβλεπόταν 25,7 δισεκατομμύρια ευρώ πιστωτικά έσοδα και τελικά τα πιστωτικά έσοδα ανήλθαν στα 32,7 δισεκατομμύρια, δηλαδή είχαμε μια υπέρβαση περίπου 7.000.000.000 ευρώ. Όμως, είναι εύκολο να βλέπουμε τους απόλυτους αριθμούς, αλλά θα πρέπει πάντοτε για να έχουμε την πλήρη εικόνα της καταστάσεως, να κάνουμε συγκρίσεις με την προηγούμενη χρονιά, ή με την αμέσως προηγούμενη χρονιά, για να έχουμε μια πορεία των μεγεθών αυτών.
        Έτσι, λοιπόν, αν συγκρίνουμε τα πιστωτικά έσοδα του 2006 με τα πιστωτικά έσοδα του 2005, θα δούμε ότι τα πιστωτικά έσοδα του 2006 ήταν κατά 18,08% μικρότερα από τα πιστωτικά έσοδα του 2005. Δηλαδή, το 2005 δανειστήκαμε 39,97 δισεκατομμύρια ευρώ, γιατί αυτά είναι τα πιστωτικά έσοδα -τα δανεικά είναι που πήρε το ελληνικό κράτος- ενώ το 2006 δανειστήκαμε 32,7 δισεκατομμύρια ευρώ. Είναι προφανέστατο, λοιπόν, ότι είχαμε μια πολύ  καλή πορεία υλοποίησης του προϋπολογισμού, ότι η ελληνική οικονομία μπήκε σε ένα ρυθμό εξυγίανσης, μια που τα χρήματα που δανειστήκαμε ήταν πολύ λιγότερα, σε σχέση με το 2005.
        Παράλληλα, θα ακούσουμε, κυρίως από τους συναδέλφους του ΠΑ.ΣΟ.Κ., να χύνονται κροκοδείλια δάκρυα γιατί –λέει- το 2006 ήμασταν δεύτεροι στο δημοσιονομικό έλλειμμα, μεταξύ των είκοσι πέντε –είκοσι επτά σήμερα- χωρών της Ευρωπαϊκής Ένωσης, αμέσως μετά την Ουγγαρία δηλαδή. Θα θυμίσω, όμως -και δεν πρέπει να ξεχνάνε οι συνάδελφοι του ΠΑ.ΣΟ.Κ.- ότι το 2004 ήμασταν πρώτοι και με διαφορά. Άρα, λοιπόν, το ότι το 2006 ήμασταν δεύτεροι σε δημοσιονομικό έλλειμμα, είναι προφανές ότι είναι άλλη μια απόδειξη του ότι η πορεία της οικονομίας άρχισε να βελτιώνεται σιγά-σιγά.
        Εν πάση περιπτώσει, τον ελληνικό λαό δεν πρέπει να τον υποτιμούμε, γιατί και μνήμη και κρίση έχει. Γνωρίζει πάρα πολύ καλά σε ποια κατάσταση ήταν η οικονομία το 2004, σε ποια ήταν το 2006 και ποια είναι σήμερα. Ξέρει ότι διανύουμε και συνεχίζουμε να διανύουμε έναν δύσκολο και ανηφορικό δρόμο, αλλά ότι έχουν μπει οι βάσεις εκείνες και υπάρχουν οι προϋποθέσεις, έτσι ώστε αρκετά σύντομα να εξυγιανθεί, όσο είναι δυνατόν και μέσα στα πλαίσια του εφικτού η ελληνική οικονομία.
        Θα κλείσω, λοιπόν, λέγοντας ότι ο Απολογισμός και ο Ισολογισμός του 2006 βασίζονται στην εκτέλεση ενός ειλικρινούς, ενός σοβαρού, ενός συνεπή προϋπολογισμού, αυτού του προϋπολογισμού του 2006. Η διαχείριση, κατά το έτος 2006, ήταν μια διαχείριση νοικοκυρεμένη, διάφανη, ξεκάθαρη, σοβαρή. Νομίζω, αγαπητοί συνάδελφοι, ότι βάζοντας το χέρι στην καρδιά, θα εκτιμήσετε ότι πράγματι ο Απολογισμός του ελληνικού κράτους για το 2006, ο Ισολογισμός του για το 2006, ανταποκρίνεται στα πραγματικά δεδομένα της εποχής εκείνης, ανταποκρίνεται στην υλοποίηση του προϋπολογισμού, ότι έγινε το καλύτερο ανθρωπίνως δυνατό που μπορούσε να γίνει και πιστεύω ότι οι συνάδελφοι της Αντιπολίτευσης συνολικά θα αρθούν στο ύψος των περιστάσεων, θα εκτιμήσουν τις πολύ θετικές και ουσιαστικές προσπάθειες που έγιναν από την πλευρά της Κυβέρνησης για την επιτυχή υλοποίηση του προϋπολογισμού του 2006, κάτι που άλλωστε με τους σχετικούς αριθμούς και τα λίγα παραδείγματα που ανέφερα αποδεικνύεται, και θα ψηφίσουν, δηλαδή θα εγκρίνουν, τον Ισολογισμό και Απολογισμό του ελληνικού κράτους για το έτος 2006. 
        Σας ευχαριστώ.
        (Χειροκροτήματα από την πτέρυγα της Νέας Δημοκρατίας)
        ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς τον κύριο συνάδελφο.
        Κυρίες και κύριοι συνάδελφοι, έχω την τιμή να ανακοινώσω στο Σώμα ότι η  Νέα Δημοκρατία ορίζει ως Κοινοβουλευτικό Εκπρόσωπο τον Βουλευτή κ. Μαρκόπουλο.
        Το ΠΑ.ΣΟ.Κ. ορίζει ως Κοινοβουλευτικό Εκπρόσωπο το Βουλευτή κ. Γείτονα.
        Ο Λαϊκός Ορθόδοξος Συναγερμός ορίζει ως ειδικό αγορητή το Βουλευτή κ. Αϊβαλιώτη.
        Επίσης, κυρίες και κύριοι συνάδελφοι, έχω την τιμή να ανακοινώσω προς το Σώμα ότι οι Υπουργοί Μεταφορών και Επικοινωνιών, Εσωτερικών, Οικονομίας και Οικονομικών, Εξωτερικών, Ανάπτυξης, Περιβάλλοντος, Χωροταξίας και Δημόσιων Έργων και Αγροτικής Ανάπτυξης και Τροφίμων, κατέθεσαν σχέδιο νόμου: «Κύρωση της Συμφωνίας για την ίδρυση ενός σιδηροδρομικού δικτύου υψηλής απόδοσης στην Νοτιοανατολική Ευρώπη».
        Οι Υπουργοί Οικονομίας και Οικονομικών, Εξωτερικών και Ανάπτυξης κατέθεσαν σχέδιο νόμου: «Κύρωση της Συμφωνίας επιμερισμού κόστους τρίτου μέρους μεταξύ του Υπουργείου Οικονομίας και Οικονομικών της Ελληνικής Δημοκρατίας (ο δωρητής) και του Προγράμματος Ανάπτυξης των Ηνωμένων Εθνών Περιφερειακό Γραφείο για την Ευρώπη και του CIS Περιφερειακού Κέντρου της Μπρατισλάβα (UNDP)».
        Οι Υπουργοί Οικονομίας και Οικονομικών, Εξωτερικών, Ανάπτυξης, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Πολιτισμού, Τουριστικής Ανάπτυξης, Μεταφορών και Επικοινωνιών και Εμπορικής Ναυτιλίας, Αιγαίου και Νησιωτικής Πολιτικής κατέθεσαν σχέδιο νόμου: «Κύρωση της Σύμβασης και του Πρόσθετου σε αυτήν Πρωτοκόλλου, μεταξύ της Ελληνικής Δημοκρατίας και Δημοκρατίας της Τυνησίας, σχετικά με την αποφυγή της διπλής φορολογίας αναφορικά με τους φόρους επί του εισοδήματος και επί της ωφέλειας από κεφάλαιο».
        Παραπέμπονται στις αρμόδιες Διαρκείς Επιτροπές.
        Ο συνάδελφος κ. Κουτμερίδης έχει το λόγο.
        ΕΥΣΤΑΘΙΟΣ ΚΟΥΤΜΕΡΙΔΗΣ: Κυρίες και κύριοι συνάδελφοι, 17 Νοέμβρη 1973, ημέρα τιμής και μνήμης. Ημέρα τιμής σε αυτούς που θυσίασαν και την ζωή τους ακόμη για τα ιδανικά τους. Και ημέρα μνήμης, γιατί το μήνυμα του Πολυτεχνείου για δουλειά, παιδεία και ελευθερία είναι ένα μήνυμα διαχρονικό και αναλλοίωτο. Βεβαίως, ίσως αυτά σήμερα να φαντάζουν αυτονόητα, αλλά λείπει η ποιότητα. Ποιότητα στις εργασιακές σχέσεις, ποιότητα στο εκπαιδευτικό μας σύστημα, ποιότητα στη δημοκρατία μας.  
        Κυρίες και κύριοι συνάδελφοι, ξεκινάμε τη συζήτηση για τον Ισολογισμό και τον Απολογισμό του κράτους, για το έτος 2006. Μία συζήτηση, η οποία διεξάγεται με την ίδια μηχανική και στερεότυπη διαδικασία, η οποία πολλές φορές τονίστηκε απ’ όλα τα κόμματα της Βουλής ότι είναι μια διαδικασία που χρειάζεται μια συνολική αλλαγή και παρέμβαση, για να αποδώσει μεγαλύτερο κύρος στο ρόλο αυτής της επιτροπής, αλλά και αξιοπιστία στον έλεγχό της.
        Έχουμε τονίσει πολλές φορές και στο παρελθόν ότι θα πρέπει η συγκεκριμένη επιτροπή να αποκτήσει περισσότερες αρμοδιότητες, ανάλογες με αυτές που υπάρχουν στη διαδικασία, κατά τη συζήτηση και ψήφιση του προϋπολογισμού του κράτους. Να δοθεί έτσι μεγαλύτερη βαρύτητα και ασφαλή πληροφόρηση για την ποιότητα της δημοσιονομικής διαχείρισης της χώρας μας, από την κατάρτιση, έως την υλοποίηση του προϋπολογισμού, αλλά και τη διαδικασία του Ισολογισμού και του Απολογισμού του κράτους.
      Δυστυχώς παραμένει περίπου η ίδια υποβαθμισμένη διαδικασία γιατί αναδεικνύουμε ως την κορυφαία κοινοβουλευτική διαδικασία της Βουλής τη συζήτηση και ψήφιση του κρατικού προϋπολογισμού και υποβαθμίζουμε, σε μια ξεπερασμένη περιγραφική έκθεση αριθμών τη συζήτηση για τον Ισολογισμό και Απολογισμό του κράτους. 
      Ενώ, κυρίες και κύριοι συνάδελφοι, θα έπρεπε να δώσουμε ιδιαίτερη βαρύτητα στη διαδικασία αυτή γιατί εδώ αποτυπώνεται η αξιοπιστία και η ικανότητα της Κυβέρνησης για το κατά πόσο πραγματοποιήθηκαν και επιτεύχθηκαν οι στόχοι του προϋπολογισμού της.
      Εμείς προτείναμε την ενίσχυση των αρμοδιοτήτων της επιτροπής για τη συνεχή παρακολούθηση της πορείας και της εκτέλεσης του τρέχοντος προϋπολογισμού. Επιπλέον, λόγω της ιδιομορφίας του αντικειμένου, που είναι ο έλεγχος των εσόδων, των εξόδων και των δαπανών του κράτους, ένα έργο άκρως τεχνικό, χρειάζεται επιπλέον γνώσεις και εμπειρίες, προτείναμε την υποστήριξη αυτής της επιτροπής από ειδικούς επιστήμονες στη δημόσια λογιστική και στην δημοσιονομική λειτουργία του κράτους. 
      Δυστυχώς τίποτα απ’ όλα αυτά δεν αξιολογούνται με μια σύγχρονη δημοσιονομική αντίληψη από την πλευρά της Κυβέρνησης. Και η ίδια κατάσταση συνεχίζεται με αποκορύφωμα σήμερα, τέλος του 2008, και ενώ βρίσκεται σε εξέλιξη η διαδικασία της συζήτησης για τον προϋπολογισμό του 2009 –με τις αλλεπάλληλες βέβαια αναθεωρήσεις του- να έρχεται προς ψήφιση σήμερα ο Ισολογισμός και Απολογισμός του  έτους 2006.
      Κυρίες και κύριοι συνάδελφοι, πρέπει να παραδεχθούμε ότι έχουν γίνει κάποιες μικροαλλαγές και μικροβελτιώσεις, αλλά αυτές οι μικροαλλαγές και οι ρυθμίσεις που έγιναν τόσο με την Αναθεώρηση του Συντάγματος, αλλά και  με την Αναθεώρηση του Κανονισμού της Βουλής δεν είναι αρκετές και δεν εντάσσονται σε ένα συνολικό σχέδιο που θα αλλάξουν ριζικά όλη τη διαδικασία κατάρτισης, έγκρισης, ψήφισης, εκτέλεσης του προϋπολογισμού, αλλά και τον έλεγχο του Ισολογισμού και του Απολογισμού του κράτους. 
      Κυρίες και κύριοι συνάδελφοι, ακούσαμε από τον Εισηγητή της Πλειοψηφίας να μιλάει για τον προϋπολογισμό του 2006 και πραγματικά δημιουργείται η εντύπωση πως όλοι στη χώρα μας βιώσαμε ένα οικονομικό, νεοφιλελεύθερο θαύμα. Ένα οικονομικό θαύμα που μόνο δημοσιονομικές επιτυχίες έχει να επιδείξει με τη βελτίωση όλων των οικονομικών δεικτών της ελληνικής οικονομίας. Ένα θαύμα που έκανε η Κυβέρνηση της Νέας Δημοκρατίας γιατί ενώ παρέλαβε μια δημοσιονομική αναρχία και ελλείμματα στη συνέχεια πέτυχε όλους τους οικονομικούς της στόχους. Ένα θαύμα που όμως ποτέ δεν έχει γνωρίσει και δεν έχει απολαύσει ο Έλληνας πολίτης. 
      Ακούμε από την Κυβέρνηση τα ίδια και πάλι λόγια για αδυναμίες και λάθη του παρελθόντος, για ελλείμματα και παραλείψεις που κληρονόμησε και τελικά η Κυβέρνηση δεν απαντά και δεν λογοδοτεί σ’ αυτήν τη διαδικασία του Ισολογισμού και του Απολογισμού κατά πόσο επαληθεύτηκαν οι δημοσιονομικές της προβλέψεις όσον αφορά το σκέλος των εσόδων, των εξόδων και επιτέλους ποια είναι η κοινωνική ανταποδοτικότητα αυτής της περίφημης ήπιας δημοσιονομικής εξυγίανσης και προσαρμογής, όπως μας έλεγε. Και τελικά ποιο είναι το κοινωνικό όφελος για τον Έλληνα πολίτη; Η Κυβέρνηση δεν απαντά και δεν παρέχει επαρκή πληροφόρηση για τις μεγάλες αποκλίσεις σε σχέση με τις προβλέψεις, που είναι αναιτιολόγητες. Δεν μας παρέχετε καμμία πληροφόρηση για την εσωτερική κίνηση των ειδικών λογαριασμών. Δεν μας παρέχετε καμμία πληροφόρηση για την ανάληψη μελλοντικών υποχρεώσεων του δημοσίου. Δεν απεικονίζεται η αξία της ακίνητης περιουσίας του δημοσίου, αλλά ούτε και οι μεταβολές της. Δεν μας παρέχεται καμμία πληροφόρηση και αιτιολόγηση για τις μεταφορές πιστώσεων από κωδικούς σε κωδικούς.
      Δυστυχώς η έκθεση από το Ελεγκτικό Συνέδριο και το Υπουργείο γίνεται σε ένα πολύ γενικό επίπεδο με μια ψυχρή, αριθμολογιστική προσέγγιση και αλληλοσυμψηφισμούς λογαριασμών. 
      Κυρίες και κύριοι συνάδελφοι, ο προϋπολογισμός του 2006 είναι ο δεύτερος αξιόπιστος –όπως μας έλεγε- προϋπολογισμός της Κυβέρνησης της Νέας Δημοκρατίας. Αναλύοντας όμως τα οικονομικά στοιχεία του Απολογισμού διαφαίνεται με τον πιο ξεκάθαρο τρόπο ο εκτροχιασμός των δημοσιονομικών μεγεθών για το 2006. Γιατί το σύνολο των πληρωμών ανέρχεται στα 88,12 δισεκατομμύρια ευρώ, έναντι πρόβλεψης 81,53 δισεκατομμύρια ευρώ. Έχουμε δηλαδή, μια ξεκάθαρη υπέρβαση των πληρωμών κατά 6,59 δισεκατομμύρια ευρώ. 
      Τα έξοδα του τακτικού προϋπολογισμού είναι αυξημένα κατά 9,31% σε σχέση με τα προϋπολογισθέντα. Τα τακτικά έσοδα – αναφέρθηκε και ο εισηγητής της Πλειοψηφίας- ανέρχονται σε 46,29 δισεκατομμύρια ευρώ έναντι πρόβλεψης 46,55 δισεκατομμύρια ευρώ. 
      Εδώ, αγαπητοί συνάδελφοι, είναι πραγματικά μια πλασματική επιτυχία της Κυβέρνησης γιατί τα πιστωτικά έσοδα, δηλαδή ο δανεισμός, ανήλθε σε 32,74 δισεκατομμύρια ευρώ, έναντι πρόβλεψης 25,71 δισεκατομμυρίων ευρώ. 
      Επομένως διαπιστώνουμε μια υπέρβαση των πιστωτικών εσόδων, δηλαδή του δανεισμού κατά 7,03 δισεκατομμυρίων ευρώ. Η αύξηση αυτή οφείλεται στον εξωτερικό δανεισμό και κυρίως στα έσοδα των δανείων από διεθνή ταμεία και οργανισμούς και από την έκδοση βραχυπρόθεσμων τίτλων στην ευρωαγορά. Δηλαδή η Κυβέρνηση καυχιέται πως είναι ικανή στον υπερδανεισμό. 
      Είναι χαρακτηριστικό ότι ο δανεισμός εξωτερικού είναι αυξημένος έναντι του οικονομικού έτους του 2005 κατά 4,33 δισεκατομμύρια ευρώ, ή, αν θέλετε κατά ποσοστό 80,58% περίπου. Επιπλέον έχουμε το ύψος του συνολικού δημόσιου χρέους να είναι αυξημένο κατά 5,17% σε σχέση με το 2005. Έχουμε τις εγγυήσεις του δημοσίου που αφορούν ανεξόφλητα υπόλοιπα δανείων διαφόρων κατηγοριών δανειοληπτών να ανέρχονται την 31-13-2006 σε 17,9 δισεκατομμύρια ευρώ έναντι 16,2 δισεκατομμυρίων ευρώ το 2005. 
      Και μόνο απ’ αυτά τα στοιχεία το συμπέρασμα που  εξάγουμε είναι πως κύριοι της Κυβέρνησης δεν μπορούμε να μιλάμε για δημοσιονομική εξυγίανση, ούτε για χρηστή δημοσιονομική διαχείριση, αλλά για έναν δημοσιονομικό εκτροχιασμό, για συγκάλυψη και για δημιουργική λογιστική. Και σε αυτά αν σκεφτεί κάποιος και τα αυξημένα έσοδα της Κυβέρνησης από τα μεσαία και χαμηλά στρώματα με την αύξηση των συντελεστών του Φ.Π.Α., με την αύξηση του ειδικού φόρου κατανάλωσης στα πετρελαιοειδή και καύσιμα, με την αύξηση στα φθηνά τσιγάρα, με την αύξηση των τελών κινητής τηλεφωνίας, με την αύξηση των μοναδικών συντελεστών καθαρού κέρδους για τις μικρομεσαίες επιχειρήσεις, με την αύξηση των συντελεστών προκαταβολής για τα νομικά πρόσωπα αλλά και κυρίως με τη μεγαλύτερη φορολογική επιβάρυνση για τους μισθωτούς και συνταξιούχους.
      Κυρίες και κύριοι συνάδελφοι, τα νούμερα είναι εξόφθαλμα εικονικά και δεν απεικονίζουν την πραγματικότητα και αυτό γιατί μετά το 2004 όχι μόνο δεν περιορίζεται αλλά αυξάνεται η σπατάλη του κράτους, δίχως καμμία ποιοτική αναβάθμιση των παρεχομένων υπηρεσιών. Κάθε χρόνο το δημόσιο χρέος δεν μειώνεται αλλά αυξάνεται κατά μέσο όρο κατά 15.000.000.000 ευρώ, ενώ η πολιτική των αποκρατικοποιήσεων αποδεικνύεται πως είναι η πλέον αναποτελεσματική λύση για τη  μείωση του χρέους. 
      Κυρίες και κύριοι συνάδελφοι, προς όφελος της δημοκρατίας μας, αλλά και για την αξιοπρέπεια του πολιτικού μας συστήματος εμείς προτείνουμε ως ΠΑ.ΣΟ.Κ την ριζική αλλαγή σε αυτήν τη διαδικασία αξιολόγησης και επικύρωσης του Ισολογισμού και του Απολογισμού του κράτους για να πετύχουμε μια πραγματικά δημόσια και διαφανή λογοδοσία για την δημοσιονομική διαχείριση της χώρας μας. Προτείνουμε να μετατρέψουμε αυτήν τη διαδικασία από μία ανούσια αδιαφανή και συμψηφιστική συζήτηση επί πληθώρα αριθμών, μεγεθών, κωδικών, κονδυλίων, σε μια συζήτηση αμιγώς πολιτική, σε μια συζήτηση αξιολόγησης της επίτευξης συγκροτημένων στόχων ποιοτικών κριτηρίων και κοινωνικής ανταποδοτικότητας προς όφελος του Έλληνα πολίτη. 
      Εμείς  στοχεύουμε σε μια νέα δημόσια συζήτηση δημοσιονομικής διαχείρισης με προϋπολογισμούς που θα εγγυώνται τη διαφάνεια και την συμμετοχή των κοινωνικών εταίρων στη διαμόρφωση συγκεκριμένων και κοστολογημένων προτεραιοτήτων.
       Εμείς προτείνουμε ουσιαστικούς προϋπολογισμούς με ξεκάθαρους στόχους, μετρήσιμες επιδιώξεις με τη χρησιμοποίηση προηγμένων μεθόδων, αλλά και έλεγχο για να γνωρίζει επιτέλους ο Έλληνας πολίτης πώς και που αξιοποιούνται οι φόροι που πληρώνει.
      Εμείς θα στοιχειοθετήσουμε μετρήσιμα αποτελέσματα και ανταποδοτικά οφέλη για να αποτιμήσουμε με σύγχρονη μεθοδολογία τις επιπτώσεις κάθε πολιτικής παρέμβασης στο κοινωνικό σύνολο. 
      Εμείς δεν θα κατανείμουμε απλά ποσά σε κωδικούς και δεν θα καταγράψουμε δαπάνες και έσοδα σ’ ένα σύνολο αριθμών που εξυπηρετούν μόνο την πολυπλοκότητα, την αναποτελεσματικότητα και την αδιαφάνεια. 
      Δυστυχώς η Κυβέρνηση της Νέας Δημοκρατίας ενδιαφέρεται για τα δημοσιονομικά ελλείμματα, ενώ εμείς του ΠΑ.ΣΟ.Κ αγωνιούμε για τα κοινωνικά ελλείμματα. 
      Κυρίες και κύριοι συνάδελφοι, το όψιμο ενδιαφέρον του κυρίου Πρωθυπουργού να περιοδεύσει στην περιφέρεια κάτω από  το βάρος  των αρνητικών δημοσκοπήσεων, δεν ξεγελάει πλέον κανέναν, γιατί όλοι γνωρίζουμε πως το νεοφιλελεύθερο οικοδόμημα της ελληνικής οικονομίας είναι περισσότερο ευάλωτο στην παγκόσμια χρηματοπιστωτική κρίση και όλοι οι Έλληνες πολίτες καθημερινά βιώνουν όλο και περισσότερο μια επιπλέον οικονομική επιβάρυνση που είναι αποτέλεσμα της οικονομικής πολιτικής της Κυβέρνησης της Νέας Δημοκρατίας.
      Κυρίες και κύριοι συνάδελφοι, εμείς από το ΠΑ.ΣΟ.Κ καταψηφίζουμε τον  Ισολογισμό και τον Απολογισμό του έτους 2006, γιατί δυστυχώς πανηγυρικά μας δικαιωθήκαμε με την καταψήφιση και του Προϋπολογισμού το 2005 για το οικονομικό έτος 2006.
      Σας  ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Δραγασάκης): Το λόγο έχει ο συνάδελφος κ. Γκατζής. 
      ΝΙΚΟΛΑΟΣ ΓΚΑΤΖΗΣ: Κυρίες και κύριοι συνάδελφοι, θα ήθελα πριν μπω στην ουσία, να αναφερθώ στον κ. Καράογλου, ο οποίος αναφέρθηκε και σήμερα στους ειδικούς λογαριασμούς παρουσιάζοντας τελικά μια ψεύτικη εικόνα μέσα στο Κοινοβούλιο και δια μέσω του Κοινοβουλίου και στον ελληνικό λαό, ότι τελικά οι ειδικοί λογαριασμοί  έχουν ενσωματωθεί στον κρατικό προϋπολογισμό. Και ενώ στην αρμόδια επιτροπή έγινε διόρθωση, επαναλαμβάνει πάλι τα ίδια λέγοντας ότι μερικοί έχουν κρατηθεί κατ’ ανάγκη κ.λπ.. 
      Το άσχημο δεν είναι πώς μερικοί έχουν κρατηθεί. Το άσχημο είναι ότι μερικοί έχουν ενσωματωθεί. Είναι αντίθετα από αυτά που είπε. Συγκεκριμένα όταν συζητούσαμε το σχέδιο προϋπολογισμού του 2008 που  θα κατατεθεί μεθαύριο την Πέμπτη, εκεί λοιπόν, αναφέρεται ρητά ότι από τους ειδικούς λογαριασμούς έχουν ενσωματωθεί 700.000.000  ευρώ .  Ξέροντας λοιπόν, όλοι και σε απάντηση που είχε δώσει το  Υπουργείο Οικονομικών σε σχετική ερώτηση, ότι οι ειδικοί λογαριασμοί ανήρχοντο στα 6.500.000.000, καταλαβαίνουμε λοιπόν, τη διαστρέβλωση της παρουσίασης σχετικά με τους ειδικούς λογαριασμούς που έκανε ο εισηγητής της Πλειοψηφίας. Δεν έχουν ενσωματωθεί. Συνεχίζει και αυτή η Κυβέρνηση και παρά τις υποσχέσεις που είχε δώσει ότι θα ενσωματώσει στον προϋπολογισμό αυτά τα κονδύλια, δεν έχει γίνει. Απεναντίας θέλω δε να τονίσω ότι σε όλους τους ειδικούς λογαριασμούς που έχουν ενσωματωθεί στον κρατικό προϋπολογισμό, η Κυβέρνηση χρησιμοποίησε ως αιτιολογία για να περικόψει  και ειδικά επιδόματα σε υπαλλήλους του δημοσίου που χρηματοδοτούνταν τα επιδόματά τους αυτά από τους ειδικούς λογαριασμούς. Και έγινε αν θυμάστε ολόκληρη ιστορία εδώ και συζήτηση, πως τελικά σε όσα έχουμε πάρει είδηση, διότι δεν τα  πήραμε όλα είδηση, θα επανέλθουν  αυτά τα επιδόματα. 
      Κύριοι Βουλευτές, ο κρατικός προϋπολογισμός συνεπώς και ο Απολογισμός μαζί και ο Ισολογισμός του κράτους είναι ένα εξαιρετικά σημαντικό πολιτικό θέμα, αφού σε αυτόν εμφανίζεται ως ένα βαθμό η ταξική ουσία της πολιτικής που εφαρμόζεται στη χώρα. Ο λόγος γίνεται όχι μόνο για την οικονομική πολιτική, αλλά για το σύνολο της αντεργατικής αντιλαϊκής πολιτικής που εφαρμόζεται σε όλους τους τομείς οικονομικούς, κοινωνικούς κλ.π.. Αποτελεί το εργαλείο υλοποίησης της ασκούμενης οικονομικής πολιτικής. Από αυτήν την άποψη καθορίζεται ο προϋπολογισμός, το περιεχόμενο και οι συγκεκριμένοι στόχοι του κρατικού προϋπολογισμού. 
      Η Κυβέρνηση με τον κρατικό προϋπολογισμό, επιδιώκει να επιτύχει τους ρυθμούς υλοποίησης του μεταρρυθμιστικού, όπως το ονομάζει, προγράμματός της. Βαδίζει δηλαδή σταθερά  στην υλοποίηση της αντιλαϊκής στρατηγικής της Λισαβόνας με την οποία επιχειρείται η θωράκιση των συμφερόντων του ευρωενωσιακού κεφαλαίου, η ανταγωνιστικότητα και η κερδοσκοπία των μονοπωλιακών ομίλων.
      Με τον κρατικό προϋπολογισμό του 2006 παραμένει σταθερός ο αντιλαϊκός ταξικός χαρακτήρας της οικονομικής πολιτικής της Κυβέρνησης, ανεξάρτητα από τις μεταβολές, τις δημοσιονομικές επιδόσεις της χώρας ανεξάρτητα από το καθεστώς ή όχι της επιτήρησης της Ευρωπαϊκής Ένωσης  και η όποια αντιπαράθεση περί απογραφής διαφάνειας ή δημιουργική λογιστική επιχειρεί να αποκρύψει αυτόν ακριβώς τον ταξικό του χαρακτήρα, ο οποίος παραμένει σταθερός ανεξάρτητα των όποιων εναλλαγών σε επίπεδο κυβερνητικής διαχείρισης και εξουσίας. 
      Ο κρατικός προϋπολογισμός, όπως όλοι άλλωστε οι προηγούμενοι και οι μετέπειτα, αποτελεί ένα ακόμα μέσο αναδιανομής  του  κοινωνικού παραγόμενου πλούτου προς όφελος των λίγων, αποτελεί παράγοντα επιδείνωσης της θέσης των εργαζομένων, της λαϊκής οικογένειας. Τα συμπεράσματα αυτά προκύπτουν αβίαστα από  την ανάλυση των στοιχείων και αυτού του Ισολογισμού και Απολογισμού, δηλαδή του 2006.
      Κύριοι Βουλευτές, αυτή η  πολιτική δεν αποτελεί ελληνική πρωτοτυπία. Εφαρμόζεται  με συνέπεια σε όλα τα κράτη-μέλη της Ευρωπαϊκής Ένωσης με την περιβόητη ευρωενωσιακή στρατηγική της Λισαβόνας. Η  στρατηγική της Λισαβόνας συνοδεύεται από τους όρους του Συμφώνου Σταθερότητας με  τις οποίες η Ευρωπαϊκή Ένωση επιδιώκει να θωρακίσει τη νομισματική ενοποίηση και την πορεία του ευρώ που δοκιμάζεται από την επίδραση του νόμου της ανισόμετρης να ανάπτυξης  στο εσωτερικό της Ευρωζώνης και από την ένταση της ανταγωνιστικότητας από τις άλλες δυνάμεις του ιμπεριαλισμού. Γι’ αυτό οι βασικοί άξονες της οικονομικής πολιτικής για δεκαετίες παραμένουν σταθεροί παρά την αλλαγή των κομμάτων του δικομματισμού στην εξουσία. 
      Στόχοι είναι οι άξονες ενίσχυσης της παραγωγικότητας, της ανταγωνιστικότητας και του ρυθμού αύξησης του Α.Ε.Π. σαν προϋποθέσεις  για να αντιμετωπιστούν μελλοντικά δήθεν οι κοινωνικές δαπάνες. Έτσι έχουμε μείωση από το 40% στο 35%  της φορολόγησης των μεγάλων εισοδημάτων και των κερδών επί ΠΑ.ΣΟ.Κ και στη συνέχεια στο 25%  από τη Νέα Δημοκρατία που συντελεί ουσιαστικά στην φορολόγηση των μεγάλων εισοδημάτων και των κερδών σε πολύ μικρότερα ποσοστά. 
      Οι κρατικές επιδοτήσεις είναι ως το 80% στις ιδιωτικές επενδύσεις μέσω του αναπτυξιακού νόμου. Η επιτάχυνση της απελευθέρωσης και της ιδιωτικοποίησης σε τομείς στρατηγικής σημασίας, παραδείγματος χάριν ενέργεια και τηλεπικοινωνίες, αξιοποιεί πόρους από το Γ΄ και Δ΄ Κοινοτικό Πλαίσιο Στήριξης για να προωθηθεί η απελευθέρωση της αγοράς εργασίας, αλλά και να ενισχύσει τις αντιδραστικές, ευέλικτες εργασιακές σχέσεις. Στέκεται με επιμονή στην προώθηση των αναδιαρθρώσεων και στη δημοσιονομική προσαρμογή, με στόχο την επίτευξη των ισοσκελισμένων προϋπολογισμών ως το 2010. Την ώρα που οι ετήσιοι ρυθμοί ανάπτυξης της χώρας παραμένουν από τους υψηλότερους στην Ευρωζώνη και τα κέρδη των εισηγμένων επιχειρήσεων στο Χρηματιστήριο αυξήθηκαν κατά 30% κατά το 2006, οι μισθοί παραμένουν καθηλωμένοι και το όριο της φτώχειας εξακολουθεί να καλπάζει πάνω από το 20% των εργαζομένων και να προστίθενται εκατομμύρια άλλοι συμπολίτες μας που περιστρέφονται γύρω από τα όρια αυτά της φτώχειας. Ταυτόχρονα, ο συνολικός δανεισμός των νοικοκυριών ξεπέρασε τα 104.000.000.000 αυτήν τη χρονιά. Τα βεβαιωμένα έσοδα με τα προϋπολογισθέντα αυξήθηκαν κατά 42%. Τα βεβαιωθέντα τακτικά έσοδα του τακτικού προϋπολογισμού αυξήθηκαν κατά 59,89% δηλαδή περίπου 60%, οι οποίοι προέρχονται από έμμισθους φόρους οι οποίοι με τη μείωση που είχαν τα μεγάλα εισοδήματα στους συντελεστές της φορολόγησης, η αύξηση ουσιαστικά των μεγάλων επιχειρήσεων συμμετέχει μόνο με το 1,81% σε σχέση με το 2005 που ήταν αυξημένα κατά 14,45% . Οι έμμεσοι φόροι αυξήθηκαν κατά 42%. Και ξέρουμε τι γίνεται, όταν μιλάμε για έμμεσους φόρους. Παράλληλα, κύριοι Βουλευτές, θα ήθελα εδώ να δούμε ότι οι ανείσπρακτοι βεβαιωμένοι φόροι –και δεν ξέρω γιατί δεν ενοχλούνται αυτές οι μεγαλοκαρχαριακές επιχειρήσεις, κύριε  Υπουργέ- οι πέντε μεγάλες εφορίες που ελέγχουν τις ανώνυμες εταιρείες της Αθήνας και του Πειραιά μαζί και αυτή των εφοπλιστών, είναι η «ΦΑΒΕ» και «ΦΑΕΕ» κ.λπ. και της Θεσσαλονίκης, συνολικά στα 25.755.000.000 ευρώ, που είναι οι ανείσπρακτοι βεβαιωμένοι φόροι, από αυτά τα 9.170.000.000 τα χρωστούν οι μεγάλες ανώνυμες εταιρείες. Και όλος ο άλλος υπόλοιπος κόσμος χρωστάει τα υπόλοιπα. Δηλαδή, δεν τα έχουν εισπράξει. Είναι και αυτό μία ένδειξη η οποία δεν είναι τωρινό φρούτο. Συνεχίζεται αυτό επί όλων των Κυβερνήσεων. Οι πέντε μεγάλες αυτές Οικονομικές Εφορίες, να έχουν βεβαιωμένα ανείσπρακτα χρέη που πλησιάζουν και υπερβαίνουν πολλές φορές το 25% και το 30% του προϋπολογισμού, τακτικών εισπραχθέντων από τακτικά έσοδα αλλά και από πιστώσεις. 
      Από την άλλη μεριά, θα ήθελα εδώ να δούμε, κύριε  Υπουργέ και κύριοι συνάδελφοι, ότι οι πιστώσεις που δόθηκαν στα Υπουργεία είναι πετσοκομμένες σε εκείνα τα Υπουργεία που έχουν σχέση με κοινωνικούς τομείς, παιδείας, υγείας, πολιτισμού, απασχόλησης, αγροτικής ανάπτυξης, Αιγαίου και νησιωτικής πολιτικής. Εκεί πια και αν είναι η ένδεια και η φτώχεια. 
      Παράλληλα, θέλω να πω, κύριε  Υπουργέ, ότι τη σχέση αυτή θα πρέπει κάποτε τελικά να τη δείτε πως θα μπορέσει να βελτιωθεί. Η άμεση-έμμεση σχέση συνεχίζεται να είναι στα δύο προς τρία, ενώ όπως είπα τα πιστωτικά έσοδα αυξήθηκαν από τα προϋπολογισθέντα κατά 27,34%.
      Κύριοι Βουλευτές, το Πρόγραμμα Δημοσίων Επενδύσεων είναι μειωμένο κατά 400.000.000 ευρώ σε σχέση με το 2005. Γι’ αυτό, κύριοι Βουλευτές, αν λάβουμε υπ’ όψιν ότι πάντα οι πραγματικές δαπάνες του Προγράμματος Δημοσίων Επενδύσεων σε όλους τους τομείς, είναι μειωμένες με βάση τα προϋπολογισθέντα, καταλαβαίνετε ότι η μείωση δεν είναι μόνο τα 400.000.000 ευρώ όπως εμφανίζεται αλλά πολύ περισσότερα. Τα κονδύλια από το Πρόγραμμα Δημοσίων Επενδύσεων επίσης χρηματοδοτούν τις επιχορηγήσεις των επενδύσεων και των επενδυτικών στοιχείων που εντάσσονται στον αναπτυξιακό νόμο. Δηλαδή, επιχορηγούνται πάλι οι μεγάλοι που απορροφούν και τον προϋπολογισμό.
      Κύριοι Βουλευτές, θα ήθελα εδώ να σημειώσω ότι το Πρόγραμμα Δημοσίων Επενδύσεων ακολουθεί μία τακτική, δεκαετίες τώρα, που φέρνει τελικά μειωμένα συνεχώς τα κονδύλια του προϋπολογισμού και μάλιστα εκείνα που πηγαίνουν σε τομείς που έχουν σχέση με σχολεία, νοσοκομεία κ.λπ. Και το λέω με την εξής έννοια. Λέει ο Προϋπολογισμός παραδείγματος χάρη –συμπτωματικά παίρνω αυτόν τον αριθμό- 200.000.000 για το Υπουργείο Υγείας. Δίνονται από τα 200.000.000 τα 160.000.000. Του χρόνου στον προϋπολογισμό, στα προϋπολογισθέντα λέει δίνουμε 180.000.000 και έχουμε μία αύξηση περίπου στο 10%, 12%, 15% από τα περσινά. Ποια περσινά; Όχι τα προϋπολογισθέντα αλλά τα πραγματοποιηθέντα, αυτά που έχουν διατεθεί στο αντίστοιχο Υπουργείο ή για την αντίστοιχη κοινωνική δραστηριότητα. 
      Παράλληλα, προωθεί την ακόμα μεγαλύτερη απελευθέρωση της αγοράς εργασίας με την καταστρατήγηση της πλήρους και σταθερής εργασίας. 
      Πρόσφατα, η Νέα Δημοκρατία, το ΠΑ.ΣΟ.Κ. αλλά και ο Συνασπισμός    στην Ευρωβουλή, ψήφισαν στην επιτροπή το  εξηνταπεντάωρο σε σχέση με την ελαστική εργασία σε δωδεκάμηνη ρύθμιση, όπως επίσης ψήφισαν την ενεργό και ανενεργό υπηρεσία. 
      Κύριοι Βουλευτές, το τι σημαίνει ενεργός και ανενεργός, το ξέρουμε όλοι. Θα πληρώνονται οι εργαζόμενοι και ας βρίσκονται στην επιχείρηση, μόνο κατά την ώρα που εκτελούν τις απαραίτητες εργασίες που αναθέτει ο εργοδότης. Αυτό δεν σημαίνει ότι δεν θα γίνει και στο δημόσιο, ιδιαίτερα στα νοσοκομεία, που έχει να κάνει με τις εφημερίες. Παράλληλα, ενώ στηρίζει με όλα τα μέσα και εν ονόματι της ενίσχυσης στην ανταγωνιστικότητα και την παραγωγικότητα των επιχειρήσεων, έχουμε φορολογικές ελαφρύνσεις στο μεγάλο κεφάλαιο. Ανέφερα προηγουμένως από το 40% έχουμε πάει στο 25%. Έχουμε από την άλλη μεριά, ενίσχυση και από τον αναπτυξιακό νόμο, έχουμε φοροαπαλλαγές μεγάλες στα μεγάλα εισοδήματα, αλλά και ανείσπρακτα βεβαιωμένα χρέη.
      Κύριοι Βουλευτές, παράλληλα με τις ιδιωτικοποιήσεις, οι Σ.Δ.Ι.Τ. και τα άλλα μέτρα ενίσχυσης του μεγάλου κεφαλαίου αλλά και παράλληλα αντίστοιχα με το χτύπημα των εργασιακών κοινωνικών και ασφαλιστικών αλλά και συνταξιοδοτικών και συνδικαλιστικών δικαιωμάτων των εργαζομένων, με ένταση του αυταρχισμού, δείχνει ουσιαστικά το τι πολιτική ακολουθείται όλα αυτά τα χρόνια, αν ο χαρακτήρας είναι έντονα ταξικός ή αν είναι, όπως λέει η Κυβέρνηση, ένας προϋπολογισμός νοικοκυρέματος, ένας προϋπολογισμός ο οποίος προσπαθεί να μετριάσει τις ανισότητες. 
      Παράλληλα, κύριοι Βουλευτές, ενώ βρισκόμαστε σε αυτήν την οικονομική κρίση, η Κυβέρνηση, όπως και όλες οι κυβερνήσεις και των είκοσι που συνεδρίασαν προχθές, αλλά και της Ευρωπαϊκής Ένωσης, προσπαθούν με τα ίδια εργαλεία να αντιμετωπίσουν το πρόβλημα της κρίσης με τα εργαλεία δηλαδή εκείνα που συσσώρευσαν τα προβλήματα αυτά της κρίσης, με τη συγκέντρωση και συγκεντροποίηση του κεφαλαίου που έγινε σε λίγα χέρια, με την εκμετάλλευση και υπερεκμετάλλευση των εργαζομένων, την πολιτική της λιτότητας σε όλους τους τομείς της ζωής τους. Και σήμερα, με την ίδια ακριβώς πολιτική, με τη στήριξη δηλαδή, τη χρηματοπιστωτική καπιταλιστική περιφρούρηση, πάνε να λύσουν τα ίδια προβλήματα. Και επειδή υπάρχουν σκέψεις ότι μπορεί να λειτουργήσει το σύστημα και με ανθρωπιά, θα πρέπει εδώ να σημειώσω ότι οι τραπεζίτες, τα μονοπώλια, οι τράπεζες που ουσιαστικά είναι η αρτηρία του καπιταλιστικού συστήματος αλλά και τα μονοπώλια, δεν έχουν καμμία ανθρωπιά και οι εργαζόμενοι δεν πρέπει να περιμένουν τίποτε απ’ αυτούς. Απεναντίας, επιδίωξή τους είναι με βάση το μέγιστο κέρδος, ο θάνατός σου η ζωή μου, απέναντι στους εργαζόμενους. Κάναμε συγκεκριμένες προτάσεις και για την αντιμετώπιση της κρίσης και ότι δεν πρέπει να την πληρώσουν οι λαοί, ότι ιδιαίτερα ο ελληνικός λαός δεν πρέπει να βάλει τα κεφάλια μέσα. Πρέπει να αντισταθεί, να παλέψει, να διεκδικήσει αυτά που του ανήκουν με βάση φυσικά αυτά που παράγει και τον παραγόμενο πλούτο.
      Παράλληλα, το Κ.Κ.Ε. πιστεύει ότι ο καπιταλισμός δεν εξανθρωπίζεται και όσο σαπίζει, τόσο  πιο επικίνδυνα επιθετικός γίνεται ενάντια στους εργαζόμενους και τους αυτοαπασχολούμενους. Το Κ.Κ.Ε. αντιπαλεύει αυτήν τη δημοσιονομική προσαρμογή που φορτώνει νέα βάρη στη λαϊκή οικογένεια και ενισχύει ακόμα περισσότερο τους ωφελούμενους από  αυτήν την πολιτική.
       Αντιπροτείνει έναν άλλο δρόμο οικονομικής ανάπτυξης που θέλει στο επίκεντρο την ικανοποίηση των λαϊκών αναγκών σύμφωνα με τον κοινωνικό πλούτο που παράγει, το δρόμο της κοινωνικοποίησης των μέσων παραγωγής, του κεντρικού σχεδιασμού της οικονομικής ζωής και του λαϊκού ελέγχου. Για να ανοίξει αυτός ο ελπιδοφόρος δρόμος των ριζικών αλλαγών στο επίπεδο της εξουσίας προβάλλουμε σήμερα τους δρόμους διασφάλισης της σταθερής και πλήρους εργασίας, την κατάργηση των έμμεσων φόρων και είδη λαϊκής κατανάλωσης της αποκλειστικά δημόσιας υγείας και παιδείας, της κατάργησης κάθε κρατικής ενίσχυσης και δράσης των μονοπωλιακών ομίλων. Σε αυτόν τον αγώνα  καλούμε τους εργαζόμενους μαζί με την πάλη τους να ενισχύσουν παράλληλα και το Κ.Κ.Ε. που είναι η μόνη στήριξη στους επιδιωκόμενους στόχους τους. 
      Κύριοι Βουλευτές, κύριε Πρόεδρε, καταψηφίζουμε τον Απολογισμό και Ισολογισμό του 2006 ως αντιλαϊκό, όπως κάναμε και κατά τη συζήτηση αυτού το 2005 συζητώντας τον προϋπολογισμό του 2006. 
      Ευχαριστώ. 
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς τον κ. συνάδελφο. 
      Το λόγο έχει ο κ.  Λιάσκος για δεκατρία λεπτά. 
      ΑΝΑΣΤΑΣΙΟΣ ΛΙΑΣΚΟΣ: Κύριε Υπουργέ, κυρίες και κύριοι συνάδελφοι, συζητάμε σήμερα τον Απολογισμό και τον Ισολογισμό του κράτους για το έτος 2006, οι οποίοι βασίζονται στην εκτέλεση του προϋπολογισμού του ιδίου έτους. Είναι πολύ σημαντικό ότι από τα τέσσερα ζητήματα, τα οποία επανέρχονταν διαχρονικά στο Κοινοβούλιο κατά τη διαδικασία κύρωσης του Απολογισμού- Ισολογισμού, δύο εξ αυτών επί των ημερών διακυβέρνησης της Νέας Δημοκρατίας διευθετήθηκαν. 
      Δεν είμαστε κυρίες και κύριοι συνάδελφοι, παράταξη διαπιστώσεων, αλλά έργων. Οι αδυναμίες του συστήματος είναι γνωστές και καταγεγραμμένες. Το ΠΑ.ΣΟ.Κ επισημαίνει –σωστά μπορώ να πω- αδυναμίες που διαπιστώνονταν και επί ημερών διακυβέρνησής του βεβαίως. Η διαφορά μας όμως είναι ότι αυτές τις αδυναμίες εμείς τις συνυπολογίζουμε κατά τη διαμόρφωση της πολιτικής μας και δρούμε πάνω σε αυτές με στοχευμένα μέτρα, προσπαθούμε για τη μείωση και για την εξάλειψή τους, ενώ εσείς, κυρίες και κύριοι συνάδελφοι της Αντιπολίτευσης, μείνατε στις διαπιστώσεις. Τις μεταρρυθμίσεις δεν τις τολμήσατε ούτε για διαδικαστικά ζητήματα, πόσω μάλλον –και αυτό είναι γνωστό- για τα ζητήματα ουσίας που πολλές φορές μας εγκαλείτε σε αυτήν εδώ την Αίθουσα εις απολογίαν. 
      Να δεχθώ ότι δεν λύνονται όλα τα προβλήματα και προχωράνε όλα τα ζητήματα με την ταχύτητα που θα έπρεπε. Όμως, εμείς τολμάμε να τα αντιμετωπίσουμε και δίνουμε λύσεις. Ο ρόλος του Κοινοβουλίου δεν είναι να ψηφίζει κάθε χρόνο τον προϋπολογισμό, αλλά να ελέγχει και την εκτέλεσή του. Είναι προφανές ότι η επιτροπή η οποία έχει δημιουργηθεί χρειάζεται επιπλέον ενίσχυση. Όμως, τα πράγματα εξελίσσονται προς τη σωστή κατεύθυνση. 
      Όλα τα προηγούμενα χρόνια λέγαμε ότι θα πρέπει να υπάρχει δυνατότητα προληπτικών ελέγχων κατά τη διάρκεια του τρέχοντος προϋπολογισμού ανά τετράμηνο ή εξάμηνο, έτσι ώστε να υπάρχει δυνατότητα παρακολούθησης της πορείας υλοποίησης του τρέχοντος προϋπολογισμού. Αυτή η διαπίστωση, κοινός τόπος για τους συναδέλφους όλων των κομμάτων όλα αυτά τα χρόνια, καθίσταται επιτέλους υλοποιήσιμη. Με την πρόσφατη αναθεώρηση του Κανονισμού της Βουλής προβλέπεται ότι μια φορά ανά τετράμηνο ο Υπουργός Οικονομίας και Οικονομικών οφείλει να ενημερώνει την αρμόδια Επιτροπή της Βουλής για την πορεία εκτέλεσης του προϋπολογισμού του κράτους και τη διαχείριση των δημόσιων οικονομικών. Καθίσταται λοιπόν εφικτό αυτό που όλοι ζητούσαμε, ο ουσιαστικός λοιπόν έλεγχος των δαπανών του κράτους, της εκτελεστικής εξουσίας. Το πώς ξοδεύονται τα χρήματα των φορολογουμένων θα αποτελεί πλέον κεντρική αρμοδιότητα της νομοθετικής εξουσίας. 
      Το επόμενο ζήτημα που θα ήθελα να θίξω είναι αυτό των ειδικών λογαριασμών. Είναι αδιανόητο να υπάρχουν κονδύλια τα οποία λειτουργούν χωρίς έλεγχο από το κράτος και εκτός προϋπολογισμού. Πέρυσι έγινε μια πολύ σημαντική προσπάθεια από το Υπουργείο Οικονομίας και Οικονομικών, οπότε και μειώθηκαν τα κονδύλια των ειδικών λογαριασμών. Φέτος καταργούνται και ενσωματώνονται στον κρατικό προϋπολογισμό πάνω από διακόσιοι ειδικοί λογαριασμοί. Με αυτόν τον τρόπο επιτυγχάνεται η πλήρης διαφάνεια στη δημοσιονομική πολιτική, αφού δεν υπάρχει κανένα κρυφό κονδύλι. 
      Η σημερινή διαδικασία αποτελεί και τη λογοδοσία της Κυβέρνησης για την οικονομική διαχείριση ενός οικονομικού έτους και  όπως αποδεικνύουν και οι αριθμοί, ο προϋπολογισμός  του 2006 ήταν ένας προϋπολογισμός εύστοχος και ρεαλιστικός. Με τον Απολογισμό αποτυπώνεται από τη μια πλευρά η αξιοπιστία της Κυβέρνησης αλλά και η ικανότητά της, όπως προκύπτει τελικά από την πραγματοποίηση των στόχων του προϋπολογισμού της για το έτος 2006. 
      Ο Απολογισμός απεικονίζει τα πραγματικά δεδομένα που προέκυψαν από την εκτέλεσή του. Πιο συγκεκριμένα, η πρόβλεψη για τα έσοδα ήταν περίπου 81,5 δισεκατομμύρια ευρώ. Βεβαιώθηκαν 116,3 δισεκατομμύρια ευρώ και εισπράχθηκαν 88,1 δισεκατομμύρια ευρώ. Η πρόβλεψη για τα έξοδα ήταν 81,5 δισεκατομμύρια ευρώ και πληρώθηκαν 81,1 δισεκατομμύρια ευρώ. Ο προϋπολογισμός είναι προφανές ότι ήταν ισοσκελισμένος. Στα 81,5 δισεκατομμύρια ευρώ που προέβλεπε σαν τακτικά έσοδα, σαν σύνολο εσόδων τα 46,5 δισεκατομμύρια ευρώ ήταν τακτικά έσοδα και τα 25,7 δισεκατομμύρια ευρώ ήταν πρόβλεψη για δάνεια, πιστωτικά έσοδα από δανεισμό. Από τα τακτικά έσοδα με πρόβλεψη 41,5 δισεκατομμύρια ευρώ εισπράχθηκαν σύμφωνα με τον Απολογισμό 46,3 δισεκατομμύρια ευρώ. Δηλαδή υπήρχε μια μικρή απόκλιση της τάξεως των 200.000.000 ευρώ. Τα πιστωτικά έσοδα ήταν περισσότερα από τα  προβλεπόμενα, αυξημένα κατά 7.000.000.000 περίπου. Όμως, αυτό που είναι σημαντικό είναι ότι συγκρίνοντας τα δάνεια, τα πιστωτικά έσοδα που πήραμε το 2005 σε σχέση με αυτά που πήραμε το 2006 υπήρχε μια μείωση κατά 7,2 δισεκατομμύρια ευρώ των δανεικών του 2006 σε σχέση με τα δανεικά του 2005, ή ποσοστό 18,08%, πράγμα που αποδεικνύει εκ των πραγμάτων ότι έγινε κύριε Υπουργέ, μια πολύ σοβαρή δουλειά. Γι’ αυτόν το λόγο υπήρχε και μικρότερη ανάγκη δανεισμού από το ελληνικό κράτος κατά 18,08% συγκριτικά με το 2005. Είναι ένα σημαντικό στοιχείο. 
      Το 2005 πληρώθηκαν για δανεικά, για κεφάλαιο και για τόκους, 35,1 δισεκατομμύρια ευρώ. Δηλαδή το 38,87%  των συνολικών δαπανών αφορούσε χρεολύσια και τόκους δανείων που είχαν ληφθεί στο παρελθόν. Το 2006, που είναι η χρήση που συζητάμε σήμερα εδώ, πληρώθηκαν για δάνεια, τόκους και κεφάλαια, 34,2 δισεκατομμύρια ευρώ, δηλαδή το 38,79% των συνολικών πληρωμών. Όταν από το σύνολο των δαπανών το 38,79% δηλαδή ένα ποσοστό περίπου στο 40%, κυρίες και κύριοι συνάδελφοι, φεύγει για χρεολύσια και τόκους δανείων των δικών σας κυβερνήσεων του παρελθόντος, νομίζω ότι θα πρέπει να αντιλαμβανόμαστε όλοι τις συνέπειες. 
      Γιατί ακούω εδώ πέρα μύδρους εναντίον της Κυβέρνησης, αλλά έτσι, για να σας το πω με απλά λόγια, μπακάλικο να είχαμε, όχι κράτος, εάν ο προηγούμενος ιδιοκτήτης του το είχε καταχρεώσει και για κάθε 1 ευρώ που εισέπραττε ο νέος έπρεπε να γίνει το 40% για υποχρεώσεις του προηγουμένου, εγώ θα ρωτούσα απλά, γιατί είμαστε όλοι άνθρωποι που αντιλαμβανόμαστε τα πράγματα, με το υπόλοιπο θα μπορούσε να αγοράζει εμπορεύματα, να πληρώνει τους υπαλλήλους, να μπορεί να κερδίζει και να κάνει και παροχές; Είναι θεμελιώδη ερωτήματα αυτά και απλή αριθμητική. 
      Κυρίες και κύριοι συνάδελφοι, τα μεγέθη του προϋπολογισμού του 2006 θα πρέπει να τα αξιολογήσουμε μέσα από το πρίσμα της αντίστοιχης περιόδου, η οποία χαρακτηριζόταν από την πολιτική της ήπιας προσαρμογής σε συνδυασμό με την προώθηση των μεταρρυθμίσεων και με την προσπάθεια υλοποίησης σημαντικών κυβερνητικών δεσμεύσεων. Σύσσωμο τότε το ΠΑ.ΣΟ.Κ. μιλούσε για ανεφάρμοστο προϋπολογισμό, αν τα θυμάστε, εδώ ήμασταν σ’ αυτήν την Αίθουσα. Παρά τις δυσοίωνες προβλέψεις και την καταστροφολογία από την πλευρά της Αντιπολίτευσης, καταφέραμε, όπως φαίνεται, να πετύχουμε, σύμφωνα με τους επικριτές μας, τι; Το ακατόρθωτο, γιατί λέγατε ότι είναι ακατόρθωτο. Ίσως και να επαναλάβω κάποια θέματα που έχουν ήδη τεθεί, δεν μπορώ, όμως και να το αποφύγω. Άλλωστε η μητέρα της επιστήμης θεωρείται η επανάληψη και εγώ θα έλεγα και της μαθήσεως και το ΠΑ.ΣΟ.Κ. τη χρειάζεται αυτήν τη  μάθηση.
      Παρά, λοιπόν, το υπέρογκο έλλειμμα που κληθήκαμε να αντιμετωπίσουμε, υλοποιήθηκαν μεταξύ άλλων μια σειρά εξαγγελιών, όπως το επίδομα κοινωνικής αλληλεγγύης των χαμηλοσυνταξιούχων, η αύξηση των συντάξεων του Ο.Γ.Α., η αύξηση του επιδόματος ανεργίας, η μείωση των φορολογικών συντελεστών στα φυσικά και τα νομικά πρόσωπα, το ζήτημα του Λ.Α.Φ.Κ.Α., η ρύθμιση του ζητήματος των πανωτοκίων και άλλα αρκετά. Είπα έτσι, μερικά για να φρεσκάρω τη μνήμη μας. Το έλλειμμα περιορίστηκε από το 5,1 το 2005 στο 2,8% περίπου το 2006. Όσον αφορά τα φορολογικά έσοδα, κάλυψαν το 92,42% των τακτικών εσόδων του τακτικού προϋπολογισμού και παρουσίασαν αύξηση έναντι της προηγούμενης χρονιάς κατά 6,88%. 
      Το σύστημα του προϋπολογισμού είναι αδιαμφισβήτητα πολύπλοκο και η εισαγωγή νέας μορφής σύνταξης του προϋπολογισμού, πιο συγκεκριμένα αυτή του προϋπολογισμού προγραμμάτων, αποτελεί για την Κυβέρνηση βασική προτεραιότητα. Το σύστημα αυτό αποσκοπεί στη βελτίωση της δημοσιονομικής διαχείρισης.  Με την αλλαγή της δομής του προϋπολογισμού θα μειωθεί δραστικά ο αριθμός των δεκατεσσάρων χιλιάδων κωδικών και θα απλοποιηθεί σημαντικά. Σε συνδυασμό με τη δομή προγραμμάτων και δράσεων, ο Προϋπολογισμός θα καταστεί περισσότερο κατανοητός και θα απεικονίζονται οι κυβερνητικές προτεραιότητες με μεγαλύτερη σαφήνεια. Βασικό στοιχείο της μεταρρύθμισης είναι η πληροφόρηση για την αποτελεσματικότητα των δημόσιων πολιτικών. Σημαντική προς αυτήν την κατεύθυνση είναι η ενίσχυση της ευθύνης των Υπουργών, ώστε καθένας να είναι υπεύθυνος για τις επιλογές χρηματοδότησης στο πλαίσιο του Υπουργείου του, αλλά και για την εκτέλεση του προϋπολογισμού του. Το Υπουργείο Οικονομίας και Οικονομικών θα επιβλέπει και θα κατευθύνει την ορθολογική αξιοποίηση των πόρων. Το αρμόδιο Υπουργείο προχωρά προς τη σωστή κατεύθυνση. 
      Οφείλουμε, ωστόσο, να σημειώσουμε ότι το όλο εγχείρημα δεν είναι απλό. Η αλήθεια είναι στα δημοσιονομικά της χώρας μας μια μεγάλη μάχη έχει κερδηθεί. Όμως, ο πόλεμος για την πραγματική ανόρθωση της οικονομίας συνεχίζεται, εν μέσω μάλιστα, όπως είναι γνωστό σε όλους μας, και της δυσμενούς διεθνούς οικονομικής συγκυρίας που έχει επιφέρει η χρηματοπιστωτική κρίση. Υπάρχουν αγκυλώσεις και μαύρες τρύπες που υπονομεύουν κάθε προσπάθεια πραγματικής ανάπτυξης. Σ’ αυτές στρέφει την προσπάθειά της η Κυβέρνηση. Το ίδιο, όμως, πρέπει να κάνει και η Αντιπολίτευση. Η ισχυροποίηση της οικονομίας είναι εθνικό θέμα, είναι εθνικό στοίχημα και γι’ αυτό μικροκομματικοί σχεδιασμοί πρέπει, κυρίες και κύριοι συνάδελφοι, να παραμεριστούν.
      Ευχαριστώ θερμά.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς.
      Το λόγο έχει τώρα η κ. Ξενογιαννακοπούλου για δέκα λεπτά.
      ΜΑΡΙΛΙΖΑ ΞΕΝΟΓΙΑΝΝΑΚΟΠΟΥΛΟΥ: Ευχαριστώ, κύριε Πρόεδρε.
      Κυρίες και κύριοι συνάδελφοι, η συζήτηση για τον Απολογισμό και τον Ισολογισμό του Κράτους θα έπρεπε και είναι μια βαθιά πολιτική συζήτηση, και σίγουρα δεν μπορεί να γίνεται εν κενώ, έξω από την κοινωνική και οικονομική πραγματικότητα. Δυστυχώς, όπως φαίνεται και ο εισηγητής και ο προηγούμενος συνάδελφος από την πλευρά της Νέας Δημοκρατίας που μίλησαν αλλά κυρίως ο ίδιος ο Ισολογισμός και ο Απολογισμός που κατέθεσε η Κυβέρνηση αγνοούν την πραγματικότητα, αγνοούν τη βαθιά οικονομική και κοινωνική κρίση που ζει σήμερα ο ελληνικός λαός και αντιμετωπίζει η χώρα μας. Μια κρίση που πάνω απ’ όλα και πρώτα απ’ όλα έχει τα εγχώρια χαρακτηριστικά της, στα οποία συνέβαλε καθοριστικά η οικονομική πολιτική της Κυβέρνησης της Νέας Δημοκρατίας και οι επιλογές της, όπως αυτές εξυπηρετήθηκαν απ’ όλους τους εικονικούς, αλλά άκρως βλαπτικούς για τη χώρα μας Προϋπολογισμούς, μεταξύ των οποίων με καθοριστική σημασία ο προϋπολογισμός του 2006. Έτσι ώστε σήμερα που η διεθνής χρηματοπιστωτική κρίση και οι συνέπειές της κτυπούν την πόρτα της χώρας μας, βρίσκουν την ελληνική οικονομία εξασθενημένη και την κοινωνία κυριολεκτικά σε αδιέξοδο. 
      Θα έλεγα, λοιπόν, στους συναδέλφους της Νέας Δημοκρατίας, αντί να προσπαθούν μετά από πέντε χρόνια διακυβέρνησης της Νέας Δημοκρατίας να έρχονται ξανά και να μιλούν για τις ευθύνες των κυβερνήσεων του ΠΑ.ΣΟ.Κ. και μάλιστα με άκρως υποκριτικό τρόπο, να ξεχνούν, όταν αναφέρονται στο έλλειμμα και σε όλα τα δημοσιονομικά μεγέθη, ότι είχε προηγηθεί η δική τους εγκληματική επιλογή της απογραφής μόλις ανέλαβαν τη διακυβέρνηση της χώρας, τις συνέπειες της οποίας ακόμα πληρώνουμε και δημοσιονομικά και οικονομικά, αλλά και διαπραγματευτικά σ’ αυτήν την ώρα της κρίσης στις Βρυξέλλες. Αντί λοιπόν αυτάρεσκα να μας μιλούν για την επιτυχία της οικονομικής πολιτικής, θα ήταν καλύτερο αν προσέρχονταν σε μία διαδικασία απολογισμού, λογοδοσίας, αλλά πάνω απ’ όλα απολογίας απέναντι στον ελληνικό λαό. 
      Θα κινηθώ σε τρία επίπεδα κριτικής όσον αφορά τον Απολογισμό και τον Ισολογισμό του Οικονομικού Έτους 2006. Το πρώτο επίπεδο αφορά αυτή καθ’ αυτήν τη διαδικασία. Ειπώθηκε, οφείλω να πω και από τον εισηγητή της Συμπολίτευσης και από τον εισηγητή του ΠΑ.ΣΟ.Κ., τον Στάθη τον Κουτμερίδη, ότι η διαδικασία αυτή είναι αναποτελεσματική. Δεν μπορεί να διεξάγεται με έναν προσχηματικό και τυπικό τρόπο μια τόσο ουσιαστική και κρίσιμη διαδικασία που αφορά το πώς εφαρμόζεται η οικονομική πολιτική καθώς και όλες οι κυβερνητικές πολιτικές μέσα από την υλοποίηση του κρατικού προϋπολογισμού. 
      Θα αναγνωρίσω, με καλή διάθεση ότι έγιναν κάποια βήματα όσον αφορά στη Συνταγματική Αναθεώρηση σε σχέση με τη βελτίωση της διαδικασίας για τον Ισολογισμό και τον Απολογισμό, καθώς και προσπάθεια ενσωμάτωσης στον Προϋπολογισμό των Ειδικών Λογαριασμών. Είναι όμως βήματα μικρά, βήματα ανεπαρκή, αν δεν συνοδευθούν από την πραγματική θέληση της Κυβέρνησης να λογοδοτεί, να δίνει όλα τα απαραίτητα στοιχεία της ενημέρωσης που χρειάζονται σ’ αυτήν τη διαδικασία, και πάνω απ’ όλα αν δεν υπάρχει μία μόνιμη διαδικασία της αντίστοιχης επιτροπής που να μπορεί να ελέγχει συστηματικά την εκτέλεση του προϋπολογισμού, και άρα κατά συνέπεια των κυβερνητικών πολιτικών. 
      Επιτρέψτε μου να καταθέσω την προσωπική μου εμπειρία ως Ευρωβουλευτή τα προηγούμενα χρόνια όπου συμμετείχα στη διαρκή Επιτροπή του Ευρωπαϊκού Κοινοβουλίου για τον έλεγχο του Κοινοτικού Προϋπολογισμού. Πρέπει να σας πω ότι είναι μια κορυφαία πολιτική διαδικασία, καθώς η άρνηση απαλλαγής σημαίνει και ψήφο δυσπιστίας στην Ευρωπαϊκή Επιτροπή, δηλαδή στο αντίστοιχο εκτελεστικό όργανο. Έχουμε πολύ δρόμο, λοιπόν, ακόμα να διανύσουμε. Αυτά τα πρώτα βήματα δεν είναι επαρκή και χρειάζεται να βελτιώσουμε τη διαδικασία περισσότερο στο μέλλον.
      Το δεύτερο επίπεδο κριτικής έχει να κάνει με τη δημοσιονομική πλευρά. Ο εισηγητής μας αναφέρθηκε επί μακρόν και με πολύ μεγάλη πληρότητα. Ο προϋπολογισμός του 2006, ο δεύτερος εικονικός και ανεφάρμοστος, παρ’ ό,τι μας είπαν τα αντίθετα οι συνάδελφοι της Νέας Δημοκρατίας, ήταν ένας προϋπολογισμός που σημάδεψε και σημαδεύτηκε από τις δημοσιονομικές συνέπειες της απογραφής με ανάγλυφο τρόπο. Όπως και να διαβασθούν τα νούμερα αυτό φαίνεται, καθώς είναι –νομίζω- ειρωνικό να μιλάμε για νοικοκύρεμα, όταν το 2006 είναι ο προϋπολογισμός που επιβάλλει την άδικη αναδιανομή, την ταξική πολιτική, την υποβάθμιση όλων των κοινωνικών πλευρών της πολιτικής, και αντίθετα δρομολογεί όλες εκείνες οι πολιτικές, των οποίων τώρα δυστυχώς ζούμε τις συνέπειες.
      Δηλαδή, μία μεγάλη φοροεπιδρομή κάτω από το μανδύα των έμμεσων φόρων, τις φοροαπαλλαγές στις μεγάλες επιχειρήσεις ενώ τώρα έρχεται η Κυβέρνηση με την άδικη φοροεπιδρομή στους μικρομεσαίους να εισπράξει πάνω από 7.000.000.000 και βέβαια όλα εκείνα τα  στοιχεία, τα οποία η ίδια η Κυβέρνηση καταθέτει που αφορούν την υπέρβαση των πληρωμών κατά 6,59 δισεκατομμύρια, την υπέρβαση στα πιστωτικά έσοδα κατά 7,03 δισεκατομμύρια το δημόσιο χρέος που αυξήθηκε το οικονομικό έτος 2006 κατά 5,17%. Και, βέβαια, ας είμαστε ειλικρινείς, κύριε Υπουργέ, –επειδή συνεχίζετε να τα ρίχνετε όλα στις κυβερνήσεις του ΠΑ.ΣΟ.Κ.- εν έτει 2008 φθάνουμε πια σε ένα δημόσιο χρέος, που αντιστοιχεί στα 267,1 δισεκατομμύρια, όταν το 2003 –και αυτά είναι τα επίσημα στοιχεία- ήταν στα 183,3 δισεκατομμύρια. Άρα, λοιπόν, για όλα τα δημοσιονομικά αυτά μεγέθη, και πολύ περισσότερο για το έλλειμμα ως συνέπεια της απογραφής, είναι ανάγλυφη η αποτύπωση των συγκεκριμένων επιλογών που δυστυχώς τις πληρώνουμε τώρα ακριβά. Και, είναι τουλάχιστον ειρωνική η αναφορά στην έκθεση του Υπουργείου Οικονομίας και Οικονομικών, για τις μεταρρυθμιστικές πρωτοβουλίες που ελήφθησαν με μια σειρά από διοικητικές αλλαγές στο πλαίσιο του οργανογράμματος του Υπουργείου. Δυστυχώς, όμως στα χρόνια που ακολούθησαν δεν είδαμε που ωφέλησε αυτό δημοσιονομικά, που ωφέλησε ως προς την εξέλιξη και την εφαρμογή της οικονομικής πολιτικής, όταν γνωρίζουμε, και θα το συζητήσουμε φυσικά και στη διάρκεια της διαδικασίας της συζήτησης του προϋπολογισμού του 2009 ότι έχουμε σήμερα πλήρες δημοσιονομικό αδιέξοδο που ο ίδιος ο Υπουργός Οικονομίας και Οικονομικών ομολόγησε την άνοιξη ότι έχουμε πιάσει πάτο δημοσιονομικά, και όσον αφορά τα έσοδα.
      Το τρίτο επίπεδο κριτικής, που είναι και το πιο ουσιαστικό, αφορά στην ίδια την πολιτική που ακολουθεί η Κυβέρνηση. Μία πολιτική που φυσικά εξυπηρέτησε και ο προϋπολογισμός του 2006. Δυστυχώς, όλες οι οικονομικές στρατηγικές επιλογές που πήρε αυτή η Κυβέρνηση στα προηγούμενα χρόνια ήταν επιλογές που μας οδήγησαν σήμερα σε συνολικό αδιέξοδο. Αντιμετωπίζουμε μια  τριπλή κρίση, κυρίες και κύριοι συνάδελφοι. Κρίση πρώτα απ’ όλα διακυβέρνησης του τόπου, όπου βλέπουμε μία Κυβέρνηση χωρίς  πυξίδα, χωρίς εσωτερική συνοχή, όταν βλέπουμε Υπουργούς σχολιαστές στα παράθυρα είτε για διοικητές των Δ.Ε.Κ.Ο., σαν οι διοικητές να κάνουν δική τους πολιτική είτε να εξηγούν ότι πέφτουν θύματα καταχρηστικών ρυθμίσεων από τις τράπεζες αντί να εφαρμόζουν ως Κυβέρνηση τη νομοθεσία.
      Έχουμε μία Κυβέρνηση, η οποία από επιλογή και από αδυναμία δεν μπορεί να αντιμετωπίσει την κρίση. Έχουμε την εγχώρια πλευρά της κρίσης που είναι αποτελέσματα των συγκεκριμένων κυβερνητικών οικονομικών και κοινωνικών επιλογών που έχουν φέρει σε αδιέξοδο την κάθε ελληνική οικογένεια, τον εργαζόμενο, τον επαγγελματία, τον νέο άνθρωπο, τον αγρότη. Φυσικά, έχουμε και τη διεθνή κρίση, η οποία, όπως ανέφερα και προηγούμενα, μας χτυπά την πόρτα. Βλέπουμε τον Υπουργό Οικονομίας και Οικονομικών να περιφέρει ένα σχέδιο επί έξι εβδομάδες, στην ουσία χωρίς εγγυήσεις και εξασφάλιση για την πραγματική οικονομία, την ελληνική οικογένεια, τους επαγγελματίες και τους εργαζόμενους.
      Είναι φανερό, κυρίες και κύριοι συνάδελφοι, ότι η Κυβέρνηση της Νέας Δημοκρατίας είναι η τελευταία με εμμονή νεοφιλελεύθερη Κυβέρνηση στην Ευρώπη, την ίδια στιγμή που παντού στηρίζεται η πραγματική οικονομία, ακόμη και από συντηρητικές κυβερνήσεις, αυξάνονται οι Δημόσιες Επενδύσεις, στηρίζονται οι μικρομεσαίοι και οι επαγγελματίες. Ενώ εσείς τι κάνετε; Μειώνετε τις Δημόσιες Επενδύσεις, τιμωρείτε τους μικρομεσαίους επιχειρηματίες, τιμωρείτε τον ελληνικό λαό.
      Δυστυχώς, είναι μία Κυβέρνηση, όπως αποδεικνύεται και από τον Ισολογισμό και από τον Απολογισμό που συζητάμε, επικίνδυνη για τον ελληνικό λαό και για τη χώρα.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Δραγασάκης): Το λόγο έχει ζητήσει ο κύριος Υφυπουργός.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών):  Θα μου επιτρέψετε, κύριε Πρόεδρε, να κάνω μία σύντομη παρέμβαση. Περισσότερο θα ειπωθούν στη μεθαυριανή τοποθέτησή μας. 
      Θα μου επιτρέψετε να κάνω κάποιες παρατηρήσεις για τα όσα ειπώθηκαν γιατί δυστυχώς επαναλαμβάνονται κάποια επιχειρήματα, τα οποία βεβαίως δεν έχουν βάση και μάλιστα επαναλαμβάνονται με μια καταπληκτική συχνότητα. 
      Το πρώτο συμπέρασμα που μπορεί να βγάλει κάποιος παρακολουθώντας αυτήν τη συζήτηση είναι ότι καμμία κουβέντα δεν ελέχθη από την Αξιωματική Αντιπολίτευση για τον Ισολογισμό και για τον Απολογισμό. Τα πάντα ειπώθηκαν εδώ για την ενίσχυση της ρευστότητας της οικονομίας, για το τι κάνει ο φετινός προϋπολογισμός, καμμία όμως συζήτηση ή σχεδόν καμμία για τον Ισολογισμό και για τον Απολογισμό του 2006 και αν μη τι άλλο ο προϋπολογισμός αυτός εκλαμβάνεται ότι δεν συγκεντρώνει πυρά ή αρνητικά επιχειρήματα όσον αφορά την εκτέλεσή του. 	  
       Η πρώτη παρατήρηση αναφέρεται σ’ αυτό που είπε ο εισηγητής της Αξιωματικής Αντιπολίτευσης και έχει δίκιο ότι ο προϋπολογισμός είναι μία «ξερή» διαδικασία, μία απλή παράθεση αριθμών. Θα συμφωνήσω απολύτως και θα προσθέσω ότι όσο συνεχίζει να συντάσσεται έτσι ο προϋπολογισμός αντίθετα θα συντάσσεται και ο Απολογισμός και ο Ισολογισμός. Όσο δηλαδή θα παραμείνει η επικέντρωση στην κατηγορία της δαπάνης και όχι βεβαίως στο αποτέλεσμα και στη διεξαγωγή συμπερασμάτων και στην αποτελεσματικότητα και αποδοτικότητα των ακολουθούμενων πολιτικών τόσο θα παρουσιάζεται αυτό το αδιέξοδο στην εξαγωγή των οποιονδήποτε κρίσεων.
      Αυτό που θέλω να σας πω, αγαπητοί συνάδελφοι, είναι ότι η Κυβέρνησή μας προχώρησε και προχωράει με εντατικά βήματα σε  μια μεγάλη μεταρρύθμιση. Σ’ αυτήν τη μεταρρύθμιση που αναφέρεται στον προϋπολογισμό των προγραμμάτων. Είχαμε την ευκαιρία στην επιτροπή να πούμε αρκετά πράγματα γι’ αυτήν τη διαδικασία και θα έχετε την ευκαιρία να τη δείτε πιο αναλυτικά από τα βήματα που έχουμε πράξει κατά τη συζήτηση του Προϋπολογισμού που σε ειδικό τεύχος θα περιγράφοντα αναλυτικά όσα έχουν πραγματοποιηθεί και σε τι αποτελέσματα έχουμε φθάσει.
      Η δεύτερη παρατήρηση. Ειπώθηκε επίσης από τον εισηγητή της Αξιωματικής Αντιπολίτευσης, από τον κ. Κουτμερίδη στην προσπάθειά του να μας μεφθεί ότι ο εξωτερικός δανεισμός –το επανέλαβαν και άλλοι συνάδελφοι- αυξήθηκε κατά 80%. Δυστυχώς είμαι υποχρεωμένος να επαναλάβω αυτό το οποίο λέγεται ότι η μισή αλήθεια είναι χειρότερη ακόμη και από το χειρότερο ψέμα. Είπε λοιπόν, ότι ο εξωτερικός δανεισμός αυξήθηκε κατά 80%. Δεν είπε ωστόσο ότι ο εσωτερικός δανεισμός μειώθηκε κατά 30%. Θα  μου πείτε τι είναι αυτό; Συμψηφισμός, μία ή άλλη; Θα συμπληρώσω το εξής ότι ο εξωτερικός δανεισμός είναι ένα πάρα πολύ μικρό ποσοστό του συνολικού δανεισμού, με αποτέλεσμα να μην έχει τόση σημασία αυτό το ελάχιστο που αυξάνεται κατά 80%, αλλά σημασία να έχει το μέγιστο που μειώνεται κατά 39%. Επίσης το πιο σημαντικό είναι –και αυτή είναι η αλήθεια- ότι ο συνολικός δανεισμός από τα 45.000.000.000 το 2005 μειώθηκε στα 37.000.000.000 το 2006. 
      Μία τρίτη παρατήρηση και αναφέρομαι σ’αυτό που είπε ο κ. Γκατζής σχετικά με τους ειδικούς λογαριασμούς. Θα περιμέναμε, αγαπητοί συνάδελφοι, μία πιο γενναία τοποθέτηση για την πρωτοβουλία της Κυβέρνησης να προχωρήσει στην κατάργηση των ειδικών λογαριασμών και μάλιστα της συντριπτικής πλειονότητας των ειδικών λογαριασμών, οι οποίοι αν μη τι άλλο ήταν καλοστημένοι μηχανισμοί διαχείρισης δημοσιονομικής που δομήθηκαν χρόνια παράλληλα ή στις παρυφές του προϋπολογισμού και αν μη τι άλλο θα έπρεπε να χαιρετίσετε την πρωτοβουλία μας ότι ακόμη και αυτούς τους ειδικούς λογαριασμούς τους λίγους που λέτε εσείς –και θα αποδείξω ότι δεν είναι λίγοι- προχωρήσαμε στην κατάργησή τους.
      ΝΙΚΟΛΑΟΣ ΓΚΑΤΖΗΣ: Σε χρήματα είναι λίγοι.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Θα  εξηγήσω, κύριε Γκατζή. Μέχρι χθες όλη σας την κριτική την εστιάζατε στον ειδικό λογαριασμό του Υπουργείου Πολιτισμού και μας προκαλούσατε, λέγοντας: «Θα καταργήσετε; Θα τολμήσετε να καταργήσετε αυτό τον ειδικό λογαριασμό;». Εμείς τολμήσαμε και τον καταργούμε. Και αυτό που θέλω να σας πω -και νομίζω ότι παρασυρθήκατε επειδή είδατε τα 760.000.000 ευρώ- είναι ότι  το νούμερο  περιλαμβάνεται στο προσχέδιο του προϋπολογισμού. Ναι, στο προσχέδιο του προϋπολογισμού υπάρχει ένα νούμερο που περιγράφει το ύψος των καταργούμενων λογαριασμών, που είναι στο ύψος των 760.000.000 ευρώ. Αυτό το νούμερο αναφέρεται στις δαπάνες των ειδικών λογαριασμών που εκινούντο εκτός του προϋπολογισμού. Το συνολικό ύψος των καταργούμενων προϋπολογισμών, όσον αφορά τον αριθμό και κυρίως όσον αφορά το ύψος της κίνησής τους, είναι πολλαπλάσιο. Το συνολικό ύψος είναι 4.500.000 ευρώ, ενώ το ύψος των καταργούμενων λογαριασμών ξεπερνάει τα 2.000.000.000 ευρώ. 
      ΝΙΚΟΛΑΟΣ ΓΚΑΤΖΗΣ: Γιατί δεν αναγράφονται αυτοί;
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Σας είπα ότι υπάρχει ένα τεχνικό πρόβλημα που δεν καταγράφονται. Θα υπήρχε διπλοεγγραφή. Γιατί οι δαπάνες που κινούνται εντός του προϋπολογισμού, είναι εντός του προϋπολογισμού και αυτό που καταγράφουμε σ’ αυτό τον κωδικό είναι οι δαπάνες  που εκινούντο εκτός του προϋπολογισμού. Αλλιώς θα είχαμε διπλοεγγραφή. 
      Λέτε, επίσης, ότι καταργούμε με τους ειδικούς λογαριασμούς επιδόματα. Αυτό δεν είναι ακριβές και το εντάξατε και στο νόμο. Οι ειδικοί λογαριασμοί που εντάσσονται στον κρατικό προϋπολογισμό, αλλά και οι άλλοι, όλοι οι λογαριασμοί, δεν καταργούν κανένα, μα κανένα επίδομα. Θα σας προκαλούσα να μας πείτε ποιο είναι αυτό το επίδομα το οποίο καταργήθηκε από την κατάργηση των ειδικών λογαριασμών.
      Και μια τελευταία παρατήρηση που αναφέρεται στο βραχυπρόθεσμο δανεισμό. Ο βραχυπρόθεσμος δανεισμός, κυρίες και κύριοι συνάδελφοι, στην ευρωαγορά δεν περιλαμβάνεται στον Προϋπολογισμό, γιατί δεν είναι εκ των προτέρων γνωστό αν θα πραγματοποιηθεί, πότε θα απαιτηθεί,  για να καλυφθούν οι έκτακτες ταμειακές ανάγκες δημοσίου, βεβαίως και το ύψος αυτών. Γίνεται σε ημεροχρονολογίες που δεν είναι προγραμματισμένες οι εκδόσεις ομολόγων. Ο δανεισμός αυτός εξοφλείται μέσα στη χρήση και το ύψος του καταγράφεται στον Απολογισμό και στον Ισολογισμό του έτους που αφορά. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Κύριε Πρόεδρε, παρακαλώ, αν θέλετε, να μου δώσετε τρία λεπτά ακόμη. 
      Κυρίες και κύριοι συνάδελφοι, τα μεγέθη του Ισολογισμού και του Απολογισμού θα πρέπει να τα αξιολογήσουμε και μέσα από το πρίσμα της χρονικής συγκυρίας εκείνης της περιόδου που χαρακτηρίζονται από τη γενικότερη πολιτική της ήπιας προσαρμογής, σε συνδυασμό με την προώθηση των μεταρρυθμίσεων και την προσπάθεια υλοποίησης μιας σειράς σημαντικών εξαγγελιών της Κυβέρνησής μας. Δεν είναι τυχαίο ότι αρκετοί συνάδελφοι της Αξιωματικής Αντιπολίτευσης εκείνη την περίοδο πίστευαν ότι ο προϋπολογισμός αυτός θα ήταν ανεφάρμοστος, ότι θα είχαμε αυστηρή λιτότητα και για το 2006, αλλά και για το 2007. Παρά, λοιπόν, αυτές τις δυσοίωνες προβλέψεις, όπως αποδεικνύεται από τη σημερινή συζήτηση του Ισολογισμού και του Απολογισμού του έτους αυτού, αυτό που σε κάποιους φάνταζε ακατόρθωτο, τελικά καταφέραμε να το πετύχουμε. 
      Θυμίζω εν τάχει ότι στην περίοδο αυτή, παρά το υπερβολικά υψηλό, μεγάλο έλλειμμα, το οποίο έχει αναφορά για τη δημιουργία του, όπως και το χρέος, έτυχε να το διαχειριστούμε, υλοποιήθηκαν οι δεσμεύσεις μας. Και αναφέρομαι στο Ε.Κ.Α.Σ. των χαμηλοσυνταξιούχων, αναφέρομαι στις συντάξεις των αγροτών του Ο.Γ.Α., αναφέρομαι στην αύξηση του επιδόματος ανεργίας, στη μείωση των φορολογικών συντελεστών, αλλά και στις επιστροφές του Λ.Α.Φ.Κ.Α. στους συνταξιούχους, αναφέρομαι στην αύξηση των πιστώσεων κατά 640.000.000 ευρώ στην επιχορήγηση των ασφαλιστικών ταμείων, καθώς επίσης και για τη ρύθμιση του θέματος των πανωτοκίων και τις ληξιπρόθεσμες  οφειλές προς το δημόσιο. 
      Θυμίζω, τέλος, ότι την περίοδο αυτή αυξήσαμε έως και 55% τις επιχορηγήσεις στις επιχειρήσεις της περιφέρειας μέσω του Αναπτυξιακού Νόμου. 
      Κυρίες και κύριοι συνάδελφοι, μπορεί η διεθνής οικονομική συγκυρία να είναι ιδιαίτερα σκληρή αντίπαλος στην προσπάθεια ανέλιξης κάθε εθνικής οικονομίας, αλλά πιστεύουμε ότι από τη συγκυρία αυτή αυτό που μας έχει «βομβαρδίσει» με ποσοτικά κριτήρια και δείκτες, θα το ξεπεράσουμε, θα βγούμε αλώβητοι όσοι αναδείξουμε το ποιοτικό κριτήριο μιας ανθρωποκεντρικής οικονομίας. 
      Στο κέντρο της μεταρρυθμιστικής μας πολιτικής ήταν και είναι από την πρώτη μέρα της διακυβέρνησής μας το συμφέρον του Έλληνα πολίτη. Γι’ αυτό και επιλέξαμε την πολιτική της ήπιας δημοσιονομικής προσαρμογής. Αυτό και μόνο καθιστά αξιοσημείωτες τις  επιδόσεις που πέτυχε η οικονομία μας το 2006, επιδόσεις που καταγράφουν την ορθολογική προσπάθεια που έγινε από την Κυβέρνησή μας για νοικοκύρεμα και βελτίωση των δεικτών της οικονομίας με ταυτόχρονη στήριξη του Έλληνα πολίτη. Αυτή η πολιτική μας φιλοσοφία συνεχίζει να διαπνέει το κυβερνητικό μας έργο ειδικά στην περίοδο που διανύουμε, πιο εντατικά από ποτέ, στην κατεύθυνση στήριξης όλων των Ελλήνων.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κύριο Υφυπουργό.
      Το λόγο έχει ζητήσει ο κ. Γείτονας, Κοινοβουλευτικός Εκπρόσωπος του ΠΑ.ΣΟ.Κ. 
      Ορίστε, κύριε Γείτονα, έχετε το λόγο για δώδεκα λεπτά.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, ο κύριος Υπουργός επιστράτευσε πάλι το σλόγκαν «μεταρρυθμίσεις», για να μας πει ότι η Κυβέρνηση έχει έργο και έχει και ανοικτές προοπτικές. Κύριε Υπουργέ, οι μεταρρυθμίσεις σας αποδείχτηκαν απορρυθμίσεις. Αλλά πέρα από αυτό, ξέρετε τι μου θυμίζετε; Υπάρχει ένα ρητό που λέει: «Όποιος δεν θέλει, δεν μπορεί να εργάζεται, συνεργάζεται». Και εγώ προσθέτω: «όποιος δεν μπορεί πραγματικά να ρυθμίσει -και εσείς δεν μπορείτε να ρυθμίσετε τα ζητήματα- απορυθμίζει ή μεταρρυθμίζει». 
      Κύριε Υπουργέ,  ο καλός καπετάνιος στη φουρτούνα φαίνεται. Εσείς τα θαλασσώσατε σε περίοδο ομαλότητας. Ποιος θα σας εμπιστευτεί στη φουρτούνα; Τώρα στην κρίση. Το λέω γιατί είπατε ότι θα ανακάμψετε. Νομίζω ότι έχετε πάρει την κατιούσα, κλείνει ο κύκλος σας. Σε συνθήκες κρίσης δεν σας εμπιστεύονται σε καμία περίπτωση οι πολίτες. Ο τόπος χρειάζεται και οι πολίτες απαιτούν αλλαγή πορείας, μια νέα πορεία την οποία μπορεί το ΠΑ.ΣΟ.Κ. να εγγυηθεί.
      Έρχομαι στα θέματα του Απολογισμού και του Γενικού Ισολογισμού του Κράτους. 
      Πρώτη παρατήρηση. Έχει καταντήσει η εγκριτική διαδικασία τυπική, άνευρη, ανούσια, υποβαθμισμένη. Γιατί το λέω; Διότι αυτό γίνεται στην πράξη, παρά τις αλλαγές με τη Συνταγματική Αναθεώρηση του 2001 και τις τροποποιήσεις του Κανονισμού της Βουλής όπου προβλέφθηκε η σύσταση της Ειδικής Επιτροπής και ο ενεργός ρόλος της Βουλής στη σύνταξη και παρακολούθηση της πορείας του προϋπολογισμού. Θεσμοθετήθηκε άρα η ουσιαστική ανάμειξη της Βουλής στα δημοσιονομικά. Αν μιλάμε για αναβάθμιση της ποιότητας –και είναι το ζητούμενο και είναι και ευρωπαϊκό ζητούμενο- στα δημοσιονομικά, εγώ πιστεύω ότι αυτό περνάει μέσα από τον ελεγκτικό και εποπτικό ρόλο της Βουλής. Και αυτό δεν γίνεται. Ακόμη φύγαμε βέβαια από την «δια βοής» έγκριση του Ισολογισμού και Απολογισμού –ένα «μνημόσυνο» ήταν- και τώρα ουσιαστικά κάνουμε μια «νεκροψία» τετελεσμένων γεγονότων πεπραγμένων ερήμην της Βουλής, για να το πω έτσι σχηματικά. Αυτό δεν είναι αναβάθμιση, αλλά υποβάθμιση παρά τις περί αντιθέτου υποσχέσεις της Κυβέρνησης.
      Μας μιλήσατε σήμερα, κύριε Υπουργέ για προγραμματικούς προϋπολογισμούς. Δεν βλέπουμε όμως σ’ αυτήν την κατεύθυνση καμία αλλαγή. Τουναντίον εκείνο που βλέπουμε είναι ότι η οικονομική σας διαχείριση δεν «υπακούει» στα κριτήρια για αδιαφάνεια και χρηστή διαχείριση. Ότι ακόμα η πολιτική της Κυβέρνησης συνεχίζετε σε εμμονή σε πολιτικές και επιλογ΄ςε που απεδείχθηκαν «συνταγή» αποτυχίας.
        Μας μιλήσατε, επίσης, για αλήθειες και για ψέματα ή για μισές αλήθειες, που δήθεν είπε ο Εισηγητής του ΠΑ.ΣΟ.Κ. και οι συνάδελφοι του ΠΑ.ΣΟ.Κ.. Εσείς δεν ευαγγελιστήκατε τάξη στα δημοσιονομικά; Εσείς δεν συνεχίζεται λογιστικές αλχημείες και την αδιαφάνεια; Άνθρακες ο θησαυρός της δημοσιονομικής εξυγίανσης την οποία είχατε βάλει ως κύριο στόχο. Κάνατε μάλιστα την δήθεν απογραφή για την δημοσιονομική τάξη. Ουσιαστικά καταγγείλατε τη χώρα βάλατε «θηλιά» στο λαιμό της χώρας, θέλατε να «σκάψετε» το λάκκο το δικό μας, αλλά ουσιαστικά υπονομεύσατε την ίδια την ελληνική οικονομία. Αυτό ήταν το αποτέλεσμα, επιτήρηση της οικονομίας.
        Πού είναι η δημοσιονομική εξυγίανση; Είναι ή όχι αλήθεια ότι το έλλειμμα του 2007 ξεπέρασε το όριο του 3% κατά τη EUROSTAT; Είναι αυτό μισή αλήθεια, είναι αλήθεια ή ψέμα; Να απαντήσετε. Δεν ευαγγελιστήκατε χρηστή διαχείριση και τώρα κυριαρχεί η σπατάλη; Δεν είχε μιλήσει ο κύριος Πρωθυπουργός για οικονομίες, περιορισμό στις σπατάλες κατά 10.000.000.000 ευρώ; Πού είναι; Δεν έχουμε το 2005, στον πρώτο, κατά εσάς, «ειλικρινή και αξιόπιστο προϋπολογισμό» και στο 2006 που συζητάμε τώρα, το δεύτερο κατά εσάς πάλι «αξιόπιστο προϋπολογισμό», εκτροχιασμό των μεγεθών έχουμε; 
        Είναι αλήθεια ή ψέμα ότι τα έξοδα αυξήθηκαν κατά 9,1% έχουμε σε σχέση με τα προϋπολογισθέντα; Είναι αλήθεια ή όχι ότι το 2006 -είπατε ότι δεν αναφερθήκαμε στα μεγέθη γι αυτό επιμένω- έχουμε αύξηση των έμμεσων φόρων, δηλαδή τις επί δικαίοις και αδίκοις φορολογίας, κατά 1,2 δισεκατομμύρια ευρώ. Ενώ τα έσοδα από άμεσους φόρους αυξήθηκαν την ίδια περίοδο μόνο κατά 1,81%; Τα 1,2 δισεκατομμύρια ευρώ είναι αύξηση 10,81%. Αυξήθηκαν λοιπόν οι έμμεσοι φόροι κατά 10,81%, ενώ οι άμεσοι αυξήθηκαν κατά 1,81%, γιατί χαρίσατε πολλά στους «μεγαλοκαρχαρίες», στους μεγαλομερισματούχους. Είναι αλήθεια ή ψέμα αυτό;
        (Στο σημείο αυτό την Προεδρική Έδρα καταλαμβάνει ο Ζ΄ Αντιπρόεδρος της Βουλής κ. ΒΑΪΤΣΗΣ ΑΠΟΣΤΟΛΑΤΟΣ)
        Τέλος, για το δημόσιο χρέος που αναφερθήκατε, είναι αλήθεια ή ψέμα ότι αυξήθηκε το 2006 κατά 5,17%; Εσείς κάνατε σύγκριση με το 2005, που είχε φτάσει σε ρεκόρ. Αυξήθηκε συνολικά και είχαμε αύξηση, όπως ειπώθηκε και δεν το διαψεύσατε ούτε εσείς, ειδικότερα του εξωτερικού δανεισμού κατά 80%. Αυτή είναι η αλήθεια.
        Και μιας και μιλάμε για το δημόσιο χρέος, εγώ θα το ξαναπώ για να το εμπεδώσετε. Είναι ανάγκη να ξαναπούμε ποια παράταξη –και να το ακούσουν οι πολίτες- υπερχρέωσε τη χώρα. Και αυτή η παράταξη είναι η δική σας. Εσείς μάλιστα δεν υπερχρεώσατε μόνο τη χώρα , υπερχρεώσατε και τα νοικοκυριά. Και βλέπουμε τι γίνεται στην αγορά. 
        Τέλος, είναι αλήθεια ή όχι. Επιμένω. Επειδή είπατε ότι δεν αναφέρθηκαν οι συνάδελφοι στα νούμερα, ότι οι Δημόσιες Επενδύσεις που ήταν ήδη προγραμματισμένα μειωμένες σε σχέση με τις ανάγκες απορρόφησης και προώθησης των έργων, έκλεισαν στο τέλος ακόμα μειωμένες στο 97%; 
        Αλλά ας αφήσουμε τους αριθμούς, κύριε Υπουργέ, ας πάμε στην ουσία της πολιτικής σας. Γιατί πίσω από τους αριθμούς κρύβονται οι αντιλήψεις, οι επιλογές, η πολιτική σας. Είναι αλήθεια ή όχι ότι η πολιτική σας μείωσε τα πραγματικά εισοδήματα; Είναι αλήθεια ή όχι ότι διεύρυνε τις κοινωνικές ανισότητες; Είναι αλήθεια ή όχι ότι συρρίκνωσε το κοινωνικό κράτος; Κρύβεται, ακόμα, η πολιτική σας, η οποία συσσώρευσε αναπτυξιακά ελλείμματα. Είναι ή όχι αλήθεια; 
        Θυμάστε όταν ήρθατε στην εξουσία σας παραδώσαμε ανάπτυξη σχεδόν στο 5%; Έλεγε ο κύριος Πρωθυπουργός ότι δεν φτάνει και πρέπει να πάμε πάνω από το 5%. Είναι αλήθεια ή όχι ότι μειώνονται συνεχώς οι ρυθμοί ανάπτυξης και αντίστοιχα οι ρυθμοί σύγκλισης επί των ημερών σας; Είναι αλήθεια ή όχι, ότι συσσωρεύσατε αναπτυξιακά ελλείμματα μειώνοντας τους ρυθμούς ανάπτυξης και έτσι ουσιαστικά υπονομεύετε η παραγωγική δυναμική της χώρας; Μειώνετε το Πρόγραμμα Δημοσίων Επενδύσεων στα προ δεκαπενταετίας επίπεδα αφαιρώντας χρήσιμους πόρους από την ανάπτυξη.
        Και ας έρθω τώρα στα σημερινά. Η διεθνής χρηματοπιστωτική κρίση βρήκε την οικονομία «θαλασσοδαρμένη» από την πολιτική σας. Και για τις  αντοχές που επικαλείσθε, να είστε ειλικρινείς, γιατί στην πολιτική χρειάζεται θάρρος, και να το ομολογήσετε. Όποιες αντοχές έχει η οικονομία, τις έχει χάρη στις πολιτικές των κυβερνήσεων του ΠΑ.ΣΟ.Κ., χάρη στη θωράκιση που έγινε στην οικονομία με την ένταξη στην Ο.Ν.Ε., με το ευρώ.
        Εσείς, αφού μέχρι τώρα χρησιμοποιούσατε τα ψευτοάλλοθι για την κακή κληρονομιά του ΠΑ.ΣΟ.Κ., τώρα βρήκατε τη χρηματοπιστωτική κρίση ως ένα άλλο ψευτοάλλοθι. Την ίδια τη κρίση. Δεν πείθετε όμως κανέναν, γιατί πριν χτυπήσει η κρίση την πόρτα μας, τα νοικοκυριά στη χώρα ασφυκτιούσαν. Δεν φταίει η διεθνής κρίση για τη μεγαλύτερη στην Ευρώπη ακρίβεια που υπάρχει στη χώρα. Για την τελευταία κερδοσκοπία που έγινε στα καύσιμα όταν επί δυόμισι μήνες κατεβαίνει ραγδαία η τιμή του αργού και να δεν κατέβαιναν οι τιμές της βενζίνης. Δεν φταίει η διεθνής κρίση γιατί τα νοσοκομεία είναι στο «κόκκινο», γιατί το κοινωνικό κράτος συρρικνώνεται. Αυτό που φταίει, είναι οι δικές σας πολιτικές, που με άφρονα εμμονή δυστυχώς συνεχίζετε.
        Γιατί το λέω; Γιατί παρουσιάσατε τον προϋπολογισμό του 2009 και αναζητάτε πάλι τα γνωστά θύματα με την φοροεπιδρομή 7.500.000.000 ευρώ. Ένα προϋπολογισμό που είναι «συνταγή» αποτυχίας. Προσέξτε, με τη δική σας τη λογική, με τη λογική των ομοϊδεατών σας. Εσείς ουσιαστικά στη δίνη της κρίσης με την φοροεπιδρομή στους ασθενέστερους, τον περιορισμό της ζήτησης και την περικοπή στις Δημόσιες Επενδύσεις, κάνετε το αντίθετο από ό,τι συνιστά το ξεπέρασμα της κρίσης.
        Όσον αφορά δε τα μέτρα για το χρηματοπιστωτικό σύστημα, εδώ δείξατε ανάγλυφα ότι έχουμε μια άβουλη, μια απαράσκευη, μια χωρίς σχέδιο και πρωτοβουλίες Κυβέρνηση. Πηγαινοέρχεται ενάμισι μήνα το σχέδιο –αναφέρθηκε και η εισηγητής μας και η κ. Ξενογιαννακοπούλου- από τον κ. Αλογοσκούφη. Ακόμη δεν έχουμε δει το τελικό σχέδιο. Ξεκινήσατε με τους πανηγυρισμούς από τις τράπεζες, όταν τους δώσατε ως εν «λευκώ» επιταγή, τα 28.000.000.000 ευρώ. Και μετά τις αντιδράσεις που ανακρούσατε δήθεν πρύμναν, αρχίζει ένα παζάρι και ένα επικοινωνιακό παιχνίδι. 
        Ο κύριος Πρωθυπουργός στέλνει ως ντελάλης μηνύματα. Εγώ ξέρω ότι οι πρωθυπουργοί παίρνουν αποφάσεις και πρωτοβουλίες. Δεν στέλνουν μηνύματα. Πάρτε λοιπόν πρωτοβουλίες. Κυβερνήστε, επιτέλους!
        (Χειροκροτήματα από την πτέρυγα του ΠΑ.ΣΟ.Κ.)
        Ο Πρόεδρος του ΠΑ.ΣΟ.Κ., Γιώργος Παπανδρέου ως υπεύθυνος ηγέτης, είπε από την πρώτη στιγμή «Θα στηρίξουμε κάθε πρωτοβουλία που έχει σχέση με την εγγύηση των καταθέσεων». Και φυσικά στηρίζουμε την παροχή ρευστότητας στο τραπεζικό σύστημα με όρους και προϋποθέσεις, ώστε να μετακυλιστεί αυτή η ρευστότητα στα νοικοκυριά, στις μικρές και μεσαίες επιχειρήσεις. Αυτή είναι μια υπεύθυνη στάση. 
        Υπεύθυνη στάση τηρήσαμε από την αρχή της κρίσης και πριν από την κρίση. Ο Πρόεδρος του ΠΑ.ΣΟ.Κ. Γιώργος Παπανδρέου στη Θεσσαλονίκη εξήγγειλε μια εναλλακτική πρόταση για να βγούμε από την κρίση στην οποία μας οδήγησε η πολιτική σας να μπορέσουν να ανακουφιστούν τα πλατειά λαϊκά στρώματα, να προχωρήσουμε αταλάντευτα σε πορεία ανάπτυξης, ευημερίας και κοινωνικής δικαιοσύνης.
        Σας αποκαλύπτουμε και μέσα από τον απολογισμό της πολιτική σας, κύριε Υπουργέ, και μη σας ενοχλεί. Σας είπα ότι ο καλός καπετάνιος στη φουρτούνα φαίνεται. Εσείς δεν μπορέσατε να τα καταφέρετε σε περίοδο ομαλότητας πολλώ μάλλον σε συνθήκες κρίσης. Το ΠΑ.ΣΟ.Κ. προτείνει και μπορεί να εγγυηθεί μια νέα πορεία, την αλλαγή πορείας που ήδη οι πολίτες ζητούν. 
        Για μας το ΠΑ.ΣΟ.Κ. –το λέω μετά λόγου γνώσεως- όσο αυξάνει η απήχησή μας, κυρίες και κύριοι συνάδελφοι, τόσο μεγαλώνουν οι ευθύνες μας. Πρέπει να βγάλουμε τον τόπο από την κρίση και πρέπει να μπει ο τόπος σε μια νέα πορεία ευημερίας, όπως είπα, και κοινωνικής δικαιοσύνης. Γι’ αυτό βάζουμε τα δυνατά μας. Για μια Κυβέρνηση που μπορεί να οδηγήσει με ασφάλεια στην έξοδο από την κρίση και να ξαναφέρει την κοινωνία σε τροχιά ευημερίας και κοινωνικής δικαιοσύνης. Αυτή την προσπάθεια πιστεύουμε ότι αρχίζει και επικροτεί και θα προκρίνει ο ελληνικός λαός στις εκλογές, που δεν θα αργήσουν. 
        Σας ευχαριστώ.
        (Χειροκροτήματα από την πτέρυγα του ΠΑ.ΣΟ.Κ.)
        ΠΡΟΕΔΡΕΥΩΝ (Βαίτσης Αποστολάτος): Ευχαριστώ πολύ, κύριε Γείτονα.
        Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Κωνσταντίνος Μαρκόπουλος για δώδεκα λεπτά.
        ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Ευχαριστώ, κύριε Πρόεδρε.
        Κυρίες και κύριοι συνάδελφοι, η συζήτηση προφανώς δεν είναι ούτε άνευρη ούτε ανούσια. Η συζήτηση του Απολογισμού και του Ισολογισμού είναι μία συζήτηση η οποία αφορά τετελεσμένα οικονομικά μεγέθη και πολιτικές πράξεις, μεγέθη και πράξεις τα οποία δεν μπορούμε να αλλάξουμε με τη συζήτησή μας εδώ, μπορούμε, όμως, να συμβάλλουμε κάνοντας τον απολογισμό μας και τη κριτική μας πάνω στα δεδομένα τα οποία έχουμε για τις επόμενες χρονιές.
      Θεωρώ ικανή τη συζήτηση αυτή και την ανταλλαγή των απόψεων για όσους συναδέλφους εν πάση περιπτώσει ενδιαφέρονται γι’ αυτό, για να δούμε εάν πράγματι η ελληνική οικονομία -και η πολιτική πράξη, η οποία προηγείται των δράσεων και των αποτελεσμάτων της ελληνικής οικονομίας- εάν έγινε αποτελεσματικότερη, διαφανέστερη, εάν έγινε επαρκώς δυναμένη να επεξηγηθεί στους πολίτες. Διότι η συζήτηση, η οποία γίνεται εδώ στη Βουλή, μπορεί να είναι ουσιαστική για εμάς, πρέπει να έχει όμως τον κατάλληλο αντικατοπτρισμό στον ελληνικό λαό ο οποίος μας παρακολουθεί. Και πρέπει να του εξηγήσουμε ότι η διαχείριση των οικονομικών μεγεθών του προϋπολογισμού -και επομένως δι’ αυτού των προσδοκιών των Ελλήνων πολιτών- από την πολιτική εξουσία, κατά την εκτίμησή μας, κατά την εκτίμηση της Νέας Δημοκρατίας, έγινε διαφανέστερη. Διότι η εξαφάνιση των ειδικών λογαριασμών ουσιαστικά αφαιρεί τη δυνατότητα των κομμάτων να παρεμβαίνουν με κομματικά οφέλη και κριτήρια μη δημοσιονομικά στο δημόσιο προϋπολογισμό και επομένως στη δράση απέναντι στους πολίτες. 
      Η αφαίρεση των διπλών βιβλίων από τους προϋπολογισμούς -ζήτημα για το οποίο σ’ αυτήν την Αίθουσα σε προηγούμενα χρόνια και προηγούμενες δεκαετίες έχει γίνει πολλή συζήτηση και σοβαρές αντεγκλήσεις έχουν υπάρξει- είναι μία κατάκτηση του πολιτικού συστήματος, για το οποίο θεωρώ ότι όλοι έχουμε συμβάλει. Πάντως, όμως, αυτή η Κυβέρνηση σε αυτόν τον προϋπολογισμό του 2006 τον οποίο συζητάμε και στους προϋπολογισμούς μετέπειτα, αλλά και στον προϋπολογισμό του 2009, τον οποίο θα συζητήσουμε, το κάνει πράξη. Διότι, κυρίες και κύριοι συνάδελφοι, αφαιρώντας τις κομματικές επιδιώξεις από τη διαχείριση των οικονομικών μεγεθών, αφαιρώντας τις off shore εταιρείες από τη διαχείριση των Κοινοτικών Πλαισίων, βγάζοντας δηλαδή τις σκοτεινές δυνάμεις από το θεσμικό ρόλο των συμβουλευτικών οργάνων όπως ήταν τα προηγούμενα χρόνια -και έχει γίνει και γι’ αυτό συζήτηση σε αυτήν την Αίθουσα- και τοποθετώντας ουσιαστικά την πολιτική στον πυρήνα της δημοσιονομικής διαχείρισης, θεωρώ ότι προσφέρουμε. Μπορεί να έχουμε διαφορετικές απόψεις πάνω στον τρόπο διαχείρισης των οικονομικών. Πρέπει, όμως, να συμφωνήσουμε ότι τα πάντα είναι ανοικτά σε κρίση. 
      Πρέπει, επίσης, να συμφωνήσουμε, όταν συζητάμε σε αυτήν την Αίθουσα και μιλάμε για τα οικονομικά μεγέθη, ότι θα πρέπει να λέμε πάντα το ίδιο. Δεν μπορεί, δηλαδή, η Αξιωματική Αντιπολίτευση, με τον εκλεκτό συνάδελφο προηγουμένως, να μας κατηγορεί για υστέρηση εσόδων και το μόνο πράγμα για το οποίο σε αυτήν την Αίθουσα δεν έχουμε ακούσει μια ουσιαστική πρόταση είναι για το πώς θα αυξήσουμε τα έσοδα. Μπορεί να συμφωνούμε, βεβαίως, και να κάνουμε «πλειστηριασμό» προτάσεων για τα έξοδα –εξάλλου, είναι και πολιτικά «πιασάρικο», αρέσει στους πολίτες να μας ακούν να μιλάμε πλειοδοτικά για την αύξηση των εξόδων- αλλά στο αγκάθι, που είναι τα έσοδα, δεν συνεισφέρουμε. 
      Και είναι εξαιρετικά λαϊκίστικο να κατηγορούμε αυτήν την Κυβέρνηση ότι υπέστη υστέρηση εσόδων, επειδή τάχα ωφέλησε τους ισχυρούς και τους πλουσίους. Διότι οφείλω να υπενθυμίσω ότι αυτή η Κυβέρνηση είναι που φορολόγησε τα κέρδη των τραπεζών για πρώτη φορά, αυτή η Κυβέρνηση είναι που φορολόγησε τα μερίσματα που δεν επανεπενδύονται, αυτή η Κυβέρνηση είναι η οποία σε τελική ανάλυση μέσα από τα οικονομικά μεγέθη τα οποία κρίνουμε σήμερα οδήγησε τα ελληνικά νοικοκυριά στη μικρότερη υπερχρέωση σε καταναλωτικά, στεγαστικά και επαγγελματικά δάνεια σε ολόκληρη την Ευρώπη. Αυτά είναι τα αποτελέσματα και δεν τα λέω εγώ, δεν τα λέμε εμείς, αλλά οι διεθνείς οίκοι, ότι δηλαδή ο δανεισμός των οικογενειών στην Ελλάδα είναι ο μικρότερος από το μέσο όρο της Ευρωπαϊκής Ένωσης, ένας από τους μικρότερους, παρά το γεγονός ότι σε αυτό τον τόπο…
      ΝΙΚΟΛΑΟΣ ΓΚΑΤΖΗΣ: Μόνο στα στεγαστικά.
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Σας παραπέμπω στις εκθέσεις της EUROSTAT. 
      ΝΙΚΟΛΑΟΣ ΓΚΑΤΖΗΣ: Τι λένε;
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Παρακαλώ πολύ! 
      Σας παραπέμπω, επίσης, στα πορίσματα της Τράπεζας της Ελλάδος, τα οποία υποθέτω δεν αμφισβητεί κανένας.
      Σας λέγω δε ότι η αναμέτρηση την οποία έχουμε –και πρέπει να αναγνωρίζουμε την πραγματικότητα στην Ελλάδα- είναι η διαχείριση και η σύλληψη του «μαύρου» χρήματος, από το οποίο κινείται η παραοικονομία, από το οποίο κινείται και τροφοδοτείται ένα μεγάλο κομμάτι της ακρίβειας αυτού του τόπου και για την οποία η Κυβέρνηση δεν είχε ποτέ καμμία συμβολή. Καμμία συμβολή από την Αντιπολίτευση. Βέβαια, το δέχομαι, διότι έτσι είναι τα πολιτικά ήθη στη δική μας χώρα. Πρέπει, όμως, να το κατονομάζουμε, να το ομολογούμε, χωρίς να είναι ανάγκη απολύτως να συμφωνούμε σε αυτό. 
      Οφείλω, επίσης, να πω ότι μπαίνοντας και έχοντας περάσει πια το κατώφλι μιας παγκόσμιας και ευρωπαϊκής κρίσης, η ίδια κουβέντα που γίνεται σε εμάς γίνεται σε ολόκληρη την Ευρώπη. Τα ίδια διλήμματα τα οποία έχει η Ελληνική Κυβέρνηση, τα θετικά ή αρνητικά, τις κατηγόριες και τις αντεγκλήσεις, έχουν και οι άλλες κυβερνήσεις. 
      Αυτό το οποίο έγινε εδώ -και έγινε για πρώτη φορά σε χώρα της Ευρώπης και ακολούθησε η Ευρώπη- η εγγυοδοσία δηλαδή με εγγύηση του δημοσίου των καταθέσεων μέχρι 100.000 ευρώ ανά λογαριασμό και άτομο, όταν εξαγγέλθηκε από την Ελληνική Κυβέρνηση, από τον Υπουργό Οικονομίας και Οικονομικών και τον Πρωθυπουργό, δεν έτυχε της καλύτερης αντιμετώπισης. Ξεχάστηκε, όμως, η αρνητική σας στάση. Γιατί αυτό έγινε αντικείμενο στη συνέχεια, χωρίς εξ ανάγκης να λέω ότι μας μιμήθηκαν -μακράν εμού και ημών αυτή η αλαζονική συμπεριφορά- η πραγματικότητα λέει ότι το ακολούθησε η Ευρώπη. Ήταν 20.000 και πήγε 100.000. Ήταν μια ανακούφιση για την αγορά στιγμιαία. 
      Ως προς το γεγονός ότι εμείς εφαρμόζουμε την εγγυοδοσία των 28.000.000.000, σας πληροφορώ ότι το ίδιο ακριβώς κάνει ο κ. Σαρκοζί στη Γαλλία με 860.000.000.000 ευρώ –άλλα μεγέθη- και αυτό εφαρμόζουν σήμερα οι Ηνωμένες Πολιτείες, μετά από την αποτυχία του σχεδίου Πόλσον. Βεβαίως, ο στόχος δεν είναι τίποτε άλλο, είναι η αφαίρεση της τιμωρίας της Ελλάδος με τα αυξημένα επιτόκια για την οικονομική διαχείριση και τη συμπεριφορά την οποία έχουμε διαχρονικά, για να εξασφαλίσουμε φθηνότερο χρήμα στις μικρομεσαίες επιχειρήσεις. 
      Ο Αρχηγός, λοιπόν, της Αξιωματικής Αντιπολίτευσης για τον οποίο έχετε κάθε λόγο να είστε υπερήφανοι –είναι δικαίωμά σας- χρησιμοποίησε διπλή γλώσσα. Διότι στο εσωτερικό της χώρας στην αρχή μίλησε για εθνικοποίηση της Εθνικής Τράπεζας, μετά είπε για την αναμέτρηση με τις τράπεζες, μετά πήγε στον κ. Μπαρόζο και δεν είπε τίποτα απ’ όλα αυτά, αλλά είπε για τη χαλάρωση του Συμφώνου Σταθερότητας -το οποίο ήταν και θέση της Ελληνικής Κυβερνήσεως και μια σωστή άποψη- και ύστερα, επιστρέφοντας, δέχθηκε στη Χαριλάου Τρικούπη –νομίζω εκεί- όλους τους τραπεζίτες!
      Δεν είναι κακό, ούτε τιμωρητέο να θεωρούμε το τραπεζικό σύστημα της χώρας ένα στυλοβάτη της χρηματοδότησης και να αναμετρώμεθα για το πώς θα ωφελήσουμε τις κοινωνικές ομάδες και τους μικρομεσαίους από τα δύο σοβαρά ελλείμματα, δηλαδή το ακριβό χρήμα και την έλλειψη της ρευστότητας. Αυτό δεν είναι κακό. Δεν πρέπει, όμως, σε καμμία περίπτωση μόνοι μας εμείς, το πολιτικό σύστημα με την κουβέντα του να ενσπείρει ανησυχίες, διχόνοιες και αν το θέλετε, να διαλύει τις συνθήκες της κοινωνικής συνοχής. Διότι στην Ελλάδα του σήμερα, εάν την βάλουμε σε σύγκριση με αντίστοιχες χώρες παρόμοιας οικονομίας του Νότου της Ευρώπης, όπως είναι η Ισπανία και η Πορτογαλία, θα σας πω ότι τα μεγέθη σε εμάς σε σχέση με τις υπόλοιπες δύο χώρες, που είναι εφάμιλλες με εμάς, ευημερούν. Εμείς δεν έχουμε 13% ανεργία, την οποία απέκτησε η Ισπανία. Ούτε έχουμε μια έκρηξη του πληθωρισμού, η οποία έρχεται να καταδυναστεύσει κατ’ αρχάς και διαρκώς την όποια κοινωνική ευημερία έχουν οι Έλληνες πολίτες. Αμυντικά μέτρα πρόληψης παίρνουμε, κυρίες και κύριοι συνάδελφοι.
      Το γεγονός ότι η Ελλάδα διατηρεί τους υψηλότερους ρυθμούς ανάπτυξης οφείλεται σε δύο πράγματα. Πρώτον, στην εξασφάλιση των 20.000.000.000 για τη στήριξη της αγροτικής οικονομίας και με τις επιδοτήσεις μέχρι το 2013. Σας υπενθυμίζω τη μεγάλη επιτυχία και παρέμβαση του Πρωθυπουργού πριν από τρία χρόνια στην Κομισιόν, κάτι το οποίο δεν ήταν διασφαλισμένο από τις προηγούμενες κυβερνήσεις, διότι όλοι περιμέναμε το 2010 το τέλος και την κατάπτωση των επιδοτήσεων για την αγροτική οικονομία, για να μας δώσει τη δυνατότητα να αλλάξουμε τη ρότα του συγκεκριμένου τομέα. 
      Δεύτερον, στα 24.000.000.0000 του Ε.Σ.Π.Α., κυρίες και κύριοι συνάδελφοι, τα οποία χρειάζονται Δημόσιες Επενδύσεις, οι οποίες είναι και ικανές και περιέχονται στο δημόσιο προϋπολογισμό, για να ικανοποιήσουν την κρατική συμμετοχή. 
      Αυτά, όμως, δεν τα ακούμε, παρά ακούμε άλλα πράγματα. Εγώ δέχομαι την πλειοδοσία για τις Δημόσιες Επενδύσεις. Είναι μια θέση. Δεν μπορεί, όμως, να λέμε ότι δεν είναι εξασφαλισμένοι οι ρυθμοί ανάπτυξης. Σας παραπέμπω, λοιπόν, τη στιγμή κατά την οποία για τρίτο εξάμηνο η Ευρώπη μπαίνει στην ύφεση με αρνητικό πρόθεμα στο ρυθμό ανάπτυξης, στο ότι η Ελλάδα, με προβλέψεις της EUROSTAT, κινείται σύμφωνα με το χειρότερο σενάριο στο 1,8% και σύμφωνα με το καλύτερο σενάριο στο 2,5%.
      Αυτά είναι τα δεδομένα της χώρας τα οποία εγγυώνται εξαιρετικά χαμηλή ανεργία κα πάντως σε καμμιά περίπτωση έκρηξη. Εγγυώνται  ικανή ρευστότητα, σε ό,τι αφορά την κίνηση της οικονομίας, αρκεί να εξασφαλίσουμε ρευστότητα  δια του τραπεζικού συστήματος και χαμηλά επιτόκια. Και αυτό προσπαθούμε. 
      Συμπέρασμα, για να κλείσω, πολλή συζήτηση έχει γίνει για τα οικονομικά ζητήματα για τη διαφάνεια της διαχείρισης  και για το ποιος σε αυτή την Αίθουσα είναι περισσότερο κοντά στις λαϊκές απαιτήσεις. 
      Εγώ θέλω να σας πω ότι από την πλευρά της Νέας Δημοκρατίας αισθανόμαστε όχι απλώς ότι υπάρχει σχέδιο, αλλά ότι υπάρχει ουσιαστικός προγραμματισμός. Και επειδή ακούω τις φιλόδοξες εκφράσεις σας για την  άνοδό σας στις δημοσκοπήσεις, που είναι ένα εργαλείο, θέλω να σας πω ότι  η πολιτική είναι ένα ποτάμι που τρέχει….
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Πάντα. Δεν γυρίζει πίσω. 
      ΠΑΝΑΓΙΩΤΗΣ ΣΓΟΥΡΙΔΗΣ:  Το ποτάμι δεν γυρίζει πίσω παρά μόνο με θαύμα! 
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ:  …και ότι όλα τα αποτελέσματά της, των τελικών αναμετρήσεων έρχονται μετά από τα αποτελέσματα της δημοσιονομικής πολιτικής.
      Θα σας υπενθυμίσω κύριε συνάδελφε, και χαίρομαι γι’  αυτό που είπατε, ότι δεν γυρίζει πίσω,  πόσες φορές έχουν γυρίσει πίσω ποτάμια ακόμα και στη δική σας διακυβέρνηση, εκλογές του 2000. Μην εκδηλώνετε τόσο πολύ μεγάλη πίστη, όχι στον εαυτό σας που υποχρεούστε να έχετε, αλλά  στα αποτελέσματα και στην κρίση της ελληνικής κοινωνίας, για την σύγκριση των δύο διακυβερνήσεων. Να ξέρετε ότι η αναμέτρηση θα είναι βαθιά, θα είναι σκληρή. Τα συγκρίσιμα μεγέθη δεν θα είναι και τόσο ωφέλιμα όταν θα έλθει η ώρα της τελικής αναμέτρησης. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Βαϊτσης Αποστολάτος): Σας ευχαριστώ, κύριε Μαρκόπουλε. 
      Ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Αστέριος Ροντούλης έχει το λόγο, για δώδεκα λεπτά. 
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κύριε Πρόεδρε. 
      Ακούγοντας τον κ. Γείτονα προηγουμένως, πίστεψα ότι το ΠΑ.ΣΟ.Κ   αύριο μεθαύριο θα είναι κυβέρνηση! Με μεγάλη αισιοδοξία αντιμετωπίζουν και τις δημοσκοπήσεις και θεωρούν ότι οσονούπω θα κληθούν από τον ελληνικό λαό να ξανακυβερνήσουν. 
      Κύριε  Γείτονα, καλά κάνετε και είστε αισιόδοξος, αλλά πρέπει να περπατήσετε  πολύ δρόμο για να πείσετε τον ελληνικό λαό να σας εμπιστευθεί εκ νέου. Άρα λοιπόν, μία επίδειξη αλαζονείας -απλώς για να προβληματιστείτε το λέω- μπορεί να  φέρε και αντίθετα αποτελέσματα. 
      Άκουσα επίσης τον κ. Μαρκόπουλο, τον Κοινοβουλευτικό  Εκπρόσωπο της Νέας Δημοκρατίας ο οποίος είπε «δεν μας κάνετε προτάσεις, δεν βλέπουμε τίποτα, εξαντλείστε σε μια στείρα κριτική».
      Κύριε Μαρκόπουλε, δεν χρειάζεται να σας κάνει προτάσεις το ΠΑ.ΣΟ.Κ και κανένας άλλος. Εγώ θα αναφερθώ στα δικά σας πεπραγμένα και θα σας θυμίσω τι έλεγε ο Πρωθυπουργός της χώρας. Δεν χρειάζονται νέες προτάσεις. Το 2006  ψηφίσατε ένα νόμο για  τον έλεγχο της δημοσιονομικής διαχείρισης και την πάταξη της διαφθοράς. Ο νόμος αυτός είναι στα συρτάρια των αρμοδίων. Τον βλέπετε πουθενά να υλοποιείται; Ορίστε, μία πρόταση την οποία ψηφίσατε, να την υλοποιήσετε,. 
      Δεύτερη πρόταση. Ο Πρωθυπουργός της χώρας μετά «βαΐων και κλάδων» εξήγγειλε ότι κάθε έτος θα έχουμε έναν περιορισμό της κρατικής δαπάνης –σπατάλης κατά 10.000.000.000 ευρώ. Σας ερωτώ, λοιπόν. Τι έγινε με αυτή την  εξαγγελία;  Υπήρξε αυτός ο περιορισμός των κρατικών δαπανών κατά 10.000.000.000 ευρώ; Προφανώς δεν υπήρξε. Διότι εάν υπήρχε θα υπήρχαν εκείνα τα πρωτογενή πλεονάσματα τα οποία θα μπορούσαν να διοχετευτούν στη διαχείριση του δημοσίου χρέους που ως Λερναία Ύδρα περισφίγγει τον ελληνικό λαό. Και αναφέρομαι στο δημόσιο χρέος διότι ο παρακαθήμενος Υφυπουργός Οικονομικών –και τον συμπονώ για τη θέση που έχει, για το λειτούργημα που κάνει- θα σας πει την εμπειρία του για το πόσο δύσκολο πράγμα είναι να τιθασεύσουμε το δημόσιο χρέος, το οποίο αυξήθηκε για τον Απολογισμό του 2006, που  μιλάμε τώρα κατά 5,17%.Δηλαδή  από τα 215.000.000.000 πήγε στα 225.000.000.000. Και   βεβαίως εάν έλθουμε στη σημερινή περίοδο, να πάω στην προηγούμενη περίοδο, έχει ξεφύγει πάνω  από τα 250.000.000.000 και εάν πάμε  στο 2009, πάνω από 260.000.000.000. Δηλαδή είναι ένα συνεχώς κλιμακούμενο δημόσιο χρέος.  Τι είχες Γιάννη, τι είχα πάντα, που λέμε στο χωριό μου. 
      Άρα λοιπόν, λέτε για προτάσεις, λέτε για θέσεις, λέτε στους άλλους ότι έκαναν τα μύρια όσα.  Εγώ λέω. Εσείς γιατί δεν κάνατε τα δικά σας, αυτά που εσείς προτείνατε, που εσείς ψηφίσατε, που εσείς εξαγγείλατε στον ελληνικό λαό και βάση των οποίων υφαρπάζετε την ψήφο του; Εσείς δεν κάνετε αυτά που λέτε. Αφήστε τι έκαναν οι άλλοι. Και βεβαίως, έχετε μια τάση –εννοώ ως κυβερνητικοί Βουλευτές- να λέτε « οι κυβερνήσεις του χθες και οι κυβερνήσεις του χθες»! Προφανώς κάνετε λάθος διότι οι κυβερνήσεις του χθες είναι οι δικές σας κυβερνήσεις. Αν θέλετε να αναφερθείτε στο ΠΑ.ΣΟ.Κ  πρέπει να λέτε οι κυβερνήσεις του προχθές. Έχετε χάσει και την αίσθηση του χρόνου.  Εσείς κυβερνάτε, εσείς πρέπει να υλοποιήσετε αυτά που εξαγγείλατε. Άρα λοιπόν, νομίζω ότι αυτή η κωμωδία πρέπει να παύσει. 
      Κύριε Υφυπουργέ, εμείς δεν συμμετείχαμε στην κατάρτιση του προϋπολογισμού  του 2006 γιατί δεν ήμασταν στην Βουλή και συμμετέχουμε στον Απολογισμό. Επιτρέψτε μου να κάνω κάποια σχόλια θεσμικού περιεχομένου,. 
      Σχόλιο πρώτον και ερώτημα.  Ο Απολογισμός είχε κατατεθεί από τον Νοέμβριο του 2007 και καλούμαστε να το συζητήσουμε μετά από ένα έτος το Νοέμβριο του 2008. Δεν μπορώ να καταλάβω το λόγο γιατί παρήλθε ένα τόσο μεγάλο χρονικό διάστημα τη στιγμή που ο  Απολογισμός είχε κατατεθεί και είχε υποβληθεί από το Νοέμβριο του 2007. Αυτό είναι  ένα ερώτημα το οποίο χρήζει απαντήσεως από την πλευρά σας. 
      ΝΙΚΟΛΑΟΣ ΓΚΑΤΖΗΣ:  Το 2005 πείτε όχι το 2007. 
      ΑΣΤΕΡΙΟΣ ΡΟΝΤΟΥΛΗΣ: Για το 2006 που μιλάμε ο Απολογισμός είχε κατατεθεί το Νοέμβριο του 2007. 
       Έρχομαι τώρα στο μείζον θεσμικό ζήτημα. Το είπε και  κ. Γείτονας και με βρίσκει απολύτως σύμφωνο. Το ζήτημα είναι ο έλεγχος της πορείας εκτέλεσης ενός προϋπολογισμού. Εάν συμμετέχει στην πορεία εκτέλεσης του προϋπολογισμού η Βουλή ή δεν συμμετέχει. Βεβαίως ο Κανονισμός της Βουλής άλλαξε και τώρα πλέον ο Υπουργός θα πρέπει ανά μήνα να καταθέτει μία κατάσταση εσόδων και εξόδων. Αυτό αναμφισβήτητα είναι μία θεσμική βελτίωση,   αλλά όταν αναφερόμαστε στον Απολογισμό και Ισολογισμό του 2006,  αυτό το πράγμα δεν συνέβη, δηλαδή ο έλεγχος της εκτέλεσης του προϋπολογισμού. Και εδώ το λέω αυτό διότι τίθεται ένα ζήτημα δημοκρατικής τάξεως κύριε Υφυπουργέ,  το οποίο είναι το εξής: Ερχόμαστε σήμερα, μετά από δύο χρόνια να νομιμοποιήσουμε οικονομικά πεπραγμένα προ δύο ετών. Εγώ  σας ερωτώ: Έστω ότι η κυβερνητική Πλειοψηφία μεταβάλλεται, έστω ότι σήμερα είχαμε μία άλλη κυβερνητική πλειοψηφία.  Πώς ήσασταν τόσο βέβαιοι ότι θα νομιμοποιούνταν αυτά τα οικονομικά πεπραγμένα του έτους 2006; Αυτό εγείρει ένα ζήτημα δημοκρατικής τάξεως, διότι η Βουλή καλείται, με τη γνωστή διαδικασία, να νομιμοποιήσει κατ’ ουσίαν συντελεσθείσες ενέργειες. Εάν παρ’ ελπίδα αλλάξει  η κοινοβουλευτική Πλειοψηφία και δεν τις νομιμοποιεί, τι γίνεται; Άρα λοιπόν, καταλαβαίνετε ότι κάτι άλλο πρέπει να γίνει,  ένας άλλος προβληματισμός πρέπει να υπάρξει για να μεταβληθεί η διαδικασία της συζήτησης. 
      Διάβασα  τους καταλόγους, τις καταστάσεις, αγαπητοί συνάδελφοι και το μάτι μου έπεσε πάνω σε ορισμένα δεδομένα τα οποία θέλω να καταθέσω ενώπιόν σας για να εξάγουμε και κάποια χρήσιμα συμπεράσματα. 
      Δεδομένο πρώτο. ¨Όλα τα  Υπουργεία έχουν υπερβάσεις δαπανών. Θα μου πείτε, είναι κάτι το καινούργιο αυτό; Δηλαδή δεν είναι αναμενόμενο τα Υπουργεία να έχουν υπερβάσεις δαπανών; Συμφωνώ και εγώ ότι έτσι είθισται τέλος πάντων, αλλά, αγαπητοί συνάδελφοι, πώς είναι δυνατόν υπερβάσεις της τάξεως του 12,5% να έχει και το Υπουργείο Οικονομίας και Οικονομικών; Δηλαδή, σε συμβολικό τουλάχιστον επίπεδο, εάν το Υπουργείο Οικονομίας και Οικονομικών δεν δίνει την αίσθηση του  συμμαζέματος, δεν δίνει την αίσθηση ότι είναι ο νοικοκύρης και προσπαθεί να συμμαζέψει τα πράγματα, να περιορίσει τις δαπάνες, να κάνει μια σφιχτή διαχείριση, διότι αυτές ήταν και οι εντολές του Πρωθυπουργού, μία φειδωλή διαχείριση τέλος πάντων, εάν όλα αυτά δεν εκπορεύονται από το Υπουργείο Οικονομίας και Οικονομικών, από ποιο Υπουργείο θα εκπορευθούν; 
      Δηλαδή, πώς θα παραδειγματιστούν οι άλλοι Υπουργοί να συμμαζέψουν τους προϋπολογισμούς τους;
      Εδώ, λοιπόν, υπάρχει ένα ζήτημα τάξεως το οποίο θα πρέπει να το δείτε σαν Κυβέρνηση. Όταν το Υπουργείο Οικονομίας και Οικονομικών φαίνεται ότι κάνει υπερβάσεις εκατομμυρίων ευρώ,  υπάρχει ένα ζήτημα.
      Το άλλο στοιχείο που είδα είναι ότι στον Απολογισμό σας και σε κάθε απολογισμό, δεν το κάνετε τώρα μόνο εσείς, για να αποδώσω τα του Καίσαρος τω  Καίσαρι, δεν υπάρχει καταγραφή της κινητής και της ακίνητης περιουσίας. Και όταν δεν υπάρχει καταγραφή της κινητής και της ακίνητης περιουσίας του δημοσίου, τότε μπορείτε να μου πείτε τι έλεγχο οικονομικό μπορεί να κάνει κάποιος στους λογαριασμούς σας; Διότι όταν δεν υπάρχει αυτή η καταγραφή, κύριε Γείτονα, και γίνονται αλισβερίσια με τη Μονή Βατοπεδίου και δεν ξέρω τι ανταλλαγές περιουσίας του δημοσίου και όλα τα συναφή, τότε τι απολογισμό, τι έλεγχο θέλετε να σας κάνουμε εμείς; Πού θα φανεί η μείωση ή η αύξηση της δημόσιας περιουσίας, αφού δεν καταγράφεται πουθενά. Μετοχές δεν καταγράφονται, ακίνητα δεν καταγράφονται τίποτα δεν καταγράφεται. Άρα τι θα μπορέσουμε να ελέγξουμε, τι θα δούμε; Το λέω αυτό, γιατί είναι ένα άλλο σημείο που θα πρέπει να σας προβληματίσει, έτσι ώστε σε μελλοντικούς ισολογισμούς και απολογισμούς, που δεν θα είναι τύποις αλλά ουσίας, θα είναι καταγεγραμμένα τα στοιχεία αυτά. Είναι, νομίζω, εκ των ών ουκ άνευ για να μπορέσει κάποιος να  κάνει ένα στοιχειώδη έλεγχο της οικονομικής διαχείρισης του κράτους, διότι περί αυτού πρόκειται.
      Και, βεβαίως, επανέρχομαι στο δημόσιο χρέος, το οποίο έχει ξεφύγει πλέον και κατατρύχει και ταλαιπωρεί για τριάντα ολόκληρα χρόνια τον ελληνικό λαό, για να πούμε το εξής. Ότι μην προσπαθείτε να ωραιοποιήσετε μία κατάσταση ότι όλα πάνε καλά, ότι όλα είναι αγγελικά στην οικονομία, ότι κάνετε μία χρηστή διαχείριση κ.λπ.. Θα μπορούσατε να το κάνετε αυτό και να λέτε τέτοια επιχειρήματα, αν το δημόσιο χρέος τιθασεύονταν. Το δημόσιο χρέος, αυτή η πληγή, αυτή η γάγγραινα δεν το έχετε τιθασεύσει. Και αυτό είναι ένα μεγάλο πρόβλημα. Και βεβαίως, ο Αμερικανός πολίτης μόλις πήγαν να του βάλουν χέρι στην τσέπη για τη «LEHMAN», να πληρώσουν γι’ αυτήν, δυσανασχέτησαν.  Εδώ ο Ελληνικός λαός τριάντα χρόνια που συνεχώς ακούει για τη Λερναία Ύδρα του δημοσίου χρέους και κανένας δεν μπορεί να το τιθασεύσει, διότι δεν μπορεί να βάλει χέρι σ’ αυτό το σπάταλο ελληνικό κράτος, των κομματικών αξιωματούχων που πλουτίζουν εν μια νυκτί, τι πρέπει να κάνει. Θα πρέπει να πάρει τα  όπλα και να βγει στο πεζοδρόμιο ή να μας ρίξει πέτρες; 
      Άρα, λοιπόν, κύριε Υφυπουργέ, αφήστε την ωραιοποιημένη εικόνα, αφήστε τα όλα αυτά. Θα μπορούσατε να τα επικαλεστείτε μόνο αν είχατε μια χρηστή οικονομική διαχείριση που θα φαινόταν στην καταπολέμηση του δημοσίου χρέους, για να μη θυμίσω την περίφημη ρήση του Ανδρέα Παπανδρέου που είπε: «Ή ο λαός, το κράτος μας, τέλος πάντων, θα καταπολεμήσει το δημόσιο χρέος ή το δημόσιο χρέος θα φάει τον ελληνικό λαό». Εννοούσε προφανώς την αναπτυξιακή προοπτική του και πρόοδο. Άρα, λοιπόν, όσο δεν γίνεται αυτό, θα εγκυμονούν κίνδυνοι για την αναπτυξιακή πορεία της χώρας και για την ευημερία του ελληνικού λαού.
      Εμείς θα καταψηφίσουμε, διότι δεν θέλουμε να συναινέσουμε σε μία διαδικασία παρωδία. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστώ, κύριε Ροντούλη, ιδιαιτέρως για το χρόνο.
      Κύριοι συνάδελφοι, θα ήθελα να σας ενημερώσω ότι έτσι όπως είναι οργανωμένη η συζήτηση, ο κατάλογος ομιλητών φυσιολογικά θα πρέπει να φτάσει στον κ. Φίλιππο Σαχινίδη του ΠΑ.ΣΟ.Κ., τον δέκατο έκτο ομιλητή για σήμερα. 
      Και συνεχίζουμε με τον συνάδελφο κ. Δερμεντζόπουλος.
      ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Κύριοι συνάδελφοι, με τον Απολογισμό και τον Ισολογισμό του Κράτους επιτελείται η λογοδοσία της Κυβέρνησης αναφορικά με την εκτέλεση του προϋπολογισμού και κρίνεται κατά πόσο έχουν επαληθευθεί οι προβλέψεις.
      Για το οικονομικό έτος, λοιπόν, 2006, περί του οποίου συζητούμε σήμερα, οι αριθμοί του Ισολογισμού και του Απολογισμού καταδεικνύουν σωστό προγραμματισμό, σωστή διαχείριση και σωστή απόδοση του προϋπολογισμού της χώρας. 
      Ως προς τα έσοδα, φορολογικά και μη, μεταβιβάσεις από την Ευρωπαϊκή Ένωση και από κράτη-μέλη και πιστωτικά έσοδα, τα συνολικά εισπραχθέντα έσοδα μετά την μείωση επιστροφών, ανέρχονται στο ποσό των 88.000.000.000 ευρώ. Υπερβαίνουν, δηλαδή, τις προβλέψεις που ανερχόταν στα 81.500.000.000 ευρώ, κατά 6.500.000.000 ευρώ.
      Ως προς τα έξοδα του τακτικού προϋπολογισμού, εξυπηρέτηση δημοσίου χρέους και δαπάνες κατά Υπουργείο, είχαν προβλεφθεί συνολικά δαπάνες ύψους  73.000.000.000 ευρώ, ενώ στον Απολογισμό εμφανίζονται πληρωμές ποσού 79.900.000.000 ευρώ, δηλαδή επιπλέον έξοδα 6.900.000.000 ευρώ, τα οποία διετέθησαν κυρίως για χρεολύσια.
      Τρίτον, η υλοποίηση του Προγράμματος Δημοσίων Επενδύσεων του έτους 2006 προχώρησε ικανοποιητικά και με βάση την εξέλιξη αυτών των προγραμμάτων που εγκρίθηκαν απορροφήθηκε το 97,41% του αρχικά προβλεπόμενου ποσού. Και αυτά είναι απάντηση στα περί «εικονικού», στα περί «ανεφάρμοστου» προϋπολογισμού, κυρίες και κύριοι συνάδελφοι.
      Ναι, αυτή η συζήτηση είναι βαθύτατα πολιτική, όπως ακούστηκε και από συναδέλφους της Αντιπολίτευσης. Και σαν τέτοια είναι μία καλή ευκαιρία για μία σύντομη ανασκόπηση στις οικονομικές επιλογές αυτής της Κυβέρνησης αλλά και στη γενικότερη πολιτική της. 
      Κατ’ αρχάς θα πρέπει να ξεκαθαρίσουμε ότι όλοι μας εδώ μέσα είμαστε και προβληματισμένοι και ανήσυχοι με την κατάσταση που επικρατεί παγκοσμίως. Η διεθνής κρίση έχει ξεπεράσει κάθε όριο και δεν είναι μία φράση «καραμέλα», όπως ισχυρίζονται πολλοί, για να καλυφθούν τάχα «εθνικές ελλείψεις», αλλά είναι μία πραγματικότητα την οποία κάθε σοβαρός και υπεύθυνος άνθρωπος πρέπει να λαμβάνει υπ’ όψιν του.
      Ναι, είμαστε προβληματισμένοι, επιπλέον και για τη δική μας κατάσταση. Καθημερινά όλοι μας συναντούμε στον κόσμο πολίτες που μοιράζονται τα προβλήματά τους, μιλούν για τις τιμές στα προϊόντα, μιλούν για τα δάνεια που λαμβάνουν, για τις υποχρεώσεις, τις δουλειές τους, αλλά και για τα όνειρά τους και τις επιθυμίες τους. Δεν ζούμε αλλού. Όλοι σ’ αυτήν εδώ τη χώρα ζούμε και αυτήν τη χώρα υπηρετούμε. Κι εγώ, όπως και όλη η Κυβέρνηση, όπως θέλω να πιστεύω και όλοι εσείς συνάδελφοι της Αντιπολίτευσης, επιθυμούμε όλοι οι πολίτες να έχουν οικονομική ανάπτυξη και να βελτιώνουν την καθημερινότητά τους, να βελτιώνουν τους όρους διαβίωσής τους. Ποιος εξάλλου θα μπορούσε να επιθυμεί κάτι διαφορετικό;
      Έχουμε λοιπόν, τα εξής δεδομένα. Έχουμε μία Αξιωματική Αντιπολίτευση που με ανευθυνότητα και λαϊκισμό, ακόμα ίσως και εμπαίζοντας με τη στάση της την κατάσταση στην οποία βρίσκονται οι  Έλληνες πολίτες, αρνείται αρχικά σε πρώτη φάση τη διεθνή κρίση και μετά περνάει στην ανέξοδη παροχολογία. Κινήσεις χωρίς σύνεση, χωρίς πρόγραμμα και χωρίς κύρια συνέπεια. 
      Η πολιτική του ΠΑ.ΣΟ.Κ., την εποχή που όλες οι διεθνείς συγκυρίες ευνοούσαν την ανάπτυξη, φόρτωνε τη χώρα με χρέη, φόρτωνε τη χώρα με ελλείμματα, τα οποία πληρώνουμε μέχρι και σήμερα. Και έρχεται σήμερα και αντί να συνεργαστεί για το καλό του τόπου, προβάλλει προτάσεις και αυτό για να μη θεωρηθεί ότι δεν έχει, οι οποίες αν εφαρμοστούν η ελληνική οικονομία θα χρεοκοπήσει. Αλλά θα καταλάβει ο ελληνικός λαός, γιατί και κρίση έχει και μνήμη διαθέτει, τον εμπαιγμό στον οποίο, κυρίες και κύριοι συνάδελφοι, τον έχετε υποβάλει. Γιατί σε κανέναν δεν αρέσει να γίνεται δυσάρεστος, συνάδελφοι της Αντιπολίτευσης. Αλλά ο σημερινός Πρωθυπουργός, η σημερινή Κυβέρνηση έχουν αποφασίσει ότι δεν θα καταστρέψουν τη χώρα για να κερδίσουν πρόσκαιρα τις καλές εντυπώσεις ή  ένα καλό δημοσκοπικά αποτέλεσμα.
     Κυρίες και κύριοι συνάδελφοι, οι αρνητικές διεθνείς οικονομικές εξελίξεις απαιτούν από εμάς συνεχή επαγρύπνηση και εγρήγορση. Η ελληνική Κυβέρνηση κινήθηκε αποφασιστικά από την πρώτη στιγμή προς αυτή την κατεύθυνση. Και όλες οι κινήσεις ενδεχομένως να μη γίνονται άμεσα αντιληπτές από τις ελληνικές οικογένειες. Αλλά αυτές έχουν και βραχυπρόθεσμο καθώς και μακροπρόθεσμο στόχο. Την ώρα που η ανησυχία από το διεθνές περιβάλλον δημιουργούσε αυξανόμενους προβληματισμούς στους Έλληνες καταθέτες, προβληματισμούς πραγματικά στοιχειοθετημένους με σύνεση και με σοβαρότητα, πήραμε τα απαραίτητα μέτρα. Είναι γνωστό εξ άλλου ότι ο Πρωθυπουργός υπήρξε από τους πρώτους στην Ευρωπαϊκή Ένωση που αποφάσισε για την εγγύηση όλων των καταθέσεων των πολιτών στις ελληνικές τράπεζες, γεγονός που θωράκισε την εμπιστοσύνη στο ελληνικό χρηματοπιστωτικό σύστημα. Και αυτά, κυρίες και κύριοι συνάδελφοι, είναι πρωτοβουλίες. 
     Ακολούθησε η λήψη σημαντικών μέτρων για την προστασία των δανειοληπτών. Ο πολύ σημαντικός νόμος για την ενίσχυση της ρευστότητας της οικονομίας που θα συζητηθεί, που έχει στόχο να υπάρχει άνετη και με καλούς όρους χρηματοδότηση των επιχειρήσεων και των νοικοκυριών που έχουν ή θέλουν να πάρουν στεγαστικό δάνειο καθώς και το σχέδιο των 28.000.000.000 ευρώ προς τις τράπεζες. Ακολούθησαν σημαντικές πρωτοβουλίες για τη στήριξη των μικρών και πολύ μικρών επιχειρήσεων, όπως είναι η εγγύηση του 80% των δανείων από το Ταμείο Εγγυοδοσίας μικρών και πολύ μικρών επιχειρήσεων, για ποσά έως 350.000 ευρώ. Είναι ιδιαίτερα ευνοϊκή η επιδότηση επιτοκίου και είμαστε αποφασισμένοι να εξαντλήσουμε όλες τις δυνατότητες που υπάρχουν και να σταθούμε ουσιαστικά, να σταθούμε αποτελεσματικά πλάι τους. Έτσι πετυχαίνουμε και τους δύο κρίσιμους στόχους. Εξασφαλίζουμε ανάπτυξη και δυναμώνουμε συνάμα την κοινωνική συνοχή. 
     Με συγκεκριμένες δράσεις, κυρίες και κύριοι συνάδελφοι, η Κυβέρνηση προασπίζει  τις θέσεις απασχόλησης, δημιουργεί νέες θέσεις εργασίας, προωθεί αναπτυξιακές πρωτοβουλίες όπως είναι οι επενδύσεις με συμπράξεις του δημόσιου-ιδιωτικού τομέα και βασικά και βέβαια τα προγράμματα του εθνικού στρατηγικού πλαισίου αναφοράς. 
     Κυρίες και κύριοι συνάδελφοι, πολλά ακόμα μένουν να γίνουν και πολλά ακόμα θα γίνουν. Ακόμα πολλές επιλογές μας δεν απέδωσαν ή έπρεπε να γίνουν ταχύτερα. Όμως έχοντας πλήρη επίγνωση του πώς ζει ο Έλληνας, από τα αστικά κέντρα μέχρι και τον ακριτικό Έβρο, γνωρίζοντας τις συνθήκες διεθνώς και διαθέτοντας τη στοιχειώδη, αν θέλετε, λογική, ισχυρίζομαι ότι η ελληνική οικονομία έχει πετύχει αρκετά από το 2004 μέχρι σήμερα. Γι’ αυτό και αντέχει περισσότερο τις συνθήκες της διεθνούς κρίση από άλλες οικονομίες της Ευρωζώνης. Και σύμφωνα με τις δεσμεύσεις του Υπουργού Οικονομίας για τον προϋπολογισμό του 2009, που θα συζητηθεί τον άλλο μήνα, επιδιώκεται η διατήρηση της ανάπτυξης, η ενίσχυση της απασχόλησης και η ενίσχυση της κοινωνικής μας συνοχής. 
     Η αντιμετώπιση των πραγματικών προβλημάτων της ελληνικής κοινωνίας θέλει δουλειά, θέλει υπευθυνότητα και σύνεση χωρίς πειραματισμούς που όχι μόνο δεν θα λύσουν τα προβλήματα, αλλά θα δημιουργήσουν και περισσότερα.
     Στηρίζω, κυρίες και κύριοι συνάδελφοι, τη συνεπή πολιτική στην οικονομία καθώς και την κύρωση του Απολογισμού  και του Ισολογισμού για το οικονομικό έτος του 2006. Και απ’ αυτό το Βήμα καλώ όλους σας να κάνετε το ίδιο και σεις.
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Βαϊτσης Αποστολάτος): Σας ευχαριστώ, κύριε συνάδελφε.
     Το λόγο έχει ο συνάδελφος από το ΠΑ.ΣΟ.Κ. κ. Σπυρίδων Κουβέλης. 
     ΣΠΥΡΙΔΩΝ ΚΟΥΒΕΛΗΣ: Κύριε Πρόεδρε, κυρίες και κύριοι συνάδελφοι, είμαστε σήμερα εδώ με τη σημερινή διαδικασία κύρωσης του Απολογισμού και Ισολογισμού του Κράτους για το 2006, ουσιαστικά για να κάνουμε τι; Για να έλθουμε στο τέλος του 2008 να εγκρίνουμε αυτά που έγιναν και δεν έγιναν με τον προϋπολογισμό του 2006. Δύο χρόνια αργότερα δηλαδή και εφόσον έχουν συντελεστεί όλες οι πράξεις αλλά και έχουν υπάρξει και όλες οι επιπτώσεις από τον τρόπο υλοποίησης του προϋπολογισμού αυτού, ερχόμαστε και μάλιστα με μία πολύ γενικόλογη παράθεση στοιχείων, η οποία ουσιαστικά ομαδοποιεί λογιστικά μεγέθη και δεν μας επιτρέπει να συναγάγουμε συγκεκριμένα συμπεράσματα, να κάνουμε κάτι που αφορά δύο χρόνια πίσω. 
     Από την προσωπική μου πείρα σε οργανισμούς, επιχειρήσεις κ.λπ., ξέρω αυτό  που έχει σημασία και που γίνεται σε όλους αυτούς τους οργανισμούς, είναι ότι αμέσως μετά το τέλος της χρήσης, το διοικητικό συμβούλιο και οι μέτοχοι ανάλογα για την κάθε περίπτωση, καλούνται για να δουν τι πραγματικά έχει γίνει. 
     Καταλαβαίνετε ότι αν αυτό το έκανε μια ιδιωτική επιχείρηση, ένας οργανισμός, δεν θα μπορούσε σε καμμία περίπτωση να αντλήσει πραγματικά συμπεράσματα και να διαμορφώσει την πολιτική του για τις επόμενες περιόδους. Και δεν καταλαβαίνω πώς με αυτόν τον τρόπο μπορεί να γίνεται στη λειτουργία ενός κράτους. Και χαίρομαι που και ο κύριος Υπουργός είπε για τα βήματα τα οποία σχεδιάζονται και τα βήματα που έχουν γίνει και τα οποία φυσικά δεν αρκούν και πρέπει να γίνει μια πολύ πιο ουσιαστική παρέμβαση. 
     Επίσης, υπάρχει μια σημαντική έλλειψη βασικών στοιχείων για να μπορέσει κάποιος να κάνει μια πραγματική αποτίμηση του τι έγινε στην οικονομία το 2006, πώς εφαρμόστηκε ο προϋπολογισμός και την κάθε χρονιά, για να μπορέσει να αντλήσει συμπεράσματα. Και λέω τηλεγραφικά κάποια από αυτά, όπως είναι για παράδειγμα ότι δεν υπάρχει καμμία πληροφόρηση για τυχόν μεταφορές πιστώσεων από κωδικό σε κωδικό ή ότι δεν υπάρχει επαρκής πληροφόρηση για το 2006, για τις αποκλίσεις σε σχέση με τις προβλέψεις που μένουν αναιτιολόγητες ή ότι δεν υπάρχει πληροφόρηση για την εσωτερική κίνηση των εκτός προϋπολογισμού ειδικών λογαριασμών και οι οποίες μπορούν να κρύβουν πάρα πολλά στοιχεία. Και βέβαια και το γεγονός ότι δεν απεικονίζεται η αξία της ακίνητης περιουσίας του δημοσίου ούτε και οι μεταβολές της και δεν υπάρχει ούτε καν η γνώση ποια είναι αυτή η αξία. 
     Ουσιαστικά αυτή η διαδικασία που συζητάμε σήμερα, μας καλεί να βάλουμε μια σφραγίδα τυπική πάνω στα πεπραγμένα δύο ετών πίσω. Και θεωρώ ότι αυτό που θα έπρεπε να κάνουμε, ιδίως για την υλοποίηση του προϋπολογισμού του 2006, θα έπρεπε να είναι κάτι πολύ πιο σημαντικό, ουσιαστικό και ειλικρινές, γιατί όπως όλοι ξέρουμε ήταν ο προϋπολογισμός της χρονιάς που θα έπρεπε να βοηθήσει να  βγει πραγματικά η Ελλάδα, η χώρα μας και η οικονομία της χώρας μας από την περιπέτεια της κοινοτικής επιτήρησης, στην οποία με δική σας επιλογή βάλατε τη χώρα. Αυτό θα έπρεπε να γίνει με ειλικρίνεια και με ακρίβεια για να θωρακίσει τα όποια επιχειρήματα έχει η ελληνική οικονομία για να είναι αξιόπιστη και όχι με μια τέτοια διαδικασία. Και βέβαια να προσθέσω σ’ αυτό και να θυμίσω ότι επίσης μιλάμε για την υλοποίηση του προϋπολογισμού που οδήγησε στην επιλογή της Κυβέρνησης να προσφύγει σε πρόωρες εκλογές, για να μπορέσει να φτιάξει τον προϋπολογισμό της επόμενης χρονιάς, σε μια πολύ κρίσιμη χρονιά που η χώρα αντιμετώπισε πολλά προβλήματα, μεταξύ των οποίων και τη μαζική καταστροφή από τις πυρκαγιές. 
     Δεν θα μπω σε συγκεκριμένα λεπτομερή μεγέθη, γιατί αυτό το έκανε, νομίζω με εξαιρετικό τρόπο και με πολλή λεπτομέρεια ο εισηγητής μας κ. Κουτμερίδης. Και για οικονομία χρόνου δεν θα μιλήσω για τις αστοχίες της Κυβέρνησης σε έσοδα, σε δαπάνες, σε χρέος, σε δανεισμό. Αλλά βέβαια είμαι υποχρεωμένος να παρατηρήσω εδώ –γιατί ακούσαμε από τον Κοινοβουλευτικό Εκπρόσωπο της Νέας Δημοκρατίας ότι δεν υπάρχει κανένα πρόβλημα για το 2006 και γενικώς με την υστέρηση στα έσοδα του κράτους- και να σας θυμίσω ότι η υστέρηση των εσόδων ήταν αυτό για το οποίο σε μια κρίση ειλικρίνειας ο δικός σας Υπουργός Οικονομίας είπε ότι «πιάσαμε πάτο». Αυτή είναι η λέξη που χρησιμοποίησε. Είπε ότι πιάσαμε πάτο και χρησιμοποίησε αυτό ακριβώς το επιχείρημα για να δικαιολογήσει τη νέα φοροεπιδρομή την οποία επέλεξε να κάνει η Κυβέρνηση. Και θα σταθώ μόνο σε δύο σημεία, τα οποία θεωρώ σημαντικά. Το ένα είναι η εξαιρετικά ενδιαφέρουσα υποχρηματοδότηση από το Πρόγραμμα Δημοσίων Επενδύσεων για εκείνη τη χρονιά, συγκεκριμένων τομέων της οικονομίας. Και οι τομείς αυτοί –και μπορώ να σας δώσω συγκεκριμένα ποσοστά- είναι το Υπουργείο Παιδείας, που δεν ξεπέρασε το 77%, είναι το Υπουργείο Αγροτικής Ανάπτυξης, που δεν ξεπέρασε το 74%, το Υπουργείο Πολιτισμού, που δεν ξεπέρασε το 82%. Και βέβαια μαζί μ’ αυτό, ακολουθεί και είναι αντίστοιχη η απορρόφηση των κοινοτικών κονδυλίων. Γιατί το πρόγραμμα δημοσίων επενδύσεων δίνει τη στήριξη και τα κονδύλια για να μπορέσουν να απορροφηθούν οι κοινοτικοί πόροι.
     Αυτές είναι επιλογές υλοποίησης ενός προϋπολογισμού και είναι σημαντικές. Και αντίστοιχα πρέπει να πω ότι η Νέα Δημοκρατία  έχει καταφέρει να διογκώσει το δημόσιο χρέος σε απόλυτα μεγέθη περίπου 40% μέσα σε πέντε χρόνια. Αυτές οι παράμετροι είναι από τις σημαντικές που υπογραμμίζω, γιατί αυτό που θέλω να πω και εκεί που θέλω να καταλήξω είναι ότι τα μεγέθη δείχνουν ότι η εκτέλεση του προϋπολογισμού είναι μακριά από τους στόχους. Και αυτό δεν είναι απλώς ένα λογιστικό θέμα. Στόχοι του προϋπολογισμού είναι οι στόχοι ανάπτυξης και λειτουργίας της οικονομίας της χώρας. Και για το λόγο αυτόν έχει εξαιρετική σημασία αυτό που είπαμε, ότι η στενή παρακολούθηση, ο έλεγχος και οι διορθωτικές κινήσεις πρέπει να γίνονται σε πραγματικό χρόνο και πρέπει να γίνονται με ουσία, όχι απλώς με κατάθεση  μιας έκθεσης, αλλά με ουσία και με πραγματική συζήτηση απέναντι στους Έλληνες πολίτες. 
      Αυτό έχει ιδιαίτερη σημασία σε περιόδους γενικευμένης οικονομικής κρίσης που ζούμε σήμερα και ιδίως σε ό,τι αφορά τη χώρα μας, η οποία μπήκε στη θύελλα αυτής της οικονομικής κρίσης με μια οικονομία αποδυναμωμένη και ευάλωτη χάρη στις πρωτοβουλίες που πήρε η Κυβέρνηση. Έχει ιδιαίτερη σημασία σε αυτήν την περίπτωση η συνεχής επαγρύπνηση και η ενημέρωση, γιατί δίνει το μέτρο αποτελεσματικότητας των παρεμβάσεων. Και οι παρεμβάσεις, κυρίες και κύριοι συνάδελφοι, είναι αυτές που θα δώσουν τη δυνατότητα να υπάρξει πραγματική ανάπτυξη στην οικονομία. Χρειάζονται παρεμβάσεις για πραγματικές επενδύσεις και για τόνωση της οικονομίας. 
      Και θέλω να σχολιάσω ότι  τη στιγμή που η Κυβέρνηση μιλάει με έναν ασαφή τρόπο, που πηγαίνει και έρχεται και γίνονται συνέχεια αλλαγές για τη χαριστική στην πράξη αντιμετώπιση των τραπεζών με το ποσό των 28.000.000.000 και που στην πράξη αυτό δείχνει ότι έχει αδυναμία ουσιαστικά να ελέγξει το τι κάνουν οι τράπεζες και να ελέγξει την πολιτική των επιτοκίων τους, όλος ο υπόλοιπος κόσμος στρέφεται σε μια νέα πορεία για ανάπτυξη νέων επενδυτικών και αναπτυξιακών δυνατοτήτων, νέων τεχνολογιών κ.λπ.. Είναι αυτό που έχει ακουστεί πολύ συχνά να αναφέρεται από μεγάλους ηγέτες, να αναφέρεται από τον ίδιο  το Γραμματέα των Ηνωμένων Εθνών ως “green new deal”, δηλαδή η «πράσινη» προσέγγιση για μια καινούργια ανάπτυξη. 
      Αυτό που εγώ ρωτάω έχοντας τα στοιχεία ενός τέτοιου Απολογισμού που δείχνει ότι έτσι και αλλιώς είμαστε εκτός στόχων είναι: πού βρίσκεται και στον προγραμματισμό μας αλλά και στον Απολογισμό το σχέδιο των δημοσίων επενδύσεων για στήριξη της έρευνας και της τεχνολογίας σε τέτοιους τομείς που θα μπορούσαν να δημιουργήσουν –και ξέρουμε ότι δημιουργούν γιατί όλος ο υπόλοιπος κόσμος το έχει αναγνωρίσει-  νέες θέσεις  εργασίας, επιχειρηματικές ευκαιρίες, εξαγωγική δραστηριότητα; Πού είναι η στοχοθέτηση και η εφαρμογή μέσα από τέτοιου είδους προϋπολογισμούς εκσυγχρονισμού της αγροτικής παραγωγής με προϊόντα ποιότητας, με ανάδειξη της μεσογειακής δίαιτας που η χώρα μας μπορεί να εξάγει σε όλο τον κόσμο; Πού είναι ο τουρισμός υψηλής προστιθέμενης αξίας που θα μπορέσει να αναδείξει το περιβάλλον και τον πολιτισμό μας αντί να γίνονται τέτοιες παρεμβάσεις, όπως αυτή που αντιμετωπίζουμε αυτόν τον καιρό στη συζήτηση για το ειδικό χωροταξικό του τουρισμού, που πάει να κτίσει όλη την Ελλάδα και να ξεπουλήσει τα καλύτερα κομμάτια της και ένα εθνικό κεφάλαιο; 
      (Χειροκροτήματα από την πτέρυγα του ΠΑ.ΣΟ.Κ.)
      Και ξέρετε, επειδή υπάρχει ένα ειδικό βάρος στη σημερινή συνεδρίαση με τη σημαντικότατη Eπέτειο του Πολυτεχνείου, αυτό που πραγματικά χρωστάμε αν θέλουμε να τιμήσουμε τον αγώνα του Πολυτεχνείου, είναι να δώσουμε αυτά ακριβώς τα κίνητρα, ώστε οι σημερινοί νέοι άνθρωποι, όπως νέοι οι άνθρωποι που αγωνίστηκαν στο Πολυτεχνείο όχι να είναι η γενιά των 700 ευρώ σήμερα, αλλά να είναι η γενιά που θα μπορεί να έχει πρόσβαση σε τέτοιες επιχειρηματικές ευκαιρίες, σε υγιή και εξασφαλισμένη απασχόληση. 
      Δυστυχώς η Κυβέρνηση της Νέας Δημοκρατίας, αντί να κοιτάξει πώς θα λύσει αυτά τα προβλήματα, κοιτάζει πολλά χιλιόμετρα πίσω, σε ένα καθρέφτη, για να μπορεί να λέει ότι όλες οι ευθύνες έρχονται από τις κυβερνήσεις του ΠΑ.ΣΟ.Κ. Αυτό που χρειάζεται από μια κυβέρνηση της χώρας είναι να κοιτάζει μακριά, να κοιτάζει μπροστά και να δει πώς μπορεί να βγάλει τη χώρα από τη σύνθετη κρίση που αντιμετωπίζουμε. 
      Γι’ αυτό  η δική μας πρόταση είναι τελείως  διαφορετική. Εμείς μιλάμε για μια διαφορετική προσέγγιση για την ανάπτυξη της χώρας πάνω στην οποία θα στηθεί ένας προϋπολογισμός και θα γίνεται η αποτίμηση αυτού του προϋπολογισμού, μιλάμε για μια διαφορετικού είδους ανάπτυξη που θα γυρίσει τη σελίδα στην Ελλάδα, μιλάμε για την «πράσινη» ανάπτυξη και για όλες τις δυνατότητες που αυτό μπορεί να δώσει στη χώρα μας.
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Βαΐτσης Αποστολάτος): Σας ευχαριστώ πολύ, κύριε Κουβέλη. 
      Ο κύριος Υφυπουργός έχει ζητήσει το λόγο. 
      Κύριε Υφυπουργέ, έχετε το λόγο για τρία λεπτά. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Θα μου επιτρέψετε, κύριε Πρόεδρε, να κάνω μια σύντομη παρέμβαση σε σχέση με τα όσα ανέφερε ο εκλεκτός συνάδελφος στην τοποθέτησή του. 
      Άκουσα με ενδιαφέρον την κριτική σας για την ποιότητα του Ισολογισμού. Είπατε ότι ο Ισολογισμός δεν κάνει αυτό, δεν κάνει εκείνο, δεν κάνει το άλλο. 
      Εγώ δεν θα έρθω, κυρίες και κύριοι συνάδελφοι, να πω τι έκαναν οι δικοί σας ισολογισμοί, ποια ήταν η ποιότητα των δικών σας ισολογισμών ή με ποιες διαδικασίες προωθούσατε τους ισολογισμούς ή να ρωτήσω γιατί δεν είχατε καταργήσει τους ειδικούς λογαριασμούς ή να ρωτήσω γιατί δεν ενσωματώσατε τους ειδικούς λογαριασμούς, παρά το γεγονός ότι είχατε ξεκινήσει την προσπάθεια, ή να ρωτήσω πάλι γιατί δεν προχωρήσατε τους προϋπολογισμούς προγραμμάτων. Ούτε θα κομπάσουμε και θα πούμε ότι εμείς τολμήσαμε, είχαμε περισσότερη τόλμη, προχωρήσαμε τους προϋπολογισμούς προγραμμάτων, ενσωματώσαμε τους ειδικούς λογαριασμούς. Εγώ για να συμφωνήσουμε, να πω ότι άλλοι καιροί τότε, κάποια πράγματα δεν είχαν ωριμάσει, κάποια πράγματα ωριμάζουν σήμερα, ενδεχομένως να δείξαμε και περισσότερη γενναιότητα και σε κάποια πράγματα και προχώρησαν. 
      Αυτό το οποίο βεβαίως δεν είναι ανεκτό είναι να λέμε με μεγάλη ευκολία ότι λείπει από τον Ισολογισμό, παραδείγματος χάριν, η ακίνητη περιουσία. Και να το πει κάποιος ανυποψίαστος, εντάξει μπορεί να το πει. Αλλά να το πουν συνάδελφοι που ξέρουν ότι τόσα χρόνια υπάρχουν προβλήματα με την ακίνητη περιουσία που οφείλονται κατά κύριο λόγο στην απουσία Εθνικού Κτηματολογίου, το οποίο  εδώ θα μου επιτρέψετε με κομπασμό να πούμε ότι εμείς το ξεκινήσαμε και εμείς πήραμε αυτήν την πρωτοβουλία να το προχωρήσουμε με τέτοιο γρήγορο βηματισμό και να το φτάσουμε εκεί που έφτασε; Πώς άραγε θα μπορούσαμε να συμπεριλάβουμε την ακίνητη περιουσία μέσα στον κρατικό προϋπολογισμό ή Ισολογισμό, όταν πάρα πολύ εύκολα, απουσία κάποιων ακινήτων για ευνόητους λόγους, θα δημιουργούσε προϋποθέσεις διεκδίκησης αυτών των ακινήτων από καταπατητές και από κάποιους άλλους; 
      Νομίζω ότι θα πρέπει να είμαστε ιδιαίτερα προσεκτικοί όταν χρησιμοποιούμε αυτήν την κριτική και πολύ περισσότερο να αναλογιζόμαστε ή να γυρίζουμε λίγο στο παρελθόν μας - και δεν λέω να πάμε πολλά χρόνια πίσω- στο εγγύς παρελθόν για να βγάζουμε τα οποιαδήποτε συμπεράσματα. 
      ΠΡΟΕΔΡΕΥΩΝ (Βαΐτσης Αποστολάτος): Σας ευχαριστούμε πολύ για την παρέμβαση. 
      Το λόγο έχει στο Βήμα  από τους ομιλητές η συνάδελφος κ. Κόρκα- Κώνστα της Νέας Δημοκρατίας για δεκατρία λεπτά. 
      ΑΘΗΝΑ ΚΟΡΚΑ-ΚΩΝΣΤΑ: Ευχαριστώ, κύριε Πρόεδρε. 
      Κύριοι συνάδελφοι, συζητάμε  σήμερα την κύρωση του Ισολογισμού και Απολογισμού του ελληνικού κράτους για το οικονομικό έτος 2006. Είναι μια ιδιαίτερα σοβαρή κοινοβουλευτική διαδικασία. Είναι μια ιδιαίτερα σοβαρή πολιτική συζήτηση. Γιατί με αυτόν τον τρόπο αναλύεται η πορεία της υλοποίησης τόσο των εσόδων όσο και των δαπανών που αφορούν τη συγκεκριμένη χρονιά. Ουσιαστικά, λοιπόν, μέσα από αυτήν τη διαδικασία η Κυβέρνηση απολογείται, δίνει λογαριασμό δηλαδή για την οικονομική διαχείριση και για την εφαρμογή του προϋπολογισμού του έτους εκείνου με το οποίο ασχολούμαστε, εν προκειμένω του 2006. 
      Θέλω, πριν προχωρήσω, να συμφωνήσω με τις παρατηρήσεις του εισηγητή μας κ. Καράογλου όσον αφορά την τακτική που θα εφαρμόζεται, ανά τετράμηνο να ενημερώνεται η επιτροπή για την πορεία εκτέλεσης του προϋπολογισμού, το οποίο γίνεται για πρώτη φορά και αποδεικνύει την αναβάθμιση του έργου της συγκεκριμένης επιτροπής, όπως επίσης και για το γεγονός ότι είναι σημαντικό να γίνεται με δύο χρόνια καθυστέρηση η όλη διαδικασία της κύρωσης, όταν γνωρίζουμε όλοι ότι μέσα στην επόμενη χρονιά υπάρχει και γενική έκθεση του Λογιστηρίου του Κράτους κ.λπ.. 
      Κύριοι συνάδελφοι, ο Ισολογισμός και Απολογισμός του 2006 εξετάζει την πορεία της εκτέλεσης του προϋπολογισμού της συγκεκριμένης χρονιάς, εκείνου του  προϋπολογισμού τον οποίο κατάρτισε και εφάρμοσε η Κυβέρνηση της Νέας Δημοκρατίας, η Κυβέρνηση Καραμανλή και απεικονίζει την προσπάθεια αυτή που έγινε για την πιστή εφαρμογή της πολιτικής με μια ρεαλιστική αποτύπωση, με την προσπάθεια που έγινε για την ήπια δημοσιονομική εξυγίανση, για τη μείωση του δημοσιονομικού ελλείμματος, για τη μείωση του δημοσίου χρέους, για την επίτευξη των κοινωνικών παροχών και για την επίτευξη των διαρθρωτικών μεταρρυθμίσεων που είχαν μπει ήδη στο πρόγραμμα. 
      Ο προϋπολογισμός τότε, του 2006, θεωρούσα ότι ήταν ειλικρινής, αξιόπιστος, αποτελεσματικός, πραγματικός και κοινωνικά δίκαιος και θεωρώ ότι το ίδιο συμβαίνει και σήμερα, που θα πω τα ίδια λόγια ακριβώς για τον Ισολογισμό και Απολογισμό του συγκεκριμένου έτους, του 2006. Τον αναλύουμε και λέμε ότι περιλαμβάνει όλους τους λογαριασμούς αυτής  της χρήσης και τα αποτελέσματα που προέκυψαν από τη χρήση από τη 1-1-2006 έως 31-12-2006 βάσει των οποίων προκύπτει ξεκάθαρα ότι υλοποιήθηκαν με ακρίβεια και με συνέπεια οι βασικοί στόχοι του προϋπολογισμού εκείνης της χρονιάς. 
      Θέλω να σταθώ ακροθιγώς στα βασικά σημεία. Και τα βασικά σημεία είναι τα εξής. Πρώτα απ’ όλα, μεγάλο, σημαντικό, το δημόσιο χρέος που την προηγούμενη χρονιά ήταν 45.000.000.000 ευρώ και η Κυβέρνηση της Νέας Δημοκρατίας βάζοντας σε απόλυτη προτεραιότητα και μέσω του συγκεκριμένου προγράμματος της ήπιας προσαρμογής κατάφερε μέσα στη συγκεκριμένη χρονιά, μέσα στο 2006 να το μειώσει στα 37.000.000.000 ευρώ. Επιβάλλεται εδώ να σημειωθεί βέβαια, και να μην ξεχνάμε ότι το 38% περίπου των συνολικών δαπανών του προϋπολογισμού κατευθύνθηκαν στο γεγονός ότι έπρεπε να εξυπηρετηθεί το δημόσιο χρέος. 
      Και δεν μπορούμε να το ξεχνάμε αυτό, κύριοι συνάδελφοι, ότι ένα τεράστιο δημόσιο χρέος κληρονομήθηκε από προηγούμενες κυβερνήσεις. Δεν είναι τι κοιτάμε στο απώτερο παρελθόν, όταν μιλάμε για το 2006, που μέχρι το Μάρτιο του 2004 ήταν μια άλλη κυβέρνηση στη χώρα που άφησε ένα τεράστιο δημόσιο χρέος που γιγαντώθηκε τα προηγούμενα τότε χρόνια.
      Το δεύτερο στοιχείο το οποίο πρέπει να εξετάσουμε είναι το έλλειμμα. Η Κυβέρνηση της Νέας Δημοκρατίας, λοιπόν, το 2004 κλήθηκε να διαχειριστεί ένα τεράστιο για τα ελληνικά δεδομένα, ένα τεράστιο για τα ελληνικά μεγέθη έλλειμμα της τάξης του 7,9%. Και κατάφερε να το φέρει από αυτό το 7,9% στο 5,1% το 2005 και μέσα στο 2006 κατάφερε να το μειώσει θεαματικά λιγότερο από το 3%, στο 2,8% νομίζω περίπου, που ο στόχος ήταν 2,6%. Μα, και γι’ αυτό το έλλειμμα θα πρέπει να ξεχάσουμε ότι οφείλετο στο άμεσο παρελθόν, στις δικές σας κυβερνήσεις, κύριοι συνάδελφοι του ΠΑ.ΣΟ.Κ.; 
      Και αυτά όλα να επισημάνω ότι έγιναν χωρίς κίνδυνο να τεθεί πίσω και να μείνει πίσω ο ρυθμός ανάπτυξης, ο οποίος πρέπει να αναγνωρίσουμε αυτό που αναγνωρίζεται και στην Ευρωπαϊκή Ένωση ότι είναι υπερδιπλάσιος του ρυθμού ανάπτυξης της Ευρωζώνης. Και αυτά, ενώ ταυτόχρονα η Κυβέρνηση υλοποιούσε –να μην το ξεχνάμε αυτό- βασικές κοινωνικές προεκλογικές δεσμεύσεις, την αύξηση του Ε.Κ.Α.Σ., που κυρίως αφορούσε χαμηλόμισθους χαμηλοσυνταξιούχους, την επιστροφή του Λ.Α.Φ.Κ.Α. στους συνταξιούχους, τη μέριμνα για τους χαμηλοσυνταξιούχους, τις συντάξεις των αγροτών, τις συντάξεις ΟΓΑ, την αύξηση του επιδόματος της ανεργίας, τη μείωση των φορολογικών συντελεστών, την αύξηση του αφορολόγητου ορίου, τη ρύθμιση των πανωτοκίων -να μην τα ξεχνάμε- που είχαν αποτελέσει γάγγραινα για τόσα νοικοκυριά και τόσες επιχειρήσεις και τη ρύθμιση των ληξιπρόθεσμων οφειλών προς το δημόσιο. Αυτό εδώ μέσα σ’ αυτήν την Αίθουσα άκουσα πριν από λίγο από συναδέλφους του ΠΑ.ΣΟ.Κ. να ονομάζεται υποβάθμιση της κοινωνικής πολιτικής. Νομίζω ότι δεν είναι έτσι. 
      Τότε, να θυμηθούμε, εδώ είμαστε, η Αντιπολίτευση κατηγορούσε το Υπουργείο Οικονομίας και Οικονομικών και έλεγαν τις χαρακτηριστικές εκφράσεις τις οποίες, για να είμαι ειλικρινής τις είχα ξεχάσει, τις άκουσα και σήμερα από συναδέλφους του ΠΑ.ΣΟ.Κ. και τις θυμήθηκα, είχαν προβλέψει ότι ο Προϋπολογισμός του 2006 θα είναι εικονικός, ανεφάρμοστος, θα έπεφτε έξω, η κοινωνία θα ζούσε σκληρή λιτότητα τότε και για εκείνη τη χρονιά και για επόμενες χρονιές. Και, όμως, και εφαρμόστηκε στο ακέραιο και πέτυχε τους στόχους του με συνέπεια. Προηγούμενα χρόνια άλλων κυβερνήσεων οι προϋπολογισμοί είχαν στηριχθεί σε δημιουργική λογιστική με μια σειρά από περίεργους ανακριβείς αριθμούς και ειδικούς λογαριασμούς. 
      Η Κυβέρνηση της Νέας Δημοκρατίας, κύριοι συνάδελφοι, αμέσως με την ανάληψη της διακυβέρνησης προσπάθησε να μειώσει τον αριθμό των ειδικών λογαριασμών, πράγμα που πέτυχε να τους καταργήσει και να τους εντάξει στον προϋπολογισμό πλην ορισμένων συγκεκριμένων λογαριασμών, μία ενέργεια από την οποία διαφαίνεται ότι πρόθεσή της και σύμμαχός της είναι η απόλυτη διαφάνεια, ενισχύοντας τον έλεγχο στην οικονομική διαχείριση των στοιχείων του προϋπολογισμού. Κανένα πλέον κονδύλι να είναι κρυφό. Εφαρμόζεται κάθε λογαριασμός με κάθε νομιμότητα. Πολιτικές όπως ήταν υπερεκτίμηση των καταστάσεων ή υποεκτίμηση δαπανών ή εξωραϊσμός με αλχημείες, με αλλοιώσεις της πραγματικής εικόνας της οικονομίας είναι άλλες πολιτικές που αφορούν το παρελθόν.
      Κύριοι συνάδελφοι, ο προϋπολογισμός του 2006 τότε ελέγετο ότι ήταν κατ’ εμένα ένας προϋπολογισμός ειλικρίνειας και ο Απολογισμός και Ισολογισμός του, αφού δεν είχε αποκλείσεις, αφού βασίστηκε πάνω σ’ αυτόν, αφού περιείχε μόνο πραγματικά, μόνο αληθινά στοιχεία, ενισχύοντας και την αξιοπιστία της χώρας μας στην Ευρωπαϊκή Επιτροπή η οποία μας περιέβαλε με εμπιστοσύνη που απουσίασε κατά τα προηγούμενα χρόνια και αυτό δηλώθηκε τότε και επισήμως από τον αντίστοιχο επίτροπο, ο οποίος τότε συμπλήρωσε ότι η ανάπτυξη επιστρέφει με περισσότερο διατηρήσιμο βηματισμό στην Ελλάδα. Ουσιαστικά ήταν η δεύτερη χρονιά επιτυχημένης οικονομικής πολιτικής από τη νέα διακυβέρνηση του Κώστα Καραμανλή, της πολιτικής τής ήπιας δημοσιονομικής προσαρμογής, μιας συνειδητής και πολύ μεγάλης προσπάθειας, ώστε να μη φέρει τα οικονομικά βάρη του σπάταλου κράτους μόνο ο πολίτης στους ώμους του, αλλά ταυτόχρονα να γίνει και ο περιορισμός του ελλείμματος και του δημόσιου χρέους, να δημιουργηθεί και να παροχετευθούν κίνητρα για τη βελτίωση της ανταγωνιστικότητας, ώστε να αυξηθούν όσο περισσότερο γίνεται οι επενδύσεις, ταυτόχρονα όμως να ενισχυθούν και οι οικονομικά ασθενέστεροι, να μειωθεί η ανεργία και μια σειρά άλλα θέματα τα οποία προσπάθησε και, αφού βρέθηκε αντιμέτωπη, τα αντιμετώπισε η Κυβέρνηση της Νέας Δημοκρατίας. 
      Κατά συνέπεια ο Ισολογισμός υπήρξε και αναπτυξιακός και αποτελεσματικός και κοινωνικά προσανατολισμένος και απεικόνισε τον τρόπο με τον οποίο πέτυχε αυτήν την υλοποίησή του η Κυβέρνηση, η οποία επιτυγχάνει δύσκολους στόχους, και προχώρησε ταυτόχρονα και στην ανθρωποκεντρική ανάπτυξη και επιτεύχθηκε ταυτόχρονα και εποικοδομητική απορρόφηση και ορθολογική αξιοποίηση των πόρων του Γ΄ Κοινοτικού Πλαισίου Στήριξης. Ο Ισολογισμός, λοιπόν, αποτελεσματικός αφού έγιναν όλες αυτές οι επιβεβλημένες κινήσεις και αυξήθηκαν και οι ρυθμοί ανάπτυξης και -να το θυμηθούμε- μέσω του αναπτυξιακού νόμου δημιουργήθηκε ένα ευνοϊκό περιβάλλον για επενδύσεις, για εξαγωγές που επηρέασαν θετικά όλους τους τομείς της οικονομικής δραστηριότητας αλλά και της παροχής υπηρεσιών και παραγωγής προϊόντων υψηλών προδιαγραφών, ώστε να βελτιωθεί η ανταγωνιστικότητα. Χρηματοδοτήθηκαν προοπτικές και χρηματοδοτούνται αναβάθμιση της αγροτικής παραγωγής και ανάπτυξη των μικρομεσαίων επιχειρήσεων. Η διαχείριση, λοιπόν, στον Ισολογισμό του ελληνικού κράτους για το οικονομικό έτος του 2006 ήταν και σοβαρή και συνετή και διαφανής και ξεκάθαρη και έφερε τα επιθυμητά αποτελέσματα.
      Κυρία και κύριοι συνάδελφοι, κλείνοντας, θα ήθελα να πω ότι ο κεντρικός στόχος αυτής της Κυβέρνησης για το 2006, της τότε Κυβέρνησης της Νέας Δημοκρατίας, γιατί άλλαξε ενδιαμέσως, ήταν η δημιουργία ενός κλίματος σταθερότητας, εμπιστοσύνης, ενίσχυσης της απασχόλησης, πάντα με την ήπια προσαρμογή και με τις μεταρρυθμίσεις. Σήμερα εξ αιτίας όλων αυτών η χώρα μας καταφέρνει σ’ αυτήν τη διεθνή, την πρωτοφανή χρηματοπιστωτική κρίση που οι επιπτώσεις της είναι πάρα πολύ μεγάλες σε άλλες χώρες, σε χώρες που είχαν ισχυρές οικονομίες υποτίθεται, να έχει βρεθεί όσο το δυνατόν πιο θωρακισμένη, να έχει βρεθεί με όσο το δυνατόν περισσότερα αναχώματα, ώστε να επιτύχουμε σ’ αυτήν τη δύσκολη όντως διεθνή οικονομική κρίση οι επιπτώσεις για τη δική μας χώρα να είναι όσο το δυνατόν λιγότερες και να καταφέρουμε να επιτύχουμε. Φυσικά εγκρίνω τον Ισολογισμό και Απολογισμό του 2006 μακριά από μικροπολιτικές αντιμετωπίσεις που νομίζω ότι δεν ταιριάζουν σε μία και διαφανή και ξεκάθαρη διαχείριση.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τη συνάδελφο κ. Αθηνά Κόρκα-Κώνστα.
      Ο συνάδελφος από το ΠΑ.ΣΟ.Κ. κ. Δημήτριος Κουσελάς έχει το λόγο στο Βήμα για δέκα λεπτά.
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, ακούγοντας τον Κοινοβουλευτικό Εκπρόσωπο της Νέας Δημοκρατίας, σκέφτηκα: Πάλι καλά που δεν μας ζήτησε να χρωστούμε ευγνωμοσύνη για τη στήριξη -όπως είπε- του Πρωθυπουργού στους αγρότες! Πώς αλήθεια εκφράστηκε αυτή η στήριξη του Πρωθυπουργού στους αγρότες; Μήπως με τη συμμετοχή του στο μοναδικό Ευρωπαϊκό Συμβούλιο το Δεκέμβριο του 2005 και όταν η συμμετοχή αυτή είχε σαν αποτέλεσμα τη μείωση κατά 70.000.000 ευρώ του ύψους των χρηματοδοτήσεων; Μήπως με την απειλή για περικοπή κατά 10% των αγροτικών επιδοτήσεων λόγω της κακής διαχείρισης της Κ.Α.Π. που κάνει η Κυβέρνησή του; Μήπως γιατί η τιμή του λαδιού ή η τιμή των άλλων αγροτικών προϊόντων -αναφέρομαι στο λάδι που είναι κατ’ εξοχήν μεσσηνιακό προϊόν- έφτασε στο εξευτελιστικό επίπεδο των 2,5 ευρώ που δεν είχε φτάσει ποτέ;
      Κυρίες και κύριοι συνάδελφοι, θα περιμέναμε μετά από αυτά που είχε υποσχεθεί σ’ εμάς και στον ελληνικό λαό η Κυβέρνηση, έναν Απολογισμό πρότυπο, έναν Απολογισμό-Ισολογισμό υπόδειγμα εκτέλεσης. 
        Γιατί θα έπρεπε ο Απολογισμός αυτός θα έπρεπε να αντανακλά από τη μια μεριά την επανίδρυση του κράτους και από την άλλη τη δημοσιονομική εξυγίανση που τόσο ακριβά πλήρωσε ο ελληνικός λαός. Όσοι λοιπόν περίμεναν έναν τέτοιο Απολογισμό διαψεύστηκαν οικτρά. Αυτές οι προσδοκίες έπεσαν στο κενό.
        Κατ’ αρχάς ο Απολογισμός αυτός επαναλαμβάνει άλλη μια φορά την αδυναμία είσπραξης των βεβαιωθέντων εσόδων, 25,7 δισεκατομμύρια ευρώ είναι τα έσοδα που βεβαιώθηκαν και δεν εισπράχθηκαν. Δεύτερον, είχαμε έξω και πέρα από την ψήφιση του προϋπολογισμού στη Βουλή τη λήψη έκτακτων μέτρων που κόστισαν 1,2 δισεκατομμύρια ευρώ στους Έλληνες φορολογούμενους με 10,8% αύξηση της έμμεσης φορολογίας και μόνο 1,8% αύξηση της άμεσης. Δηλαδή μια πλήρη αντιστροφή της σχέσης άμεσων-έμμεσων φόρων.
        Τρίτον, είχαμε μια σοβαρότατη υπέρβαση των δαπανών κατά 9,31 δισεκατομμύρια ευρώ. Κι εδώ αναρωτιούνται όλοι οι Έλληνες πολίτες και μαζί τους και μεις: πού πήγαν, αλήθεια, οι υποσχέσεις και δεσμεύσεις όχι μόνο το 2006 κύριε Υπουργέ, αλλά ακόμα και σήμερα για την εξοικονόμηση 10.000.000.000 ευρώ από τη λειτουργία του σπάταλου κράτους;
        Τέταρτον, είχαμε μια πάρα πολύ μεγάλη αύξηση κατά 36,7 δισεκατομμυρίων ευρώ του δημοσίου χρέους. Θέλω εδώ να επισημάνω το εξής διότι γνωρίζετε πάρα πολύ καλά ποιος τριπλασίασε το δημόσιο χρέος. Η κυβέρνηση Μητσοτάκη ήταν εκείνη που το τριπλασίασε και μέσα στα πέντε χρόνια που κυβερνάτε τη χώρα έχουμε σε απόλυτα μεγέθη 40% αύξηση του δημόσιου χρέους. 
        Πέμπτον, είχαμε σε αυτόν τον προϋπολογισμό μια σημαντική απομείωση της δημόσιας περιουσίας και το μεγάλο ερώτημα είναι που πήγαν τα δισεκατομμύρια που εισπράχθηκαν από το ξεπούλημα αυτό της δημόσιας περιουσίας. Πού το έγραψαν; 
        Τέλος θέλω να αναφερθώ στην υποθήκευση του μέλλοντός μας με τη μετάθεση υποχρεώσεων και πληρωμών. Αναφέρομαι στα 800.000.000, το swaps των τόκων που κάνατε και το οποίο δεν ήταν το μοναδικό. Αυτή βέβαια η παρασπονδία δεν ήταν η μοναδική σ’ αυτόν τον ισολογισμό-απολογισμό. 
        Συνολικά για τον προϋπολογισμό του 2006 σας είχαμε επισημάνει ότι μέσα από μια σειρά εθνικολογιστικές αλχημείες αποκρύψατε 5.3 δισεκατομμύρια προκειμένου να μειώσετε τεχνητά το έλλειμμα στο ύψος του 2,6%. Στο πλαίσιο αυτό –και το γνωρίζετε- σκόπιμα υποεκτιμήθηκαν οι δαπάνες και άλλες απεκρύβησαν τελείως. Αλήθεια πού πήγαν οι δαπάνες για τα νοσοκομεία, πού πήγαν οι δαπάνες για τα εξοπλιστικά προγράμματα που βάλατε τις πιστώσεις για το Τ.Α.Π.-Ο.Τ.Ε. και τον Ο.Α.Π.-Δ.Ε.Η.; Πώς έφτασε, κύριε Υπουργέ, η άσπρη τρύπα των ασφαλιστικών ταμείων των Ο.Τ.Α. και των νομικών προσώπων από 2,4 δισεκατομμύρια που ήταν το 2005 να γίνει 4,1 δισεκατομμύρια ευρώ το 2006; Αυξήσατε τεχνητά, ναι ή όχι, την άσπρη τρύπα προκειμένου να μειώσετε ισόποσα το δημοσιονομικό έλλειμμα; Γιατί γνωρίζετε πάρα πολύ καλά ότι όσο αυξάνεται αυτή τόσο μειώνεται το δημοσιονομικό έλλειμμα.
        Δεν μπορούμε λοιπόν, κυρίες και κύριοι συνάδελφοι, να μιλάμε για εξυγίανση για χρηστή δημοσιονομική διαχείριση, ιδίως εάν αναλογιστούμε την άνιση κυριολεκτικά φορολογική αφαίμαξη που υποβάλατε με αυτόν τον προϋπολογισμό-ισολογισμό τον μέσο πολίτη, μια αφαίμαξη η οποία στο κάτω κάτω της γραφής δεν είχε κανένα αντίκρισμα, διότι αφορά τις παραγωγικές και τις κοινωνικές δαπάνες. Και αναφέρομαι στις δαπάνες για την υγεία, για την παιδεία, για την έρευνα, για τις επενδύσεις σε ανάπτυξη και υποδομές. 
        Κυρίες και κύριοι συνάδελφοι, είναι επιτακτική η ανάγκη να αλλάξουμε αυτήν τη διαδικασία της δήθεν αξιολόγησης και επικύρωσης των απολογισμών και ισολογισμών του κράτους και αυτό θα είναι προς όφελος της δημοκρατίας και μιας πραγματικά δημόσιας και διαφανούς λογοδοσίας που πρέπει επιτέλους να υπάρξει. Αυτή την ανούσια, την αδιαφανή και συμψηφιστική διαδικασία και συζήτηση, όπως τόνισε και ο εισηγητής μας, επί πληθώρας αριθμών και μεταφερόμενων κονδυλίων από κωδικό σε κωδικό, θα έλεγα ότι είναι στο χέρι μας να την μετατρέψουμε σε ουσιαστική διαδικασία αξιολόγησης για την επίτευξη συγκεκριμένων στόχων. Εμείς δεν πρόκειται να ανακατανείμουμε απλώς τους κωδικούς, όπως κάνει σήμερα η Κυβέρνηση της Νέας Δημοκρατίας. Θα στοχοθετήσουμε μετρήσιμα αποτελέσματα για να αποτιμούμε με σύγχρονη μεθοδολογία τις επιπτώσεις κάθε πολιτικής στο κοινωνικό σύνολο. Δεν θα καταγράφουμε και μάλιστα με αδιαφανή τρόπο μόνο δαπάνες και έσοδα. Εμείς στοχεύουμε σε μια νέα δημόσια διαχείριση με προϋπολογισμούς που θα εγγυώνται τη διαφάνεια και τη συμμετοχή των κοινωνικών εταίρων και των Ελλήνων πολιτών. Θέλουμε ουσιαστικούς προγραμματικούς προϋπολογισμούς με ξεκάθαρους στόχους με μετρήσιμες επιδιώξεις με χρήση προηγμένων μεθόδων μέτρησης, αποτελεσμάτων για να γνωρίζει έτσι ο Έλληνας πολίτης πως αξιοποιούνται κάθε φορά οι φόροι που πληρώνει. Αν και κατά πόσο, δηλαδή, οι κόποι και οι θυσίες στις οποίες υποβάλετε πιάνουν τόπο ή όχι. Αντίθετα η Κυβέρνηση η δική σας παρ’ ότι ευαγγελίστηκε ότι θα έβαζε τάξη στα οικονομικά της χώρας σήμερα πρωταγωνιστεί η ίδια σε σπατάλη σε αδιαφάνεια αλλά θα έλεγα και σε κρυφές δαπάνες. Γιατί μολονότι όπως δηλώσατε πριν καταργήθηκαν οι ειδικοί λογαριασμοί αυτήν τη στιγμή το Εθνικό Κοινοβούλιο και ο ελληνικός λαός δεν ξέρει ούτε ποιοι ακριβώς είναι οι ειδικοί λογαριασμοί που έχουν καταργηθεί ούτε πόσα κονδύλια από αυτά έχουν περάσει στον κρατικό προϋπολογισμό ή όχι.
        Η Κυβέρνηση επιστρατεύει λογιστικές αλχημείες για να μην αποκαλυφθεί ότι ήταν άνθρακες ο θησαυρός της δημοσιονομικής εξυγίανσης που την πλήρωσε πανάκριβα ο ελληνικός λαός.
        Κυρίες και κύριοι συνάδελφοι, η διεθνής οικονομική κρίση βρίσκει κυριολεκτικά την οικονομία μας να ψυχορραγεί, τη βρίσκει με μειωμένη ανταγωνιστικότητα, με υπερχρεωμένα νοικοκυριά, με υψηλότατο πληθωρισμό, τον υψηλότερο στην Ευρώπη, με υψηλό δημόσιο χρέος και με συνεχή επιβράδυνση των ρυθμών ανάπτυξης. Αυτά είναι τα αποτελέσματα της δημοσιονομικής εξυγίανσης, αυτά είναι τα αποτελέσματα της δικής σας πολιτικής που θα την πληρώσει ακριβά για μια ακόμα φορά ο ελληνικός λαός με την επερχόμενη οικονομική κρίση.
        Εμείς σαν ΠΑ.ΣΟ.Κ., κυρίες και κύριοι συνάδελφοι, έχουμε ολοκληρωμένη πρόταση διεξόδου από την κρίση. Αυτή την πρόταση, με τη συμπαράσταση και τη στήριξη του ελληνικού λαού και στο πλαίσιο μιας εθνικής κοινωνικής συμφωνίας θα την κάνουμε πράξη για διέξοδο από την κρίση για να υπάρξει πραγματική ευημερία όχι στους αριθμούς αλλά στους ανθρώπους.
        Σας ευχαριστώ πολύ.
        (Χειροκροτήματα από την πτέρυγα του ΠΑ.ΣΟ.Κ.)
        ΠΡΟΕΔΡΕΥΩΝ (Βαίτσης Αποστολάτος): Ευχαριστούμε πολύ τον κ. Κουσελά.
        Το λόγο έχει ο συνάδελφος από τη Νέα Δημοκρατία κ. Καλλιώρας για δεκατρία λεπτά.
        ΗΛΙΑΣ ΚΑΛΛΙΩΡΑΣ: Σας ευχαριστώ, κύριε Πρόεδρε.
        Αγαπητοί συνάδελφοι, σήμερα η Βουλή των Ελλήνων κλείνει –θα το πω έτσι απλά- το έτος 2006. Δηλαδή κλείνουμε τα χαρτιά μας ως χώρα. Αυτό γίνεται μέσω μιας διεθνούς κρίσης, η οποία είναι πρωτόγνωρη. Δεν έχει ξανασυμβεί ποτέ στον πλανήτη κάτι ανάλογο. Σκεφτείτε ότι στην Αμερική έχουν χαθεί ήδη εκατόν πενήντα χιλιάδες θέσεις εργασίας, η Ευρωζώνη και οι μεγάλες χώρες βρίσκονται με ανάπτυξη σχεδόν μηδενική. Οι προβλέψεις για το 2009 είναι παρόμοιες και ταυτόχρονα είδαμε την Ισλανδία να βάζει λουκέτο ως χώρα, κάτι που δεν έχει ξανασυμβεί. Η Ουγγαρία ένα άλλο μοντέλο -που κάποτε κάποιοι θεωρούσαν ότι είναι καλό- μπήκε σε δανεισμό για 20.000.000.000 ευρώ. Η Ουκρανία, ένα άλλο μοντέλο, 12,6 δισεκατομμύρια ευρώ δανεισμό και ταυτόχρονα αν δούμε τα στοιχεία τα οποία μας παρουσιάζει ως πρόβλεψη ο Διεθνής Οργανισμός Εργασίας για το 2009 θα δούμε ότι προβλέπουν ότι δύο Ελλάδες, δηλαδή είκοσι εκατομμύρια πολίτες θα βγουν στην ανεργία. Άρα ζούμε μια πρωτόγνωρη κατάσταση και μέσα σε αυτή την κατάσταση η χώρα έρχεται να κλείσει το έτος 2006 με τον Ισολογισμό-Απολογισμό της.
        Μέσα σε αυτά ακούστηκαν πολλά από συναδέλφους, ότι ο Πρωθυπουργός της χώρας δεν κινήθηκε σωστά, με έμμεσες και άμεσες αναφορές όταν ο Πρωθυπουργός ήταν αυτός που πήγε πρώτος στο Παρίσι, εγγυήθηκε μέχρι 100.000 ευρώ τις καταθέσεις των Ελλήνων πολιτών και όχι μόνο και στη συνέχεια βρέθηκε με τον κ. Τρισέ στη Φρανκφούρτη.
      Μετέπειτα βρέθηκε στο Λονδίνο για μια πρωτοβουλία, η οποία είχε σχέση με την αναχαίτιση της επερχόμενης κρίσης. Και επίσης στη συνέχεια –να μην το ξεχνάω και αυτό- σε προ ημερησίας διατάξεως συζήτηση πρόσφατα σε αυτήν την Αίθουσα σε επίπεδο Αρχηγών κομμάτων ο Πρωθυπουργός συγκάλεσε να συζητήσουμε τη διεθνή κρίση. Και ενώ κλείνουμε το έτος 2006, βλέπουμε τον Αρχηγό της Αξιωματικής Αντιπολίτευσης και κύρια την Αξιωματική Αντιπολίτευση στις αρχές του χρόνου σε προ ημερησίας διατάξεως συζήτηση στη Βουλή, ούτε λίγο ούτε πολύ, να λέει για το θέμα της διεθνούς συγκυρίας ότι «δεν είναι τίποτε άλλο, παρά άλλοθι της Νέας Δημοκρατίας, της Κυβέρνησης». Κοιτάξτε πόσο σωστά παρακολουθείτε την πραγματικότητα! Στη συνέχεια ο κ. Παπανδρέου είπε: «η κρίση δεν είναι οικονομική αλλά πολιτική», για να θέσει το θέμα ότι η Νέα Δημοκρατία δεν τα πάει καλά, άρα ετοιμαστείτε στις δημοσκοπήσεις να πράξετε αναλόγως. 
      Δύο μήνες πριν τον Σεπτέμβριο ξαναέρχεται πάλι ο κ. Παπανδρέου και λέει ότι «η Νέα Δημοκρατία, η Κυβέρνηση δηλαδή, χρησιμοποιεί τη διεθνή κρίση για να αποφύγει τις ευθύνες της». Λίγες μέρες μετά ο κ. Παπανδρέου από το Διεθνή Αερολιμένα Αθηνών κάνει δηλώσεις ότι «η κρίση στη χώρα οφείλεται σε λάθος πολιτικές που ακολουθεί η Νέα Δημοκρατία». Μόλις πέρασε τον Ατλαντικό, δώδεκα ώρες μετά, ήταν εισηγητής ως Πρόεδρος της Σοσιαλιστικής Διεθνούς στη Σοσιαλιστική Διεθνή  με θέμα «Η διεθνής κρίση». Καταλαβαίνετε, δηλαδή, τι κρίση έχει και ο ίδιος ο Παπανδρέου, όταν κάνει τέτοιες αναφορές και δηλώσεις.
      Αγαπητοί συνάδελφοι, στη συνέχεια, μέσα σε μια μέρα, έρχεται και πάλι ο κ. Παπανδρέου, περνάει στο άλλο άκρο, και λέει «η Κυβέρνηση δεν είδε την κρίση που έρχεται». Σε μια μέρα, αλλαγή εκατόν ογδόντα μοιρών. Τον Οκτώβριο δηλώνει ξανά ο ίδιος ότι «η κρίση στην Ελλάδα είναι ελληνικής προέλευσης». Στην προ ημερησίας διατάξεως συζήτηση εδώ στη Βουλή επανέρχεται  με αντιφατικές δηλώσεις, που δεν καταλήγουν σε καμμία πρόταση του ΠΑ.ΣΟ.Κ., τι θα κάνουμε γι’ αυτήν την κρίση. Και αυτό το κάνει για τον εξής απλούστατο λόγο. Πρώτον, δεν έχει πρόταση. Και αν έχει κάποια πρόταση, φοβάται το πολιτικό κόστος και δεν μιλάει. Άρα, λοιπόν, δεν πρέπει να βάζουμε το θέμα της διεθνούς κρίσης και να το συνδέσουμε με το 2006 έτσι ανάρμοστα πολιτικά, όπως έγινε και σήμερα από συναδέλφους. 
      Το ότι, αγαπητοί συνάδελφοι, η Νέα Δημοκρατία και η Κυβέρνηση και η χώρα αντιστέκεται σ’ αυτήν τη διεθνή κρίση -που σήμερα κλείνουμε, επαναλαμβάνω, τα βιβλία του 2006- δεν έγινε τυχαία. Έγιναν από μια σειρά μεταρρυθμίσεις, οι οποίες έκαναν το σύστημα να αντέξει. Και επειδή συζητάμε ταυτόχρονα και το θέμα των τραπεζών και την ενίσχυση των καταθετών, των πολιτών, την ενίσχυση της ρευστότητας των επιχειρήσεων –αυτή είναι η πραγματικότητα, να μη μας φεύγουν φράσεις και λέξεις και το νόημα- σας λέω ότι εσείς, του ΠΑ.ΣΟ.Κ, μας κατηγορούσατε  και μιλούσατε για σκάνδαλο της Εθνικής με τη «FINANS BANK». Επίσης, εσείς μας μιλούσατε για το σκάνδαλο της Εμπορικής με τη «CREDIT AGRICOLE». Επίσης, εσείς μας κατηγορούσατε, όταν εξυγιαίναμε τότε την Αγροτική Τράπεζα, με δύο περιπτώσεις, όπου δώσαμε 1,3 δισεκατομμύρια ευρώ να ενισχύσουμε κεφαλαιουχικά την εταιρεία και μέσα απ’ αυτές τις διαδικασίες πενήντα πέντε χιλιάδες αγρότες έλυσαν το θέμα των πανωτοκίων.
      Φίλες και φίλοι, να λέμε τα πράγματα με το όνομά τους. Δυστυχώς, κλείνοντας το 2006 έχω την αίσθηση ότι πράγματι το ΠΑ.ΣΟ.Κ. είχε καταστήσει τη χώρα «LEHMAN BROTHERS» με τα κρυφά και τα φανερά χρέη. Θα έρθω σε πιο συγκεκριμένα στοιχεία. Μπήκαμε ή δεν μπήκαμε, αγαπητοί συνάδελφοι, το Μάιο του 2004 μέχρι τον Ιούνιο του 2006, τη χρονιά που κλείνουμε σήμερα λογιστικά, στην επιτήρηση, στη διαδικασία του υπερβολικού ελλείμματος; Προσέξτε γιατί πολλοί λέτε πολλά πράγματα, τα οποία είναι παντελώς ανακριβή και θέλω να είμαι συνεπής με τα ακριβή στοιχεία που υπάρχουν και ποιοι τα υποστηρίζουν βεβαίως. Μας είπατε το 2004 στον προϋπολογισμό ότι το χρέος θα είναι 2.000.000.000 ευρώ. Μετά από δυόμισι χρόνια, όταν βγήκαμε από την επιτήρηση και αλλάξαμε τα στοιχεία του κράτους, όπως οφείλαμε, το χρέος δεν ήταν 1,2%, αλλά ήταν κοντά στο 8%. Δηλαδή, λέγατε 2.000.000.000 εσείς -αυτά ψηφίσαμε στην Αίθουσα αυτή- και έρχεται η Ευρώπη και μας λέει ότι είναι 16.000.000.000 ευρώ. Δηλαδή λέγατε ενσυνείδητα και κρύβατε κάτω από το χαλί 14.000.000.000 ευρώ. Και μάλιστα το 2006 εσείς, αγαπητοί συνάδελφοι, ενώ μας κρύψατε τα 14.000.000.000 ευρώ, λέγατε ότι οι της Νέας Δημοκρατίας ήθελαν να πλήξουν το ΠΑ.ΣΟ.Κ. -ναι, αυτή την αγωνία είχαμε, να πλήξουμε το ΠΑ.ΣΟ.Κ. με το οποίο είχαμε τέσσερις μονάδες διαφορά και το κερδίζαμε και για δεύτερη φορά πολιτικά στις εκλογές- και ότι η είσοδος στην επιτήρηση το Μάιο του 2004 έγινε με «πλαστά» –επαναλαμβάνω λέξεις που λέγατε- «χαλκευμένα», «κατασκευασμένα», «ψεύτικα», «μαγειρεμένα κ.λπ. στοιχεία». Δηλαδή, εμείς  να πλήξουμε το ΠΑ.ΣΟ.Κ; Πρώτη έγνοια είχαμε εμείς να πλήξουμε το ΠΑ.ΣΟ.Κ., ή όχι, το οποίο μέχρι σήμερα, πέντε χρόνια, προτάσεις δεν καταθέτει. Και όσο δεν καταθέτει, θα αυτοπλήττεστε. Έτσι, λοιπόν, εμείς πλήξαμε το ΠΑ.ΣΟ.Κ.. Είναι σαν να λέτε εσείς του ΠΑ.ΣΟ.Κ. σήμερα ότι ψεύδονται είκοσι επτά επίτροποι -αυτό μας λέτε- ότι μας κάνουν χάρη, δηλαδή, οι επίτροποι που υπέγραψαν τα επίσημα οριστικά και αμετάκλητα στοιχεία, ότι συμμάχησαν με τη Νέα Δημοκρατία -κάπως έτσι σαν να  ακούγεται- ότι επίσης ψεύδονται –έτσι λέτε εσείς εφόσον αυτά υποστηρίζετε-  στο EUROGROUP όλοι οι Υπουργοί Οικονομίας και Οικονομικών, ότι και αυτοί είναι με τη Νέα Δημοκρατία. 
      Και μάλιστα το εντυπωσιακό είναι πως όταν βγήκαμε το 2006, τη χρονιά που κλείνουμε σήμερα, από την επιτήρηση, βγήκατε και είπατε για δεύτερη φορά ότι «είναι ψεύτες» αυτοί  που υπέγραψαν οριστικά και αμετάκλητα στοιχεία της Ευρωπαϊκής Ένωσης, ότι δηλαδή οι Υπουργοί του EUROGROUP, οι είκοσι επτά επίτροποι λένε ψέματα για δεύτερη φορά. Δηλαδή, πλην των Βουλευτών του Π.ΑΣΟ.Κ. και κυρίως του κ. Παπανδρέου -και ο Αλμούνια που είναι και αυτός «ΠΑ.ΣΟ.Κ.» της δικής του χώρας, σοσιαλιστής- όλοι λένε ψέματα.  
      Εγώ σας είπα και πριν ότι  τα στοιχεία που μας δώσατε και τα στοιχεία που επικύρωσε οριστικά και αμετάκλητα η Ευρωπαϊκή Ένωση δείχνουν ένα πράγμα: όπως είχαμε τα golden boys, είχαμε και τους golden ministers, τους πράσινους golden ministers. Είχαν καταντήσει την Ελλάδα LEHMAN BROTHERS με τα τοξικά χρέη, τα οποία δημιούργησαν  στη χώρα. Και βεβαίως τώρα που φύγατε πέντε χρόνια, μας κάνετε αναφορές. Να σας πω κάτι απλό αγαπητοί συνάδελφοι; Όταν έφυγε το ΠΑ.ΣΟ.Κ. από την εξουσία πήρε μαζί του το χρέος; Δηλαδή φεύγοντας από την κυβέρνηση πήρε το χρέος και το κουβάλησε μακριά, πήρε τα ελλείμματα και τα μηδένισε, πήρε τα προβλήματα; Δεν τα άφησε όλα εδώ; Αυτά δεν διαχειριζόμαστε; Δεν έχουμε στον προϋπολογισμό, το σχέδιο του οποίου θα συζητήσουμε πάλι την εβδομάδα αυτή, με 11.000.000.000 ευρώ που σας δώσαμε το χρέος 25% και μετά το πήγατε από τέσσερις μήνες ουσιαστικά δουλειάς σε δεκαέξι μήνες δουλειά για να βγάλουμε μόνο το χρέος της χώρας; 
      Φίλες και φίλοι, ξεχάσατε ότι όταν μπήκαμε –και αυτοκομπαζόσασταν οι ίδιοι με την υπογραφή- στην ΟΝΕ μας λέγατε τότε «ναι, ήταν ένας θρίαμβος του ΠΑ.ΣΟ.Κ.». Όμως, δεν μας λέτε την αλήθεια ότι μαζί με την υπογραφή αυτή υπογράψατε ότι κάθε χρόνο θα μειώνεται και το χρέος της χώρας 1,2 δισεκατομμύρια ευρώ. Θριαμβολογείτε για το ένα, αλλά αφήνετε το άλλο. 
      Και ποιο είναι το αστείο; Άκουσα συνάδελφο πριν που έκανε και αναφορά στην κυβέρνηση Μητσοτάκη, που λέει ότι η Νέα δημοκρατία αυξάνει τα χρέη. Αυτό που κάνετε είναι ανεπίτρεπτο. Δηλαδή μας φωνάζετε, μας καταγγέλλετε σήμερα και διαμαρτύρεστε γιατί γράφουμε δύο χρόνια μετά το χρέος που λένε οι Ευρωπαίοι ότι είναι τόσο το χρέος 8%. 
Τι να τα κάνουμε τα χρέη αυτά; Πού να τα πάμε; Δεν πρέπει να τα γράψουμε; Αφού εμείς κυβερνάμε τώρα. Δικά  μας χρέη είναι; Τα δικά σας είναι. Δεν πρέπει να τα αποτυπώσουμε; Ψεύτες εσείς, θέλετε να συνεχίσουμε να είμαστε και εμείς ψεύτες; Ε, όχι, λοιπόν, δεν θα γίνει αυτό.
      Η αλήθεια είναι η εξής: Για την επιτήρηση που πληρώσαμε για τις χρονιές που κλείνουμε και αν μπει ξανά η Ελλάδα σε επιτήρηση, πρέπει να ξέρετε κάτι. Και εσείς πρέπει να σέβεστε αυτά που λέτε. Το 70% με 80% της διαδικασίας του υπερβολικού ελλείμματος, δηλαδή αυτό που λέμε επιτήρηση, το πληρώνουν οι μισθωτοί και οι συνταξιούχοι. Εξαναγκάσατε, δηλαδή, και θέλετε πάλι το ίδιο να γίνει, τους μισθωτούς και τους συνταξιούχους να πληρώσουν. Φέραμε το φορολογικό για να εκλογικεύσουμε τα πράγματα.
      Έχετε σκεφθεί, αγαπητοί συνάδελφοι –κλείνω με αυτό, κύριε Πρόεδρε- τι θα είχε συμβεί, εάν η κρίση αυτή που έχει σήμερα ο πλανήτης και μαστίζει ολόκληρο τον κόσμο, μας είχε βρει το 2006, τη χρονιά που κλείνουμε σήμερα; Έχετε σκεφτεί, φέρνετε στο μυαλό σας, την Ελλάδα να είναι στη διαδικασία του υπερβολικού ελλείμματος, τα χρέη να είναι τα κρυφά, όχι τα φανερά, 4.000.000.000 ευρώ τα οποία δεν τα εμφανίσατε πουθενά και ταυτόχρονα να προσπαθεί ο Κώστας Καραμανλής και η Κυβέρνηση να φέρει την Ελλάδα εκεί που πρέπει; Ούτε που το σκέφτομαι.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε το συνάδελφο κ. Καλλιώρα.
      Το λόγο έχει από το ΠΑ.ΣΟ.Κ. ο κ. Παναγιώτης Σγουρίδης για δέκα λεπτά.
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε  Πρόεδρε.
       Κύριοι συνάδελφοι, δυστυχώς η διαλεκτική είναι η θεωρία των αυθαίρετων παραδοχών. Τέτοιες αυθαίρετες παραδοχές σήμερα από τους Βουλευτές της Συμπολίτευσης ακούσαμε πολλές. Είπε ο Κοινοβουλευτικός Εκπρόσωπος της Νέας Δημοκρατίας –και το πίστεψε κιόλας- ότι χάρις στον Πρωθυπουργό οι αγροτικές επιδοτήσεις εξασφαλίστηκαν μέχρι το 2013. 
      Να πούμε την αλήθεια, γιατί μας βλέπει, εάν μας βλέπει, ο ελληνικός λαός από το κανάλι της Βουλής. Οι αροτριαίες καλλιέργειες εξασφαλίστηκαν το 2002. Η βάση για τα μεσογειακά προϊόντα καπνός, λάδι, βαμβάκι μπήκε στη Σύνοδο Κορυφής του 2003. Η οριστική διαπραγμάτευση που κάνατε εσείς, έκοψε το 50% της επιδότησης από το 2009 για τον καπνό. Από το 2009 και μετά, το 50% της επιδότησης του καπνού πάει στον τρίτο πυλώνα.
      Τι διαπραγματεύτηκε η Νέα Δημοκρατία; Διαπραγματεύτηκε τη ζάχαρη, τη βιομηχανική ντομάτα και τα λαχανικά. Όλα πήγαν κατά διαβόλου, βούλιαξαν. Είπε ο κ. Καλλιώρας για την επιτήρηση και μάλιστα είπε ότι μπήκαμε στην επιτήρηση, αλλά μόλις βγήκαμε, τη χρονιά με την οποία τώρα κλείνουμε Ισολογισμό και Απολογισμό. Μου θύμισε τον πατροκτόνο που ζητά επιείκεια από το δικαστήριο, γιατί είναι ορφανός. Ποιος μετέθεσε τα χρέη στις παλαιότερες χρονιές των οπλικών συστημάτων; Ποιος τη λογιστική καταγραφή την έκανε ταμειακή για μεν τις προκαταβολές των οπλικών συστημάτων, για δε τα χρέη των νοσοκομείων που έπρεπε να πληρώσουν τώρα, την έκαναν λογιστική και τα μετέθεσαν τότε που γεννήθηκαν τα χρέη, δηλαδή στις χρονιές 2002, 2003; Πλήρωσαν το 2006 τα νοσοκομεία, τις ενέσεις και τα φάρμακα του 2006-2007, όπως γίνεται συνήθως και τις χρέωσαν τις προηγούμενες χρονιές, ενώ τις προκαταβολές των οπλικών συστημάτων δεν θα τις χρεώσουν, όταν θα τα παραλάβουν. Τέλος πάντων, η ουσία είναι μία. Δύο είναι οι αριθμοί: το δημόσιο χρέος και το έλλειμμα ισοζυγίου τρεχουσών συναλλαγών. Από εκεί καταλαβαίνεις την αξιοπιστία κάθε κυβέρνησης. 
      Εγώ θα αναφερθώ, μιλώντας για τον Ισολογισμό και Απολογισμό, σε δύο κομμάτια: στην πολιτική και στη δημοσιονομική διάσταση που έχουν αυτές οι συζητήσεις.
       Κύριοι συνάδελφοι, ως προς το θέμα της πολιτικής διάστασης, το σύνολο των επιχειρήσεων και κυρίως των εισηγμένων στο Χρηματιστήριο, κάθε τρίμηνο και κάθε εξάμηνο καταθέτει οικονομική κατάσταση και ετησίως ισολογισμό στο πρώτο εξάμηνο του επόμενου έτους. Και αυτό γιατί; Για να γνωρίζουν οι μέτοχοι, μικροί και μεγάλοι, την πορεία των εταιρειών στις οποίες μετέχουν. Μάλιστα, οι καταστάσεις αυτές είναι ελεγμένες από ανεξάρτητους ορκωτούς λογιστές. Όλα αυτά για την προστασία των επενδυτών, την έγκαιρη ενημέρωση και τη διαφάνεια.
      Στην επιχείρηση που λέγεται «ελληνικό κράτος», όπου μέτοχοι είναι όλοι οι Έλληνες και οι επιχειρήσεις τους, όπου αναγκαστικά όλοι συμμετέχουν μέσω των φόρων στις διαρκείς αυξήσεις κεφαλαίων που κάνει το ελληνικό κράτος, η εκάστοτε κυβέρνηση, όπου αναλαμβάνουν υποχρεώσεις δεσμευτικές για τους ίδιους, τα παιδιά τους και τα εγγόνια τους που και αυτά ακόμη θα πληρώνουν τις υποχρεώσεις αυτές συνεχώς και αδιαλείπτως, ο ισολογισμός της επιχείρησης «ελληνικό κράτος» και ο απολογισμός εμφανίζεται δύο χρόνια μετά, χωρίς ανεξάρτητο έλεγχο, χωρίς αποδεικτικά στοιχεία αξιοπιστίας.
      Δηλαδή,  κύριοι συνάδελφοι, το δικαίωμα του τελευταίου μικρομετόχου κοινής επιχείρησης δεν το έχει ο Έλληνας πολίτης, δεν το έχει η Βουλή, που υποτίθεται ότι εξουσιοδοτήθηκε από τον ελληνικό λαό για να φροντίζει τα της οικονομίας του. 
      Η σημερινή διαδικασία, κατά τη δική μου άποψη, είναι άνευ αντικρίσματος. Και είναι άνευ αντικρίσματος εάν δεν θεσμοθετήσουμε την απαγόρευση μεταβολής οποιουδήποτε κονδυλίου του προϋπολογισμού χωρίς την έγκριση της Βουλής και χωρίς να περνά από ειδική επιτροπή ελέγχου των ισολογισμών. Εάν δεν γίνει αυτό, το να έρχεται κάθε τέσσερις μήνες ο Υπουργός  Εθνικής Οικονομίας στην Επιτροπή Οικονομικών και να μας ενημερώνει χωρίς να έχει καμία μα καμία υποχρέωση την οποιαδήποτε μεταρρύθμιση κονδυλίου να την περάσει μέσα από τη Βουλή, είναι άνευ αντικρίσματος. Απλώς θα έρχεται να μας λέει κάποια πράγματα, χωρίς να έχει καμία υποχρέωση.
      Σήμερα το έχουμε ανάγκη αυτό. Οι πολίτες έχουν χάσει την αξιοπιστία τους απέναντι στην πολιτική και στους πολιτικούς. Θα πρέπει, λοιπόν, να υπάρχει πλήρης δημοσιονομικός έλεγχος. Σήμερα που όλοι μιλούν για διαφάνεια και στις χρηματοπιστωτικές συναλλαγές θα πρέπει το κράτος να δώσει πρώτο το παράδειγμα  αξιοπιστίας, διαφάνειας και ελέγχου.
      Θα σας φέρω ένα παράδειγμα. Εάν η ανταλλαγή των εκτάσεων της λίμνης Βιστωνίδας και οι αποτιμήσεις των περιουσιακών στοιχείων των εκτάσεων που ανταλλάχτηκαν, εγγράφονταν στις τρίμηνες καταστάσεις του Υπουργείου και περνούσαν από την επιτροπή της Βουλής, η χώρα θα απέφευγε μια τεράστια ζημιά και ο πολιτικός κόσμος ένα τεράστιο στίγμα. 
      Το ίδιο και για τα δομημένα ομόλογα. Θα έπρεπε να το γράψουν οι εφημερίδες για να φτάσουμε στο σημείο να γλιτώσουμε τα ταμεία μας από τα δομημένα ομόλογα, αυτά που αναφέρονται ως λευκή τρύπα στον Προϋπολογισμό και στους ισολογισμούς-απολογισμούς;
       Έρχομαι τώρα στη δημοσιονομική διάσταση. Κύριοι συνάδελφοι, η βασική αρχή της λογιστικής επιστήμης είναι η σύγκριση στοιχείων, που έχουν αποτυπωθεί με τις ίδιες αρχές. Τότε μόνο μπορείς να συγκρίνεις στοιχεία. Δεν μπορείς να συγκρίνεις ανόμοια πράγματα. Και η πιο μικρή εταιρεία όταν τροποποιεί το λογιστικό της σύστημα, είναι υποχρεωμένη να αναμορφώνει τους προηγούμενους ισολογισμούς. Εάν δεν το κάνει η εταιρεία, το κάνουν οι ορκωτοί λογιστές και το αναγράφουν στις εκθέσεις ελέγχου. Γράφουν «αλλάξαμε το σύστημα και αυτό το σύστημα είναι διαφορετικό». 
      Εσείς υποβάλατε τον Απολογισμό και τον Ισολογισμό του 2006 και δεν τηρήσατε τίποτε από αυτά. Τροποποιήσατε το Α.Ε.Π. και τις αρχές αποτύπωσης των δαπανών και έτσι αλλάξατε και τον αριθμητή και τον παρανομαστή του κλάσματος. Το αποτέλεσμα είναι το ίδιο. Εδώ είναι το θέμα της απογραφής. Μέσα σε όλη αυτήν την υπόθεση της αλλαγής του όγκου του Ακαθάριστου Εθνικού Προϊόντος, της παραδοχής να βάλετε την παραοικονομία μέσα κατά ένα ποσοστό, ποσοστιαίως δείχνουμε ότι έχουμε μείωση του χρέους ή οτιδήποτε άλλο.
      Αυτά είναι αλχημείες. Θα μου πείτε «τα κάνατε και εσείς». Αλλά εσείς δεν ήρθατε στην κυβέρνηση, επαγγελλόμενοι να κάνετε αυτά που κάναμε εμείς. Θα κάνατε το διαφορετικό. Δεν το κάνετε και γι’ αυτό ελέγχεστε.
      Η ουσία, όμως, δεν βρίσκεται σε αυτούς τους δείκτες, κύριοι συνάδελφοι. Βρίσκεται στην πραγματικότητα. Και η πραγματικότητα του Ισολογισμού αποδεικνύει δύο πράγματα.
      Πρώτον, πώς μία οικονομία που παρουσίασε αύξηση δαπανών, λόγω της υποχρέωσης των ολυμπιακών έργων και της προσαρμογής της χώρας στις απαιτήσεις των Ολυμπιακών Αγώνων, ύψους 4.000.000.000 με 5.000.000.000, ευρώ δηλαδή 2% με 3% του Α.Ε.Π., όταν τελείωσαν αυτά, δεν μειώθηκαν οι δημόσιες δαπάνες. Και η ερώτηση είναι η εξής: Επενδύθηκαν σε άλλα έργα; Τα λεφτά αυτά, δηλαδή, πήγαν σε άλλα έργα; Η απάντηση είναι «όχι», διότι την ίδια στιγμή οι δημόσιες επενδύσεις μειώθηκαν από 4.600.000.000 ευρώ το 2004 στα 2.600.000.000 ευρώ το 2006. Είχαμε περίπου 2.000.000.000 ευρώ μείωση των δημοσίων επενδύσεων. 
      Δεύτερον, πώς αυξήθηκε ραγδαία ο δανεισμός του δημοσίου, χωρίς να αυξηθούν οι επενδύσεις και η κοινωνική πολιτική;
      Κύριοι συνάδελφοι, μην κουράζεστε, η απάντηση είναι απλή. Η Νέα Δημοκρατία αύξησε το λειτουργικό κόστος του κράτους, χωρίς να αυξήσει την ποιότητα των υπηρεσιών που παρείχε στον Έλληνα πολίτη. Αυτό λέγεται αλόγιστη σπατάλη. Το να πληρώνεις για να έχεις καλύτερη ποιότητα παροχής υπηρεσιών το καταλαβαίνω, αλλά το να πληρώνεις παραπάνω και η ποιότητα των υπηρεσιών να είναι κακή αυτό δεν το καταλαβαίνω. 
      Είχατε πει ότι θα μειώσετε κατά 10.000.000.000 ευρώ τη σπατάλη του ελληνικού κράτους. Οι σπατάλες όχι μόνο δεν μειώθηκαν, αλλά αυξήθηκαν. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, κύριε Πρόεδρε. 
      Όλα αυτά έγιναν σε μια περίοδο που ήταν παχιές οι αγελάδες. Χαμηλά επιτόκια, εύκολο χρήμα. Σήμερα, όμως, έχουμε την κρίση. Και σήμερα πρέπει να στηριχθεί η πραγματική οικονομία η οποία πλήττεται. Εσείς εξαντλήσατε, κύριοι της Νέας Δημοκρατίας όλα τα αποθέματα. Οι  κάρτες της Κυβέρνησης της Νέας Δημοκρατίας χτύπησαν κόκκινο. Η ανταγωνιστικότητα της ελληνικής οικονομίας   έφθασε στον πάτο. Πώς αποδεικνύεται αυτό; Θα σας πω πώς. Είχαμε 11.000.000.000 ευρώ έλλειμμα ισοζυγίου τρεχουσών συναλλαγών το 2004. Το έλλειμμα ισοζυγίου τρεχουσών συναλλαγών έγινε 24.000.000.000 ευρώ το 2006. Αυτό σημαίνει μείωση της ανταγωνιστικότητας. Η μείωση της ανταγωνιστικότητας εκτοξεύει τα επιτόκια στα ύψη.  Σήμερα το κράτος δανείζεται ακριβά και όταν του χρόνου θα θέλετε 45.000.000.000 να δανειστείτε δεν, θα υπάρχει κανένας να μας τα δανείσει. Η χώρα θα φθάσει στην εποχή του Τρικούπη «δυστυχώς επτωχεύσαμεν». Καλό είναι ο κ. Αλογοσκούφης να παρατήσει το καράβι. Είναι η πρώτη φορά που, εάν ένας καπετάνιος το παρατήσει, ίσως το καράβι σωθεί. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κ. Σγουρίδη. 
      Το λόγο έχει ο Βουλευτής της Νέας Δημοκρατίας κ. Γιαννάκης Μιχαήλ για δεκατρία λεπτά. 
      ΜΙΧΑΗΛ ΓΙΑΝΝΑΚΗΣ: Ευχαριστώ, κύριε Πρόεδρε. 
      Καταλαβαίνω και κατανοώ την αγωνιώδη προσπάθεια του κ. Σγουρίδη να στηρίξει την επιχειρηματολογία του, όπως επίσης θα συμφωνούσα απόλυτα με το πώς πρέπει να εκτελείται ένας προϋπολογισμός, ποια διαδικασία θα πρέπει να ακολουθούμε και στην Επιτροπή Οικονομικών και στην Επιτροπή Απολογισμού και Ισολογισμού. Εδώ, όμως, προκύπτει ένα ερώτημα, φαντάζομαι λογικό: Όλα  αυτά τα χρόνια, που το ΠΑ.ΣΟ.Κ. ασκούσε εξουσία, που ο αγαπητός συνάδελφος ήταν στο Προεδρείο της Βουλής, γιατί δεν πήρατε μια ανάλογη πρωτοβουλία, ώστε να κατοχυρώσετε τέτοιες διαδικασίες διαφάνειας, συζήτησης και ελέγχου, εάν θέλετε, το πώς εκτελείται ο κάθε προϋπολογισμός; 
      Ευτυχώς, με την τελευταία αναπροσαρμογή του Κανονισμού της Βουλής θεσπίσαμε τέτοιες διαδικασίες και πιστεύω ότι όλα τα κόμματα συμφωνήσαμε, ώστε ανά τετράμηνο να έχουμε τη δυνατότητα όλες οι πτέρυγες, όλοι οι συνάδελφοι να έχουμε πλήρη εικόνα για το πώς πηγαίνει ο κάθε προϋπολογισμός. Και αυτό είναι  μια σημαντική κατάκτηση όλων μας, γιατί πλέον θα έχουμε τη δυνατότητα να παρακολουθούμε, να κάνουμε τις παρατηρήσεις μας, τις προτάσεις μας, την κριτική μας για τον εκάστοτε προϋπολογισμό.
      Κύριοι συνάδελφοι, πιστεύω ότι το σημερινό μας θέμα είναι ένα θέμα που δεν έχει πολιτική ουσία, με την έννοια ότι είναι μια τυπική διαδικασία. Και είναι τυπική η διαδικασία, γιατί δεν υπάρχει προηγούμενο να μην ψηφιστεί ένας  Απολογισμός και Ισολογισμός, ούτε υπάρχει η δυνατότητα να υπάρξουν  προτάσεις βελτίωσης, αλλαγής ούτε μιας λέξης ούτε ενός αριθμού. Και δεν υπάρχει τέτοιο προηγούμενο. 
      Αλίμονο, εάν κάποιος Απολογισμός και Ισολογισμός του οποιουδήποτε έτους καταψηφιζόταν από το Σώμα! Αυτό καταλαβαίνετε τι συνεπάγετο. Μια ασυνέχεια, μια καταστροφή της εμπιστοσύνης των μηχανισμών του κράτους και του Υπουργείου Οικονομίας και Οικονομικών. Και τέτοια δυνατότητα δεν  υπάρχει.
      Είναι, βέβαια, θεμιτό να υπάρχουν επιχειρήματα από όλες τις πτέρυγες της Βουλής και από τη Συμπολίτευση και από την Αντιπολίτευση, ο καθένας να υπερασπίζει τα επιχειρήματά του για την οικονομική πολιτική, αλλά σε καμμία περίπτωση, επί της ουσίας, δεν μπορούμε να αλλάξουμε τίποτα. Όπως εμείς το 2004 και το 2005 «αναγκαστήκαμε» να ψηφίσουμε Απολογισμούς και Ισολογισμούς του 2002 και 2003 που δεν τους είχαμε ψηφίσει, το ίδιο θα κάνατε και εσείς, εάν σήμερα ήσασταν κυβέρνηση. Θα ερχόσασταν εδώ να ψηφίζατε, γιατί έτσι πρέπει να κάνετε, έτσι πρέπει να κάνουμε. Οπότε ουσιαστικά δεν έχει κανένα πολιτικό ενδιαφέρον. Και είναι βέβαιο ότι η κοινωνία ελάχιστα ενδιαφέρεται για το συγκεκριμένο θέμα. 
      Πραγματικά, κύριε Πρόεδρε, αναρωτιέμαι γιατί χρειάζονται δύο συνεδριάσεις για να εξετάσουμε και να αναλύσουμε ένα θέμα το οποίο εξ’ αρχής έχει λυθεί. Και έχει λυθεί για τους λόγους που προανέφερα. 
      Βέβαια, μπορεί να βελτιωθεί η συζήτηση. Μπορεί ο Απολογισμός και Ισολογισμός των επόμενων χρόνων να έρχεται πολύ πιο γρήγορα. Τότε θα έχει πραγματικά ουσία να συζητάμε πιο κοντά στο έτος που εκτελέστηκε ο προϋπολογισμός. Εάν πρόσεξα καλά, στην εισήγηση υπάρχει η κατάθεση από το Νοέμβριο του 2007 του Απολογισμού και του Ισολογισμού του 2006. Άρα, θα μπορούσαμε πέρυσι τέτοιο μήνα, τέτοιες μέρες, να συζητούσαμε για το 2006. Γιατί, άραγε, να ερχόμαστε μετά από δύο χρόνια να συζητούμε έναν Απολογισμό και Ισολογισμό, μια εκτέλεση Προϋπολογισμού, που ήδη έχει ολοκληρωθεί και που δεν μπορεί να αλλάξει τίποτα; 
       Έπειτα, εάν θέλετε, και καθαρά πολιτικά να εξετάσουμε το ζήτημα, η εκτέλεση του συγκεκριμένου Προϋπολογισμού έχει κριθεί πολιτικά και στις τελευταίες εκλογές, Και κρίθηκε θετικά. Το να ερχόμαστε μετά από δύο χρόνια να συζητάμε για κάτι που είναι δεδομένο νομίζω ότι περισσότερο χάνουμε πολιτικό χρόνο, παρά προσθέτουμε, όταν έχουμε να κάνουμε προτάσεις και να είμαστε περισσότερο ωφέλιμοι προς την κοινωνία μπροστά στο ρόλο που καλείται να παίξει ο καθένας από το Σύνταγμα και τον Κανονισμό. Άρα, είναι μία καθαρά τυπική διαδικασία χωρίς καμμιά δυνατότητα αλλαγής. 
      Κυρίες και κύριοι συνάδελφοι, πιστεύω ότι ο Προϋπολογισμός του 2006 εκτελέστηκε με τον καλύτερο δυνατό τρόπο. Θα θυμάστε την κριτική που ασκήθηκε από την πλευρά της Αντιπολίτευσης και ιδιαίτερα της Αξιωματικής Αντιπολίτευσης για το πόσο ανεδαφικός, ανεφάρμοστος, εξωπραγματικός ήταν ο συγκεκριμένος Προϋπολογισμός. Τα αποτελέσματα διέψευσαν όλες αυτές τις αναφορές, τις Κασσάνδρες που προμήνυαν καταστροφή. 
      Κυρίες και κύριοι συνάδελφοι, πιστεύω ότι εκτός από το τυπικό το ουσιαστικό είναι ότι θα πρέπει στην πορεία, τα επόμενα χρόνια, μέσα από τον Κανονισμό της Βουλής που ήδη έχει αναμορφωθεί, να μας δίνετε τη δυνατότητα να κάνουμε προτάσεις, να ελέγχουμε τη διαδικασία εκτέλεσης των προϋπολογισμών. Και πιστεύω, κύριε Υπουργέ, ότι από την καινούργια χρονιά, με το νέο προϋπολογισμό, θα έχετε τη δυνατότητα ανά τρίμηνο ή τετράμηνο να ενημερώνετε τη Βουλή, να μπορούμε και εμείς να ασκούμε έναν ουσιαστικό έλεγχο, να κάνουμε προτάσεις, ενδεχομένως, για βελτίωση της λειτουργίας, αλλά και της εκτέλεσης του προϋπολογισμού, γιατί νομίζω ότι αυτό πρέπει να είναι το ζητούμενο.
      Κύριοι συνάδελφοι, είναι βέβαιο ότι άλλα είναι τα προβλήματα της καθημερινότητας, της επικαιρότητας εάν θέλετε, αυτά που πραγματικά απασχολούν την κοινωνία μας και είναι επίσης βέβαιο ότι αύριο κανένα Μέσο Μαζικής Ενημέρωσης, καμμία εφημερίδα, κανένα ηλεκτρονικό ή άλλο Μέσο Ενημέρωσης δεν θα ασχοληθεί με την αποψινή μας ή τη μεθαυριανή μας συζήτηση για τον Απολογισμό και Ισολογισμό. Αυτό δείχνει ότι θα πρέπει αλλιώς να αντιμετωπίζουμε τέτοιες συζητήσεις. Θα πρέπει να δίνεται η δυνατότητα έγκαιρα να γίνονται οι τοποθετήσεις, ο έλεγχος που είναι εφικτός και θεμιτός απ’ όλους μας στην εκτέλεση ενός προϋπολογισμού και όχι να ερχόμαστε μετά από δύο χρόνια να κυρώνουμε ουσιαστικά μια τυπική και προαποφασισμένη διαδικασία. 
      Σας ευχαριστώ.
         ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε, κύριε Γιαννάκη.
          Ο συνάδελφος από το ΠΑ.ΣΟ.Κ. κ. Κωνσταντίνος Σπηλιόπουλος, έχει το λόγο για δέκα λεπτά.
         ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ευχαριστώ, κύριε Πρόεδρε.
         Κυρίες και κύριοι συνάδελφοι, η συζήτηση που γίνεται για τον Απολογισμό και Ισολογισμό του 2006, έχει μία σημασία για τους πολίτες και μπορεί να βγάλει συμπεράσματα ο κάθε πολίτης όσον αφορά ορισμένα ζητήματα. 
         Πρώτον, για την εφαρμογή του Προϋπολογισμού του 2006. Δηλαδή, εάν τα νούμερα τα οποία είχε υπολογίσει τότε η κυβέρνηση, εφαρμόστηκαν. 
         Δεύτερον, εάν επιτεύχθηκαν οι στόχοι του Προϋπολογισμού του 2066 και τρίτον και σημαντικότερο τι αποτελέσματα είχε η εφαρμογή αυτής της πολιτικής, αυτού του Προϋπολογισμού για τους Έλληνες πολίτες.
         Πιστεύω, λοιπόν, ότι αυτή η συζήτηση που γίνεται σήμερα γίνεται όχι μόνο για τυπικούς λόγους, για την τυπική έγκριση του Ισολογισμού και Απολογισμού, αλλά και για την αποτίμηση αυτής της πολιτικής που εφαρμόστηκε τότε στους Έλληνες πολίτες. Έχει επίσης σημασία, διότι, ο Προϋπολογισμός του 2006, θα έδινε ένα εξιτήριο υποτίθεται για την ελληνική οικονομία από την υπόθεση αυτής της επιτήρησης που ήταν μια απόφαση παράλογη, καταστροφική και καταστροφική για τη χώρα μας, αυτή η απόφαση την οποία πήρατε τότε.
         Επίσης, έχει μεγάλη σημασία διότι θα έπρεπε η εφαρμογή του Προϋπολογισμού του 2006 να είναι υπόδειγμα, όπως έλεγε τότε η κυβέρνηση, στην διαχείριση, στη διαφάνεια και στην αποτελεσματικότητα. Δυστυχώς, τίποτε από όλα αυτά δεν έγινε και αυτό φαίνεται από τον Ισολογισμό, τον Απολογισμό του 2006, όπως ακούσαμε και αναλύθηκε και από τον εισηγητή μας με στοιχεία και με νούμερα. 
         Εκείνο όμως που έχει μεγαλύτερη σημασία, όπως είπα, είναι τι αποτελέσματα δημιούργησε εκείνη η πολιτική και τα αποτελέσματα σήμερα τα βλέπουμε, τα βιώνουμε, τα βιώνει ο Έλληνας πολίτης στην καθημερινότητά του. Γνωρίζουμε πλέον, ότι οδηγηθήκαμε με βήματα σταθερά στην αναδιανομή των βαρών, σε όφελος βεβαίως των ολίγων και ισχυρών. 
         Επίσης, οδηγηθήκαμε στη μείωση της ανάπτυξης, γιατί θυμάστε τους ρυθμούς ανάπτυξης το 2003 και το 2004 και σε ποιους ρυθμούς ανάπτυξης έχουμε φτάσει σήμερα. Από το 5% περίπου –άλλωστε τότε το θεωρούσατε και μικρό και λέγατε ότι θα αυξηθεί πολύ περισσότερο- φθάσαμε σε ρυθμούς που την επόμενη χρονιά θα είναι κάτω και από το 2%. Φτάσαμε επίσης, στην αύξηση των ελλειμμάτων. Παρά το ό,τι εκείνη η περίοδος με την απογραφή έβαλε την οικονομία σε μία εσωστρέφεια, με τα γνωστά προβλήματα και την προσπάθεια την οποία καταβάλλατε, με νέα φορολογικά έσοδα για να βγούμε από την επιτήρηση, παρ’ όλα αυτά σήμερα έχουμε επίσης τον ίδιο φαύλο κύκλο. Και φτάσατε σήμερα, κύριε Υφυπουργέ, φέτος το καλοκαίρι, Αύγουστο μήνα, εν μέσω του έτους να επιβάλλετε νέα φορολογικά μέτρα. Και τα επιβάλλατε για έναν μόνο λόγο. Διότι, η EUROSTAT ήταν εδώ, έκανε ελέγχους και η επιτήρηση ήταν και είναι ακόμη προ των πυλών. Και τα αποτελέσματα, βεβαίως, τα είδαμε. Το έλλειμμα του 2007 είναι πάνω από το 3% που είναι το όριο, είναι 3,5% και βέβαια εδώ βρήκατε μια δικαιολογία –πιστεύω φθηνή δικαιολογία που δεν θα την πιστεύει κανένας- ότι εκτροχιάστηκε ο Προϋπολογισμός και αυξήθηκε το έλλειμμα διότι το 2007 είχαμε το θέμα των πυρκαγιών. Αλήθεια, πόσο επιβάρυνε το ζήτημα των πυρκαγιών το έλλειμμα και τον προϋπολογισμό; Όλες οι δαπάνες που έχουν γίνει μέχρι σήμερα, έχουν γίνει από το κονδύλι, από το κεφάλαιο, το οποίο συσσωρεύτηκε από τις εθελοντικές προσφορές των Ελλήνων πολιτών, που μάλιστα και αυτές δεν έχουν φτάσει στους πολίτες οι οποίοι έχουν πάθει καταστροφές, για να φτιάξουν τα σπίτια τους, τις περιουσίες τους που έχουν καταστραφεί, από το περίφημο ταμείο του κ. Μολυβιάτη. Δυστυχώς, αυτά τα χρήματα δεν έχουν δοθεί. 
         Εσείς, λοιπόν, τι δώσατε και αυξήσατε τις δαπάνες και αυξήσατε το έλλειμμα; Δώσατε τα περίφημα τριχίλιαρα. Δεν τα δώσατε όμως για τους πυρόπληκτους. Τα δώσατε για έναν άλλον λόγο, για να πάρετε τις εκλογές, για να πιέσετε τους πολίτες. Μάλιστα, τα δώσατε με τέτοιον τρόπο που καταρράκωσαν και το κύρος του κράτους, αλλά και το κύρος και την αξιοπρέπεια των πολιτών. Όποιος ήθελε, λοιπόν, πήγαινε στην τράπεζα και με μία υπεύθυνη δήλωση έπαιρνε τριχίλιαρα. Και τώρα έρχεστε και ζητάτε πίσω τα τριχίλιαρα –και καλά κάνετε και τα ζητάτε πίσω από αυτούς που δεν έπρεπε να τα πάρουν, αλλά τα ζητάτε και από αυτούς που έπρεπε- με μία διαδικασία που έπρεπε να εφαρμόσετε τότε και δεν την εφαρμόσατε, για να δώσετε τα τριχίλιαρα με έναν διαφανή και αποτελεσματικό τρόπο. Τα δώσατε όμως, επαναλαμβάνω, για έναν συγκεκριμένο λόγο. Και από τα τριάντα χιλιάδες, περίπου, τριχίλιαρα που δώσατε τότε, ζητάτε πίσω, περίπου έντεκα χιλιάδες τριχίλιαρα, εάν δεν κάνω λάθος. Αυτή ήταν η πολιτική σας και σε αυτή την πολιτική λέτε ότι οφείλεται η αύξηση του ελλείμματος. Δεν πρόκειται όμως περί αυτού. Είναι η κακή εφαρμογή της πολιτικής σας, η οποία οδήγησε σε αυτά τα αποτελέσματα.
         Τι άλλα αποτελέσματα όμως είδαμε από την εφαρμογή της πολιτικής σας; Είδαμε την μείωση των εσόδων, που οφείλεται πραγματικά στην διάλυση των εισπρακτικών μηχανισμών, δηλαδή τη διάλυση των υπηρεσιών, εκείνων που είχαν την αρμοδιότητα για να εισπράξουν τους φόρους. Και φθάσαμε, βεβαίως, στην αύξηση των δαπανών, αλλά όχι των δαπανών που θα ήταν ωφέλιμες για την ανάπτυξη της χώρας μας, δηλαδή, του Προγράμματος Δημοσίων Επενδύσεων ή των δαπανών που θα ήταν ωφέλιμες για τον πολίτη, δηλαδή των κοινωνικών δαπανών. Αλλά, ποιων δαπανών το ύψος, αυξήσατε; Εκείνων των δαπανών που είναι για δαπάνες των Υπουργείων, για πολιτικές δαπάνες, να εξυπηρετήσετε πολιτικούς στόχους και σκοπούς, να ικανοποιήσετε πολιτικά αιτήματα, δηλαδή μη παραγωγικές δαπάνες. Αυξήσατε, λοιπόν, αυτές τις δαπάνες, σε αντίθεση βεβαίως με αυτά που λέγατε, όταν ήσασταν αντιπολίτευση, ότι από τη μείωση του σπάταλου κράτους, από τη μείωση των δαπανών και από την αύξηση του ρυθμού ανάπτυξης θα είχαμε ένα τεράστιο απόθεμα, για να εφαρμόσετε κοινωνική πολιτική. Δυστυχώς, δεν έγινε τίποτε από όλα αυτά.
         Φθάσαμε, λοιπόν, στο πρωτοφανές –όπως είπα- να έχουμε εν μέσω της φετινής χρονιάς αύξηση της φορολογίας, αλλά και εκείνο που κάνει εντύπωση στον κάθε Έλληνα πολίτη, πιστεύω, ο ίδιος ο Υπουργός της Οικονομίας και των Οικονομικών να λέει ότι «πιάσαμε πάτο στα οικονομικά» και ότι δεν μπορεί να δεσμευθεί για την εφαρμογή του προϋπολογισμού. Και πράγματι, δεν δεσμεύτηκε, όταν στη μέση της χρονιάς έρχεται και εφαρμόζει ένα νέο πακέτο φόρων, ύψους πάνω από 7.000.000.000 ευρώ. Μάλιστα, δεν είναι τυχαίο, το ό,τι ο Υπουργός ετοιμάζεται να αποχαιρετίσει το Υπουργείο Οικονομίας και Οικονομικών, έτσι τουλάχιστον γράφουν όλα τα έντυπα και διαρρέεται από την Κυβέρνηση κιόλας, γιατί φαίνεται ότι αυτή ήταν η επιτυχία της πολιτικής του. 
         Είχαμε όμως και ένα άλλο δυσμενές αποτέλεσμα. Είχαμε τη μείωση του Προγράμματος Δημοσίων Επενδύσεων που με την αιτιολογία ότι θα το υποκαταστήσετε με τις Συμπράξεις του Δημόσιου και Ιδιωτικού Τομέα, θα αποκαταστούσατε δηλαδή αυτό το έλλειμμα, αλλά δυστυχώς δεν το είδαμε. Αυτό το αποτέλεσμα βεβαίως, το είδαμε κυρίως στην περιφέρεια της χώρας μας, όπου υπάρχουν προβλήματα με τα έργα, με τις ανάγκες που έχουν οι περιοχές αυτές, αλλά και με την απορρόφηση των κοινοτικών κονδυλίων, που και αυτά έχουν προβλήματα.
         Κυρίες και κύριοι συνάδελφοι, θέλω να πω δύο-τρία πράγματα, σε σχέση με τα νούμερα του Απολογισμού και του Ισολογισμού. Το σύνολο των πληρωμών, όπως αναφέρεται μέσα στο κείμενο είναι 88.000.000.000 ευρώ περίπου, έναντι πρόβλεψης 81.000.000.000 ευρώ.
      Δηλαδή, έχουμε μια υπέρβαση πάνω από 6,5 δισεκατομμύρια ευρώ. Αυτό λοιπόν, είναι εκείνο που έλεγα προηγουμένως η περίφημη πάταξη της σπατάλης. Συνέβη ακριβώς το αντίθετο. Και επαναλαμβάνω ότι για δαπάνες ωφέλιμες για τον Έλληνα πολίτη όχι ωφέλιμες για την ανάπτυξη της χώρας μας. 
      Όσον αφορά τα τακτικά έσοδα. Είναι αυξημένα σε σχέση με τα προϋπολογισθέντα. Αλλά εδώ ακούσαμε γιατί ακριβώς γίνεται. Δανείστηκε η χώρα μας και δανείστηκε μάλιστα για να καλύψει δαπάνες καταναλωτικές, δαπάνες και σπατάλες των Υπουργείων και ‘όχι βεβαίως για χρήματα τα οποία χρειάζεται πολλές φορές να δοθούν στην αγορά όπως χρειάζεται σήμερα να δοθούν χρήματα, να υπάρχει ρευστότητα προς τις επιχειρήσεις και προς την οικονομία που πρέπει να αναπτυχθεί, σήμερα που στενεύουν τα περιθώρια και που υπάρχει η διεθνής κρίση. Αντίθετα είχαμε μια αύξηση των αμέσων φόρων που ήταν 1,81% ενώ είχαμε μια πολύ μεγάλη αύξηση στους έμμεσους φόρους. Είναι βεβαίως η εύκολη λύση οι ‘έμμεσοι φόροι. Και το γεγονός  ότι μεγάλωσε το κλάσμα μεταξύ εμμέσων και αμέσων φόρων αυτό δείχνει μια αδυναμία του εισπρακτικού μηχανισμού της Κυβέρνησης να εφαρμόσει μια δίκαιη φορολογική πολιτική. Και δεν θέλω να αναφερθώ στα νέα φορολογικά μέτρα που εφαρμόσατε το 2006 για να στηρίξετε την φορολογική σας πολιτική. 
      Τελειώνοντας θα ήθελα να πω κάτι, κύριε Υφυπουργέ, αναφορικά με αυτό που είπατε σε σχέση με το Κτηματολόγιο. Είπατε ότι εσείς ξεκινήσατε το Κτηματολόγιο. Ουδέν ψευδέστερον. Πολύ καλά γνωρίζετε ότι το Κτηματολόγιο το ξεκίνησε, που είναι και αυτό  πολύ σημαντικό έργο το ΠΑ.ΣΟ.Κ.. Εσείς κάνατε κάτι άλλο. Εσείς το δυσφημίσατε και το υπονομεύσατε. Και σήμερα ερχόσαστε να συνεχίσετε ένα έργο που ξεκίνησε το ΠΑ.ΣΟ.Κ και μάλιστα με πολύ αργότερους ρυθμούς παρά το ότι βρήκατε έτοιμες υπηρεσίες, τεχνογνωσία και εμπειρία που δεν υπήρχε όταν ξεκινήσαμε εμείς, και που ξεκινήσαμε εκ του μηδενός. 
      Κλείνοντας, λέγω, κύριε Πρόεδρε, ότι για όλα πια σύμφωνα με την Κυβέρνηση φταίει η διεθνής κρίση. Δεν φταίει όμως η διεθνής κρίση. Φταίει η πολιτική την οποία εφαρμόσατε, φταίει η πολιτική η οποία οδήγησε σε αδιέξοδα την ελληνική οικονομία,  και τους Έλληνες πολίτες. Γι’ αυτό πιστεύουμε ότι χρειάζεται άλλος δρόμος, άλλη πορεία την οποία βεβαίως φαίνεται ότι όλο και περισσότερο υιοθετούν και οι Έλληνες πολίτες. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Βαΐτσης Αποστολάτος): Επειδή η κ. Μπουζάλη, δεν φαίνεται,  ακολουθεί ο συνάδελφος από το ΠΑ.ΣΟ.Κ κ. Νικητιάδης  με τον οποίο θα κλείσουμε προφανώς. 
      ΓΕΩΡΓΙΟΣ ΝΙΚΗΤΙΑΔΗΣ: Κύριε Πρόεδρε, κύριε Υφυπουργέ, κύριοι συνάδελφοι, και λόγω του προχωρημένου της ώρας και λόγω του ότι είμαι ο τελευταίος και ελπίζω όχι ο έσχατος ομιλητής, θα μου επιτρέψετε να αφιερώσω ένα πολύ μικρό ποίημα στον Υπουργό τον κ. Αλογοσκούφη, τη Νέα Δημοκρατία αλλά έχει και τις διαστάσεις του και προς όλες τις πτέρυγες της Βουλής. 
      «Ομνύει κάθε τόσο ν΄ αρχίσει πιο καλή ζωή. 
      Αλλ’ όταν έλθ’ η νύχτα με τες δικές της συμβουλές, με τους συμβιβασμούς της, και με τες υποσχέσεις της. 
      Αλλ’ όταν έλθ’ η νύχτα με τη δική της δύναμι του σώματος που θέλει και  ζητεί, στην ίδια μοιραία χαρά, χαμένος, ξαναπιαίνει». 
      Κωνσταντίνος Καβάφης 1915»
      Παρακολουθώντας κύριοι συνάδελφοι, τον εισηγητή της Νέας Δημοκρατίας τον κύριο Υφυπουργό, τον δικό μας εισηγητή τον κ. Κουτμερίδη, αλλά και όλες τις πτέρυγες της Βουλής σε όσα κατέθεσαν σε σχέση με το συζητούμενο εδώ θέμα δηλαδή τον Ισολογισμό και Απολογισμό του Προϋπολογισμού του 2006,διαρκώς γύρναγε στο μυαλό μου αυτό το συγκεκριμένο ποίημα. Και ήλθε πλέον να επιβεβαιώσει αυτό το ποίημα και με την αναφορά του ο συνάδελφος ο κ. Γιαννάκης με τον οποίο απολύτως συμφωνώ, όταν εδώ είχε το σθένος, το θάρρος  ένας Βουλευτής της Νέας Δημοκρατίας, παρά το ότι η Κυβέρνηση ψήφισε πριν από δύο χρόνια κάποιες αλλαγές σε σχέση με αυτόν τον Ισολογισμό, να πει, «δεν έχει κανένα νόημα η συζήτηση αυτή». Γιατί συζητάμε; Έχει κανένα νόημα; Δεν θα έπρεπε καν να συζητάμε.
      Πραγματικά και εγώ σκέπτομαι έτσι, το 2006 πόσοι θυμούνται τι έγινε μπροστά στη σημερινή οικονομική κατάσταση; Αλλά ακόμη περισσότερο εγώ αναρωτιέμαι και λέω ζητάμε από μια ανώνυμη εταιρεία –αυτή είναι η νομοθεσία της χώρας μας- τρεις μήνες μετά το κλείσιμο του έτους να δημοσιεύσει τον ισολογισμό της. Εκ του νόμου είναι υποχρεωμένη μια ανώνυμη εταιρεία να δημοσιεύσει τον ισολογισμό της. Και το κράτος που απαιτεί από μια ανώνυμη εταιρεία να δημοσιεύει τον ισολογισμό της εντός τριών μηνών, το πανίσχυρο κράτος, το κράτος που έχει όλα τα μέσα υποτίθεται για να δημοσιεύει ισολογισμούς ανά πάσα στιγμή, έρχεται περίπου τρία χρόνια μετά να συζητήσει για τον Προϋπολογισμό του 2006. Θέλουμε –αναρωτιέμαι- δηλαδή πραγματικά να αλλάξουμε τα πράγματα;  
      Διάβασα κύριε Υπουργέ, την έκθεση του κ. Αλογοσκούφη και θα σας πω το εξής. Το άρθρο 76 του νόμου που τροποποίησε τον ισολογισμό λέει: «Επί της διαδηλώσεως του Ελεγκτικού Συνεδρίου» -της εκθέσεως δηλαδή- «ο Υπουργός Οικονομικών με έκθεσή του διατυπώνει απόψεις και σχόλια στις παρατηρήσεις του Ελεγκτικού Συνεδρίου».
      Βάλτε το χέρι στην καρδιά και πείτε μου αν υπάρχει μια άποψη και ένα σχόλιο του κ. Αλογοσκούφη σ’ αυτή την έκθεση που έχει μοιραστεί εδώ πέρα επί της εκθέσεως του Ελεγκτικού Συνεδρίου. Σας βεβαιώνω με τον πλέον κατηγορηματικό τρόπο ότι δεν υπάρχει το παραμικρό. Και λέω, θέλουμε πραγματικά να αλλάξουμε; 
      Και πέρα απ’ αυτό  παίρνω την έκθεση του Ελεγκτικού Συνεδρίου όπως φαντάζομαι συνάδελφοι θα την πήρατε και εσείς και προσπάθησα έτσι να βγάλω μια άκρη. Δικηγόρος είμαι. Δεν είμαι κανένας οικονομολόγος. Και όπως γνωρίζω και ο παριστάμενος εδώ Υφυπουργός δεν είναι οικονομολόγος. Αναρωτιέμαι αν έβγαλε άκρη από την έκθεση του Ελεγκτικού Συνεδρίου, πολιτική άκρη εννοώ, σε μια έκθεση που είναι μόνο αριθμοί, που δεν υπάρχει καμμιά ανάπτυξη, καμμιά άποψη, καμμιά παραίνεση, κανένα σχόλιο. 
      Και έρχεται στο μυαλό μου μια πρόσφατη συζήτηση, κύριε Υφυπουργέ, και είμαι βέβαιος ότι είχατε αντίστοιχες και σεις με άλλους φίλους συναδέλφους μια συζήτηση με έναν σημαντικό οικονομολόγο της χώρας μας ο οποίος αναφερόταν στην αντίστοιχη Audit Office της Μεγάλης Βρετανίας σε σχέση με τον προϋπολογισμό και τη συζήτηση στη Μεγάλη Βρετανία. Και εκεί το Audit Office όχι απλά παίρνει αριθμούς και τους καταθέτει και τους παρατηρεί. Εκεί μπαίνει στην ουσία, εκεί ψάχνει να δει γιατί η βασιλική οικογένεια, επί παραδείγματι, ξόδεψε τόσα χρήματα σ’ αυτόν τον προϋπολογισμό και γιατί έκανε τόσα ταξίδια; Και μήπως έπρεπε να κάνει λιγότερα ταξίδια; Μια διαφορά λοιπόν πάρα πολύ σημαντική. Και αναρωτιέμαι –και είναι θέμα όλων μας όχι μόνο της Νέας Δημοκρατίας- αν θα τολμήσουμε να νομοθετήσουμε και μεις έτσι ώστε το Ελεγκτικό Συνέδριο να φεύγει από τη νομιμότητα, να προχωράει και στη σκοπιμότητα. Έχουμε το σθένος να το κάνουμε αυτό; 
      Εμείς τουλάχιστον με όσες αναφορές έγιναν από τον εισηγητή μας κ. Κουτμερίδη στην επιτροπή, αφήσαμε σαφώς να γίνει αντιληπτό ότι θέλουμε ένα διαφορετικό τρόπο και με μια διαφορετική προσέγγιση να πλησιάζουμε όλα αυτά τα ζητήματα. Έχουμε όμως το σθένος να το κάνουμε όλοι μαζί; 
      Και θα μου επιτρέψετε να μπω και λίγο στην ουσία, να δούμε δηλαδή αν θα ήταν διαφορετικά τα πράγματα, τι θα ελέγχαμε στην πορεία, τι θα ψάχναμε και τι θα μπορούσαμε να διορθώσουμε. 
      Και εγώ παίρνω ενδεικτικά, για το 2006 που συζητάμε, το ρυθμό ανάπτυξης και βλέπω ότι ο ρυθμός ανάπτυξης της χώρας αυτό το συγκεκριμένο έτος του οποίου τον Προϋπολογισμό σήμερα ισολογίζουμε και απολογούμεθα υποτίθεται, ήταν 4%, ενώ ο αντίστοιχος της Ευρωπαϊκής Ένωσης 2,6% και πάω λίγο πιο πίσω και βλέπω ότι το 2003 ήταν 5%. Δηλαδή 20% πήγαμε μείον το 2006. Δηλαδή η Ευρωπαϊκή Ένωση διπλασίασε το ρυθμό ανάπτυξης σ’ αυτό το έτος το 2006 για το οποίο συζητάμε ενώ εμείς πήγαμε πίσω. 
      Αναλογιστήκατε ποτέ αν τελικά αυτός ο Ισολογισμός για τον οποίο συζητάμε ήταν τέτοιος που να ταυτίζει τις απόψεις μας με τον προϋπολογισμό που ψηφίσαμε τότε; Δηλαδή εκείνος ο προϋπολογισμός που ψηφίστηκε σήμερα ερχόμαστε και λέμε ότι έφερε το επιθυμητό αποτέλεσμα; Αυτό θέλαμε; Από 5% ρυθμός ανάπτυξης το 2003, το 2007 να πάμε στο 4%; Είναι βέβαιο ότι δεν το θέλαμε αυτό. 
    Να δούμε με το παγκόσμιο οικονομικό φόρουμ στοιχεία αδιάσειστα, φαντάζομαι, δεν μπορεί να αμφισβητηθούν. Το 2006, το έτος για το οποίο συζητάμε, ήμασταν στην τεσσαρακοστή έβδομη θέση. Γι’ αυτό το έτος, το 2007, πήγαμε στην εξηκοστή πέμπτη θέση. Αντιλαμβάνεσθε πόσες θέσεις κάτω πήγαμε στην ανταγωνιστικότητα και πού τελικά το επισημαίνουμε αυτό. Σε αυτόν τον Ισολογισμό, τον Προϋπολογισμό για τον οποίο συζητάμε, πάντα του 2006, υπάρχει κάποια επισήμανση κάπου; Υπάρχει κάποιο όργανο το οποίο να λέει, μα, τι γίνεται, κατρακυλήσαμε; Τι προβλέψεις είχαμε κάνει, αυτός ήταν ο στόχος μας, να είμαστε το 2006 στην τεσσαρακοστή έβδομη θέση και να πάμε στην εξηκοστή πέμπτη θέση; Έχω την εντύπωση ότι όλοι αντιλαμβανόμαστε ότι τέτοιο όργανο δεν υπάρχει, ένα τέτοιο όργανο κάποια στιγμή θα πρέπει να αναζητήσουμε.
    Τέλος, να πάμε στην κατάσταση με τα νοικοκυριά για να σας πω πολύ γρήγορα, κύριε Υπουργέ, ότι το 2007, δηλαδή ο χρόνος ξανά λέω το 2006 για το οποίο συζητάμε σήμερα, επιχειρήσεις είχαν δάνεια 92.000.000.000 και τα νοικοκυριά 104.000.000.000. Προσέξτε, ήταν πιο δανεισμένα, είχαν περισσότερα δάνεια από ό,τι οι επιχειρήσεις. 
    Λέω, λοιπόν, ο Προϋπολογισμός για τον οποίο απολογούμεθα σήμερα και τον ισολογίζουμε σήμερα, είχε προβλέψει αυτούς τους στόχους; Αυτό ήθελε να πετύχει; Είναι απολύτως βέβαιο ότι δεν ήθελε να πετύχει αυτό, είναι απολύτως βέβαιο ότι έπεσε έξω στις στοχεύσεις του. Αλλά εκείνο που είναι απολύτως βέβαιο, επίσης, είναι ότι δεν το κουβεντιάζουμε, δεν έχουμε ένα μηχανισμό να το ελέγξουμε, δεν έχουμε ένα μηχανισμό να παρέμβουμε, να το διορθώσουμε στην πορεία.
    Και βεβαίως επειδή μπορεί να γίνει κάποια αναφορά -και ίσως έγινε κάποια αναφορά- στο ότι το 2006 πήγαμε πιο κάτω οριακά από το 3% σε σχέση με το σύμφωνο σταθερότητας, επειδή έβαλαν Φ.Π.Α. μεγαλύτερο, επειδή αύξησαν τα καύσιμα και κατάφεραν να πέσουμε λίγο κάτω, ήρθε το 2007 και πήγαμε 3,5%, πάνω δηλαδή από το 3% που προβλέπει το σύμφωνο σταθερότητας.
    Κλείνω, κύριε Πρόεδρε. Κυρίες και κύριοι συνάδελφοι, εγώ θα έλεγα ότι αν αποφασίσουμε να ορκισθούμε ξανά, όπως λέει και το ποίημα του Καβάφη, καλό θα είναι να μη μας συγκινήσει η νύχτα και οι ομορφιές της. Καλό θα είναι να μην μας συγκινήσουν όλες εκείνες οι δυνάμεις που δεν μας επιτρέπουν τελικά όταν θέλουμε να διορθώσουμε κάτι, να το διορθώνουμε. 
    Κύριε Υπουργέ, επειδή σας άκουσα να ασκείτε κριτική στους προϋπολογισμούς του 2003, του 2002, του 2001, υπομονή λίγο, δύο-τρεις μήνες, θα έχετε την ευκαιρία να κριτικάρετε όλους τους προϋπολογισμούς του ΠΑ.ΣΟ.Κ., τους προϋπολογισμούς του ΠΑΣΟΚ που έρχονται, γιατί με αυτήν την κατάσταση  είναι αδύνατο να παραμείνετε στην Κυβέρνηση. 
    Σας ευχαριστώ πολύ και για την υπομονή σας.
    ΠΡΟΕΔΡΕΥΩΝ (Βαϊτσης Αποστολάτος): Ευχαριστούμε πολύ τον συνάδελφο κ. Νικιτιάδη. 
    Κάνατε τη νύχτα βεβαίως πιο συμπαθητική, με την αναφορά σας στον αισθησιακό Καβάφη. Να το θυμίζετε πιο συχνά. Η ερμηνεία του έχει βεβαίως σημαίνουσες έννοιες. 
    Θέλω να σας πω ότι ήδη έχουμε περάσει στην Τρίτη.
    Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    Με τη συναίνεση του Σώματος και ώρα 00.04’ λύεται η συνεδρίαση  για σήμερα ημέρα Τρίτη 18 Νοεμβρίου 2008 και ώρα 18.00’, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και  ερωτήσεων  και  β) νομοθετική εργασία, μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Ενίσχυση της ρευστότητας της οικονομίας για την αντιμετώπιση των επιπτώσεων της διεθνούς χρηματοπιστωτικής κρίσης και άλλες διατάξεις», σύμφωνα με την ημερήσια διάταξη που έχει διανεμηθεί.
    
    Ο ΠΡΟΕΔΡΟΣ 					ΟΙ ΓΡΑΜΜΑΤΕΙΣ
Τελευταία Αποθήκευση:	21/11/2008 4:04:00 μμ	Από:	S.boulia
Εκτυπώθηκε:	20/11/2008 3:45:00 μμ

