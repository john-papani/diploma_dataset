ΣΥΝΕΔΡΙΑΣΗ ΙΑ'
Παρασκευή 15 Οκτωβρίου 1999
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α. ΕΙΔΙΚΑ ΘΕΜΑΤΑ 
1. Επικύρωση Πρακτικών, 
2. 'Αδεια απουσίας των Βουλευτών Κ. Κουλούρη, Φ. Πάλλη-Πετραλιά και Δ. Σιούφα, 
3. Ανακοινώνεται ότι τη συνεδρίαση παρακολουθούν μαθητές, από το Δημοτικό Σχολείο "Ελληνογερμανική Αγωγή", το Δημοτικό Σχολείο 'Αμφισσας, το Δημοτικό Σχολείο Μοσχολουρίου Καρδίτσας και το Δημοτικό Σχολείο Κέδρου Καρδίτσας, 
4. Συζήτηση επί προσωπικού θέματος του Υφυπουργού Εργασίας και Κοινωνικων Ασφαλίσεων Χ. Πρωτόπαπα 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1. Κατάθεση αναφορών, 
2. Απαντήσεις Υπουργών σε ερωτήσεις Βουλευτών, 
3. Ανακοίνωση του δελτίου επικαίρων ερωτήσεων της Δευτέρας 18 Οκτωβρίου 1999, 
4. Συζήτηση επικαίρων ερωτήσεων:
Α. Προς τον Υπουργό Γεωργίας: Ι) σχετικά με τη λήψη μέτρων επίλυσης προβλημάτων των ελαιοπαραγωγών, ΙΙ) σχετικά με την καθυστέρηση καταβολής αποζημειώσεων στους παραγωγούς πορτοκαλιών και ελιάς του Νομού 'Αρτας, ΙΙΙ) σχετικά με τον καθορισμό της επιδότησης για το λάδι της περιόδου 1998-1999, IV) σχετικά με τον αποχαρακτηρισμό δασικής έκτασης στην περιοχή Αστέρια Γλυφάδας κλπ., 
Β. Προς τον Υπουργό Δικαιοσύνης, σχετικά με την κατάσταση του κτιρίου του Δικαστικού Μεγάρου Πάτρας, Γ. Προς τον Υπουργό Δημόσιας Τάξης, σχετικά με την παρουσία των Μονάδων Αποκατάστασης Τάξης (Μ.Α.Τ.) στις κινητοποιήσεις και συγκεντρώσεις των εργαζομένων κλπ.
Δ. Προς τον Υπουργό Εθνικής Οικονομίας, σχετικά με την πώληση της ΑΓΕΤ-ΗΡΑΚΛΗΣ, 
Ε. Προς τον Υπουργό Εργασίας και Κοινωνικών Ασφαλίσεων, σχετικά με την καταβολή των δεδουλευμένων στους εργαζόμενους στη μεταλλευτική επιχείρηση ΒΙΟΜΑΓΝ στην Εύβοια κλπ., 
ΣΤ. Συζήτηση επερώτησης προς τον Υπουργό Εργασίας και Κοινωνικών Ασφαλίσεων, σχετικά με την πολιτική της Κυβέρνησης για την καταπολέμηση της ανεργίας, 
Γ. ΝΟΜΟΘΕΤΙΚΗ ΕΡΓΑΣΙΑ 
1. Κατάθεση σχεδίων νόμων:
α. Ο Υπουργός Εθνικής Παιδείας και Θρησκευμάτων κατέθεσε σχέδιο νόμου: Ι) "Κύρωση της από 24 Σεπτεμβρίου 1999 Πράξης Νομοθετικού Περιεχομένου "Αντιμετώπιση των επιπτώσεων των σεισμών επί της εξεταστικής διαδικασίας σχολικών μονάδων Γυμνασίου, Ενιαίου Λυκείου, Τεχνικών Επαγγελματικών Σχολών και Λυκείων Μέσης Τεχνικής Επαγγελματικής Εκπαίδευσης", ΙΙ) "Αναμόρφωση του νομικού καθεστώτος των Προγραμμάτων Σπουδών Επιλογής στα ΑΕΙ και ΤΕΙ", β. Οι Υπουργοί Εθνικής Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Εθνικής 'Αμυνας, Εξωτερικών, Ανάπτυξης, Περιβάλλοντος, Χωροταξίας και Δημοσίων 'Εργων, Γεωργίας, Εργασίας και Κοινωνικών Ασφαλίσεων, Υγείας και Πρόνοιας, Δικαιοσύνης, Πολιτισμού, Εμπορικής Ναυτιλίας, Μεταφορών και Επικοινωνιών και Τύπου και Μέσων Μαζικής Ενημέρωσης κατέθεσαν σχέδιο νόμου: "Περί Ειδικών Λογαριασμών", 
2. Κατάθεση έκθεσης Διαρκούς Επιτροπής Η Διαρκής Επιτροπή Κοινωνικών Υποθέσεων κατέθεσε την έκθεσή της στο σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Ουζμπεκιστάν για διεθνείς οδικές επιβατικές και εμπορευματικές μεταφορές", 
ΟΜΙΛΗΤΕΣ 
1. Επί του προσωπικού 
ΠΡΩΤΟΠΑΠΑΣ Χ., 
2. Επί των επικαίρων ερωτήσεων 
ΑΓΓΟΥΡΑΚΗΣ Χ., 
ΑΛΦΙΕΡΗ Σ., 
ΒΡΕΤΤΟΣ Κ., 
ΓΙΑΝΝΟΠΟΥΛΟΣ Ε., 
ΔΡΑΓΑΣΑΚΗΣ Ι., 
ΚΟΝΤΑΞΗΣ Α., 
ΠΑΝΑΓΙΩΤΟΥ Σ., 
ΠΑΧΤΑΣ Χ., 
ΠΡΩΤΟΠΑΠΑΣ Χ., 
ΤΣΑΦΟΥΛΙΑΣ Γ., 
ΧΕΙΜΑΡΑΣ Α., 
ΧΡΥΣΟΧΟΙΔΗΣ Μ., 
ΦΟΥΝΤΑΣ Π., 
3.Επί της επερώτησης 
ΑΛΦΙΕΡΗ Σ., 
ΓΙΑΝΝΟΠΟΥΛΟΣ Ε., σελ. 
ΚΩΣΤΟΠΟΥΛΟΣ Β.Δ., 
ΜΙΧΑΛΟΛΙΑΚΟΣ Β., 
ΠΑΠΑΓΕΩΡΓΟΠΟΥΛΟΣ Ε., 
ΠΑΠΑΙΩΑΝΝΟΥ Μ., 
ΠΑΠΑΝΙΚΟΛΑΟΥ Ε., 
ΣΠΥΡΟΥ Σ., 
ΣΦΥΡΙΟΥ Κ., 
ΣΩΤΗΡΟΠΟΥΛΟΣ Β., 
ΤΣΑΦΟΥΛΙΑΣ Γ.
ΠΡΑΚΤΙΚΑ ΒΟΥΛΗΣ
Θ' ΠΕΡΙΟΔΟΣ
(ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Δ'
ΣΥΝΕΔΡΙΑΣΗ ΙΑ'
Παρασκευή 15 Οκτωβρίου 1999
----------
Αθήνα, σήμερα στις 15 Οκτωβρίου 1999, ημέρα Παρασκευή και ώρα 10.10' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Γ' Αντιπροέδρου αυτής κ. ΛΟΥΚΑ ΑΠΟΣΤΟΛΙΔΗ.
ΠΡΟΕΔΡΕΥΩΝ (Λουκάς Αποστολίδης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από τον κ. Χαράλαμπο Αγγουράκη Βουλευτή Α' Αθηνών, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της Βουλής).
ΠΡΟΕΔΡΕΥΩΝ (Λουκάς Αποστολίδης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων της Δευτέρας 18 Οκτωβρίου 1999.
Α. ΕΠΙΚΑΙΡΕΣ ΕΡΩΤΗΣΕΙΣ
Πρώτου Κύκλου
('Αρθρο 130 παρ. 4 Καν. Βουλής)
1. Η με αριθμό 64/12.10.99 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ελένης Ανουσάκη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την προστασία του νεοκλασικού διατηρητέου Μεγάρου Δεληγιώργη.
2. Η με αριθμό 83/13.10.99 επίκαιρη ερώτηση του Βουλευτή της Νέας Δημοκρατίας κ. Αθανάσιου Βαρίνου προς τον Υπουργό Γεωργίας, σχετικά με την καταβολή των αποζημιώσεων για απόσυρση αλιευτικών επαγγελματικών σκαφών.
3. Η με αριθμό 79/13.10.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ευάγγελου Μπούτα προς τον Υπουργό Γεωργίας, σχετικά με τη λήψη μέτρων για τη διάθεση της παραγωγής βρώσιμης ελιάς και αμυγδαλόψιχας.
4. Η με αριθμό 72/13.10.99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τον Υπουργό Πολιτισμού, σχετικά με τη χορήγηση των απαραίτητων κονδυλίων για τη λειτουργία του Δημοτικού Μουσείου στο Δήμο Καλαβρύτων, τιμώντας τους νεκρούς του Β' Παγκοσμίου Πολέμου.
5. Η με αριθμό 74/13.10.99 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Υγείας και Πρόνοιας, σχετικά με την ιατρική κάλυψη των αεροδρομίων.
Β. ΕΠΙΚΑΙΡΕΣ ΕΡΩΤΗΣΕΙΣ
Δεύτερου Κύκλου
('Αρθρο 130 παρ. 4 Καν. Βουλής)
1. Η με αριθμό 70/12.10.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Μεταφορών και Επικοινωνιών, σχετικά με την ανεξέλεγκτη χορήγηση κινητών τηλεφώνων από τις εταιρείας κινητής τηλεφωνίας.
2. Η με αριθμό 62/11.10.99 επίκαιρη ερώτηση του Βουλευτή της Νέας Δημοκρατίας κ. Γεωργίου Καρατζαφέρη προς τον Υπουργό Μεταφορών και Επικοινωνιών, σχετικά με τη λειτουργία των εταιρειών κινητής τηλεφωνίας.
3. Η με αριθμό 80/13.10.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τον Υπουργό Εθνικής Παιδείας και Θρησκευμάτων, σχετικά με τη λήψη μέτρων αντιμετώπισης των προβλημάτων λειτουργίας των Τεχνολογικών Επαγγελματικών Εκπαιδευτηρίων κλπ.
4. Η με αριθμό 73/13.10.99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Στέλλας Αλφιέρη προς τον Υπουργό Εμπορικής Ναυτιλίας, σχετικά με την έκδοση ψευδών πιστοποιητικών αξιοπλοϊας πλοίων από τον "Ελληνικό Νηογνώμονα Α.Ε.".
5. Η με αριθμό 77/13.10.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τους Υπουργούς Περιβάλλοντος, Χωροταξίας και Δημοσίων 'Εργων, Εσωτερικών, Δημόσιας Διοίκησης και Αποκέντρωσης, σχετικά με την επίλυση του προβλήματος του προστίμου για πρώτη κατοικία στους πρόσφυγες του Πόντου.
Κυρίες και κύριοι συνάδελφοι, επίσης θα ήθελα να ανακοινώσω στο Σώμα ότι η Διαρκής Επιτροπή Παραγωγής και Εμπορίου καταθέτει τις εκθέσεις της στα σχέδια νόμων του Υπουργείου Ανάπτυξης.
α. "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Πολωνίας για συνεργασία στους τομείς της επιστήμης και της τεχνολογίας".
β. "Κύρωση του Μνημονίου Κατανόησης μεταξύ του Υπουργείου Ανάπτυξης της Ελληνικής Δημοκρατίας και του Υπουργείου Πολιτισμού και Ισλαμικής καθοδήγησης της Ισλαμικής Δημοκρατίας του Ιράν για συνεργασία στον τομέα του τουρισμού.
Επίσης η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Μεταφορών και Επικοινωνιών:
"Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Ουζμπεκιστάν για διεθνείς οδικές επιβατικές και εμπορευματικές μεταφορές".
Κυρίες και κύριοι συνάδελφοι, οι Βουλευτές κ. Κίμων Κουλούρη και η κ. Φάνη Πάλλη-Πετραλιά ζητούν την έγκριση του Σώματος για ολιγοήμερη άδεια απουσίας στο εξωτερικό.
Εγκρίνει η Βουλή;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Λουκάς Αποστολίδης): Συνεπώς η Βουλή ενέκρινε.
Κύριοι συνάδελφοι, διακόπτουμε για ένα λεπτό.
(Δ Ι Α Κ Ο Π Η)
(ΜΕΤΑ ΤΗ ΔΙΑΚΟΠΗ)
(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, επαναλαμβάνεται η συνεδρίαση έχω την τιμή να ανακοινώσω στο Σώμα ότι ο Υπουργός Εθνικής Παιδείας και Θρησκευμάτων κατέθεσε σχέδιο νόμου: "Κύρωση της από 24 Σεπτεμβρίου 1999 Πράξης Νομοθετικού Περιεχομένου "Αντιμετώπιση των επιπτώσεων των σεισμών επί της εξεταστικής διαδικασίας σχολικών μονάδων Γυμνασίου, Ενιαίου Λυκείου, Τεχνικών Επαγγελματικών Σχολών και Λυκείων Μέσης Τεχνικής Επαγγελματικής Εκπαίδευσης".
Επίσης ο Υπουργός Εθνικής Παιδείας και Θρησκευμάτων κατέθεσε σχέδιο νόμου: "Αναμόρφωση του νομικού καθεστώτος των Προγραμμάτων Σπουδών Επιλογής στα ΑΕΙ και ΤΕΙ".
Οι Υπουργοί Εθνικής Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Εθνικής 'Αμυνας, Εξωτερικών, Ανάπτυξης, Περιβάλλοντος, Χωροταξίας και Δημοσίων 'Εργων, Γεωργίας, Εργασίας και Κοινωνικών Ασφαλίσεων, Υγείας και Πρόνοιας, Δικαιοσύνης, Πολιτισμού, Εμπορικής Ναυτιλίας, Μεταφορών και Επικοινωνιών και Τύπου και Μέσων Μαζικής Ενημέρωσης κατέθεσαν σχέδιο νόμου: "Περί Ειδικών Λογαριασμών".
Παραπέμπονται στις αρμόδιες Διαρκείς Επιτροπές.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των ΕΠΙΚΑΙΡΩΝ ΕΡΩΤΗΣΕΩΝ Επίκαιρες ερωτήσεις πρώτου κύκλου:
Πρώτη είναι η με αριθμό 69/12.10.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Σκουλάκη προς τον Υπουργό Υγείας και Πρόνοιας, σχετικά με την παράδοση του νέου Νοσοκομείου Χανίων, την έναρξη λειτουργίας του κλπ., η οποία διαγράφεται λόγω απουσίας του κυρίου Υπουργού.
Δεύτερη είναι η με αριθμό 60/11.10.99 επίκαιρη ερώτηση του Βουλευτή της Νέας Δημοκρατίας κ. Αθανασίου Χειμάρα προς τον Υπουργό Γεωργίας, σχετικά με τη λήψη μέτρων επίλυσης προβλημάτων των ελαιοπαραγωγών.
Η επίκαιρη ερώτηση του κυρίου συναδέλφου έχει ως εξής:
"Οι ελαιοπαραγωγοί όλης της χώρας και ιδιαίτερα του Νομού Φθιώτιδας βρίσκονται σε πλήρη απόγνωση.
Συγκεκριμένα, διατηρούν στις αποθήκες τους την παραγωγή βρώσιμης ελιάς των ετών 1997 και 1998, ενώ άρχισε ήδη η συγκομιδή της νέας εσοδείας, με αποτέλεσμα, πέρα από το πρόβλημα επιβίωσης, να αντιμετωπίζουν και αυτό της αποθήκευσης.
Η Κυβέρνηση με την ανάλγητη, ευκαιριακή και αποσπασματική της πολιτική δεν ενήργησε προς την κατεύθυνση της δημιουργίας φορέων και δομών, για την τυποποίηση, προβολή και διάθεση των προϊόντων, παρά τη χρηματοδότηση της Ευρωπαϊκής 'Ενωσης για το σκοπό αυτό, πράγμα που έκαναν άλλες χώρες όπως η Ιταλία και η Ισπανία, ενώ φθάσαμε στο σημείο να εισέρχονται ανεξέλεγκτα στη χώρα μας προϊόντα (Λάδι-Ελιές) από τρίτες χώρες (Τουρκία-Τυνησία κλπ.).
'Υστερα από τα παραπάνω ερωτάται ο κύριος Υπουργός:
Ποια μέτρα προτίθεται να λάβει άμεσα για την επίλυση του ζωτικού προβλήματος των ελαιοπαραγωγών, που οδηγούνται καθημερινά στη φτώχεια και στη εξαθλίωση;
Ο Υφυπουργός Γεωργίας κ. Βρεττός έχει το λόγο.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Ευχαριστώ, κύριε Πρόεδρε. Η ερώτηση του κυρίου συναδέλφου, επειδή έχει εκδηλώσει ο ίδιος το προσωπικό ενδιαφέρον του στη συνάντηση που είχαμε μαζί, κυρίως επικεντρώνεται στην ελιά και λιγότερο στο ελαιόλαδο.
ΑΘΑΝΑΣΙΟΣ ΧΕΙΜΑΡΑΣ: Αποκλειστικά στην ελιά.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Αποκλειστικά στην ελιά. Μας δόθηκε η ευκαιρία εν εκτάσει να συζητήσουμε το θέμα και στο γραφείο μου. Εκτιμώ και το ενδιαφέρον του και τη συνεισφορά του με προτάσεις τις οποίες έχει κάνει και ίσως κάνει και σήμερα.
Στο θέμα της ελιάς, κύριε συνάδελφε, το Υπουργείο Γεωργίας, σε ό,τι αφορά τουλάχιστον την τιμή, δεν έχει δυνατότητες να επέμβει, με την έννοια ότι η ελιά είναι ένα προϊόν το οποίο μπαίνει στην αγορά και είναι ανταγωνιστικό. Εάν είναι ανταγωνιστικό -με την κυριολεξία της λέξεωςμπορεί να επιβιώσει, διαφορετικά έχει προβλήματα. Και λυπάμαι που διαπιστώσαμε προβλήματα και πέρυσι και φέτος με την ελιά.
'Αλλες χώρες είναι αλήθεια ότι έχουν προωθήσει συστήματα προβολής και διάθεσης των προϊόντων τους στον τομέα της ελιάς. Βέβαια και εδώ υπάρχουν δυνατότητες, αλλά πρέπει να πούμε, αποφεύγοντας να θωπεύσουμε τους κυρίους αρμοδίους για τη διαχείριση των πραγμάτων αυτών, που είναι οι ομάδες παραγωγών και οι συνεταιρισμοί, ότι ίσως έχουμε μείνει πίσω στον τομέα αυτό, διότι υπάρχουν οι νόμοι, υπάρχουν τα χρήματα, υπάρχουν οι δυνατότητες, τις οποίες όμως πολλοί αρμόδιοι δεν έχουν αξιοποιήσει. Και δεν αναφέρομαι μόνο στην ελιά, αλλά αναφέρομαι και σε άλλα προϊόντα, τα οποία δυστυχώς θα μπορούσαν να έχουν καλύτερη τύχη. Δεν είναι δηλαδή ευθύνη του Υπουργείου το ότι δεν αξιοποιούμε τις δυνατότητες που υπάρχουν.
Για τη βρώσιμη ελιά έχουμε βάλει στο πρόγραμμα της επισιτιστικής βοήθειας δύο χιλιάδες τόνους. Δεν τους έχουμε ακόμη απορροφήσει. Είναι όμως στο πρόγραμμα να πάνε προς την Αλβανία.
Επίσης συζητούμε και άλλα μέτρα, τα οποία μπορούν να βοηθήσουν την κατάσταση, βεβαίως έχοντας πάντα υπόψη μας ότι δεν είναι εύκολο το Υπουργείο άμεσα να παρεμβαίνει στην αγορά και τη ζήτηση του προϊόντος αυτού.
Ευχαριστώ, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ο κ. Χειμάρας έχει το λόγο.
ΑΘΑΝΑΣΙΟΣ ΧΕΙΜΑΡΑΣ: Ευχαριστώ, κύριε Πρόεδρε.
Κύριε Υπουργέ, όπως γνωρίζετε η Φθιώτιδα παράγει το 50% του συνόλου της χώρας σε βρώσιμη ελιά. Και δυστυχώς βρίσκεται στις αποθήκες η σοδειά του 1997 και του 1998. Σε λίγο, που θα έχουμε τη σοδειά του 1999, δεν θα έχουμε πού να την αποθηκεύσουμε.
Το πρώτο πρόβλημα, λοιπόν, που δημιουργείται είναι οι χώροι αποθήκευσης.
Το δεύτερο και σημαντικότερο είναι ότι τίθεται πλέον θέμα επιβίωσης, αφού οι περισσότεροι που καλλιεργούν ελιές στη Φθιώτιδα έχουν το προϊόν αυτό ως μονοκαλλιέργεια. Ταυτόχρονα τρέχουν και οι τόκοι υπερημερίας των δανείων τους.
Μια δεύτερη παρατήρηση: Είναι γνωστό σε όλους μας ότι η Κυβέρνηση δεν έχει πολιτική για την προώθηση των ελληνικών αγροτικών προϊόντων και ιδιαίτερα της ελιάς, όπως η Ιταλία και η Ισπανία. Το ομολογήσατε και εσείς άλλωστε. Θα ήθελα και εγώ να πω ότι με τη χθεσινή μας κουβέντα καταβάλατε κάποιες προσπάθειες. Αυτό, όμως, γίνεται αφορμή να τους εκμεταλλεύονται οι έμποροι και οι κερδοσκόποι. Και θα σας καταθέσω έναν πίνακα, για να διαπιστώσετε που έχουν φθάσει οι τιμές. Το 1996 ξεκίνησαν από διακόσιες εξήντα δραχμές και έφθασαν στις εκατόν είκοσι και από εκατόν ογδόντα στις ογδόντα, ανάλογα με τα τεμάχια ελιών ανά κιλό. Το γνωρίζετε αυτό.
Το κόστος, κύριε Πρόεδρε, για το 1999 προβλέπεται ότι θα ξεπεράσει τις ενενήντα δραχμές ανά κιλό. Αντιλαμβάνεστε, λοιπόν, την απόγνωση αυτών των ανθρώπων.
'Ερχομαι τώρα σύντομα και συνοπτικά σε κάποιες προτάσεις. Στηρίζω την ολοκληρωμένη πρόταση έξι σημείων που θα σας καταθέσω, κύριε Υπουργέ, την οποία και θέλω να τη λάβετε πολύ σοβαρά υπόψη σας -και προχωράω επί τροχάδην.
'Αμεση εφαρμογή της επισιτιστικής βοήθειας, που είπατε και εσείς, αλλά να παρθούν τρεις χιλιάδες τόνοι από τη Φθιώτιδα, η οποία έχει στις αποθήκες της τις σοδειές των προηγουμένων ετών. Και είναι ο μοναδικός νομός.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Τελειώνω, κύριε Πρόεδρε.
Να δοθούν χαμηλότοκα δάνεια στις συνεταιριστικές οργανώσεις και να σταματήσουν οι τόκοι υπερημερίας των ελαιοπαραγωγών.
Ευχαριστώ πολύ.
(Στο σημείο αυτό ο κ. Αθανάσιος Χειμάρας δίνει στον κύριο Υπουργό τον προαναφερθέντα πίνακα και την προαναφερθείσα πρόταση)
ΠΡΟΕΔΡΟΣ (Απόστολος Κακλαμάνης): Ο κύριος Υφυπουργός έχει το λόγο. 
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Ευχαριστώ, κύριε Πρόεδρε. Το θέμα της πολιτικής σε σχέση με την ελιά και το ελαιόλαδο είναι νομίζω κάτι που το έχουμε συζητήσει και άλλες φορές. Η Κυβέρνηση έχει πολιτική και μάλιστα συγκεκριμένη. 'Εχουμε οριοθετήσει στη χώρα μας είκοσι δύο προϊόντα ως προϊόντα ονομασίας προέλευσης. Κάνουμε δεκάδες συναντήσεις στην Ελλάδα και στο εξωτερικό για να μπορέσουμε να προβάλουμε το ελληνικό ελαιόλαδο.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)
Κάνουμε προσπάθειες ώστε να συνενώσουμε συναιτερισμούς, ιδιαίτερα στην Κρήτη και όπου υπάρχουν ελαιοπαραγωγικές περιφέρειες, ώστε να μπορέσουν οι ίδιοι να αναπτύξουν δραστηριότητες με αποτελεσματικότητα. Γίνεται ό,τι είναι δυνατόν ώστε το ελληνικό λάδι, που του αξίζει ένα καλύτερο μέλλον, να προωθηθεί.
Συνεπώς υπάρχει πολιτική και δεν ομολόγησα εγώ κάτι το αντίθετο.
Τώρα τις προτάσεις που κάνετε, κύριε συνάδελφε, τις θεωρώ θετικές. Δεν μπορώ να σας διαβεβαιώσω, να κάνουμε από δύο χιλιάδες την ποσότητα, τρεις χιλιάδες, δεν είναι αυτό το πρόβλημα. Ξέρετε, τα προβλήματά μας είναι στην απορρόφηση. Εκεί συναντούμε προβλήματα και όχι εδώ στις χώρες όπου προορίζεται να πάνε οι ποσότητες της ελιάς.
Τώρα δεν σας εγγυώμαι για τη Φθιώτιδα. Θα κάνουμε ό,τι μπορούμε περισσότερο, επειδή έχετε το 50% της παραγωγής, να βάλουμε περισσότερους τόνους από τη Φθιώτιδα.
Για τα θέματα που αφορούν τις χρηματοδοτήσεις των συναιτερισμών και ιδιωτών αγροτών, η Κυβέρνηση εξετάζει το θέμα στα πλαίσια μιας γενικότερης αντιμετώπισης του κόστους παραγωγής και σύντομα, στα πλαίσια που έχουμε εμείς δεσμευθεί ότι κάθε Οκτώβριο θα δίνουμε κάποιες προοπτικές για το κόστος παραγωγής, στα πλαίσια αυτά φαντάζομαι ότι κάτι θα ανακοινωθεί. Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, να διευκολύνουμε τον Υφυπουργό κ. Βρεττό και να κάνουμε τις δύο άλλες επίκαιρες ερωτήσεις που απευθύνονται στον Υπουργό Γεωργίας. Συμφωνεί το Σώμα;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Λουκάς Αποστολίδης): Το Σώμα συμφώνησε. Συνεπώς, δεύτερη επίκαιρη ερώτηση δευτέρου κύκλου είναι η με αριθμό 82/13-10-99 του Βουλευτή της Νέας Δημοκρατίας κ. Αθανασίου Κονταξή προς τον Υπουργό Γεωργίας, σχετικά με την καθυστέρηση καταβολής αποζημιώσεων στους παραγωγούς πορτοκαλιών και ελιάς του Νομού 'Αρτας.
Η επίκαιρη ερώτηση του κ. Κονταξή έχει ως εξής:
"'Οπως είναι γνωστό, κατά το προηγούμενο έτος 1998, εξηκριβώθη μεγάλη ακαρπία στα εσπεριδοειδή και τις ελιές του Νομού 'Αρτης.
Παρά ταύτα, λόγω ελλείψεως γεωπόνων, δεν έγινε εξατομίκευση των ζημιών, με αποτέλεσμα να καθορισθούν κριτήρια, τα οποία αφ'ενός μεν είναι άδικα, αφ'ετέρου δε, απέκλεισαν της αποζημιώσεως ορισμένες ολόκληρες περιοχές και διαμερίσματα, οι οποίες (περιοχές) και αυτές υπέστησαν ζημίες.
Εκτός των ανωτέρω, μέχρι σήμερα -παρά τις επανειλημμένες υποσχέσεις τόσον του Υπουργείου Γεωργίας όσον και της Δευθύνσεως Γεωργίας 'Αρτης-καθυστερείται επί ένα (1) χρόνο περίπου η καταβολή εις τους δικαιούχους των σχετικών αποζημιώσεων, ανερχομένων συνολικώς περίπου σε 800.000.000 δραχμές.
Κατόπιν αυτών.
Ερωτάται ο αρμόδιος κύριος Υπουργός:
1. Πότε θα καταβληθεί στους δικαιούχους εσπεριδοκαλλιεργητές και ελαιοκαλλιεργητές η σχετική αποζημίωση ακαρπίας έτους 1998.
2. Ποίος ο λόγος της επί ένα περίπου έτος καθυστερήσεως καταβολής της αποζημιώσεως αυτής.
3. Εάν θα καταβληθεί στους δικαιούχους αυτούς ο σχετικός νόμιμος τόκος της αδικαιολογήτου καθυστερήσεως καταβολής της αποζημιώσεως αυτής. 4. Εάν πρόκειται να διορισθούν γεωπόνοι, ούτως ώστε να αποφεύγονται εις το μέλλον τα προπεριγραφέντα απαράδεκτα φαινόμενα Kai.
5. Για ποίο λόγο και μάλιστα χωρίς -κατά τα ανωτέρω- εξατομίκευση των ζημιών, ορισμένες περιοχές απεκλείσθησαν της αποζημιώσεως ακαρπίας, με μόνη την απαράδεκτη και παράνομη δικαιολογία ότι κατά το προηγούμενο έτος η παραγωγή ήταν μεγαλύτερη." Ο κύριος Υφυπουργός έχει το λόγο.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Ευχαριστώ, κύριε Πρόεδρε. 'Οπως ίσως ξέρετε, κύριε συνάδελφε, ορισμένα πράγματα έχουν αποκεντρωθεί στη διαχείριση των θεμάτων γεωργίας και τη διαχείρισή τους την κάνουν οι αρμόδιες νομαρχιακές αυτοδιοικήσεις.
Και το λέω αυτό όχι βέβαια για να δικαιολογήσω κάποιες καθυστερήσεις που μπορεί να υπάρχουν, αλλά επειδή αυτή είναι η πραγματικότητα. Απαντώντας στην ερώτησή σας, επιτρέψτε μου να σας δώσω μία απάντηση η οποία προέρχεται από τη διεύθυνση ΠΣΕΑ του Υπουργείου Γεωργίας και εδώ στη δευτερολογία μπορούμε να μπούμε και σε άλλες λεπτομέρειες.
"Η Διεύθυνση Γεωργίας του Νομού 'Αρτας μας ενημέρωσε ότι άρχισαν ήδη οι πληρωμές των δικαιούχων οικονομικής ενίσχυσης για την παραγωγή ελιάς και εσπεριδοειδών που ζημιώθηκε από τον παγετό το μήνα Μάρτιο του 1998. Μέχρι σήμερα έχουμε κατανείμει στο κατάστημα ΑΤΕ 'Αρτας πίστωση ύψους πεντακοσίων εκατομμυρίων (500.000.000) δραχμών για πληρωμή δικαιούχων αγροτών. Πολλοί ζημιωθέντες έχουν υποβάλει ενστάσεις οι οποίες εξετάζονται. Το Υπουργείο Γεωργίας από τον Ιούλιο του 1998 έχει υποβάλει στην Ευρωπαϊκή 'Ενωση σχέδιο απόφασης Υπουργών Γεωργίας και Οικονομικών, με το οποίο προβλέπεται οικονομική ενίσχυση σε αγρότες που η γεωργική παραγωγή και η ιχθυοπαραγωγή τους ζημιώθηκε από δυσμενείς καιρικές συνθήκες, παγετό, ανεμοθύελλα κατά το μήνα Μάρτιο 1998. Η απάντηση σε αυτό το αίτημά μας μας ήλθε το Φεβρουάριο του 1999 και αμέσως στάλθηκαν οι σχετικές αποφάσεις στις αρμόδιες νομαρχιακές αυτοδιοικήσεις." Εδώ πράγματι έχουμε ένα πρόβλημα: Ο αριθμός των γεωπόνων στις νομαρχιακές αυτοδιοικήσεις είναι αρκετά περιορισμένος και έτσι δεν μπόρεσαν να ανταποκριθούν -για να πούμε και την πραγματικότητα- στις προθεσμίες τις πιεστικές τις οποίες είχαμε θέσει στις νομαρχιακές αυτοδιοικήσεις, ώστε να υλοποιήσουν το πρόγραμμα.
"Επειδή όλοι σχεδόν οι παραγωγοί του Νομού 'Αρτας υπέβαλαν στη Διεύθυνση Γεωργίας δηλώσεις, ανεξάρτητα αν είχαν ή όχι σοβαρές ζημιές, και επειδή ο αριθμός των υπηρετούντων στη Διεύθυνση Γεωργίας 'Αρτας γεωπόνων είναι μικρός, αποφασίστηκε από τη Νομαρχιακή Αυτοδιοίκηση της 'Αρτας να αποκλεισθούν της οικονομικής ενισχύσεως περιοχές του νομού που αποδεδειγμένα δεν είχαν πάθει σοβαρές ζημιές, δηλαδή 30% και πάνω." Ευχαριστώ, κύριε Πρόεδρε.
ΠΡΟΕΔΡΕΥΩΝ (Λουκάς Αποστολίδης): Ευχαριστώ και εγώ, κύριε Υπουργέ.
Ο κ. Κονταξής έχει το λόγο.
ΑΘΑΝΑΣΙΟΣ ΚΟΝΤΑΞΗΣ: Κύριε Πρόεδρε, για να πληροφορηθεί και η Εθνική Αντιπροσωπεία, αναφερόμεθα στην ακαρπία από τον παγετό το Μάρτιο του 1998. Και τώρα έχουμε τέλος του 1999. Και οι άνθρωποι άρχισαν να πληρώνονται προ δύο-τριών ημερών.
ΠΡΟΕΔΡΕΥΩΝ (Λουκάς Αποστολίδης): Κάλλιο αργά παρά ποτέ, κύριε συνάδελφε!
ΑΘΑΝΑΣΙΟΣ ΚΟΝΤΑΞΗΣ: 'Επειτα από ενάμιση χρόνο, κύριε Πρόεδρε;
ΠΡΟΕΔΡΕΥΩΝ (Λουκάς Αποστολίδης): 'Οταν αρχίζει και πέφτει ο οβολός... 
ΑΘΑΝΑΣΙΟΣ ΚΟΝΤΑΞΗΣ: Αυτοί οι έρημοι οι γεωργοί πότε θα μπορέσουν να παίρνουν εγκαίρως τα χρήματά τους; Και σημειωτέον, η Αγροτική Τράπεζα, όταν δεν πληρώνουν τις διάφορες δόσεις των δανείων που έχουν πάρει, τους τα παίρνει με τόκο και μάλιστα, αυτόν τον τόκο τον εξοντωτικό.
Δεύτερον, την επίκαιρη αυτή ερώτηση, την οποία συνέταξα στις 5 Οκτωβρίου και την κατέθεσα στις 6 Οκτωβρίου. Επειδή δεν συνεζητήθη, την επανεκατέθεσα στις 13 Οκτωβρίου.
Θα ήθελα να αναφερθώ στα παράξενα που συμβαίνουν σ'αυτό το έρημο το ελληνικό κράτος. Είπαν ότι για την ακαρπία στην 'Αρτα θα δοθούν οκτακόσια εκατομμύρια (800.000.000) δραχμές. "Βρείτε πώς θα τα πάρουν αυτά τα χρήματα." Και τι σοφίστηκαν έπειτα; Από τις σαράντα τρεις κοινότητες του Νομού 'Αρτας, οι οποίες παράγουν ελιές, είπαν ότι μόνον τρεις κοινότητες θα πάρουν αυτήν την αποζημίωση. Τα άλλα θα πάνε για ζημιά που έγινε στα εσπεριδοειδή, στα πορτοκάλια. Και τα οκτακόσια εκατομμύρια (800.000.000) δραχμές πρέπει να κατανεμηθούν κατ'αυτόν τον τρόπο. Αυτά είναι τα παράξενα, που δεν μπορεί να συμβαίνουν σε άλλο κράτος. Δεν συμβαίνουν ούτε στη Ζιμπάμπουε στην Αφρική. Δηλαδή τα οκτακόσια εκατομμύρια (800.000.000) δραχμές θα έπρεπε να πάνε και για τις ελιές και για τα πορτοκάλια. Δεν έγινε εξατομίκευση, δηλαδή ότι στο τάδε κτήμα υπάρχει αυτή η ζημιά ή δεν υπάρχει καθόλου ζημιά, αλλά από στατιστικά στοιχεία, ποια ήταν η παραγωγή πέρσι, ποια ήταν πρόπερσι, ποια ήταν προ δύο-τριών ετών, βγάζουν στατιστικά στοιχεία. Και η πρόσληψη του προσωπικού για την εξατομίκευση των ζημιών έγινε τώρα, τον Ιούλιο του 1999. Είναι λειτουργία κράτους αυτή, κύριε Πρόεδρε και κύριε Υπουργέ; Γι'αυτό διαμαρτύρονται οι άνθρωποι. Ποιος θα υποστεί αυτήν τη ζημιά της μη λειτουργίας του κράτους, της διαλύσεως του κράτους; Και οκτακόσια εκατομμύρια (800.000.000) δραχμές βάζουν για όλους τους παραγωγούς πορτοκαλιών και ελιών στην 'Αρτα, όταν χθες, προχθές, ψηφίστηκε εδώ στη Βουλή από τους Βουλευτές του ΠΑΣΟΚ και από την Κυβέρνηση του ΠΑΣΟΚ τροπολογία, με την οποία χαρίζονται δισεκατομμύρια σε ορισμένους συγκεκριμένους ανθρώπους.
Καλά κάνετε όμως εσείς, η Κυβέρνηση του ΠΑΣΟΚ, αφού μπορείτε και κοροϊδεύετε τον ελληνικό λαό και συνεχίζετε με αυτόν τον τρόπο. Δισεκατομμύρια, επαναλαμβάνω, χαρίστηκαν χθες, προχθές σε ορισμένους -να μην αναφέρω ονόματα- στους διαπλεκομένους.
Και γι'αυτό δικαίως ο ελληνικός λαός λέει, κύριε Υπουργέ -και θα πάρετε το μήνυμα, όταν γίνουν οι εκλογές- ότι είσθε κυβέρνηση της διαπλοκής, της εξαρτήσεως και της μίζας. Δεν υπάρχει τίποτε άλλο! ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Καλά κρασιά!
ΑΘΑΝΑΣΙΟΣ ΚΟΝΤΑΞΗΣ: Να μη σας απαντήσω, κύριε Υπουργέ.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Μα, βρίζεις!
ΑΘΑΝΑΣΙΟΣ ΚΟΝΤΑΞΗΣ: Δεν είναι ύβρεις αυτές. Είναι η πραγματικότητα. Εφημερίδες δικές σας τα γράφουν αυτά, κύριε Υπουργέ της Δικαιοσύνης. Και δεν είσθε αρμόδιος να επιληφθείτε αυτού του θέματος.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Συκοφαντείτε και δημαγωγείτε, κύριε συνάδελφε.
ΑΘΑΝΑΣΙΟΣ ΚΟΝΤΑΞΗΣ: Είσθε αρμόδιος να παραπέμψετε αυτές τις υποθέσεις στη δικαιοσύνη, όχι να επεμβαίνετε χωρίς να έχετε λόγο.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Τους παραπέμψαμε και κανένας δεν ήρθε να καταθέσει.
ΑΘΑΝΑΣΙΟΣ ΚΟΝΤΑΞΗΣ: Τους παραπέμπετε με τρόπο που να καλυφθούν και να μην έρθουν στη δικαιοσύνη.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Δεν ήρθε κανένας. 
ΑΘΑΝΑΣΙΟΣ ΚΟΝΤΑΞΗΣ: Τα ξέρουμε αυτά, κύριε Υπουργέ. Είμαστε παλιοί δικηγόροι και οι δύο.
ΠΡΟΕΔΡΕΥΩΝ (Λουκάς Αποστολίδης): Σας παρακαλώ!
ΑΘΑΝΑΣΙΟΣ ΚΟΝΤΑΞΗΣ: Μα, δεν είναι αρμόδιος ο κύριος Υπουργός της Δικαιοσύνης.
ΠΡΟΕΔΡΕΥΩΝ (Λουκάς Αποστολίδης): Σας παρακαλώ!
ΑΘΑΝΑΣΙΟΣ ΚΟΝΤΑΞΗΣ: Εμένα παρακαλείτε ή τον κύριο Υπουργό;
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): 'Οταν οι συκοφαντίες και οι ύβρεις απευθύνονται προς την Κυβέρνηση, τότε θα απαντήσω. 
ΠΡΟΕΔΡΕΥΩΝ (Λουκάς Αποστολίδης): Κύριε συνάδελφε, κύριε Υπουργέ, σας παρακαλώ!
ΑΘΑΝΑΣΙΟΣ ΚΟΝΤΑΞΗΣ: Μα σε εμένα απευθύνεσθε, κύριε Πρόεδρε; Ο κύριος Υπουργός απαντάει αναρμοδίως.
ΠΡΟΕΔΡΕΥΩΝ (Λουκάς Αποστολίδης): Απευθύνομαι και στον κύριο Υπουργό και σε σας.
ΑΘΑΝΑΣΙΟΣ ΚΟΝΤΑΞΗΣ: Πρώτα στον κύριο Υπουργό και μετά σε μένα. 
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Δεν μπορεί να συκοφαντείτε καθημερινά.
ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, σας παρακαλώ! 
ΑΘΑΝΑΣΙΟΣ ΚΟΝΤΑΞΗΣ: Η πραγματικότητα δεν είναι συκοφαντία.
ΠΡΟΕΔΡΕΥΩΝ (Λουκάς Αποστολίδης): Κύριε Κονταξή, σας παρακαλώ!
ΑΘΑΝΑΣΙΟΣ ΚΟΝΤΑΞΗΣ: Μα τι να κάνω, κύριε Πρόεδρε;
ΠΡΟΕΔΡΕΥΩΝ (Λουκάς Αποστολίδης): Κύριε Κονταξή! Επιτρέψτε μου. Δεν χειρονομούμε και μιλάμε πρώτα και μετά ζητάμε από το Προεδρείο να κρατήσει μια στάση ισορροπίας.
Στο κάτω-κάτω της γραφής είναι ένας Υπουργός ο οποίος έχει φάει τη ζωή του μέσα εδώ, όχι γιατί εσείς ή οποιοσδήποτε άλλος συνάδελφος είναι λιγότερος από οποιονδήποτε άλλο. Είπε μία κουβέντα ο κ. Γιαννόπουλος, ο Υπουργός Δικαιοσύνης. Είχε καμία πρόθεση να σας θίξει;
ΑΘΑΝΑΣΙΟΣ ΚΟΝΤΑΞΗΣ: Κύριε Πρόεδρε, μίλησε περισσότερο από τον αρμόδιο Υπουργό.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): 'Εχω το λόγο, κύριε Πρόεδρε;
ΑΘΑΝΑΣΙΟΣ ΚΟΝΤΑΞΗΣ: Και διαμαρτύρεται δικαίως ο αρμόδιος κύριος Υπουργός, αν έχει το λόγο.
ΠΡΟΕΔΡΕΥΩΝ (Λουκάς Αποστολίδης): Μη συνεχίζετε, σας παρακαλώ. Εγώ διευθύνω τη συζήτηση. Δεν είναι καλό πρωί πρωί να οξύνουμε τα πνεύματα, να ανεβάζουμε την αδρεναλίνη μας. Δεν αξίζει τον κόπο.
Ορίστε, κύριε Υπουργέ.
ΑΘΑΝΑΣΙΟΣ ΚΟΝΤΑΞΗΣ: Εγώ οξύνω τα πνεύματα; Εγώ απαντώ σ' αυτά που λέει ο αρμόδιος Υπουργός.
ΠΡΟΕΔΡΕΥΩΝ (Λουκάς Αποστολίδης): Ξέρετε, είναι σαν αυτό που λέει μία παροιμία, μην ξυνόμαστε τώρα για να βρισκόμαστε στο λόγο.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): 'Οταν πάρετε τα Πρακτικά, θα δείτε ποιος φταίει.
ΑΘΑΝΑΣΙΟΣ ΚΟΝΤΑΞΗΣ: Κύριε Υπουργέ, σταματήστε. Εγώ σας αγαπάω! 
ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριοι συνάδελφοι.
Ο κ. Βρεττός έχει το λόγο.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Κύριε Πρόεδρε και κύριε συνάδελφε, συμμεριζόμενος και υιοθετώντας την απάντηση που έδωσε ο αγαπητός και αξιότιμος συνάδελφος Υπουργός Δικαιοσύνης -με πρόλαβε- να σας πω, κύριε συνάδελφε, ότι πολιτικοποιείτε το θέμα της ελιάς και το γενικεύετε και επομένως επιδιώκετε μια απάντηση στο σύνολο της πολιτικής μας.
Κοιτάξτε, ο ελληνικός λαός έχει μνήμη, η οποία υπερβαίνει την εικοσαετία. Εμείς είμαστε, όπως ξέρετε, έτοιμοι ανά πάσα στιγμή να αναμετρηθούμε και να έχουμε τη δυνατότητα και την ευκαιρία, όποτε εσείς το θελήσετε -γιατί από σας εξαρτάται- να πάμε σε εκλογές. Τα μηνύματα ίσως δεν τα ερμηνεύετε σωστά. Διότι σας περισσεύει, φαίνεται, αισιοδοξία να θέλετε να αναμετρηθείτε. Λοιπόν, εδώ είμαστε, έτοιμοι είμαστε. Γνωρίζει ο κόσμος τι θα κάνει, όταν έρθει η ώρα.
Συνεπώς μη μας προκαλείτε.
ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, επειδή και η άλλη ερώτηση, του κ. Τσαφούλια, έχει το ίδιο αντικείμενο, για τις αποζημιώσεις κλπ...
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Κύριε Πρόεδρε, ο κ.
Τσαφούλιας έχει ερώτηση για το λάδι. Δεν είναι το ίδιο θέμα.
Σε ό,τι αφορά το θέμα της αποζημίωσης, σας εξήγησα πώς έχει το θέμα. Το θέμα καθυστέρησε κυρίως γιατί άργησε να μας έρθει η απάντηση από την Ευρωπαϊκή 'Ενωση. Αυτός είναι ο λόγος που καθυστερήσαμε. Βεβαίως αναγνωρίζουμε ότι υπάρχουν και προβλήματα που αφορούν την έλλειψη προσωπικού. Αυτό όμως δεν αφορά την κυβερνητική πολιτική στο σύνολό της. Αφορά τις καθυστερήσεις και ίσως προβλήματα που αντιμετωπίζει και η δευτεροβάθμια Νομαρχιακή Αυτοδιοίκηση και τα οποία πρέπει να αναγνωρίσετε. Κράτος δεν είναι μόνο η Κυβέρνηση. Κράτος είναι και η Τοπική Αυτοδιοίκηση, η πρωτοβάθμια και δευτεροβάθμια. 'Εχει κι αυτή ευθύνες, όταν λειτουργεί στα πλαίσια και του Υπουργείου Γεωργίας.
ΠΡΟΕΔΡΕΥΩΝ (Λουκάς Αποστολίδης): Πέμπτη είναι η με αριθμό 75/13.10.99 επίκαιρη ερώτηση δευτέρου κύκλου του Βουλευτή του Δημοκρατικού Κοινωνικού Κινήματος κ. Γεωργίου Τσαφούλια προς τον Υπουργό Γεωργίας, σχετικά με τον καθορισμό της επιδότησης για το λάδι της περιόδου 1998-1999.
Η επίκαιρη ερώτηση του κ. Τσαφούλια έχει ως εξής:
"Κατά την ελαιοκομική περίοδο 1998-1999 είχατε ανακοινώσει ότι η επιδότηση κατά κιλό του ελαιολάδου θα ανέλθει στις τετρακόσιες τριάντα επτά (437) δραχμές.
Στην περιοδεία σας τον Αύγουστο 1999 στην Πάτρα και τα χωριά του Νομού Αχαϊας δηλώσατε ότι σε κάθε περίπτωση η κατά κιλό επιδότηση του ελαιολάδου θα είναι ανώτερη των τετρακοσίων (400) δραχμών, καθόσον έχουν ληφθεί μέτρα για τη συγκράτηση του πλαφόν άλλως για την πραγματική ελάχιστη υπέρβασή του.
'Οπως δημοσιεύθηκε προσφάτως -και το έχετε αποδεχθεί- η προκαταβολή της επιδότησης θα ανέλθει στις διακόσιες ογδόντα πέντε (285) δραχμές συν την κρατική ενίσχυση είκοσι πέντε (25) δραχμών περίπου το κιλό, θα φτάσει τριακόσιες δέκα (310) δραχμές. Υποσχεθήκατε αορίστως ότι μετά δύο χρόνια περίπου θα δοθεί κάποια ακόμη αύξηση κατά την τελική εκκαθάριση.
Ερωτάται ο κύριος Υπουργός:
1. Σε ποιο ποσό κατά κιλό θα ανέλθει η επιδότηση του ελαιολάδου για το 1998-1999;
2. Γιατί υπολείφθηκε αυτή του ποσού που είχατε ορίσει κατά την ελαιοκομική περίοδο;
3. Ποια μέτρα λάβατε και ποιους ελέγχους πραγματοποιήσατε για υπερβολικές δηλωθείσες ποσότητες ελαιολάδου (πανωγραψήματα) και σε ποιες περιοχές της χώρας έγινε τούτο;
4. Τι πρόκειται να πράξετε στο μέλλον;" Ο κ. Υφυπουργός έχει το λόγο.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Κύριε Πρόεδρε, κύριε συνάδελφε, η τιμή του ελαιολάδου για την περίοδο 1998-1999 φθάνει στις 350 δραχμές ανά κιλό. Αυτή η τιμή υπολογίστηκε από την πρόταση την οποία κάναμε, την οποία αποδέχθηκε η Ευρωπαϊκή 'Ενωση, να φθάσουμε την παραγωγή στους 520.000 τόνους, από την οποία προκύπτει και η τιμή της ενίσχυσης.
Βέβαια, η δηλωθείσα παραγωγή έφθασε τους 585.000 τόνους. Είναι σίγουρο ότι είχε υπερβεί πολύ τα όρια που κανείς θα μπορούσε να αναμένει. Το ελληνικό πλαφόν το οποίο καθορίστηκε από φέτος φθάνει τους 419.000 τόνους, πάνω από το οποίο αρχίζει να απομειώνεται η κοινοτική ενίσχυση. Γι'αυτό και το Υπουργείο Γεωργίας έδωσε προς την Ευρωπαϊκή 'Ενωση 500.000 τόνους, εκτιμώντας να φθάσει στις 350 δραχμές η ενίσχυση. Με βάση αυτήν την εκτίμηση όλοι οι παραγωγοί θα πληρωθούν μέχρι το διπλάσιο της ζώνης που έχει υπολογισθεί σε κάθε περιφέρεια. Και όταν υπάρχουν παραγωγοί που έχουν υπερβεί το διπλάσιο της ζώνης, αυτοί θα ζητήσουν επανεξέταση και αν πράγματι έχουν παραπάνω από το διπλάσιο της ζώνης, θα πληρωθούν και γι'αυτό.
Τώρα, η τιμή της προκαταβολής, για την οποία ρωτάτε, φθάνει τις 316 δραχμές. Βέβαια, με τον υπολογισμό που είχε γίνει από την Ευρωπαϊκή 'Ενωση είναι 286 δραχμές. 'Ομως, εμείς επειδή θέλουμε να ενισχύσουμε τον παραγωγό, δίνουμε τα υπόλοιπα μέχρι τις 316 δραχμές ως ενίσχυση και ό,τι μένει μέχρι τις 350 δραχμές θα πληρωθούν κανονικά, όταν γίνει η ολοκλήρωση απόδοσης των λογαριασμών.
Αυτά είχα να πω, κύριε Πρόεδρε. Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο κ. Τσαφούλιας έχει το λόγο. 
ΓΕΩΡΓΙΟΣ ΤΣΑΦΟΥΛΙΑΣ: Είπατε ότι το πλαφόν ήταν 419.529. Βάσει αυτού είχατε ανακοινώσει σαν Υπουργείο -δεν ξέρω εάν το ανακοινώσετε εσείς ή η Ελαιουργική- ότι θα πάει 437 δραχμές το κιλό.
'Οταν ήρθε ο κ. Ανωμερίτης στην Πάτρα είπε ότι κάτω από 400 δραχμές δεν θα πέσει. Αυτή τη στιγμή είναι δηλωμένοι 585.000 τόνοι, το λέει η Ελαιουργική. Επομένως ούτε 437 δραχμές ούτε 400 δραχμές και άνω που είπε θα πιάσουν. Λέτε εσείς 350 δραχμές. Αυτή τη στιγμή λέτε εσείς ότι είναι 315 δραχμές και οι άλλοι στην Ελαιουργική λένε ότι με την ενίσχυση θα φθάσει τις 310 με 315 δραχμές. Επομένως μέχρι τις 437 δραχμές τι έγινε; Μέχρι τις 400 δραχμές τι έγινε;
Τα πανωγραψίματα, οι δηλώσεις αυτές, δεν δημιούργησαν αύξηση του πλαφόν σε τέτοιο βαθμό ώστε πράγματι να δημιουργηθεί αυτή η υστέρηση της τιμής για τους φτωχούς και τους τίμιους; Σας ερωτώ, εκείνοι που έκαναν τα πανωγραψίματα πού ήσαν και πού είναι και σε ποιες περιοχές;
Εσείς σαν Κυβέρνηση δεν ξέρατε ότι γίνονται πανωγραψίματα; Δεν ξέρατε, όπως λένε στην Καλαμάτα και στην Κρήτη, ότι έχουν γίνει πανωγραψίματα κατά την ελαιοκομική περίοδο; Τι κάνατε για να μη γίνουν τα πανωγραψίματα; Τι κάνατε για την πραγμάτωση της αλήθειας και της πραγματικότητος, ώστε να μην υπάρχει αυτό το μπάχαλο, το αιώνιο μπάχαλο στη διακυβέρνηση της χώρας από απόψεως ελέγχου για τη διασφάλιση της τιμής του λαδιού σε όλη την Ελλάδα;
Λένε ότι εκεί που δεν ελέγξατε, εκεί που θα τα οικονομήσουν, εκεί που έχουν τα πανωγραψίματα, είναι δικοί σας, είναι στελέχη δικά σας. Γιατί δεν τους τιμωρείτε; Γιατί δεν τους ελέγξατε; Γιατί να την πληρώνουν όλοι οι ελαιοπαραγωγοί όλης της Ελλάδας; Γιατί να μην πάρετε μέτρα κατά τη διάρκεια της ελαιοκομικής περιόδου, ώστε και το πλαφόν να διατηρηθεί και να μην έχουμε πανωγραψίματα; Αυτά γιατί δεν τα εξηγείτε στον ελληνικό λαό; Και είπε ο Ανωμερίτης που ήρθε στην Πάτρα ότι θα πάει πάνω από 400 δραχμές. Στην αρχή ανακοινώσατε 437 δραχμές. Είπατε ότι θα πάει πάνω από 400 δραχμές. Πού είναι οι 400 δραχμές; Λέτε τώρα 315 δραχμές. Να μου απαντήσετε τώρα πότε θα γίνει η εκκαθάριση και τι θα περιλαμβάνει η τελική εκκαθάριση. Γιατί το πάτε στις 350 δραχμές, χωρίς αποδεδειγμένα στοιχεία ότι θα φθάσει εκεί; Και τις υπόλοιπες 35 δραχμές πότε θα τις πάρουν; Θα τις πάρουν ύστερα από δύο χρόνια; Να μου απαντήσετε τώρα οτι θα τα πάρουν ύστερα από δύο χρόνια, εάν θα τα πάρουν.
ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο. 
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Κύριε Πρόεδρε, το Υπουργείο Γεωργίας και οι περιφερειακές νομαρχιακές διευθύνσεις έκαναν ό,τι μπορούσαν για να περιορίσουν το φαινόμενο του πανωγραψίματος, το οποίο πράγματι υπάρχει και εγκυμονεί ως αρρώστια στο κύκλωμα του λαδιού. 'Ομως η επέμβαση που κάνουμε τώρα είναι επέμβαση που έχει δύο όψεις. Η πρώτη όψη είναι ότι αυξάνουμε το εισόδημα του παραγωγού του λαδιού και ιδίως το εισόδημα του μικρού παραγωγού και η άλλη όψη είναι ότι λειτουργούμε εξυγιαντικά. Αυτό με την έννοια πως όσοι παραγωγοί έχουν δηλώσει πάνω από το διπλάσιο της ζώνης -και κατά τεκμήριο εκεί είναι το πρόβλημα, εκεί δημιουργούνται τα πανωγραψίματα- σε αυτούς θα περιοριστεί το εισόδημα από την ενίσχυση.
Βεβαίως δεν είναι το άπαν αυτό που κάνουμε. Είναι μια εξυγιαντική επέμβαση. Δεν σας λέω ότι δεν είπε κάποια πράγματα ο κύριος Υπουργός. Αλλά όταν τα είπε, ίσως να μην είχε καταγραφεί ακόμη η ποσότητα της παραγωγής. Μπορεί λοιπόν να είπε τετρακόσια, αλλά τελικά φθάνουμε στα επίπεδα των τριακοσίων πενήντα, κάνοντας μια -κατά την άποψή μου- πολύ ισχυρή εξυγιαντική επέμβαση, για την οποία μάλιστα θα θέλαμε να έχουμε και τη δική σας συμπαράσταση. Κάνουμε κάτι που ευνοεί τους μικρούς. Μάλιστα όσοι είναι κάτω από χίλια κιλά λάδι δεν έχουν κανενός είδους έλεγχο.
Συνεπώς είναι κάτι που δείχνει ότι έχουμε ευαισθησία αφ' ενός στους μικρούς παραγωγούς, δεύτερον, θέλουμε να περιορίσουμε εκείνους που λειτουργούν αντιδεοντολογικά και, τρίτον, θεωρούμε ότι με την επέμβασή μας μαζί με την ΑΤΕ να δώσουμε τριακόσιες δεκαέξι (316) δραχμές ως προκαταβολή, ενισχύουμε το εισόδημα του ελαιοπαραγωγού. Η ενίσχυση θα φθάσει και ίσως ξεπεράσει τις τριακόσιες πενήντα (350) δραχμές. Αυτό είναι κάτι που προέκυψε με επεμβάσεις που κατά την άποψή μου είναι αρκετά σημαντικές και εξυγιαντικές. Ευχαριστώ πολύ.
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, θα συνεχίσουμε με τον κ. Τσαφούλια με την ερώτησή του προς τον Υπουργό Δικαιοσύνης. Κύριε Χρυσοχοϊδη, παρακάλεσε ο κύριος Υπουργός Δικαιοσύνης να κάνετε λίγη υπομονή. Κατανοώ την πίεση του χρόνου σας.
Επανερχόμαστε στις επίκαιρες ερωτήσεις πρώτου κύκλου.
Πέμπτη είναι η με αριθμό 76/13.10.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Τσφούλια προς τον Υπουργό Δικαιοσύνης, σχετικά με την κατάσταση του κτιρίου του Δικαστικού Μεγάρου Πάτρας.
Η επίκαιρη ερώτηση έχει ως εξής:
"Το Δικαστικό Μέγαρο της Πάτρας παρουσιάζει σοβαρές βλάβες, όπως διαπιστώνει και σχετική έκθεση του Τμήματος Ελέγχου Στατικών Μελετών της Νομαρχιακής Αυτοδιοίκησης, που καθιστά προβληματική τη λειτουργία του.
Επειδή έχει δημιουργηθεί τεράστιο πρόβλημα λειτουργίας των Δικαστηρίων και έντονη ψυχολογική κατάθλιψη των δικαστικών υπαλλήλων, με αποτέλεσμα την ύπαρξη τεραστίου κοινωνικού προβλήματος στην Πάτρα και στην περιοχή.
Επειδή αυτή τη στιγμή μπορούν να μισθωθούν τέσσερα και πέντε ισόγεια καταστήματα 200-300 και 400 τμ. στην περιοχή του Δικαστικού Μεγάρου και να μεταφερθούν εκεί οι υπάλληλοι και τα δικαστήρια και να λειτουργήσει με ασφάλεια ο θεσμός της απονομής του δικαίου στην Πάτρα και στην περιοχή του.
Ερωτάται ο κύριος Υπουργός:
Εάν αμέσως και ποια χρονική στιγμή θα έλθει στην Πάτρα να επιληφθεί του προβλήματος.
Εάν πρόκειται να μισθωθούν αμέσως έτεροι ασφαλείς χώροι προς μεταστέγαση έστω και προσωρινά των εργαζομένων δικαστικών υπαλλήλων.
Ποιο άλλο μέτρο προτίθεται να λάβει." Ο Υπουργός Δικαιοσύνης κ. Ευάγγελος Γιαννόπουλος έχει το λόγο.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Πρόεδρε, για το Δικαστικό Μέγαρο της Πάτρας και το Δικαστικό Μέγαρο του Ηρακλείου από τις 22 Φεβρουαρίου 1998 έχουμε διακηρύξει να ευρεθεί οικόπεδο, ώστε να γίνει η ανέγερση νέου κτίριου. Από τις 22.2.98 είτε από τη νομαρχία είτε από το δήμο είτε από το δικηγορικό σύλλογο με υπόδειξη! Ουδέν εγένετο! 'Ολοι εκώφευσαν. Και είμαστε σε περίοδο σεισμών, με τους οποίους υπέστη κάποιες φθορές το Δικαστικό Μέγαρο. Το Υπουργείο ανέθεσε στην εταιρεία μας την "ΘΕΜΙΣ ΚΑΤΑΣΚΕΥΑΣΤΙΚΗ" να αναλάβει το θέμα. 'Εστειλε μηχανικούς, ενώ είναι δουλειά της νομαρχιακής αυτοδιοίκησης και έβαλε συνεργείο για να αρχίσουν οι επισκευές.
Θα ολοκληρωθεί μαζί με τη μελέτη εντός δέκα μηνών ολόκληρη η εργασία της επισκευής του δικαστικού κτιρίου της Πάτρας, που πράγματι είναι ένα υπέρλαμπρο κτίριο με μεγάλη αξία.
Είναι γεγονός ότι υπάρχει σπάνις, όπως μου αναφέρουν, οικοπέδων. 'Ομως δεν είναι σίγουρο. Υπήρχε παλιά, αλλά τώρα δόθηκε, η εγκατάσταση της "PIRELLI". Μας είχε προσφερθεί με δύο δισεκατομμύρια την εποχή εκείνη και με δόσεις. Είπαμε και στην τότε νομαρχία και στην τότε δημαρχία και στο δικηγορικό σύλλογο, πλην όμως δεν απήντησαν.
Αυτά έχω να πω, όσον αφορά την κατάσταση του Δικαστικού Μεγάρου της Πάτρας. Το υπάρχον θα ανακαινισθεί και ας βρεθεί οικόπεδο, κύριε Τσαφούλια, να το βάλουμε αμέσως στη διαδικασία της κατασκευής, προκειμένου να γίνει το κανούριο Δικαστικό Μέγαρο της Πάτρας.
ΠΡΟΕΔΡΕΥΩΝ (Λουκάς Αποστολίδης): Ο κ. Τσαφούλιας έχει το λόγο.
ΓΕΩΡΓΙΟΣ ΤΣΑΦΟΥΛΙΑΣ: Η πρόσκληση ενδιαφέροντος για προσφορά οικοπέδου ανήκει στην αρμοδιότητα του Υπουργείου, δηλαδή στον Υπουργό. Δεν ξέρω αν ο Υπουργός πρέπει να κάνει πρόσκληση ενδιαφέροντος για προσφορά οικοπέδων. Αν έπρεπε να γίνει, θα έπρεπε να γίνει από τότε και να το κάνουν οι αρμόδιοι. Δεν το κάνανε. Μου είχατε απαντήσει τότε σ' αυτό το σημείο.
'Ομως, κύριε Υπουργέ, το πρόβλημα τώρα είναι αλλού. 'Εχω εδώ την έκθεση της Τεχνικής Υπηρεσίας της Πολεοδομίας, την οποία θα καταθέσω στα Πρακτικά, σύμφωνα με την οποία υπάρχουν ρηγματώσεις στους δοκούς, στο υπόγειο. Η έκθεση αυτή έγινε κατά τις διατάξεις του νόμου περί εκθέσεων επικινδυνότητος. Συνεχίζει η έκθεση και λέει ότι όσα παρατηρούνται είναι επικίνδυνα από άποψη στατική και δομική. Γι'αυτό και πρέπει να επισκευαστούν.
Υπάρχει, λοιπόν, κύριε Υπουργέ, έκθεση επικινδυνότητος, η οποία δεν προσεβλήθη κατά τις διατάξεις του νόμου, ώστε πράγματι να υπάρξει μία δευτεροβάθμιος κρίση σύμφωνα με το νόμο. Και έρχεται ο Προϊστάμενος Αχαϊας κ. Σπηλιωτόπουλος, με αλχημείες ερμηνεύοντας δήθεν τούτο εδώ να πεί ότι πράγματι δεν υπάρχει κίνδυνος. Εσάς όμως σας παρέσυραν. Η "ΘΕΜΙΣ ΚΑΤΑΣΚΕΥΑΣΤΙΚΗ" λέγει ότι κάνει ορισμένες αποκαλύψεις και διαπιστώνεται κάπως ότι το κτίριο δεν είναι επικίνδυνο. Είναι όλα λάθος. Συνιστά δε επιτροπή. Επιτροπή δηλαδή εναντίον του νόμου; Η "ΘΕΜΙΣ ΚΑΤΑΣΚΕΥΑΣΤΙΚΗ" δεν είναι αρμόδιο όργανο της Πολεοδομίας και των διατάξεων του ΓΟΚ για να αποφανθεί περί της επικινδυνότητος ούτε έχει δικαίωμα να διατάξει να συσταθεί επιτροπή. Ποια επιτροπή; Η επιτροπή είναι παρά τω νόμω. Επομένως σας έχουν δημιουργήσει ένα θέμα που δεν το έχετε ελέγξει. Πάρτε την αρμόδια επιτροπή του YΠΕΧΩΔΕ να σας πει εάν αυτό που κάνει η "ΘΕΜΙΣ ΚΑΤΑΣΚΕΥΑΣΤΙΚΗ" ή ο Σπηλιωτόπουλος είναι σωστό. Το κτίριο είναι επικίνδυνο. Τα δε έγγραφα που στέλνουν η Νομαρχιακή Αυτοδιοίκηση και η "ΘΕΜΙΣ ΚΑΤΑΣΚΕΥΑΣΤΙΚΗ" είναι ξόρκια και πράξεις πολιτικής μαγείας. Να μην το δεχθείτε, κύριε Υπουργέ, διότι εδώ παραβιάζεται ρητώς ο νόμος περί της ενστάσεως για το επικίνδυνο και γίνονται πολιτικά ξόρκια.
ΠΡΟΕΔΡΕΥΩΝ (Λουκάς Αποστολίδης): Τελειώστε, κύριε Τσαφούλια.
ΓΕΩΡΓΙΟΣ ΤΣΑΦΟΥΛΙΑΣ: Και αυτό το κάνει και η νομαρχία και η "ΘΕΜΙΣ ΚΑΤΑΣΚΕΥΑΣΤΙΚΗ".
ΠΡΟΕΔΡΕΥΩΝ (Λουκάς Αποστολίδης): Είπα, τελειώστε, κύριε Τσαφούλια. 
ΓΕΩΡΓΙΟΣ ΤΣΑΦΟΥΛΙΑΣ: Επομένως πρέπει να τους βγάλετε από εκεί διότι θα σκοτωθούν οι άνθρωποι. Γι'αυτό σας ζήτησα να πάτε κάτω στην Πολεοδομία να σας πουν πως προσβάλλονται τα έγγραφα. Πιέζουν τους υπαλλήλους να πάρουν πίσω την υπογραφή τους. Και δεν έκανε ένσταση, ούτε ο Σπηλιωτόπουλος ούτε ο νομάρχης, ούτε η "ΘΕΜΙΣ...
ΠΡΟΕΔΡΕΥΩΝ (Λουκάς Αποστολίδης): Παρακαλώ, να μη γράφεται τίποτα από εδώ και πέρα απ'όσα λέει ο κ. Τσαφούλιας.
ΓΕΩΡΓΙΟΣ ΤΣΑΦΟΥΛΙΑΣ: ...
ΠΡΟΕΔΡΕΥΩΝ (Λουκάς Αποστολίδης): Ο Υπουργός Δικαιοσύνης κ. Ευάγγελος Γιαννόπουλος έχει το λόγο.
(Στο σημείο αυτό το Βουλευτής κ. Γεώργιος Τσαφούλιας καταθέτει στα Πρακτικά την προαναφερθείσα έκθεση, η οποία βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Πρόεδρε, με πολύ απλά λόγια περιέγραψα την κατάσταση. Εάν οι μηχανικοί λένε ψέματα, εάν οι μηχανικοί δεν διαθέτουν συνείδηση, βέβαια πρέπει να ψάξουμε. Αλλά νομίζω κάπου αλλού λείπει η συνείδηση.
Αφήστε τα αυτά, κύριε Τσαφούλια, "να πάω εγώ, να ψάξω εκεί". Οι μηχανικοί λένε ότι δεν είναι επικίνδυνο.
ΓΕΩΡΓΙΟΣ ΤΣΑΦΟΥΛΙΑΣ:...
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Πρόεδρε, θα προστατεύσετε την ελευθερία του λόγου ή θα έχω τα ίδια και με εσάς; Σήμερα βρέθηκα σε κυκεώνα εδώ, σε χάος!
ΠΡΟΕΔΡΕΥΩΝ (Λουκάς Αποστολίδης): Αν δεν υπάρχει σεβασμός, τι να κάνω; ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): 'Ο,τι θέλει λέει ο καθένας. Υβρίζεται η Κυβέρνηση, προπηλακίζεται, και δεν μιλάτε, κύριε Πρόεδρε.
ΠΡΟΕΔΡΕΥΩΝ (Λουκάς Αποστολίδης): Τι άλλο να κάνω;
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Να εφαρμόσετε τον Κανονισμό.
ΠΡΟΕΔΡΕΥΩΝ (Λουκάς Αποστολίδης): Μα, τον Κανονισμό εφαρμόζω.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): 'Ακουσα προηγουμένως χυδαιολογία από ένα θιασώτη, δεν ξέρω ποιων καταστάσεων, δυστυχώς συνάδελφο. 'Υβριζε, συκοφαντούσε χωρίς λόγο. Μιλούσε για διαπλεκόμενα συμφέροντα κλπ. Πώς επιτρέπετε αυτά τα πράγματα;
ΠΡΟΕΔΡΕΥΩΝ (Λουκάς Αποστολίδης): Δεν τα επιτρέπω και είδατε ότι διαμαρτυρήθηκα έντονα.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Τσαφούλια, συκοφαντείτε και τους μηχανικούς, συκοφαντείτε τους πάντες. Δεν έχουν αλήθεια αυτά που λέτε. 'Ηρθε προχθές ο Πρόεδρος του Δικηγορικού Συλλόγου, ήρθε και ο Νομάρχης, ήρθαν και οι παράγοντες. Τους δέχθηκα, συζητήσαμε και αναλάβαμε.
Θα καταδείξω, θα διακηρύξω ποια είναι "ΘΕΜΙΣ ΚΑΤΑΣΚΕΥΑΣΤΙΚΗ". Είναι εκείνη που ανέλαβε την ανακαίνιση του κτιρίου, που δεν είναι ανάγκη να πληρώσουμε εμείς τα λεφτά. Κάποιος άλλος κρατικός μηχανικός πρέπει να τα πληρώσει παρά ταύτα. Εμείς θα καταβάλουμε τα έξοδα και θα ανακαινίσουμε το κτίριο, το οποίο κάντε το ό,τι θέλετε. Βρέστε οικόπεδο. Εσείς πρέπει να υποδείξετε οικόπεδο. Δεν αγοράζει το κράτος οικόπεδο. Το οικόπεδο προσφέρεται είτε από το δήμο είτε από τη νομαρχία είτε από τον Δικηγορικό Σύλλογο και το κράτος αναλαμβάνει την κατασκευή του κτιρίου.
Με αυτήν την ευκαιρία, κύριε Πρόεδρε, θέλω να πω ότι σε όλο το κράτος κατασκευάζονται πενήντα δικαστικά κτίρια. Απ'αυτά δεκαεπτά έχουν τεθεί σε λειτουργία. Δεκαοκτώ είναι σε εξέλιξη κατασκευής. Σε εννέα οι μελέτες είναι σε εξέλιξη. Σε έξι οι μελέτες είναι στο προκαταρκτικό στάδιο. Τρία ευρίσκονται σε έρευνα οικοπέδου. Αυτά αφορούν τον Πειραιά, την Πάτρα και το Ηράκλειο.
Παρακαλώ να καταχωρισθεί στα Πρακτικά αυτό το κείμενο, για να ενημερωθούν οι συνάδελφοι, για να γνωρίζουν τι κάνει η "ΘΕΜΙΣ ΚΑΤΑΣΚΕΥΑΣΤΙΚΗ", η οποία κάνει τεράστιο έργο.
(Στο σημείο αυτό ο Υπουργός Δικαιοσύνης κ. Ευάγγελος Γιαννόπουλος καταθέτει για τα Πρακτικά το προαναφερθέν κείμενο, το οποίο έχει ως εξής:
"Α. ΔΙΚΑΣΤΙΚΑ ΜΕΓΑΡΑ (σύνολο 50 έργα)
1. 'Εργα που έχουν ήδη παραδοθεί σε χρήση μέχρι σήμερα (17)
1. Δικαστικό Μέγαρο Θηβών. Εγκαινιάσθηκε το 1998.
2. Εκσυγχρονισμός Δικαστικού Μεγάρου Θεσσαλονίκης. Πλήρης ανακαίνιση. Προσθήκη δύο αιθουσών ακροατηρίων. Εγκαινιάσθηκε το 1999.
3. Μεταστέγαση Διοικητικού Εφετείου Πειραιά. Εγκαινιάσθηκε το 1998.
4. Δικαστικό Μέγαρο Διδυμοτείχου. Εγκαινιάσθηκε το 1997.
5. Δικαστικό Μέγαρο Τρικάλων. Εγκαινιάσθηκε το 1997.
6. Ειρηνοδικείο Βάμμου. Εγκαινιάσθηκε το 1998.
7. Ειρηνοδικείο Σελίνου (Κανδάνου). Ολοκληρώθηκε το 1998.
8. Συντήρηση Διοικητικών Δικαστηρίων Αθηνών. Ολοκληρώθηκε.
9. Εκσυγχρονισμός και επισκευές Δικαστικού Μεγάρου Χανίων. Εγκαινιάσθηκε το 1998.
10. Συντήρηση Ειρηνοδικείου Αθηνών. Ολοκληρώθηκε το 1997.
11. Αποπεράτωση Δ. Μ. Καλαμάτας. Ολοκληρώθηκε το 1998.
12. Μεταστέγαση Υποθηκοφυλακείου Αθηνών. 'Ηδη λειτουργεί.
13. Εφετείο Αθηνών (Σωκράτους).
Προσθήκη 2 ακροατηρίων. Παραδόθηκαν σε χρήση στις αρχές του 1997.
14. Μετατροπή υφιστάμενης αίθουσας ακροατηρίου στην Κλειστή Φυλακή Γυναικών Κορυδαλλού σε δύο αίθουσες ακροατηρίων. Η μια του Εφετείου Αθηνών και η άλλη του Εφετείου Πειραιώς. Ολοκληρώθηκαν οι εργασίες. 'Ηδη λειτουργεί.
15. Ειρηνοδικείο Χερσονήσου. Εγκαινιάσθηκε το 1997.
16. Ειρηνοδικείο Ηράκλειας Σερρών. Ολοκληρώθηκε το 1998.
17. Μέτρα ασφαλείας Δικαστηρίων πρώην Σχολής Ευελπίδων. Ολοκληρώθηκε Θα λειτουργήσουν μετά την πρόσληψη του απαιτούμενου εξειδικευμένου προσωπικού.
2. 'Εργα σε εξέλιξη (18)
1. Εφετείο Αθηνών Εγκαινιάζεται και ολοκληρώνεται εντός του Οκτωβρίου. (Θεμελιώθηκε το 1980).
2. Διοικητικά Δικαστήρια Αθηνών (Εφετείο και Πρωτοδικείο) Ολοκληρώθηκε η κατασκευή του μπετόν και των τοιχοδομών.
Κατασκευάζονται επιχρίσματα και Η/Μ εγκαταστάσεις. Ολοκλήρωση εντός του 1999.
3. Δικαστικό Μέγαρο Αθηνών. Υπόγειος Σταθμός αυτοκινήτων.
'Αρχισε η κατασκευή υπογείου σταθμού αυτοκινήτων 2.000 θέσεων. Ολοκληρώνεται εντός του 2000.
4. Ελεγκτικό Συνέδριο (Αγορά νέου κτιρίου)
Τον Ιούνιο 1999 υπεγράφη το συμβόλαιο Αγοράς. Το υπό κατασκευή κτίριο θα παραδοθεί ολοκληρωμένο τον Σεπτέμβριο του 2001.
5. Νέο Δικαστικό Μέγαρο Θεσσαλονίκης Μετά από διαγωνισμό υπεγράφη το συμβόλαιο αγοράς νέου κτιρίου που θα στεγάσει το Διοικητικό Πρωτοδικείο, το Διοικητικό Εφετείο, το Ειρηνοδικείο και την Ιατροδικαστική Υπηρεσία. Το έργο ολοκληρώνεται εντός του 2.000.
6. Δικαστικό Μέγαρο Ηγουμενίτσας.
Κατά την εκσκαφή των θεμελίων βρέθηκαν αρχαία. Γίνονται ανασκαφές από την Αρχαιολογική Υπηρεσία, που επιβάλλουν τροποποίηση της μελέτης. Ολοκλήρωση του έργου εντός του 2001.
7. Δικαστικό Μέγαρο Πολυγύρου.
Το Σεπτέμβριο ολοκληρώνεται η κατασκευή του σκελετού εξοπλισμένου σκυροδέματος (Α' Φάση) Το έργο θα ολοκληρωθεί τέλος του 2000.
8. Δικαστικό Μέγαρο Κομοτηνής.
Επιχρίσματα. Ολοκλήρωση αρχές του 2.000.
9. Δικαστικό Μέγαρο Αιγίου.
Κατασκευάζονται μπετά και τοιχοποιίες. Θα ακολουθήσει Β' Φάση.
10. Δικαστικό Μέγαρο Κατερίνης.
Επιχρίσματα, επενδύσεις όψεων. Ολοκληρώνεται αρχές του 2.000.
11. Ειρηνοδικείο Κουφαλίων Θεσσαλονίκης.
Ολοκληρώνεται τέλος 1999.
12. Ειρηνοδικείο Ελασσόνας.
Ολοκληρώθηκαν τα μπετά και οι τοιχοδομές. Κατασκευάζονται επιχρίσματα και ηλεκτρομηχανολογικές εγκαταστάσεις. Ολοκλήρωση τέλος του 1999.
13. Δικαστικό Μέγαρο Τρίπολης (συντήρηση και εκσυγχρονισμός)
Η Α' φάση του έργου ολοκληρώθηκε. Ακολουθεί Β' φάση. Το σύνολο των εργασιών ολοκληρώνεται εντός του Οκτωβρίου 1999.
14. Υποθηκοφυλακείο Θεσσαλονίκης - Εγκατάσταση συναγερμού και Πυρασφάλειας.
Το έργο ολοκληρώνεται εντός του Οκτωβρίου 1999.
15. Δικαστικό Μέγαρο Κορίνθου Ολοκληρώθηκε η Α' Φάση επισκευών. Βρίσκεται σε εξέλιξη η Β' Φάση (Κλιματισμός). Ολοκλήρωση εντός έτους.
16. Εξωραϊσμός όλων των Δικαστικών Μεγάρων.
'Αρχισε το πρόγραμμα εξωτερικών χρωματισμών όλων των δικαστικών κτιρίων της χώρας. Ολοκλήρωση εντός του έτους.
17. Συντήρηση και εκσυγχρονισμός Δικαστικού Μεγάρου Ναυπλίου. Εκπονείται η μελέτη η οποία ολοκληρώνεται εντός του Ιουλίου 1999. Η Α' Φάση του έργου ξεκίνησε τον Αύγουστο του 1999.
18. Συντήρηση και εκσυγχρονισμός Δικαστικού Μεγάρου Καλαβρύτων.
Το έργο ολοκληρώνεται τον Οκτώβριο του 1999.
3. Μελέτες σε εξέλιξη (9)
1. Δικαστικό Μέγαρο Ορεστιάδας.
Ολοκληρώνεται εντός του 1999 2. Ειρηνοδικείο Σερίφου. Ολοκλήρωση το Α' εξάμηνο του 2000. Δημοπράτηση τον Σεπτέμβριο 2000. 3. Ειρηνοδικείο Αλμωπίας. Ολοκλήρωση στις αρχές του 2000.
Δημοπράτηση το Α' εξάμηνο του 2000. 4. Νέο Δικαστικό Μέγαρο Κέρκυρας.
Ολοκληρώνεται η μελέτη εντός του επομένου διμήνου. Δημοπρατείται το Οκτώβριο 1999, η Α' Φάση εργασιών. 5. Νέο Δικαστικό Μέγαρο Καβάλας.
Εντός του 1999 ολοκλήρωση.
Δημοπράτηση Α' φάσης το Α' τρίμηνο του 2000.
6. Επέκταση Δικαστικού Μεγάρου Τρικάλων Ολοκληρώθηκε ο Αρχιτεκτονικός Διαγωνισμός. Ανατίθεται η μελέτη εφαρμογής.
7. Νέο Δικαστικό Μέγαρο Σπάρτης.
Η μελέτη ολοκληρώνεται εντός του 1999.
Δημοπρατείται τον Σεπτέμβριο 1999 η Α' φάση των εργασιών. 8. Νέο Δικαστικό Μέγαρο Καλαβρύτων.
Η μελέτη ολοκληρώνεται εντός του 1999.
Δημοπρατείται τον Σεπτέμβριο 1999 η Α' φάση των εργασιών.
9. Ειρηνοδικείο Μακρακώμης Η μελέτη ολοκληρώνεται εντός του επομένου τριμήνου. Δημοπράτηση τον Νοέμβριο 1999.
4. Μελέτες σε προκαταρκτικό στάδιο (6)
1. Δικαστικό Μέγαρο Λαμίας.
2. Νέο Δικαστικό Μέγαρο Κω.
3. Νέο Δικαστικό Μέγαρο Κιλκίς. 4. Νέο Δικαστικό Μέγαρο Βέροιας. 5. Δικαστικό Μέγαρο Καστοριάς.
6. Συντήρηση Δικαστικού Μεγάρου Μυτιλήνης.")
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Τη Δευτέρα θα κάνουμε μια επίδειξη στο Υπουργείο, κύριε Τσαφούλια. Να έρθετε να δείτε τις μακέτες των δικαστικών κτισμάτων που γίνονται σε όλο το κράτος.
ΠΡΟΕΔΡΕΥΩΝ (Λουκάς Αποστολίδης): Τρίτη είναι η με αριθμό 78/13.10.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τον Υπουργό Δημόσιας Τάξης, σχετικά με την παρουσία των Μονάδων Αποκατάστασης Τάξης (Μ.Α.Τ.) στις κινητοποιήσεις και συγκεντρώσεις των εργαζομένων κλπ.
Η επίκαιρη ερώτηση του κ. Αγγουράκη έχει ως εξής:
"Κάθε μέρα που περνάει δυναμώνει ο κυβερνητικός και κρατικός αυταρχισμός. Δεν υπάρχει φιλειρηνική και αντιμπεριαλιστική εκδήλωση που να μη συνοδεύεται με ισχυρότατη παρουσία των Μ.Α.Τ., προπηλακισμούς διαδηλωτών ακόμη και ρίψη χημικών, όπως τελευταία στον 'Αραξο και στο Νατοϊκό στρατηγείο στον Τύρναβο.
Αλλά και στις άλλες κινητοποιήσεις ενισχύονται τα αυταρχικά και αντιδημοκρατικά μέτρα. Στις πρόσφατες, των μαθητών και των εργαζομένων της Ναυπηγοεπισκευαστικής Ζώνης του Πειραιά, δεκάδες διμοιρίες των Μ.Α.Τ. πολιόρκησαν το κέντρο της Αθήνας, παρεμποδίζοντας τους μαθητές να προχωρήσουν προς το Υπουργείο Παιδείας και τους εργαζομένους προς την είσοδο της Βουλής.
Είναι προφανής η πρόθεση του Υπουργείου Δημόσιας Τάξης να πλήττει τις κινητοποιήσεις διαμαρτυρίας ενάντια στην κυβερνητική πολιτική, και όπου αυτό δεν είναι δυνατό, να τις περιορίζει κατά τρόπο όλο και πιο ανώδυνο για την Κυβέρνηση και την εικόνα της στα Μ.Μ.Ε.
Θεωρώντας ότι το δικαίωμα της συγκέντρωσης και της διαδήλωσης είναι από τα στοιχειώδη δημοκρατικά δικαιώματα και δεν μπορεί να υπόκειται σε περιορισμούς και "εκπτώσεις", ούτε να πλήττεται ή να υπονομεύεται με κατασταλτικά μέτρα, ερωτάται ο κύριος Υπουργός:
Θα συνεχιστεί ο ίδιος αυταρχικός κατήφορος ενάντια στις λαϊκές κινητοποιήσεις;" Ο κύριος Υπουργός Δημόσιας Τάξης έχει το λόγο.
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης: Αγαπητοί συνάδελφοι, αποτελεί κοινή πεποίθηση στη χώρα μας ότι τις τελευταίες δεκαετίες το δημοκρατικό πολίτευμα λειτουργεί με υποδειγματικό τρόπο, οι δημοκρατικές ελευθερίες ασκούνται απρόσκοπτα από τους πολίτες και ότι περιφρουρούνται πλήρως τα ατομικά και συνταγματικά δικαιώματα των πολιτών που ζουν σ'αυτήν τη χώρα.
Πιστεύω ότι η Ελλάδα είναι μία χώρα όπου η δημοκρατία λειτουργεί σε βάθος και δεν παρακωλύεται κατ'ουδέναν τρόπο.
Ταυτόχρονα θα έλεγα ότι είναι αυτονόητο ότι τα όργανα της τάξης, τα όργανα του κράτους, είναι υποχρεωμένα να τηρήσουν την τάξη, να περιφρουρήσουν τη δημόσια περιουσία ή να προστατεύσουν την περιουσία και τη ζωή των πολιτών σε περίπτωση που υπάρχει πολλές φορές υπέρβαση των δικαιωμάτων.
Νομίζω ότι τα τελευταία χρόνια τουλάχιστον η έννοια του αυταρχισμού και της αυθαιρεσίας του κράτους είναι ξένα στη χώρα μας και τη λειτουργία του δημοκρατικού πολιτεύματος. Ο καθένας μπορεί να ασκεί τα δικαιώματά του διαδηλώνοντας είτε ατομικά είτε συλλογικά, όπως γίνεται καθημερινά ιδιαίτερα εδώ στην πόλη των Αθηνών, δημιουργώντας μία σειρά από προβλήματα στους υπόλοιπους πολίτες, στην κυκλοφορία κυρίως, αλλά σε καμία περίπτωση δεν έχουν εκδηλωθεί όλα αυτά τα χρόνια φαινόμενα τα οποία περιγράφονται στην ερώτηση του κ. Αγγουράκη.
Θα ήθελα επίσης να επισημάνω ότι σε σχέση με τα περιστατικά τα οποία αναφέρονται στην ερώτηση του κυρίου συναδέλφου, δεν υπήρξε απολύτως καμία βία εναντίον των διαδηλωτών. Αντιθέτως διαδήλωσαν με όλες τις δυνατότητες που είχαν να εκφράσουν τα αιτήματά τους οι συγκεκριμένοι πολίτες που διαδήλωναν στα διάφορα σημεία της χώρας, όπως επίσης και εδώ στη συγκέντρωση που έγινε των μαθητών και των εργαζομένων στη ναυπηγοεπισκευαστική ζώνη, όπου δεν εμποδίστηκαν καθόλου και ούτε βέβαια έγινε καμία απολύτως συμπλοκή.
Συνεπώς εκείνο που νομίζω ότι χρειάζεται είναι κάθε φορά που υπάρχουν τέτοιου είδους προβλήματα και υπάρχουν και απόψεις που διαφέρουν, η Αστυνομία, οι εκπρόσωποι της Αστυνομίας, να συζητούν με τους επικεφαλής συνδικαλιστές ή τους επικεφαλής των διαδηλωτών, έτσι ώστε να υπάρχει συνεννόηση, για να μη δημιουργούνται προβλήματα.
Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο κ. Αγγουράκης έχει το λόγο.
ΧΑΡΑΛΑΜΠΟΣ ΑΓΓΟΥΡΑΚΗΣ: Κύριε Πρόεδρε, δυστυχώς η εικόνα είναι τελείως διαφορετική από αυτήν που επιχείρησε να παρουσιάσει ο κύριος Υπουργός.
Πρώτα απ'όλα, για τα συγκεκριμένα συμβάντα στα οποία αναφέρθηκε η ερώτησή μου, τα γεγονότα είναι πολύ συγκεκριμένα. Οι μαθητές ήθελαν να φθάσουν στο Υπουργείο Παιδείας. Οι εργαζόμενοι της ναυπηγοεπισκευαστικής ζώνης ήθελαν αντιπροσωπεία τους να επισκεφθεί το Προεδρείο της Βουλής και εμποδίστηκαν από τις δυνάμεις των Μ.Α.Τ.
Πέρα από αυτό, είναι επανειλημμένα αυτά τα κρούσματα που έχουν συμβεί το τελευταίο χρονικό διάστημα. Μπορώ να σας πω και από τη δική μου προσωπική εμπειρία ότι το καλοκαίρι υπήρχαν κινητοποιήσεις εργαζομένων, συνταξιούχων, φοιτητών και βεβαίως μπροστά στη Βουλή συνάντησαν τα χημικά δακρυγόνα, συνάντησαν απαγορεύσεις και παρεμπόδιση της άσκησης του δικαιώματος της συγκέντρωσης και της διαμαρτυρίας.
Εξάλλου τα φαινόμενα που είχαν παρατηρηθεί εδώ στην περιοχή της Βουλής, επανειλημμένες προσπάθειες από συνταξιούχους και από άλλους εργαζόμενους ακόμα να φθάσουν στο γραφείο του κυρίου Πρωθυπουργού και ο τρόπος που αντιμετωπίσθηκαν από τις δυνάμεις των Μ.Α.Τ., είναι σε όλους μας γνωστά. Γι'αυτόν το λόγο δεν νομίζω ότι θα έπρεπε ο κύριος Υπουργός με την τοποθέτησή του να προκαλεί πραγματικά και τους εργαζόμενους και τους συνταξιούχους, αλλά πολύ περισσότερο τους νέους.
Μας κάνει μεγάλη κατάπληξη η τοποθέτηση, γιατί στην πραγματικότητα φαίνεται η Κυβέρνηση να θέλει να συνεχίσει αυτόν τον αυταρχικό κατήφορο, για τον οποίο κάναμε λόγο. Μας προβληματίζει βαθύτατα τι θα γίνει από τη Βουλή και από το Προεδρείο της Βουλής.
Πιστεύουμε, κύριε Πρόεδρε, ότι είναι χρέος όλων μας να διευκολύνουμε την επικοινωνία των εργαζομένων, των πολιτών, των νέων, με τη Βουλή, να εκθέσουν τα αιτήματά τους και τα προβλήματά τους, εάν θέλουμε πραγματικά η Βουλή να είναι ανοικτή και να γίνεται δέκτης των προβλημάτων και των κινητοποιήσεων του κόσμου.
Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο.
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Νομίζω ότι ζούμε όλοι σε αυτήν τη χώρα και έχουμε εικόνα είτε οι ίδιοι είτε μέσα από τα μέσα ενημέρωσης για τον τρόπο με τον οποίο ασκούνται τα δημοκρατικά δικαιώματα σε αυτήν τη χώρα.
Πιστεύω ότι είναι υπερβολικό να μιλάμε περί αυταρχισμού και αυθαιρεσίας. Εσείς, κύριε Αγγουράκη, ξέρετε πολύ καλά -και έχετε υποστεί και αυταρχισμό και αυθαιρεσία και βία- ότι στη χώρα αυτή δεν συμβαίνουν τέτοια πράγματα. Αυτό είναι το πρώτο.
Το δεύτερο που θέλω να τονίσω είναι ότι κάθε φορά υπάρχουν και πολλοί αστυνομικοί τραυματισμένοι, αλλά γι' αυτούς δεν μιλάει κανείς. Και αυτοί είναι παιδιά της ελληνικής κοινωνίας, παιδιά ελληνικών οικογενειών και ορισμένοι απ' αυτούς τραυματίζονται και βαριά και πολλές φορές υφίστανται και ανήκεστο βλάβη στην υγεία τους. Θα πρέπει να λάβουμε υπόψη μας και αυτήν την παράμετρο.
Το τρίτο που θέλω να πω -γιατί δεν υπάρχει απολύτως καμιά διάθεση για όξυνση της πολιτικής ζωής- είναι ότι κάθε φορά, όποτε υπάρχουν τέτοια περιστατικά, νομίζω ότι υπάρχει μια συνεννόηση και διάλογος με τους επικεφαλής, ούτως ώστε να μη δημιουργούνται οξύνσεις και προβλήματα. Σ' αυτήν τη λογική λοιπόν πρέπει να συνεχίσουμε και προσωπικά και εγώ αλλά και τα όργανα είναι στη διάθεσή σας. Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Επόμενη είναι η τέταρτη με αριθμό 63/11.10.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ιωάννη Δραγασάκη προς τον Υπουργό Εθνικής Οικονομίας, Οικονομικών, σχετικά με την πώληση της "ΑΓΕΤ-ΗΡΑΚΛΗΣ".
Η επίκαιρη ερώτηση έχει ως εξής:
"Μεγάλα ερωτηματικά δημιουργεί η πώληση της "ΑΓΕΤ" από τα ιταλικά συμφέροντα, που είχαν ως τώρα τον έλεγχό της, στη βρετανικών συμφερόντων "Blue Circle", ενώ υπήρχε σχετικό ενδιαφέρον και προσφορά από τον όμιλο ελληνικών συμφερόντων. Τα ερωτηματικά αυτά δεν περιορίζονται μόνο στα κίνητρα της "CONCRETUM" αλλά επεκτείνονται και στο ρόλο, τόσο της Εθνικής Τράπεζας όσο και της ελληνικής Κυβέρνησης. Και τούτο γιατί κατά την πώληση της Εθνικής Τράπεζας είχε εξασφαλίσει ότι με τη σύμβαση πώλησης η Εθνική Τράπεζα είχε εξασφαλίσει το "δικαίωμα της αρνησικυρίας σε σημαντικές αποφάσεις που αφορούν στην εταιρεία" (Δελτίο Τύπου της Εθνικής Τράπεζας 22.11.1996).
Ερωτάται ο κύριος Υπουργός 1. Τι δυνατότητες παρέμβασης έδινε στην Εθνική Τράπεζα η σύμμβαση πώλησης της "ΑΓΕΤ" και γιατί δεν ασκήθηκαν;
2. Ανεξάρτητα από τους όρους εκείνης της σύμβασης ασχολήθηκε η Κυβέρνηση με το θέμα και ποιες συγκεκριμένες ενέργειες έκανε;
3. Τι προτίθενται να πράξουν τώρα η Εθνική Τράπεζα και η Κυβέρνηση, ώστε να αντιμετωπίσουν τα τεχνάσματα των Ιταλών, με τα οποία προσπαθούν να παρακάμψουν τις υποχρεώσεις της αρχικής σύμβασης πώλησης της "ΑΓΕΤ";
Ο Υφυπουργός Εθνικής Οικονομίας κ. Πάχτας έχει το λόγο.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Θα ήθελα ξεκινώντας να κάνω μια γενικότερη παρατήρηση. 'Οπως είναι γνωστό, η Εθνική Τράπεζα μετά την απελευθέρωση του πιστωτικού συστήματος και των αγορών κεφαλαίων γενικότερα λειτουργεί βάση κριτηρίων, που ισχύουν και για τις λοιπές ιδιωτικές τράπεζες. Ως ανώνυμη εταιρεία ανεξάρτητη και πολυμετοχική είναι υποχρεωμένη να λογοδοτεί μόνο στο κυρίαρχο όργανό της, δηλαδή στη γενική συνέλευση των μετόχων της, δηλαδή στους ιδιώτες, τους δημόσιους οργανισμούς και τα ασφαλιστικά ταμεία που αποτελούν αυτήν τη γενική συνέλευση. Δεν νομίζω λοιπόν ότι είναι ο κατάλληλος χώρος για παροχή πληροφοριών που ανάγονται σε λειτουργικά θέματα ιδιωτικών εταιρειών.
Επίσης πιστεύω ότι όλοι θα κατανοήσουμε ότι διατηρεί το δικαίωμα βάσει της αρχής της ανταγωνιστικότητας να μην αποκαλύπτει ενέργειές της, οι οποίες θα μπορούσαν να γίνουν αντικείμενο εκμετάλλευσης από άλλες τράπεζες αλλά και που θα μπορούσαν να δημιουργήσουν κλίμα αποσταθεροποίησης της χρηματιστηρικής αγοράς.
Τώρα, ένα δεύτερο σημείο που θέλω να καταθέσω είναι ότι πέραν αυτών η Εθνική Τράπεζα έχει προσαρμόσει το στρατηγικό της σχέδιο και τις επιλογές της σύμφωνα με τα νέα δεδομένα, τα οποία θέλουν τις μεγάλες διεθνείς τράπεζες να επωφελούνται από τις οικονομίες κλίμακας και την άμεση πρόσβασή τους στα μεγάλα χρηματοοικονομικά κέντρα προσφέροντας αποτελεσματικότερα τις υπηρεσίες τους με ευρύτερη διασπορά των κινδύνων.
Η Εθνική Τράπεζα μετά τις συγχωνεύσεις και τις εξαγορές που πραγματοποίησε έχει ισχυροποιήσει και διασφαλίσει σε μεγάλο βαθμό τη θέση της στην ελληνική και διεθνή αγορά. Εξειδικεύεται σε προσοδοφόρα τμήματα της αγοράς και προσανατολίζεται στην προσφορά όλου του φάσματος χρηματοοικονομικών υπηρεσιών. Η Εθνικη Τράπεζα σχεδίασε το στρατηγικό της προσανατολισμό και έχει επικεντρώσει τη δραστηριότητά της σε τμήματα της αγοράς που έχουν συγκριτικά πλεονεκτήματα. Ταυτόχρονα συνάπτει εγχώριες και διεθνείς στρατηγικές συμμαχίες.
Σε σχέση τώρα με την πώληση της "ΑΓΕΤ", γνωρίζετε, αγαπητέ συνάδελφε, ότι αυτή η εξέλιξη είναι σε μια φάση διαπραγμάτευσης. Και βέβαια όταν βρίσκεσαι σε μια τέτοια φάση διαπραγμάτευσης, δεν ανοίγεις τα χαρτιά σου, πόσο μάλλον δεν τα καταστρέφεις, δεν τα καις. Βέβαια η Εθνική Τράπεζα θα κάνει αυτό που πρέπει, χωρίς δηλώσεις και χωρίς τυμπανοκρουσίες, έως ότου ολοκληρωθούν αυτές οι διαδικασίες διαπραγμάτευσης. Σε κάθε περίπτωση, αυτό που θέλω να τονίσω από εδώ είναι ότι έχει στρατηγική σπουδαιότητα η εταιρεία για την ελληνική οικονομία, έχει σημασία η διατήρησή της και η πραγματοποίηση επενδύσεων που θα εξασφαλίζουν την ανταγωνιστικότητά της, καθώς και η προώθηση και υποστήριξη από κάθε άποψη των συμφερόντων του προσωπικού της και η λήψη μέτρων για την ασφάλεια και την προστασία της υγείας των εργαζομένων. Παράλληλα αναλήφθηκε η υποχρέωση, όπως γνωρίζετε, η τήρηση των νόμων και κανονισμών περιλαμβανομένων και εκείνων που αφορούν την προστασία του περιβάλλοντος. Ανακοινώσεις θα υπάρξουν μετά την ολοκλήρωση της διαπραγμάτευσης και πιστεύω ότι θα υπάρχει δυνατότητα για πληρέστερη ενημέρωση, εφόσον ολοκληρωθεί αυτή η διαδικασία που είναι σε εξέλιξη. Ευχαριστώ, κύριε Πρόεδρε.
ΠΡΟΕΔΡΕΥΩΝ (Λουκάς Αποστολίδης): Ο κ. Δραγασάκης έχει το λόγο.
ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, η πληροφορία που παίρνουμε είναι ότι γίνονται διαπραγματεύσεις. Και αυτό τουλάχιστον δικαιολογεί και αιτιολογεί τη σημερινή συζήτηση που γίνεται. Βεβαίως ο κύριος Υφυπουργός ήταν αρκετά φειδωλός. Κατανοώ ότι υπάρχουν θέματα που δεν μπορεί κανείς να έχει όλες τις λεπτομέρειες, αλλά στη δευτερολογία σας, κύριε Υφυπουργέ, να μας απαντήσετε στα εξής: Οι διαπραγματεύσεις με τι στόχο γίνονται, σε ποια κατεύθυνση; Οι διαπραγματεύσεις κατανοώ ότι γίνονται από την Εθνική Τράπεζα. Η Κυβέρνηση, ως κυβέρνηση αυτής της χώρας, έχει κάποια πολιτική άποψη επί του θέματος;
Περιορίζομαι απλώς να πω ότι για μας είναι σημαντικά τρία θέματα: Απασχόληση στη χώρα μας, επενδύσεις στη χώρα μας, διασφάλιση της προοπτικής της επιχείρησης, η οποία έχει τόσο στενούς δεσμούς με την οικονομία και τόσο σημασία για την οικονομία, που και εσείς αναγνωρίσατε.
Βέβαια εδώ προέκυψαν και γενικότερα ζητήματα. Δεν μπορεί και δεν πρέπει η Βουλή να συζητάει θέματα απασχόλησης και επενδύσεων; Με έκπληξη επίσης άκουσα αυτά που είπατε για την Εθνική Τράπεζα. Ο Υπουργός Εθνικής Οικονομίας κ. Παπαντωνίου σε σχετική ερώτηση κατέθεσε ως άγραφο στη Βουλή αποδεικτικό το δελτίο Τύπου της Εθνικής Τράπεζας, το οποίο έλεγε τι δικαιώματα έχει η Εθνική Τράπεζα, ότι έχει το δικαίωμα της αρνησικυρίας, ότι έχει το δικαίωμα της προτίμησης και επομένως αυτά τα δικαιώματα ακριβώς απασχόλησαν την κοινή γνώμη και ετέθη το ερώτημα "καλά, η Εθνική άσκησε αυτά τα δικαιώματα ή δεν τα άσκησε;" Δεύτερον, κύριε Υφυπουργέ, η Εθνική Τράπεζα δεν είναι δυνατόν να παρουσιάζεται εδώ ξαφνικά ως μία οποιαδήποτε τράπεζα. Αυτή η Βουλή έχει ψηφίσει νόμους ενισχυτικούς για την Εθνική Τράπεζα. Αυτή η Βουλή και αυτό το κράτος έχει βοηθήσει την Εθνική Τράπεζα, όπως βεβαίως και η Εθνική Τράπεζα έχει βοηθήσει. Επομένως το θέμα αυτό θέλει συζήτηση. Και εμείς θα επανέλθουμε εάν είναι ακριβές αυτό το οποίο είπατε, που ουσιαστικά μπορεί κανείς να το εκλάβει ότι το ελληνικό Κοινοβούλιο δεν έχει και τίποτα να ασχοληθεί με την Εθνική Τράπεζα. Δεν είναι ακριβώς έτσι, κύριε Υφυπουργέ. Πιστεύω να οφείλεται σε παραδρομή του λόγου σας. Οι δεσμοί και η σχέση, εν πάση περιπτώσει της Εθνικής Τράπεζας και του ελληνικού δημοσίου είναι αποτυπωμένοι και σε μια διαδρομή και δεν είναι δυνατόν να παραγραφούν έτσι εύκολα Εν πάση περιπτώσει, εμάς μας ενδιαφέρει για το συγκεκριμένο θέμα. Επαναλαμβάνω ότι θεωρούμε χρέος του Κοινοβουλίου να ασχοληθεί με ό,τι έχει να κάνει με την προοπτική της απασχόλησης και των επενδύσεων και γενικότερα της ελληνικής οικονομίας. Βεβαίως από θέση αρχής κανείς δεν είναι, νομίζω, κατά του ξένου κεφαλαίου, εφόσον υλοποιεί αυτά τα πράγματα. Αλλά από τη στιγμή που υπάρχει και εκδηλωμένο ελληνικό ενδιαφέρον, εμείς τουλάχιστον δεν είμαστε ουδέτεροι απέναντι σε όλο αυτό το φαινόμενο το οποίο εμφανίζεται. Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει να προσθέσει κάτι;
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): 'Οχι.
ΙΩΑΝΝΗΣ ΔΡΑΓΑΣΑΚΗΣ: Ο κύριος Υφυπουργός δεν θα επανέλθει;
ΠΡΟΕΔΡΕΥΩΝ (Λουκάς Αποστολίδης): Δεν θέλει να απαντήσει. Εγώ δεν μπορώ να υποχρεώσω τον κύριο Υφυπουργό να απαντήσει.
ΙΩΑΝΝΗΣ ΔΡΑΓΑΣΑΚΗΣ: Να απαντήσει στο ερώτημα που έθεσα, κύριε Πρόεδρε. Δηλαδή, κύριε Υφυπουργέ, υπάρχει στόχευση;
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Κύριε συνάδελφε, απήντησα σε όλα αυτά που είπατε, για τις θέσεις απασχόλησης, για τις επενδύσεις, για τη διατήρηση, για τη στρατηγική.
ΠΡΟΕΔΡΕΥΩΝ (Λουκάς Αποστολίδης): Επίκαιρες ερωτήσεις δεύτερου κύκλου: Κύριοι συνάδελφοι η πρώτη με αριθμό 65/12.10.99 επίκαιρη ερώτηση του Βουλευτή του ΠΑΣΟΚ κ. Φραγκλίνου Παπαδέλλη προς τον Υπουργό Υγείας και Πρόνοιας, σχετικά με δημοσιεύματα του Τύπου αναφερόμενα στη λειτουργία του Ιδρύματος Ανιάτων Αγιάσου Λέσβου "Η ΘΕΟΜΗΤΩΡ", διαγράφεται λόγω κωλύμματος του κυρίου Υπουργού.
ΠΡΟΕΔΡΕΥΩΝ (Λουκάς Αποστολίδης): Τρίτη είναι η με αριθμό 81/13.10.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ.
Σταύρου Παναγιώτου προς τους Υπουργούς Εργασίας και Κοινωνικών Ασφαλίσεων, Ανάπτυξης, σχετικά με την καταβολή των δεδουλευμένων στους εργαζόμενους στη μεταλλευτική επιχείρηση "ΒΙΟΜΑΓΝ" στην Εύβοια κλπ.
Η επίκαιρη ερώτηση έχει ως εξής:
"Με αγωνιστικές κινητοποιήσεις οι τριακόσιοι εξήντα εργαζόμενοι της "ΒΙΟΜΑΓΝ" διεκδικούν την καταβολή των δεδουλευμένων έξι μηνών καθώς και τη λήψη των αναγκαίων μέτρων από την Κυβέρνηση για τη συνέχιση της λειτουργίας της επιχείρησης και την απασχόλησή τους αυτή. Αξίζει να σημειωθεί ότι πάνω από πενήντα εργαζόμενοι υποχρεώθηκαν να αποχωρήσουν, χωρίς να έχουν πληρωθεί τα δεδουλευμένα και το επίδομα άδειας, ενώ αρκετοί άλλοι είναι σε διαθεσιμότητα. Ακόμη, το έργο αυτό είναι το μοναδικό στην περιοχή του Μαντουδίου και όπως είναι γνωστό η ανεργία στο Νομό Εύβοιας έχει προσλάβει ανησυχητικές διαστάσεις και δεν αντέχει άλλους άνεργους.
Ερωτώνται οι κύριοι Υπουργοί τι μέτρα προτίθεται να πάρουν:
Για να καταβληθούν τα δεδουλευμένα και το επίδομα αδείας στους εργαζόμενους;
Για την εξασφάλιση της απασχόλησης των εργαζόμενων με τη συνέχιση της λειτουργίας της επιχείρησης".
Ο Υφυπουργός κ. Πρωτόπαπας έχει το λόγο.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων):
Κύριε Πρόεδρε, είχα την ευκαιρία και χθες να απαντήσω πάνω στο ίδιο ακριβώς θέμα και στον αγαπητό συνάδελφο κ. Παπαγεωργόπουλο. Θα επαναλάβω τη χθεσινή μου απάντηση με ιδιαίτερο ενδιαφέρον και -αν θέλετε- με αίσθηση ευθύνης, γιατί είναι μια περιοχή ιδιαίτερα βεβαρημένη.
Παρακολουθούμε τις εξελίξεις γύρω από την επιχείρηση "ΒΙΟΜΑΓΝ". 'Εχει προηγηθεί τριμερής συνάντηση, που έγινε και με την παρουσία των πιστωτριών τραπεζών στο Υπουργείο Ανάπτυξης παρουσία του Υπουργού κ. Βενιζέλου και με δική μας συμμετοχή από το Υπουργείο Εργασίας. Διαπιστώθηκε ότι πράγματι η επιχείρηση έχει οδηγηθεί σε μία ιδιαίτερα δύσκολη θέση και υπάρχει άρνηση χρηματοδότησής της από την πλευρά των πιστωτριών τραπεζών.
Για να πάμε στη λύση της πληρωμής των δεδουλευμένων, θέλω να θυμίσω στον κύριο συνάδελφο ότι χρειάζεται η επιχείρηση να πτωχεύσει, δηλαδή να οδηγηθεί οριστικά σε καθεστώς εκκαθάρισης. Μια τέτοια επιλογή είναι πάρα πολύ δύσκολο να την κάνει κανείς ελαφρά τη καρδία σε μια ιδιαίτερα κρίσιμη και, όπως τόνισα, βεβαρημένη περιοχή, όπως είναι η βόρειος Εύβοια.
Προτιμούμε λοιπόν να εξαντλήσουμε σε σύντομο χρονικό διάστημα όλες τις δυνατότητες, τις οποίες έχουμε, για εξεύρεση λύσης, για τη συνέχιση της λειτουργίας της επιχείρησης, είτε με αυτήν είτε -και το τονίζω- με άλλη ιδιοκτησία και εισροή υγιών κεφαλαίων μέσα στο χώρο αυτό. Είναι μια επιχείρηση που μπορεί να ζήσει, είναι μια επιχείρηση που μπορεί να παράγει κέρδη, χρειάζεται όμως ίσως και εισροή καινούριων επενδυτικών κεφαλαίων.
Αυτή η προσπάθεια γίνεται και υπάρχει και μια πολύ μεγάλη πίεση, η οποία ασκήθηκε και κατά τη διάρκεια της τριμερούς συνάντησης και συνεχίζει να ασκείται προς τον κ. Βαρβούτη, το σημερινό ιδιοκτήτη, για να πληρώσει τα δεδουλευμένα των εργαζομένων. Μάλιστα δεσμεύθηκε ότι θα πληρώσει ένα μεγάλο μέρος τους.
Εμείς συνεχίζουμε αυτές τις προσπάθειες συνεννόησης με το Υπουργείο Ανάπτυξης. Είναι σαφές πως, αν είχαμε επιλέξει ότι η επιχείρηση δεν μπορεί να προχωρήσει άλλο και αν υπήρχε σύμφωνη γνώμη των εργαζομένων και του Εργατικού Κέντρου σ' αυτήν την επιλογή, θα μας ήταν πάρα πολύ εύκολο να βοηθήσουμε να κινηθούν οι διαδικασίες της εκκαθάρισης, οπότε θα εκινείτο και η διαδικασία του ΟΑΕΔ για τη χορήγηση των σχετικών επιδομάτων αφερεγγυότητας του εργοδότη.
Θα είχαν πάρει, δηλαδή, όλα τα σχετικά χρήματα οι εργαζόμενοι, επειδή δεν πληρώθηκαν για πολύ μεγάλο χρονικό διάστημα από τον εργοδότη και θα είχαμε λάβει -και να είσθε βέβαιος γι' αυτό- ιδιαίτερα ενεργά μέτρα κοινωνικής προστασίας, ανάλογα εκείνων που λαμβάνουμε σε μία σειρά άλλων χώρων. Δεν φθάσαμε ακόμη εκεί, διότι θέλουμε να εξαντληθούν όλες οι πιθανότητες λειτουργίας της εταιρείας και διασφάλισης των θέσεων απασχόλησης.
Αυτό είναι το ενδιαφέρον μας και σ' αυτήν την κατεύθυνση κάνουμε τις προσπάθειές μας. Αν δεν πετύχουν, είναι σαφές ότι δεν είμαστε εμείς εκείνοι, σε καμία περίπτωση, που θα αφήσουμε τους εργαζόμενους στην τύχη τους. 'Εχουμε ήδη προετοιμάσει -και το έχουμε συζητήσει και μαζί τους- τα μέτρα εκείνα τα οποία πρέπει να παρθούν, ώστε να εξασφαλιστεί και η κοινωνική προστασία και οι δυνατότητες επανένταξής τους.
Σας ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο κ. Παναγιώτου έχει το λόγο. 
ΣΤΑΥΡΟΣ ΠΑΝΑΓΙΩΤΟΥ: Κύριε Υφυπουργέ, το φαινόμενο της "ΒΙΟΜΑΓΝ", δηλαδή να μην πληρώνονται οι εργαζόμενοι, να απειλούνται οι θέσεις εργασίας τους, να τίθενται σε διαθεσιμότητα και να απολύονται, είναι γενικό σε όλες σχεδόν τις μεταλλευτικές επιχειρήσεις της χώρας μας. Αναφέρω σαν παράδειγμα τους Βωξίτες Παρνασσού, την TVH GOLD, τα Πετρέλαια του Βόρειου Αιγαίου κλπ.
Τα προβλήματα αυτά έχουν σχέση με την πολιτική σας, την πολιτική εκμετάλλευσης του ορυκτού πλούτου της χώρας μας, που τον έχετε παραχωρήσει στις πολυεθνικές, στους ιδιώτες. Είναι γνωστό ότι η μεταλλευτική παραγωγή της χώρας μας είναι από τις μεγαλύτερες στον κόσμο και ότι ο τομέας αυτός αποτελεί έναν από τους σημαντικότερους κλάδους της οικονομίας μας.
Η χώρα μας είναι πλούσια σε ορυκτά. Υπάρχουν πάνω από πενήντα είδη μεταλλευμάτων και ορυκτών πρώτων υλών σε σημαντικές ποσότητες, οικονομικά εκμεταλλεύσιμες και με μεγάλες δυνατότητες ανταγωνισμού στη διεθνή αγορά, όπως επίσης ανεξέλεγκτες είναι οι ποσότητες των διάφορων λατομικών και δομικών υλικών.
Συνεπώς τα προβλήματα αυτά, που αποτελούν χρόνιο φαινόμενο στις μεταλλευτικές επιχειρήσεις της χώρας, μπορούν να αντιμετωπιστούν και να λυθούν μόνο με την αλλαγή πολιτικής, με τη δημιουργία ισχυρών παραγωγικών συμπλεγμάτων, με την κάθετη οργάνωση όλης της παραγωγής και την αξιοποίηση του ορυκτού πλούτου της χώρας, που αποτελεί δώρο της φύσης στη χώρα μας και στο λαό μας, προς όφελος δικό μας.
'Οσον αφορά τη συγκεκριμένη περίπτωση, νομίζω ότι εκείνοι που απ' ό,τι φαίνεται πάλι θα την πληρώσουν είναι οι εργαζόμενοι, οι οποίοι εργάζονται κάτω από πολύ δύσκολες συνθήκες στις στοές και αμείβονται με εκατόν σαράντα - εκατόν πενήντα χιλιάδες (140.000-150.000) δραχμές απ' ό,τι μας ενημέρωσαν στη συνάντηση που είχαμε μαζί τους. Αλλά δεν παίρνονται και μέτρα για τη διασφάλιση της πληρωμής τους, σύμφωνα με τα όσα είπατε, ούτε και για την εξασφάλιση των θέσεων εργασίας τους.
Δεν μένει παρά να συνεχίσουν τον αγώνα τους, που μέσα από αυτόν μπορεί να πετύχουν καλύτερα αποτελέσματα, παρά με αυτά που μας είπατε.
ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, έχετε το λόγο, επ' ολίγον.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, δεν προσετέθη κάτι καινούριο. Νομίζω ότι γίνεται σαφές ότι η απάντηση που έδωσα καλύπτει όλο το εύρος του προβλήματος, του πράγματι πάρα πολύ σημαντικού προβλήματος που αντιμετωπίζει η επιχείρηση και η περιοχή.
Εμείς να είστε βέβαιος, κύριε συνάδελφε, ότι θα συνεχίσουμε σε κάθε περίπτωση να είμαστε κοντά στους εργαζόμενους και να αναζητούμε όπως πάντα λύση για διεύρυνση της απασχόλησης και ειδικά στον πολύ, θα έλεγα, χτυπημένο αλλά ιδιαιτέρας προτεραιότητας για μας χώρο της Εύβοιας και ειδικά της βόρειας Εύβοιας.
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως επισκέφθηκαν στην έκθεση "Αρχαίο Ελληνικό Θέατρο", σαράντα τέσσερις μαθητές και μαθήτριες με δύο συνοδούς-δασκάλους από το Δημοτικό Σχολείο Ελληνογερμανικής Αγωγής.
Τους καλωσορίζουμε στο Εθνικό Κοινοβούλιο.
(Χειροκροτήματα από όλες τις πτέρυγες)
Εισερχόμαστε στην τελευταία επίκαιρη ερώτηση την τέταρτη με αριθμό 71/13.10.99 της Βουλευτού του Συνασπισμού της Αριστεράς και της Προόδου κ. Στέλλας Αλφιέρη προς τον Υπουργό Γεωργίας, σχετικά με τον αποχαρακτηρισμό δασικής έκτασης στην περιοχή ΑΣΤΕΡΙΑ Γλυφάδας κλπ.
Η επίκαιρη ερώτηση της κ. Αλφιέρη έχει ως εξής:
"Στις 30.9.99 η Πρωτοβάθμια Επιτροπή Επίλυσης Δασικών Αμφισβητήσεων Πειραιά (Ε.Ε.Δ.Α.) αποφάσισε ομόφωνα ότι τα 205,8 από τα 278 στρέμματα των Αστεριών Γλυφάδας είναι δασική περιοχή που υπάγεται στις προστατευτικές διατάξεις του ν. 998/79 και ακύρωσε την υπ' αριθμ.
6187/20.11.99 πράξη χαρακτηρισμού του δασάρχη Πειραιά Ηλία Καραγιώργου, με την οποία το σύνολο της έκτασης χαρακτηριζόταν χορτολιβαδική περιοχή και για την οποία ο δασάρχης διώκεται ποινικά σε βαθμό κακουργήματος.
Στις 21.5.99 ο Υφυπουργός Γεωργίας κ. Φουντάς δεσμεύτηκε ενώπιον της Βουλής ότι "δεν τίθεται θέμα αναγνώρισης της έκτασης προτού αποφασίσουν τα αρμόδια όργανα".
Παρ' όλα αυτά όμως και παρά τις αντίθετες απόψεις της Γενικής Γραμματείας Δασών και Φυσικού Περιβάλλοντος του Υπουργείου Γεωργίας, ο Υπουργός κ. Ανωμερίτης με την από 2.8.99 επισημειωματική του πράξη επί της υπ' αριθμ. 484/99 γνωμοδότησης του Α' τμήματος διακοπών του Νομικού Συμβουλίου του Κράτους έδωσε τη δυνατότητα να εγκριθούν οι περιβαλλοντικοί όροι των έργων της "ΕΣΤΡΕΛΙΑ" με βάση την παραπάνω πράξη του δασάρχη, πριν από την έκδοση των αποφάσεων των ΕΕΔΑ, ανατρέποντας την πάγια πολιτική του Υπουργείου του.
Με βάση την παραπάνω πράξη του Υπουργού Γεωργίας συντάχθηκε από το ΥΠΕΧΩΔΕ σχέδιο "Κοινής Απόφασης ΥΠΕΧΩΔΕ-ΕΟΤ" για την έγκριση των περιβαλλοντικών όρων των έργων της "ΕΣΤΡΕΛΙΑ".
Ερωτάται ο κύριος Υπουργός:
1. Προτίθεται η Κυβέρνηση να εγκρίνει τη μελέτη περιβαλλοντικών επιπτώσεων των έργων της "ΕΣΤΡΕΛΙΑ" με βάση το χαρακτηρισμό της έκτασης ως χορτολιβαδικής, πριν καθαρογραφεί και ισχύσει νομικά η απόφαση της πρωτοβάθμιας ΕΕΔΑ Πειραιά;
2. Προτίθεται να εφαρμόσει την ομόφωνη υπόδειξη του Νομικού Συμβουλίου του Κράτους, η οποία περιέχεται στην υπ' αριθμ. 484/99 γνωμοδότηση, την οποία προσυπέγραψε, και να θεσπίσει ρητή διάταξη σύμφωνα με την οποία "η έκφραση αντιρρήσεων κατά της πράξεως του δασάρχη ενώπιον της ΕΕΔΑ... αναστέλλει την εκτέλεση της πράξης χαρακτηρισμού μέχρι έκδοσης αποφάσεως του δευτεροβάθμιου οργάνου".
Ο κύριος Υπουργός έχει το λόγο. Αλλά εδώ, κύριε Υπουργέ, όλη αυτή η ιστορία είναι "οι εν πολλαίς αμαρτίες περιπεσούσα γυνή"!
ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Ευχαριστώ, κύριε Πρόεδρε. 'Εχω να απαντήσω στην κυρία συνάδελφο ότι βάσει των αποφάσεων του Συμβουλίου της Επικρατείας, η εταιρεία "ΕΣΤΡΕΛΙΑ ΤΟΥΡΙΣΤΙΚΗ Α.Ε." ζήτησε από το Υπουργείο Γεωργίας τη συνέχιση του επενδυτικού της προγράμματος μέχρι την τελεσιδικία της πράξης χαρακτηρισμού της έκτασης. Το θέμα παραπέμφθηκε ακολούθως στο Νομικό Συμβούλιο του Κράτους, του οποίου η πλειοψηφούσα άποψη υπήρξε θετική για το μέρος μόνο των διαδικαστικών, διοικητικών πράξεων της εταιρείας, να μπορεί δηλαδή να κάνει μελέτες για την προώθηση της επένδυσης, χωρίς όμως να επέμβει με τεχνικά έργα στην υπό κρίση δασική έκταση κόβοντας δένδρα ή αλλάζοντας το τοπίο.
Η αποδοχή της γνωμοδότησης από τον Υπουργό έγινε αφού διασφαλίστηκε ο προηγούμενος όρος, προκειμένου να μη στραφεί η εταιρεία κατά του δημοσίου σε περίπτωση τυχόν μελλοντικής δικαίωσής της, λόγω παρακώλυσης θεμάτων διοικητικής διαδικασίας της επένδυσης.
Το ερώτημα το οποίο ετέθη στο Νομικό Συμβούλιο του Κράτους είχε μοναδικό σκοπό την κάλυψη των συμφερόντων του δημοσίου. Εξάλλου είναι γνωστό ότι η αποδοχή της απόφασης αυτής, από την έκδοσή της μέχρι σήμερα, δεν οδήγησε στο κόψιμο ούτε ενός δένδρου, η δε δικαστική διαδικασία του χαρακτηρισμού ακολουθεί το δικό της δρόμο.
Εδώ θέλω να επαναλάβω και να καθησυχάσω την κυρία συνάδελφο οτι όλες οι δεσμεύσεις που έχω αναλάβει, απαντώντας στην ίδια ερώτηση πάνω από πέντε φορές, ισχύουν. Ευχαριστώ πολύ.
ΠΡΟΕΔΡΕΥΩΝ (Λουκάς Αποστολίδης): Ευχαριστούμε, κύριε Υφυπουργέ.
Η κ. Αλφιέρη έχει το λόγο.
ΣΤΥΛΙΑΝΗ ΑΛΦΙΕΡΗ: Ευχαριστώ, κύριε Πρόεδρε.
Πάντως θέλω να επισημάνω ότι δεν είναι οι γυναίκες που αμαρτάνουν στην προκειμένη περίπτωση, αλλά οι άνδρες, γιατί και ο Υπουργός Περιβάλλοντος και ο Υπουργός Γεωργίας είναι κατηγορούμενοι γι'αυτήν την αμαρτία.
ΠΡΟΕΔΡΕΥΩΝ (Λουκάς Αποστολίδης): Η εν πολλαίς αμαρτίαις...
ΣΤΥΛΙΑΝΗ ΑΛΦΙΕΡΗ: Ας το μετατρέψουμε, κύριε Πρόεδρε. Νομίζω ότι θα είμαστε πιο ισότιμοι. Οι Υπουργοί ΥΠΕΧΩΔΕ και Γεωργίας παρανομούν.
Κύριε Υφυπουργέ, τις προθέσεις σας δεν τις αμφισβητώ, γιατί πραγματικά είσθε συνεπής στις πολλές ερωτήσεις που έχουμε κάνει στο Κοινοβούλιο. Αλλά δυστυχώς αυτό στο οποίο έχετε δεσμευτεί σ'αυτήν την Αίθουσα πολλές φορές βάλλεται και αμφισβητείται και από τον ίδιο τον Υπουργό Γεωργίας, που με την υπογραφή του προχωρούν τα έργα της "ΕΣΤΡΕΛΙΑ".
Εμείς, κύριε Υφυπουργέ, παρακολουθούμε τα πράγματα. Ξέρετε ότι εγώ προσωπικά με τους κατοίκους του Δήμου Γλυφάδας προσφύγαμε στην πρωτοβάθμια επιτροπή του Πειραιά και δικαιωθήκαμε. Εμείς ζητάμε ευθέως από σας να δεσμευτείτε και να δεσμεύσετε και τον Υπουργό Γεωργίας ότι δεν πρόκειται να αποδεχθείτε τους όρους της μελέτης περιβαλλοντικών επιπτώσεων, μέχρι να τελεσιδικήσουν οι πρωτοβάθμιες και οι δευτεροβάθμιες επιτροπές. Αυτό είναι το πρώτο.
Δεύτερον, κύριε Υφυπουργέ, ξέρετε πολύ καλά την έκθεση που έκαναν οι κάτοικοι, ο Δήμος Γλυφάδας ο Γενικός Διευθυντής Δασών με τη φωτοερμηνία και εγώ -θα σας την καταθέσω- που και από την εισήγησή του βγήκε ομόφωνη απόφαση από την επιτροπή ότι η περιοχή αυτή σαν δασική -και είναι πραγματικά δασική.
Πρέπει να σας υπενθυμίσω ότι ο δασάρχης διώκεται σε βαθμό κακουργήματος. Οι πολίτες, ο Δήμος Γλυφάδας, η Γενική Γραμματεία Δασών, ο Εισαγγελέας Πειραιά, ο Γενικός Διευθυντής Δασών Πειραιά, ο Περιφερειάρχης και εσείς βέβαια -για να μη σας αδικήσω- περιμένετε την ομόφωνη απόφαση της πρωτοβάθμιας επιτροπής, για να μην εκδώσετε διοικητική πράξη.
Ο κύριος Υπουργός όμως, μαζί με το Υπουργείο Περιβάλλοντος προωθεί και θα μου επιτρέψετε να σας πω ότι εξυπηρετεί τα συμφέροντα της "ΕΣΤΡΕΛΙΑ" και χωρίς να περιμένουν τις αποφάσεις των επιτροπών και με την απόφαση του Δασάρχη προχωρούν στην έγκριση των ΜΠΕ.
Επειδή, λοιπόν, εσείς βρίσκεστε αυτήν τη στιγμή σ'αυτήν την Αίθουσα, ζητούμε να δεσμεύσετε τον Υπουργό Γεωργίας πραγματικά να περιμένει την έκθεση της πρωτοβάθμιας και της δευτεροβάθμιας επιτροπής πριν προχωρήσει στην οριστική διοικητική πράξη. Δεν καταλαβαίνουμε γιατί δίνεται το πράσινο φως στην "ΕΣΤΡΕΛΙΑ" να συνεχίσει τις μελέτες και το επενδυτικό της πρόγραμμα. Μήπως για να δημιουργήσεται τετελεσμένα γεγονότα; Απαντήστε μας.
Σας καταθέτω και την έκθεση φωτοερμηνείας, για να δείτε και σεις ο ίδιος ότι το δάσος στα Αστέρια Γλυφάδας είναι πραγματικά δάσος και θα είναι αμαρτία να καταστραφεί.
(Στο σημείο αυτό η Βουλευτής κ. Στυλιανή Αλφιέρη καταθέτει για τα Πρακτικά τις προαναφερθείσες εκθέσεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο. 
ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Κύριε Πρόεδρε, δεν έχω να προσθέσω τίποτε, παρά να πω μόνο ότι η γνώμη η δική μου και η γνώμη του Υπουργού συμπίπτουν και δεν πρόκειται να χαριστούμε σε κανέναν. Ευχαριστώ πολύ.
ΠΡΟΕΔΡΕΥΩΝ (Λουκάς Αποστολίδης): 'Ησασταν σαφής, κύριε Υπουργέ και κατηγορηματικός.
Κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, εισερχόμαστε στην ημερήσια διάταξη των ΕΠΕΡΩΤΗΣΕΩΝ Θα συζητηθεί η υπ'αριθμ. 6/12-10-99 επερώτηση των Βουλευτών της Νέας Δημοκρατίας κυρίων Βασιλείου Σωτηρόπουλου, Ελευθερίου Παπαγεωργόπουλου, Ελευθερίου Παπανικολάου, Αθανασίου Γιαννόπουλου, Σπυρίδωνος Σπύρου και Βασιλείου Μιχαλολιάκου, προς τον Υπουργό Εργασίας και Κοινωνικών Ασφαλίσεων, με αντικείμενο την πολιτική της Κυβέρνησης για την καταπολέμηση της ανεργίας.
Κύριοι συνάδελφοι, ο Βουλευτής κ. Σιούφας ζητεί ολιγοήμερη άδεια απουσίας στο εξωτερικό.
Εγκρίνει η Βουλή;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Λουκάς Αποστολίδης): Η Βουλή ενέκρινε.
Επίσης, θα ήθελα να σας πω ότι από μέρους της Νέας Δημοκρατίας ως Κοινοβουλευτικός Εκπρόσωπος ορίζεται ο κ. Μιχαλολιάκος.
Από μέρους του Συνασπισμού ως Κοινοβουλευτικός Εκπρόσωπος ορίζεται η κ. Στέλλα Αλφιέρη, από μέρους του Κομμουνιστικού Κόμματος Ελλάδας ο συνάδελφος Αντιπρόεδρος κ. Κωστόπουλος και από μέρους του ΔΗ.Κ.ΚΙ. ο κ. Τσαφούλιας.
Το λόγο έχει ο πρώτος εκ των επερωτώντων κ. Σωτηρόπουλος.
ΒΑΣΙΛΕΙΟΣ ΣΩΤΗΡΟΠΟΥΛΟΣ: Κυρίες και κύριοι συνάδελφοι, η Νέα Δημοκρατία επερωτά φέτος για δεύτερη φορά τον Υπουργό Εργασίας και Κοινωνικών Ασφαλίσεων για το θέμα της ανεργίας, διότι, πρώτον, το θεωρεί μείζον πρωταρχικό και κοινωνικοοικονομικό πρόβλημα, με ανθρωπιστικές προεκτάσεις και, δεύτερον, διότι σήμερα το επίπεδο της ανεργίας βρίσκεται σε πολύ υψηλά επίπεδα και πέσατε έξω σε όλες τις προβλέψεις και διαβεβαιώσεις που είχατε δώσει στον ελληνικό λαό πέρσι ότι το 1998 η ανεργία θα μειωθεί.
Γι' αυτούς τους δύο λόγους και λόγω της μεγάλης ευαισθησίας που έχουμε στο θέμα αυτό, επερωτώμε σήμερα πάλι την Κυβέρνηση γι' αυτό το κρίσιμο ζήτημα.
Κύριοι συνάδελφοι, το να αδρανοποιείται ένα μεγάλο ανθρώπινο δυναμικό και κυρίως νέοι, γυναίκες και ηλικιωμένοι, που μένουν μακροχρόνια άνεργοι και οδηγούνται στο περιθώριο, με όλα τα επακόλουθα, ναρκωτικά, εγκληματικότητα κλπ., επίσης και η έλλειψη των ασφαλιστικών εισφορών προς τα ασφαλιστικά ταμεία και η κατάρρευσή των. Δεν μπορεί λοιπόν να αφήσει ασυγκίνητο τον ελληνικό λαό και πολύ περισσότερο τα κόμματα του ελληνικού Κοινοβουλίου και να μη θίξουμε το θέμα αυτό.
Δυστυχώς, όπως και στην αρχή είπα, ο δείκτης ανεργίας στη χώρα μας είναι σήμερα πολύ υψηλός. Είναι από τους υψηλότερους στις χώρες της Ευρωπαϊκής 'Ενωσης.
Σύμφωνα με την έκθεση του Ινστιτούτου Εργασίας της ΓΣΕΕ, το 1998 παρουσίασε μια εκρηκτική αύξηση και έφτασε στο 11,5% του συνόλου του εργατικού δυναμικού της χώρας, με τετρακόσιες ογδόντα χιλιάδες περίπου ανέργους.
Αν παρακολουθήσουμε το δείκτη της ανεργίας τα τελευταία χρόνια, θα δούμε ότι το 1990 ήταν 7% περίπου, το 1993, που θέλετε να παίρνεται ως έτος που άφησε η Νέα Δημοκρατία την κυβέρνηση, ήταν 9,6% και το 1998 τον φθάσατε 11,5%, ενώ το 1997 είχατε 10,3% και από εκεί κάνατε προβλέψεις αισιόδοξες ότι ενδεχομένως να διατηρηθεί στα ίδια χαμηλά επίπεδα ή και θα μειωθεί το 1998 η ανεργία.
Παρά ταύτα όμως διαψευστήκατε και η ανεργία παρουσίασε το 1998 τρομακτική αύξηση.
Καταθέτω τον πίνακα αυτόν για τα Πρακτικά.
(Στο σημείο αυτό ο Βουλευτής κ. Βασίλειος Σωτηρόπουλος καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Είπα, λοιπόν, προηγουμένως ότι ενώ στις περισσότερες χώρες της ΕΟΚ, εκτός από τη Γερμανία, όπου πράγματι έχει προβλήματα μετά την ενοποίηση της Ανατολικής Γερμανίας, ο δείκτης παρουσιάζει μια αύξηση. 'Ολες οι άλλες χώρες παρουσιάζουν μείωση.
Η διεθνοποίηση, κύριοι συνάδελφοι, της οικονομίας και ο εκσυγχρονισμός παράγουν και θέσεις εργασίας και θέσεις ανεργίας και κανείς δεν έχει τη μαγική συνταγή να δημιουργήσει θέσεις εργασίας, θέσεις απασχόλησης, όσες του χρειάζονται. Αλλά η κάθε κυβέρνηση είναι υπεύθυνη για την πολιτική που πρέπει να ακολουθήσει, αφού λάβει υπόψη της τις υποδομές που έχει, τα προβλήματα που αντιμετωπίζει και χαράσσει μια πολιτική απασχόλησης που να αντιμετωπίζει ικανοποιητικά την ανεργία.
'Εχετε αποκλειστικά την ευθύνη, κύριοι Υπουργοί της Κυβέρνησης, διότι κυβερνάτε ανελλιπώς τον τόπο τα τελευταία έξι χρόνια και τα δεκαέξι τελευταία χρόνια από τα δεκαεννέα. 'Εχετε λοιπόν μεγάλο ποσοστό ευθύνης στον τομέα της ανεργίας.
Η απασχόληση, κύριοι συνάδελφοι, δεν αυξάνεται μόνο με τα επικουρικά επιδόματα. Χρειάζονται και αυτά. Η απασχόληση αυξάνεται με επενδύσεις, με ανάπτυξη, με εξαγωγές, με την εκπαίδευση και με μέτρα κοινωνικής προστασίας, όπως προανέφερα.
Παρουσιάσατε δύο εθνικά σχέδια δράσης. Για το πρώτο σας κρίναμε επιεικώς. Η Ευρωπαϊκή 'Ενωση το έκρινε απαράδεκτο, το επέστρεψε πίσω. Αναγνωρίζετε και εσείς τις ατέλειες του πρώτου εθνικού σχεδίου. Ζητήσατε την επιείκεια της κριτικής μας. Την είχατε. Παρουσιάσατε το δεύτερο σχέδιο. Πράγματι ήταν καλύτερο από το πρώτο. 'Οχι όμως τόσο ικανοποιητικό. Δέχθηκε και αυτό κριτική από την Ευρωπαϊκή 'Ενωση, όχι τόσο έντονη όσο το πρώτο, και σας επισήμανε ορισμένα σημεία ότι κυρίως δεν επιδοτείτε την πολιτική σας στην αγορά εργασίας. Διαθέτετε μόνο το 0,85% του ΑΕΠ στην πολιτική αγορά εργασίας και από αυτά τα μισά περίπου πηγαίνουν για ενεργητικές πολιτικές.
Επίσης, η Ευρωπαϊκή 'Ενωση επεσήμανε ότι τα διαρθρωτικά προγράμματα, που έχετε παρουσιάσει, έχουν μεγάλες αδυναμίες.
Ανέφερα προηγουμένως ότι δεν ευδοκίμησαν οι προβλέψεις σας. Πέσατε έξω, πρέπει να το ομολογήσετε αυτό. Και απεναντίας, αντί για μείωση είχαμε αύξηση, είχαμε έξαρση της ανεργίας το 1998. Πιστεύω αυτήν τη φορά τουλάχιστον να συμφωνήσουμε ως προς τους δείκτες, κύριε Υπουργέ, γιατί την άλλη φορά υπήρχε μία σύγχυση σχετικά με τα ποσοστά ανεργίας, διότι άλλοι έπαιρναν τους δείκτες από την ΕΣΥΕ, άλλοι από την EUROSTAT και άλλοι τους δείκτες του ΟΑΕΔ. 'Ολοι οι δείκτες δείχνουν ότι έχουμε αυξημένο ποσοστό το 1998 της ανεργίας, που φθάνει βάσει των στοιχείων της ΕΣΥΕ στο 11,55% από 10,3% που ήταν το 1997. Η EUROSTAT με την παλιά μεθοδολογία που αποκλείει μερικές ομάδες, δίνει ποσοστό 10,8% το 1998 από 9,6% το 1997 και ο ΟΑΕΔ, που μετρά μόνο την εγγεγραμμένη ανεργία, δίνει 9,9% το 1998, από 7,9% το 1997.
Θα καταθέσω στα Πρακτικά τον προαναφερθέντα πίνακα αλλά και ένα δεύτερο πίνακα, στον οποίον αναφέρεται πώς μειούται η ανεργία στις χώρες της Ευρωπαϊκής 'Ενωσης αλλά και σε άλλες χώρες, διότι παντού στον κόσμο υπάρχει ανεργία και κάθε κυβέρνηση προσπαθεί να τη μειώσει με τις πολιτικές που ακολουθεί. 'Αλλες το επιτυγχάνουν, άλλες όχι.
(Στο σημείο ο Βουλευτής κ. Βασίλειος Σωτηρόπουλος καταθέτει για τα Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Αξίζει να σημειωθεί ότι το 1998 κάνατε περίπου τέσσερις μετρήσεις για τα πρώτα τρίμηνα και έπρεπε να είχατε ανακοινώσει τα αποτελέσματα πολύ πιο γρήγορα και όχι με τόση καθυστέρηση. Βέβαια, είχατε το λόγο σας λόγω των ευρωεκλογών και δεν θέλατε να δείξετε την εκρηκτική άνοδο της ανεργίας που σημειώθηκε τον περασμένο χρόνο. Τώρα όμως τι θα συμβεί; Η EUROSTAT μελετά νέο τρόπο μέτρησης της ανεργίας, που θα προστεθούν νέες ομάδες. Και του χρόνου με τη νέα μεθοδολογία της EUROSTAT, όπου θα κριθούν όλες οι χώρες της Ευρωπαϊκής 'Ενωσης, θα παρουσιάσει η Ελλάδα πολύ υψηλότερα ποσοστά από τα πραγματικά.
Aυτά να τα λέμε. Διότι θέλατε φέτος να κρύψετε το ποσοστό ανεργίας το υψηλό, αλλά του χρόνου θα έχετε τεράστιο πρόβλημα με τη νέα μεθοδολογία που θα χρησιμοποιήσει η Ευρωπαϊκή 'Ενωση.
Επισημαίνεται κυρίως στη χώρα μας η ανεργία των νέων, των πτυχιούχων, ΤΕΙ, ΑΕΙ, λυκείου, γυμνασίου, που αναζητούν εργασία και δεν βρίσκουν, αλλά και οι μεγάλοι, η παραγωγική ηλικία μέχρι τα πενήντα και τα εξήντα πέντε χρόνια περιπίπτουν στην ανεργία και παραμένουν για μακρό χρονικό διάστημα άνεργοι. Δηλαδή, έχουμε δύο σημεία τα οποία πρέπει να τονιστούν, η ανεργία των νέων, που είναι πολύ υψηλή μέχρι τα είκοσι πέντε χρόνια και φθάνει στο 31% περίπου, ενώ στην Ευρώπη είναι γύρω στο 21,2%. Και εδώ η θέση των νέων γυναικών είναι ακόμα δυσμενέστερη, που φθάνει σε ποσοστό διπλάσιο από αυτό των νέων ανέργων. Και όπως είπα προηγούμενως, η μακροχρόνια ανεργία στη χώρα μας είναι πάρα πολύ υψηλή. Ξεπερνάει τον ένα χρόνο και τα επιδόματα εδώ των ανέργων είναι πολύ χαμηλά και για πολύ μικρό χρονικό διάστημα, ενώ στις ευρωπαϊκές χώρες αυτό το χρονικό διάστημα είναι επιμηκέστερο.
Είναι στρεβλό, κύριοι συνάδελφοι, το εκπαιδευτικό μας σύστημα, διότι αυτό καθ'εαυτό δημιουργεί ανέργους λόγω αδυναμίας προσαρμογής των νέων στις σύγχρονες ανάγκες της αγοράς εργασίας. 'Ετσι έχουμε άνεργους πτυχιούχους των ΑΕΙ σε ποσοστό 10,1%. 'Ανεργοι πτυχιούχοι των ΤΕΙ σε ποσοστό 14%. 'Ανεργοι τεχνικού λυκείου σε ποσοστό 23,2%, και εργαζόμενοι με βασική εκπαίδευση και χωρίς βασική εκπαίδευση που φθάνουν στο 6,5%.
Βλέπετε, λοιπόν, ότι η εκπαίδευσή μας πάσχει και οι νέοι δεν ανταποκρίνονται με τα προσόντα που αποκτούν, στις συνθήκες της νέας αγοράς εργασίας, της σημερινής πολύ απαιτητικής αγοράς εργασίας.
Και μια και μιλάτε για αξιοκρατία, ότι οι προσλήψεις γίνονται αξιοκρατικά και ανάλογα με τα προσόντα που έχει ο κάθε νέος, αξίζει να αναφερθεί ότι το 1966 η μελέτη του Κάτσικα και Καβαδία έδειξε από τους νέους που ρωτήθηκαν, οι απόφοιτοι του λυκείου δήλωσαν σε ποσοστό 51% ότι μόνο με το πολιτικό μέσον βρήκαν δουλειά, οι δε πτυχιούχοι, δήλωσαν σε ποσοστό 47% και αυτοί το ίδιο, ότι με πολιτικό μέσο βρήκαν δουλειά.
'Ενα άλλο 28%, από γνωριμίες - διασυνδέσεις δήλωσε από τους αποφοίτους του λυκείου, ότι βρήκε εργασία, ενώ πτυχιούχοι 49% δήλωσαν πάλι με διασυνδέσεις κλπ. και μόνο 1% οι πτυχιούχοι δήλωσαν ότι λόγω του υψηλού εκπαιδευτικού επιπέδου κατόρθωσαν να βρουν εργασία.
Αντιλαμβάνεσθε, λοιπόν, ότι και αυτός ο μύθος της αξιοκρατίας, των προσλήψεων που κάνετε με αξιοκρατικά κριτήρια, καταρρέει.
Κύριοι συνάδελφοι, κάθε δέκα χρόνια το 80% των γνώσεων ανακυκλώνεται και ανανεώνεται. Το εργατικό δυναμικό πρέπει έγκαιρα να προσαρμόζεται στις νέες συνθήκες της αγοράς. Και οι μακροχρόνιοι άνεργοι στην Ελλάδα που έφθασαν στο 57%, στην Ευρώπη είναι μόνο 48%, ακριβώς έμειναν στο περιθώριο, διότι δεν ανενέωσαν τις γνώσεις τους και λόγω των δυσμενών οικονομικών συνθηκών.
Και επειδή αρέσκεσθε να κάνετε αναφορές στο παρελθόν, θα σας πω και εγώ ότι το 1990 η ανεργία των νέων στη χώρα μας ήταν 21,5% και το 1997 ανήλθε στο 31%. Η δε μακροχρόνια ανεργία το 1990 στην Ελλαδα ήταν 49,8% και στην Ευρώπη 47,7%, πολύ κοντά, ενώ σήμερα ανήλθε στο 56,7%, κάπου δέκα ποσοστιαίες μονάδες παραπάνω, τη στιγμή που στην Ευρωπαϊκή 'Ενωση μένει στο ίδιο σχεδόν επίπεδο στο 48,3%.
Εάν κοιτάξουμε και κατά γεωγραφικές περιοχές την ανεργία, θα διαπιστώσουμε ότι πράγματι υπάρχουν περιοχές όπου πλήττονται πολύ περισσότερο από την ανεργία και των νέων και από τη μακροχρόνια ανεργία.
'Ετσι εκτός από την Αττική, η οποία πλήττεται ανελέητα και η δυτική Μακεδονία με ποσοστό 14,54% παρουσιάζει υψηλή ανεργία, η ανατολική Στερεά Ελλάδα, η Εύβοια, η 'Ηπειρος, η κεντρική Μακεδονία με τελευταία την Κρήτη με ένα χαμηλό ποσοστό 4,58%, διότι τα καταφέρνουν καλύτερα οι ίδιοι με τις μικρομεσαίες επιχειρήσεις, με την αυτοαπασχόλησή τους και ανταποκρίνονται στις νέες συνθήκες αγοράς εργασίας. Καταθέτω σχετικό πίνακα για τα Πρακτικά.
(Στο σημείο αυτό ο Βουλευτής κ. Βασίλειος Σωτηρόπουλος καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
'Ενα άλλο όμως σημείο που αξίζει να σημειωθεί είναι ότι μόνο με την ανάπτυξη δεν επέρχεται αύξηση της απασχόλησης. Το είδαμε στη χώρα μας. Καίτοι παρουσίασε το 1998 ένα υψηλό αριθμό αύξησης του ακαθάριστου εθνικού προϊόντος, οι θέσεις απασχόλησης μειώθηκαν. Και ενώ πράγματι επαίρεσθε ότι αυξήθηκε το επίπεδο του ΑΕΠ το 1998, η ανεργία αυξήθηκε, έφθασε στο υψηλό επίπεδο που είπα προηγουμένως. Και η ανάπτυξη μόνη της, χωρίς βασικές προϋποθέσεις για αναδιάρθρωση των δομών της οικονομίας, δεν δημιουργεί θέσεις απασχόλησης.
Μάλιστα πρέπει να επισημάνουμε ότι πρέπει να περνάει η ανάπτυξη και μέσα από μια δίκαιη κατανομή του εισοδήματος. Διότι επί της εποχής των κυβερνήσεων του ΠΑ.ΣΟ.Κ. και ιδιαιτέρως των κυβερνήσεων του εκσυγχρονιστού Πρωθυπουργού, του κ. Σημίτη, οι φτωχοί έγιναν φτωχότεροι και οι πλούσιοι πλουσιότεροι και το 25% του πληθυσμού της χώρας ζει κάτω από τα όρια της φτώχειας.
Πριν από λίγο καιρό το Υπουργείο Εθνικής Οικονομίας ανακοίνωσε, με τα στατιστικά δεδομένα που έχει ότι το 10% των πλέον ευπόρων Ελλήνων απομυζά το 27% του ΑΕΠ. Δηλαδή ένα εκατομμύριο εύποροι 'Ελληνες και απ' αυτούς πολύ λίγοι που παίρνουν τη μερίδα του λέοντος, απομιζούν το 27% του συνόλου του ΑΕΠ, ενώ το υπόλοιπο 10%, άλλο ένα εκατομμύριο περίπου του ελληνικού πληθυσμού, ζει μόνο με το 2,3% του ΑΕΠ. Τέτοιες οικονομικές ανισότητες, τέτοιες κοινωνικές ανισότητες, τέτοιες αντιθέσεις, ουδέποτε είχε παρουσιάσει η χώρα μας. Είναι από τις μεγαλύτερες ανισότητες στον κόσμο. Και αυτό είναι επίτευγμα της δικής σας σοσιαλιστικής εκσυγχρονιστικής κυβέρνησης.
Δεν έχετε αντιληφθεί ότι για τη χώρα μας κύριος τομέας για την ανάπτυξη είναι οι μικρομεσαίες επιχειρήσεις. 'Εχουμε περίπου επτακόσιες πενήντα χιλιάδες, τη μεγαλύτερη πυκνότητα σε σχέση με τον πληθυσμό σε όλες τις ευρωπαϊκές χώρες. Και ο ρόλος τους είναι πολυδιάστατος. Οικονομικός, κοινωνικός, ανθρωπιστικός κλπ. Με την άδικη όμως αντικειμενική φορολόγηση των τελευταίων τεσσάρων ετών, με τα αντικειμενικά κριτήρια τα οποία χθες θέλατε να καταργήσετε, αλλά τα βαφτίσατε διαφορετικά και τα κάνατε πιο δυσβάστακτα, πιο ειδεχθή, εκατόν πενήντα χιλιάδες μικρομεσαίες επιχειρήσεις έκλεισαν με αποτέλεσμα δεκάδες χιλιάδες εργαζόμενοι σε αυτές τις επιχειρήσεις να μείνουν στο περιθώριο ή να αλλάξουν δουλειά. Το καλύτερο θα ήταν να μπορούσαν να βρουν δουλειά.
Οι περισσότεροι έμειναν στο περιθώριο. Και όχι μόνο αυτό. Οι μικρομεσαίες επιχειρήσεις δεν έτυχαν της ιδίας πολιτικής, όσον αφορά τη χρηματοδότηση, που έτυχαν οι άλλες μεγαλύτερες επιχειρήσεις. Και για να αναπτυχθούν οι μικρομεσαίες επιχειρήσεις χρειάζεται ένα υγιές, ευνοϊκό περιβάλλον με ένα δίκαιο φορολογικό σύστημα σε βάθος χρόνου τεσσάρων, πέντε ετών, ώστε να ξέρει ο μικρομεσαίος και γενικά ο επιχειρηματίας τους κανόνες του παιχνιδιού, τι θα πληρώσει, για να μπορέσει και αυτός να προγραμματίσει την επένδυσή του.
Χρειάζεται, λοιπόν, τις αναγκαίες χρηματοδοτήσεις από το κράτος, διότι αντιμετωπίζει έναν ανελέητο διεθνή ανταγωνισμό και πολλές φορές αυτός ο ανταγωνισμός είναι και αθέμιτος και πρέπει να προστατευθεί από το ίδιο το κράτος μας.
Μας είπατε την άλλη φορά ότι λέμε μόνο πόσες επιχειρήσεις κλείνουν και όχι πόσες επιχειρήσεις ανοίγουν. Μα εδώ και ο δείκτης επιβεβαιώνει ότι κλείνουν πολύ περισσότερες και ανοίγουν πολύ λιγότερες. Μακάρι να συνέβαινε αυτό το πράγμα. Η ανακύκλωση στις μικρομεσαίες επιχειρήσεις, είναι έξι με επτά το χρόνο περίπου να κλείνουν, φυσιολογικά. 'Εχουμε φθάσει εδώ γύρω στο 10% με 12% τα τελευταία χρόνια.
(Στο σημείο αυτό την Προεδρική 'Εδρα καταλαμβάνει ο Ε' Αντιπρόεδρος της Βουλής κ. ΔΗΜΗΤΡΙΟΣ Β. ΚΩΣΤΟΠΟΥΛΟΣ)
Aντιλαμβάνεσθε, λοιπόν, ότι στον τομέα των μικρομεσαίων επιχειρήσεων, που συμβάλλουν στο 40% του ΑΕΠ της χώρας μας και κατέχουν το 74% της απασχόλησης, πρέπει να προσέξετε πάρα πολύ. Αυτές δημιουργούν τις περισσότερες νέες θέσεις απασχόλησης και με ελάχιστο κόστος.
Εάν δείτε προσεκτικά τα τρία προγράμματα των επενδύσεων, θα δείτε για τις πολύ μεγάλες επιχειρήσεις τα ποσοστά επιχορηγήσεων που δίνετε, θα δείτε για τις κοινές βιομηχανίας τι ποσοστά χορηγήσεων δίνετε και θα δείτε και τι δίνετε για τις μικρομεσαίες επιχειρήσεις, οι οποίες υπάγονται μόνο σε διάφορα κοινοτικά προγράμματα και αποκλείονται από τα εθνικά αναπτυξιακά. 'Ετσι το κόστος για κάθε θέση παραγωγής είναι πολύ μεγάλο στην πρώτη κατηγορία, των μεγάλων επιχειρήσεων, είναι μικρότερο στη δεύτερη κατηγορία και πολύ μικρό στις μικρομεσαίες επιχειρήσεις.
'Ετσι με επιχορηγήσεις που κάνατε ενενήντα τριών δισεκατομμυρίων (93.000.000.000) δραχμών στις πολύ μεγάλες επιχειρήσεις, δημιουργήσατε δύο χιλιάδες τριακόσιες είκοσι πέντε θέσεις.
Ενώ στις μικρομεσαίες, με επιχορήγηση 9,3 δισεκατομμύρια δραχμές, δηλαδή το 1/10, δημιουργήσατε διπλάσιο αριθμό θέσεων εργασίας, πέντε χιλιάδες διακόσιες σαράντα.
Και έτσι ενώ γνωρίζετε ότι το κόστος των θέσεων εργασίας στον τομέα των μικρομεσαίων επιχειρήσεων είναι πολύ μικρότερο από τους άλλους τομείς, τις μικρομεσαίες επιχειρήσεις τις κυνηγάτε.
'Ενα άλλο μεγάλο θέμα είναι η αυτοαπασχόληση. Εδώ η Ελλάδα είναι ευλογημένη χώρα. Και δεν ξέρω γιατί κυνηγάτε την αυτοαπασχόληση. Το 33% περίπου, ένα υπερδιπλάσιο από τους Ευρωπαίους ποσοστό του ελληνικού πληθυσμού, αυτοαπασχολείται. Τέτοια ποσοστά δεν υπάρχουν στην Ευρώπη. Και έχετε μία νοοτροπία εναντίον της αυτοαπασχόλησης, γιατί ενδεχομένως κρύπτονται ή δεν συλλαμβάνονται φορολογικά εισοδήματα ή δεν δίνουν εισφορές στα ασφαλιστικά ταμεία. Είναι λάθος σας. Να αλλάξετε αυτήν τη νοοτροπία, αυτήν την αντίληψη που έχετε και να ενισχύσετε τον κάθε 'Ελληνα που θέλει να βγεί από κάθε εξάρτηση δημοσίου ή ιδιώτη επιχειρηματία.
Είσθε υπεύθυνοι για τη μείωση στον πρωτογενή τομέα, που συρρικνώθηκε. Από το 30,7% που ήταν το 1981, έφθασε το 1996 το 20,3% και σήμερα, είναι ενδεχομένως και κάτω από το 17%. Και γιατί; Αυτές οι στρατιές των αγροτών, που φεύγουν πλέον από την ύπαιθρο, προστίθενται στις στρατιές των ανέργων των μεγάλων αστικών κέντρων και έτσι αυξάνεται το ποσοστό ανεργίας.
Και τελειώνοντας δεν μπορώ να μην επισημάνω το θέμα των αλλοδαπών. 'Οχι ότι είμαστε ρατσιστές ούτε ότι πάσχουμε από ξενοφοβία. Ο ελληνικός λαός δεν είναι ρατσιστής και ούτε ξενόφοβος. Απεναντίας, αγαπάει όλους τους ξένους και μοιράζεται και τη φτώχεια του ακόμη. Δεν είναι όμως δυνατόν η Ελλάδα να είναι ξέφραγο αμπέλι! Εργάζονται σήμερα πάνω από εξακόσιες χιλιάδες αλλοδαποί στη χώρα μας, χωρίς τις νόμιμες προϋποθέσεις. Και ξέρετε τα προβλήματα που δημιουργούν. Τουλάχιστον τους παρέχουμε εργασία, ιατροφαρμακευτική περίθαλψη και αγάπη. Να σέβονται τους νόμους τους κράτους μας. Ακόμη και την ελληνική σημαία έκαψαν πριν απο λίγες ημέρες δημόσια και τα όργανα της πολιτείας κοιμόντουσαν! Δεν ξέρω αν αυτό μπορεί να συμβεί κάπου αλλού. Εμείς θέλουμε οι ίδιοι νόμοι, που εφαρμόζονται στις χώρες της Ευρωπαϊκής 'Ενωσης, να εφαρμόζονται και στη χώρα μας όσον αφορά στην αντιμετώπιση των αλλοδαπών.
Και κλείνοντας, κύριε Πρόεδρε, θέλω να επισημάνω τις ζημιές που έχουν υποστεί από τους σεισμούς στην Αττική τουλάχιστον τέσσερις χιλιάδες μικρομεσαίες επιχειρήσεις, που πάλι δεκάδες χιλιάδες άνθρωποι θα οδηγηθούν στην ανεργία και δεν θα έχουν και το σπίτι τους αυτήν τη στιγμή.
Πρέπει, λοιπόν, όλες οι διαδικασίες να συντομευθούν. 'Ο,τι είναι να γίνει. Να ξεπεραστούν γραφειοκρατικές δυσκολίες. Για να βρει και πάλι η περιοχή αυτή το ρυθμό ανάπτυξης και το ρυθμό ζωής.
'Εχετε αποτύχει, κύριοι Υπουργοί, στον τομέα της αγοράς εργασίας. 'Εχετε οδηγήσει τον ελληνικό λαό και κυρίως τους νέους στην ανεργία. Και πρέπει να αλλάξετε πολιτική, ώστε να διορθώσετε αυτά που έχετε κάνει σήμερα και δυστυχώς έχετε αποτύχει.
Ευχαριστώ πολύ, κύριοι συνάδελφοι.
(Χειροκροτήματα από την πτέρυγα της Νέας Δημοκρατίας) (Στο σημείο αυτό ο Βουλευτής κ. Σωτηρόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Ελευθέριος Παπαγεωργόπουλος έχει το λόγο.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Η εικόνα στον τομέα της απασχόλησης, στο ζήτημα της ανεργίας είναι ζοφερή. Πιστεύω ότι σε αυτήν τη διαπίστωση όλοι συμφωνούμε. Εγώ δεν θα κομίσω γλαύκα εις Αθήνας. Επίσης είναι γεγονός ότι η ανεργία καταγράφεται σήμερα σαν το σημαντικότερο κοινωνικό πρόβλημα του τόπου μας.
Η πατρίδα μας εξελίσσεται γοργά σε χώρα ανέργων. Και πάντοτε κατά τα αθεράπευτα αισιόδοξα επίσημα στοιχεία της Εθνικής Στατιστικής Υπηρεσίας, του ΟΑΕΔ κλπ. η ανεργία αυξάνεται με γοργούς ρυθμούς στον τόπο μας.
Είναι χαρακτηριστικό ότι έχουμε πετύχει στην Ευρωπαϊκή 'Ενωση τους γοργότερους ρυθμούς ανάπτυξης της ανεργίας. Ενώ από τότε που μπήκαμε μέχρι πριν από δύο χρόνια ήμασταν πολύ κάτω του μέσου όρου ανεργίας στην Ευρωπαϊκή 'Ενωση και όσον αφορά αυτό το ποσοτικό στοιχείο και όσον αφορά τα ποιοτικά στοιχεία, όπως μακροχρόνια ανεργία, επιθυμία εργασίας κλπ., εδώ και δύο χρόνια ένα επίτευγμα ακόμα της Κυβέρνησης του ΠΑΣΟΚ είναι να είμαστε πάνω από το μέσο όρο.
Επίσης ενώ σε όλη την Ευρωπαϊκή 'Ενωση, ακόμα και στην Ισπανία, η οποία ήταν πρωταθλήτρια στην ανεργία, είναι κατιών, είναι φθίνων ο βαθμός της ανεργίας, στην Ελλάδα αυξάνεται γοργά. 'Ολοι συμφωνούν και από τα δικά σας στοιχεία και της ΕΣΥΕ και του ΟΑΕΔ ότι αυξήθηκε κατά 10% τον τελευταίο μόνο χρόνο. Αυτό λέει πάρα πολλά.
Είναι επίσης χαρακτηριστικό ότι ένα σημαντικό ζήτημα, που επιβαρύνει την κατάσταση της ανεργίας, είναι η ανεξέλεγκτη επέκταση της μαύρης εργασίας στον τόπο μας, η φθηνότερη απασχόληση ξένων διαβιούντων κατά τον άλφα ή βήτα τρόπο στην Ελλάδα.
Είναι επίσης γεγονός ότι ο ν. 2434/96, ο οποίος ψηφίστηκε για τον έλεγχο της εισόδου, της νομιμοποίησης, της καταγραφής των αλλοδαπών εργαζομένων, απεδείχθη ότι ήταν πρόχειρος, γιατί δεν υπήρχε υποδομή, δεν υπήρχε τίποτα. Οι καταγραφές θα τελειώσουν περίπου το 2005 με τους ρυθμούς που έχουμε.
Από εκεί και πέρα αντιλαμβάνεσθε τις καταστάσεις φαλκίδευσης των διαδικασιών αυτών, που υπάρχουν από πλαστογραφίες πράσινων καρτών μέχρι όλα τα συναφή, που έχουμε μία τεράστια μάζα αλλοδαπών, που απασχολούνται στη χώρα μας σε βάρος των Ελλήνων ανέργων.
Να βάλουμε ποσοτικά το ζήτημα. Εάν λάβουμε υπόψη μας ότι οι 'Ελληνες άνεργοι είναι περίπου πεντακόσιες χιλιάδες, ο αριθμός αυτός είναι ισόποσος με τους εργαζόμενους αλλοδαπούς στη χώρα μας. Θα μου πείτε ότι εργάζονται στον πρωτογενή τομέα, σε εργασίες που δεν επιθυμούν τόσο να εργαστούν οι 'Ελληνες κλπ. Αυτό ήταν αλήθεια μέχρι πριν από ένα χρόνο. 'Ηδη έχουν μπει στη μεταποίηση, ήδη έχουν μπει στις υπηρεσίες. Εργάζονται αλλοδαποί στα βενζινάδικα, σε μαγαζιά όπως "Ο ΓΡΗΓΟΡΗΣ", στα τυροπιτάδικα. 'Ηδη μπαίνουν σε όλη τη γκάμα της απασχόλησης.
Για να μη μιλάμε μόνο θεωρητικά, κύριε Υπουργέ, γιατί θα ακούσουμε πολλά για υλοποίηση προγραμμάτων κλπ. -τα έχουμε ξανακούσει, αλλά δεν βλέπουμε τίποτα να γίνεται- πέρα από αυτές τις θεωρητικές προσεγγίσεις, σας καλώ να φύγετε από το θρόνο σας για λίγο, μόλις τελειώσει η συζήτηση, να επισκεφθούμε μαζί το εργοτάξιο της Βουλής. Θα δούμε ότι το σύνολο σχεδόν των εργαζομένων είναι ξένοι εργάτες. Μέσα από μία Βαβυλωνία που ακούμε, όταν διερχόμαστε τους χώρους του καινούριου πάρκινγκ, βλέπουμε να επικρατεί κάπου η αλβανική. Αλλά ακούγονται όλες οι φυλές των Βαλκανίων να μιλάνε.
Είναι μακρά από εμένα η σκέψη ξενοφοβίας και ρατσισμού. Το ζήτημα, λοιπόν, είναι γιατί στη Βουλή είναι ελκυστικότερη η αγορά εργασίας ξένων εργατών. 'Εχουν πράσινη κάρτα; Αμείβονται σωστά; 'Εχουν ασφαλιστική κάλυψη; Εάν τα έχουν αυτά, τότε δεν βρίσκω το λόγο που προτιμούνται αυτοί και όχι οι αντίστοιχοι 'Ελληνες συνάδελφοί τους.
Είναι ένα ζήτημα, λοιπόν, που πέρα των θεωρητικών προσεγγίσεων και των περί διαγραμμάτων αναφορών, που θα ακούσουμε πάλι σε λίγο -όπως έχουμε ακούσει τόσες φορές και τίποτα δεν γίνεται- πρέπει να το δούμε στην πράξη, εκτός αν πρέπει να μειώσουμε το κόστος του εργολάβου, που δεν ξέρω σε τι συνεννοήσεις είναι και πρέπει να ανεχόμαστε μέσα στα μάτια μας αυτήν την κατάσταση, που ντροπιάζει όλους.
Χαρακτηριστικό της κυβερνητικής παρουσίας στην υπόθεση της απασχόλησης είναι η απουσία ενεργoύ πολιτικής για το ζήτημα της απασχόλησης και η απουσία των αναγκαίων δράσεων, την οποία προσπαθεί η Κυβέρνηση να αναπληρώσει με συνεχείς εξαγγελίες -είναι πια πρωϊνός καφές οι εξαγγελίες του Υπουργείου Εργασίας καθημερινώς για τα όσα γίνονται και τα όσα εξαγγέλλονται- και με άριστες δημόσιες σχέσεις. Το αποτέλεσμα ήταν η ζοφερή εικόνα που στην αρχή περιγράψαμε.
Η ανεργία στη χώρα μας καλπάζει ανεξέλεγκτα και γι' αυτό έχει κύρια ευθύνη η Κυβέρνηση του ΠΑ.ΣΟ.Κ.
ΠΡΟΕΔΡΕΥΩΝ (Δημήτριος Β. Κωστόπουλος): Το λόγο έχει ο κ. Παπανικολάου για πέντε λεπτά.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, είναι οδυνηρή διαπίστωση ότι η ανεργία καταγράφεται ως το σημαντικότερο πρόβλημα στο πολυσέλιδο κατάλογο των αλύτων προβλημάτων που μαστίζουν την κοινωνική, οικονομική και πολιτική ζωή της χώρας.
Η Ελλάδα εξελίσσεται σε χώρα ανέργων με ιδιαίτερη έξαρση στη περιφέρεια καθώς συρρικνώνονται επικίνδυνα οι αγορές εργασίας και η ύπαιθρος ερημώνει. Τούτο σαν αποτέλεσμα της σκληρής λιτότητας, της οικονομικής υφέσεως, της αποεπενδύσεως, της διαλύσεως των μικρομεσαίων επιχειρήσεων, αφού τα τελευταία χρόνια κατάφερε η Κυβέρνηση με την πολιτική της, να κλείσουν πάνω από εκατόν είκοσι οκτώ χιλιάδες μικρομεσαίες επιχειρήσεις. 'Ετσι δικαίως ο κ. Σημίτης χαρακτηρίστηκε ως Πρωθυπουργός της φοροληστρικής επιδρομής, αλλά και της ανεργίας. Στις άλλες χώρες η ανεργία μειώνεται, σε μας αυξάνεται ξεπερνώντας το 11,5% σύμφωνα με στοιχεία της Εθνικής Στατιστικής Υπηρεσίας, ενώ σύμφωνα με τα στοιχεία του ευρωπαϊκού παρατηρητηρίου απασχολήσεως, έφθασε το 15%.
Πεντακόσιες πενήντα χιλιάδες συμπατριωτών μας ανέργων αποτελούν το οξύτερο οικονομικό και κοινωνικό πρόβλημα της Ελλάδος μαζί με έναν μεγάλο αριθμό υποαπασχολουμένων.
Ιδιαίτερα η ανεργία πλήττει τους νέους στο 37% και τις γυναίκες γύρω στο 45%. Δυστυχώς η Κυβέρνηση αντιμετωπίζει μόνο με φιέστες, με εξαγγελίες χωρίς κανένα αντίκρισμα, με δημόσιες σχέσεις και διαπιστώσεις την επιδρομή της φτώχειας και της ανεργίας στην πατρίδα μας, χωρίς ουσιαστική πολιτική παρέμβαση ακυρώνοντας έτσι το κοινωνικό της πρόσωπο.
Μιλάτε για κοινωνικό πρόσωπο, κύριοι της Κυβερνήσεως, όταν με την πολιτική σας διαθέτετε μόνο το 16% του ΑΕΠ για κοινωνικές δαπάνες, ενώ στην Ευρωπαϊκή 'Ενωση άλλα κράτη φθάνουν μέχρι το 36%;
Μιλάτε για κοινωνικό πρόσωπο όταν σπρώξατε δυόμισι εκατομμύρια Ελλήνων συμπατριωτών μας κάτω από τα όρια της φτώχειας;
Μιλάτε για κοινωνικό πρόσωπο, όταν δίνετε παροχές για την ανεργία, που αναλογούν στο 0,4% του ΑΕΠ, το χαμηλότερο στην Ευρωπαϊκή 'Ενωση, ενώ τα άλλα κράτη-μέλη της Ευρωπαϊκής Ενώσεως δίνουν το 2,5% του ΑΕΠ;
Αναφορικά με το επίδομα ανεργίας, το 80% του ημερομισθίου δίνουν τα κράτη-μέλη της Ευρωπαϊκής 'Ενωσης, ενώ εδώ στην πατρίδα μας το 25%. Είναι ή δεν είναι εκ μέρους σας απουσία ενεργού πολιτικής και ενδιαφέροντος όταν αρμόδιος επίτροπος σας σπρώχνει κυριολεκτικά να ενεργοποιηθείτε, έτσι ώστε να αυξήσετε τις απορροφήσεις; Αλλά δυστυχώς δεν εννοείτε να ξεκολλήσετε από το 30%. Και συγκεκριμένα όσον αφορά τις υποδομές, οι απορροφήσεις είναι στο 2,7%.
Εδώ, κύριοι της Κυβερνήσεως, απορώ πώς κάθεστε στις έδρες σας με τέτοιες επιδόσεις στο καυτό αυτό πρόβλημα που απασχολεί τον ελληνικό λαό, με τον ελληνικό λαό να υποφέρει και την ανεργία να φουντώνει. Σίγουρα εκτός από ανάλγητοι, είστε και ανίκανοι και έχουμε επανειλημμένως, ως Νέα Δημοκρατία, καταγγείλει την έλλειψη στρατηγικής στο καυτό αυτό θέμα.
Τρανή απόδειξη των καταγγελιών μας αποτελεί το γεγονός ότι πέρυσι η αρμόδια επιτροπή της Ευρωπαϊκής 'Ενωσης, έκρινε ως απαράδεκτο το ελληνικό σχέδιο δράσης για την απασχόληση που υπέβαλε η ελληνική Κυβέρνηση, ενώ φέτος βελτιώθηκε μόνο στα χαρτιά χωρίς να αντιμετωπίζεται η ανεργία.
Μετά από όλα αυτά συνεχίζετε τις φιέστες και ψάχνετε να βρείτε τους θυλάκους της ανεργίας στην επαρχία εξαπολύοντας -και προκαλώντας εχθρούς και φίλους- τον τέως εργατοπατέρα και Υφυπουργό σας κ. Πρωτόπαπα.
Το αποκορύφωμα του θράσους σας, κύριε Υπουργέ, συνέβη πριν μερικές μέρες. Στείλατε τον κ. Πρωτόπαπα, τον πρώην εργατοπατέρα, ο οποίος -και το έχω τονίσει επανειλημμένα στη Βουλή- πρόδωσε το εργατικό κίνημα, να κόψει κορδέλες και να κάνει συνδικαλισμό.
Κύριε Πρόεδρε, πού να κάνει συνδικαλισμό ο κ. Πρωτόπαπας; Στη Καλαμάτα, στη Μεσσηνία, που όλοι ξέρουμε ότι την καταντήσανε νότο του νότου, που όλοι ξέρουμε τα τρία τελευταία χρόνια ότι τέσσερις χιλιάδες συμπατριωτών μας βρίσκονται στο δρόμο;
Ο κ. Πρωτόπαπας προφανώς εκνευρίστηκε από το χαρακτηρισμό μου. 'Ηταν όμως υπεύθυνος, ή μάλλον έπαιξε το ρόλο του Ποντίου Πιλάτου, πριν από μήνες και η διεθνής εταιρεία ενδυμάτων "LEVIS" έκλεισε με αποτέλεσμα να έχουμε άλλες πεντακόσιες οικογένειες στο δρόμο. Αυτά είναι τα κατορθώματα των τέως εργατοπατεράδων.
Πιστεύω, κύριε Παπαϊωάννου, να σας ενημέρωσε ο κύριος Υφυπουργός σας για την υποδοχή που έτυχε στην Καλαμάτα από το Εργατικό Κέντρο. Εγώ δεν θα προχωρήσω. Υπήρχαν δημοσιεύματα του εκεί Τύπου, γνωστοποιήθηκε και από δημοσιεύματα του Αθηναϊκού Τύπου. Μόνο που θα το υπενθυμίσω ξανά στον κ. Πρωτόπαπα για να σταματήσει να είναι λαλίστατος και να περιδιαβαίνει όλη τη χώρα και να λέει αυτά που λέει ότι ο Δήμαρχος Καλαμάτας του υπενθύμισε "με την πολιτική σας έχετε μετατρέψει την Καλαμάτα και τη Μεσσηνία, όσον αφορά τη φτώχεια και την κατάντια στα επίπεδα της ιθαγενούς περιοχής της Γουαδελούπης". Αυτό νομίζω ότι δεν τιμά όχι μόνο εσάς, αλλά ούτε και εμάς που βρισκόμαστε και αγωνιζόμαστε στο ναό της δημοκρατίας για καλύτερες μέρες για το λαό.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
Κύριε Πρόεδρε, παρακαλώ την ανοχή σας επειδή ξέρω την ευαισθησία σας για τα εργατικά θέματα.
Επειδή μιλάτε για προτάσεις και για λύσεις, μόνη ορατή λύση είναι η επίτευξη ενός υψηλού ρυθμού αναπτύξεως στην κατεύθυνση της απασχολήσεως, ο οποίος θα δημιουργήσει και αύξηση απασχολήσεως, αλλά και του εθνικού εισοδήματος.
Αυτό όμως για να γίνει απαιτείται μια άλλη φιλοσοφία, αναπτυξιακή και γενική. Αναδιάρθρωση της οικονομίας με χαμηλούς φορολογικούς συντελεστές και προσέλκυση επενδύσεων και επένδυση σε νέες τεχνολογίες. Και αυτά δεν τα κάνετε. Παρακαλώ, κύριε Υπουργέ, δείξτε ενδιαφέρον για την περιφέρεια, για την ύπαιθρο. Είναι ανάγκη για μια ισόρροπη περιφερειακή ανάπτυξη με χωρατακτική και τομεακή αναδιάταξη των αναπτυξιακών επιλογών. Χρειάζεται φροντίδα για να συγκρατήσουμε τους συμπατριώτες μας στα χωριά τους, τα οποία ερημώνουν. Και η ύπαιθρος πεθαίνει και σβήνει. Δημιουργείστε τις αναγκαίες υποδομές και εκπαίδευση και επανεκπαίδευση του αγροτικού πληθυσμού, ώστε να μείνουν στις ρίζες τους.
Τι θα γίνει, κύριε Υπουργέ, με το εκπαιδευτικό μας σύστημα, με την αναποτελεσματική, προβληματική και ατελέσφορη τακτική Αρσένη; Είναι δυνατόν να αναπαράγουμε δυναμικό που θα απασχοληθεί την επομένη εικοσαετία; Λυπούμαι που μας πρόλαβαν τα γεγονότα. Ο Πρόεδρός μας, ο κ. Καραμανλής, χθες έδωσε σαφείς προτάσεις για το θέμα της παιδείας. Αλλά πολύ φοβάμαι ότι δεν το κατάλαβε ο κ. Αρσένης.
Τέλος, καλά είναι τα προγράμματα της ανεργίας, αλλά διερωτηθήκατε, κύριε Υπουργέ, αν αυτά τα δισεκατομμύρια που έπεσαν και που τα εξήγγειλε στην Καλαμάτα ο κ. Πρωτόπαπας πιάνουν ή θα πιάσουν τόπο; Εδώ, αντί για μείωση, πάμε σε αύξηση της ανεργίας. Ποιοι και πόσοι από τους επανεκπαιδευομένους έχουν βρει εργασία; Θα μας ενημερώσετε; Μήπως απλά τροφοδοτούμε ένα σύστημα νόθο χωρίς στόχευση, ενώ κάνετε εκπαίδευση για ανύπαρκτες εργασίες; Και αυτό χωρίς τις περισσότερες των περιπτώσεων να έχουν γίνει οι μελέτες ανάλογης εργασίας; Πρέπει να δοθεί τέλος στην αυταπάτη της επανεκπαίδευσης για ανύπαρκτες δουλειές σπαταλώντας τα δισεκατομμύρια του ελληνικού λαού. Ο λαός περιμένει τη λήψη συγκεκριμένων μέτρων και στρατηγικών επιλογών, τα οποία θα προωθούν την ανάπτυξη, την επένδυση, τις δουλειές, την απασχόληση. Πρέπει να βρεθούν δρόμοι, ώστε να εξασφαλιστούν εκείνες οι παραγωγικές επενδύσεις που θα δημιουργήσουν καινούριες θέσεις εργασίας.
Να απλουστευθούν οι διοικητικές διαδικασίες και ρυθμίσεις και να τονωθεί η καινοτομία, η δημιουργητικότητα, η επιχειρηματική δραστηριότητα των μικρομεσαίων επιχειρήσεων που τόσο τις τιμωρήσατε τα τελευταία χρόνια.
Τα συστήματα φορολογίας, τα συστήματα επιδοτήσεων, τα είπαμε και τα λέμε αυτήν την εβδομάδα συζητώντας το φολορογικό νομοσχέδιο. Αλλά εσείς, αγρόν ηγοράσατε. Μάλλον ασχολείσθε με κάτι άλλο. Μόνο ο τζόγος και κουλοχέρηδες, η μόνη σας απασχόληση. Ευχαριστώ πολύ, κύριε Πρόεδρε.
ΠΡΟΕΔΡΕΥΩΝ (Δημήτριος Β. Κωστόπουλος): Περιττό να σας θυμίσω, κύριοι συνάδελφοι, ότι ο κ. Παπανικολάου υπερέβη και το χρόνο της δευτερομιλίας του. Αυτό να το έχετε υπόψη σας για την εξέλιξη της συζήτησης.
ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, μου επιτρέπετε μισό λεπτό; Με την ευκαιρία αυτής της επερώτησης θέλω να αναφέρω στο Σώμα ένα περιστατικό.
ΠΡΟΕΔΡΕΥΩΝ (Δημήτριος Β. Κωστόπουλος): Δεν είστε επερωτών, κύριε Γκελεστάθη.
Το λόγο έχει ο Υφυπουργός Εργασίας και Κοινωνικών Ασφαλίσεων κ.
Πρωτόπαπας, ο οποίος έχει ζητήσει το λόγο επί προσωπικού.
Εις τι συνίσταται το προσωπικό σας θέμα, κύριε Πρωτόπαπα.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Συνίσταται στην αήθη επίθεση του κ. Παπανικολάου προς το πρόσωπό μου. Νομίζω ότι ήταν σαφής και ότι δεν χρειάζεται να την αιτιολογήσω.
ΒΑΣΙΛΕΙΟΣ ΜΙΧΑΛΟΛΙΑΚΟΣ: Να τα πείτε μετά όλα μαζί.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): 'Οχι, κύριε Μιχαλολιάκο. Το προσωπικό, είναι προσωπικό. Θα μιλήσω μετά επί της ουσίας. Οι άλλοι συνάδελφοί σας ανέπτυξαν τις απόψεις τους.
ΠΡΟΕΔΡΕΥΩΝ (Δημήτριος Β. Κωστόπουλος): Κύριε Υφυπουργέ, συνεχίστε επί του προσωπικού σας.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων):
Θέλω να πω στον κ. Παπανικολάου ότι με τιμά ιδιαίτερα και το συνδικαλιστικό παρελθόν μου και το γεγονός ότι οι εργαζόμενοι με τίμησαν με την ψήφο τους ως πρόεδρο της ΓΣΕΕ και διά της ψήφου τους μαζί με τον υπόλοιπο αθηναϊκό λαό με την ανάδειξή μου ως Βουλευτή στη Β' περιφέρεια Αθηνών. Αυτό σας απαντά.
'Οσο για τα υπόλοιπα στην Καλαμάτα, εγώ στη θέση σας θα ελυπούμην, διότι ήταν μία αντισυγκέντρωση είκοσι δύο ατόμων έναντι τετρακοσίων, μεταξύ των οποίων και στελέχη της Νέας Δημοκρατίας και έγκριτα στελέχη του νομού, τα οποία παρέστησαν στην ημερίδα και στην πράγματι εποικοδομητική συζήτηση που κάναμε.
ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Σπύρου έχει το λόγο.
ΣΠΥΡΙΔΩΝ ΣΠΥΡΟΥ: Κυρίες και κύριοι συνάδελφοι, ένα από τα σοβαρότερα προβλήματα που αντιμετωπίζει η σύγχρονη κοινωνία είναι το πρόβλημα της ανεργίας. Οι μεταβολές που συνέβησαν στο διεθνές περιβάλλον, η παγκοσμιοποίηση της οικονομίας, η απελευθέρωση της αγοράς, οι νέες τεχνολογίες και η εξειδικευμένη γνώση βρήκαν τη χώρα μας και ιδιαίτερα το εργατικό μας δυναμικό, αλλά και τις κυβερνήσεις ανέτοιμες να το αντιμετωπίσουν.
Η πολιτική που ασκήθηκε για πολλά χρόνια, ιδιαίτερα μετά την είσοδό μας στην ΕΟΚ μέχρι πρόσφατα, ήταν προσανατολισμένη σε μία αντίληψη, που ήθελε το κράτος εργοδότη, επενδυτή, επιχειρηματία και παραγωγό, με αποτέλεσμα να μην προχωρήσετε στη βελτίωση των υποδομών και στις αναγκαίες διαρθρωτικές αλλαγές που θα επέτρεπαν σήμερα να είμαστε πλέον ευέλικτοι στον τομέα της εργασίας και της απασχόλησης.
Παράλληλα, ο ιδιωτικός τομέας παραγκωνίστηκε, καταπιέστηκε και αντιμετωπίστηκε εχθρικά από τις κυβερνήσεις του ΠΑ.ΣΟ.Κ και από τα κρατικά μονοπώλια.
Η έλλειψη μακράς πολιτικής στον τομέα της γεωργίας μείωσε και συρρίκνωσε το ποσοστό των πολιτών που ασχολούνται με τη γεωργία και από 35% μειώθηκε στο 20% και πρόσφατα στο 18%, με αποτέλεσμα νέοι άνεργοι να προστίθενται στον αριθμό και στη μακρά λίστα των ανέργων.
Από το χώρο των επιστημόνων και των τελειόφοιτων της δεύτερης εκπαίδευσης, καθημερινά προστίθενται νέοι άνεργοι.
Στο χώρο της εργασίας και της απασχόλησης το τελευταίο διάστημα έντονη κάνει την παρουσία του και διεκδικεί δυναμικά το γυναικείο φύλο. Η έλλειψη ειδικών γνώσεων, αλλά και η ανάγκη της χειρονακτικής εργασίας αφήνει περιθώριο για απασχόληση ατόμων με συμπιεσμένο κόστος και όχι άριστη εφαρμογή της εργατικής νομοθεσίας. Αναφέρομαι στους οικονομικούς μετανάστες που εισέρρευσαν στον τόπο μας και αριθμούνται άνω των πεντακοσίων χιλιάδων.
Σε κάθε οικογένεια υπάρχει ένας έως δύο άνεργοι και με αγωνία διαπιστώνουν ότι η συρρίκνωση του εισοδήματός τους οδηγεί σε απόγνωση και σε απαξίωση ιδιαίτερα των νέων και μπαίνουν σε δοκιμασία οι αντοχές της κοινωνίας μας σε αυτοπειθαρχία.
Η οικονομική πολιτική ιδιαίτερα στον τομέα της φοροείσπραξης οδήγησε χιλιάδες μικρομεσαίες επιχειρήσεις στο κλείσιμο και στην απώλεια της εργασίας τους για πολλές χιλιάδες πολίτες. Εκατόν είκοσι οκτώ χιλιάδες μικρομεσαίες επιχειρήσεις έκλεισαν τα τελευταία έξι χρόνια εξαιτίας των άδικων αντικειμενικών κριτηρίων και της αλλαγής του οικονομικού περιβάλλοντος.
Η παραγωγή μας μειώθηκε, η ανταγωνιστικότητά μας επίσης, λόγω αδυναμίας να μειώσουμε το κόστος παραγωγής από την έλλειψη σωστής πολιτικής.
Το ισοζύγιο εξωτερικών συναλλαγών στη γεωργία είναι αρνητικό και ο αγρότης εγκαταλείπει τη γη του. Φθάσαμε να εισάγουμε οπωροκηπευτικά από μακρινές χώρες.
Η κτηνοτροφία επλήγη ανεπανόρθωτα και η χώρα αποβιομηχανοποιήθηκε. Επί μία δεκαετία εμπόλεμη και εκρηκτική κατάσταση στα βόρεια σύνορά μας επηρέασε ασφαλώς τις εξαγωγές μας και αύξησε το κόστος των προϊόντων μας.
Κυρίες και κύριοι συνάδελφοι, το ΠΑ.ΣΟ.Κ κυβερνά τον τόπο επί δεκαέξι χρόνια, κρίσιμα χρόνια, καθοριστικά για την πορεία της χώρας μας. Για πολλά χρόνια οι παλινωδίες, οι ταλαντεύσεις, η αδυναμία απορρόφησης μεγάλου μέρους από την Ευρωπαϊκή 'Ενωση και η αδυναμία αξιοποίησής τους, εμπόδισαν την οικονομία μας να είναι ανταγωνιστική. Η κρατική μηχανή λειτούργησε όχι ως ατμομηχανή στην προσπάθεια του ευρωπαϊκού προσανατολισμού, αλλά ως φέουδο, ως εκλογικός μηχανισμός για τις κυβερνήσεις. Η πολιτική αυτή οδήγησε σε αποσάθρωση της παραγωγικής διαδικασίας, γονάτισε τις επιχειρήσεις, που έχασαν την ανταγωνιστικότητά τους και πολλές εξ αυτών έκλεισαν. Το πρόβλημα είναι μεγάλο και το κάνετε δύσκολο, γιατί δεν μπορέσατε να διαμορφώσετε μια αποτελεσματική και ευέλικτη πολιτική για την αντιμετώπισή του.
Ο Ο.Α.Ε.Δ λειτουργεί χωρίς διαφάνεια, χωρίς πλήρη καταγραφή των στοιχείων και με κομματική αντίληψη. Τα ποσά από τα διάφορα προγράμματα κατάρτισης σπαταλώνται κατά το δοκούν σε υμέτερους και δίνονται ψίχουλα στους καταρτιζόμενους. Μολονότι το πρόβλημα είναι μεγάλο και γενικό, παρουσιάζει μεγάλη έξαρση σε ορισμένους νομούς της χώρας, όπως είναι η δυτική Μακεδονία και η 'Ηπειρος και ιδιαίτερα ο Νομός Θεσπρωτίας, που είχε ένα εργοστάσιο και έκλεισε, αλλά και η Αττική και η Κέρκυρα, λόγω της μικρής τουριστικής περιόδου, των πολλών προβλημάτων που δημιούργησαν τα τελευταία χρόνια οι λαθρομετανάστες, η αλβανική μαφία, μαζί με τη μείωση του εισοδήματος των αγροτών από την καταστροφή της ελαιοπαραγωγής.
Ιδιαίτερα οι άνεργοι των σεισμόπληκτων περιοχών αντιμετωπίζουν μεγάλο πρόβλημα και οι υποσχέσεις της Κυβέρνησης για επίδομα εκατόν πενήντα χιλιάδων (150.000) δραχμών μετά ένα χρόνο καλλιεργεί φαινόμενα πολιτικής ομηρίας.
Ο περιορισμένος χρόνος δεν μου επιτρέπει να επεκταθώ. Προτείνουμε, όμως:
Την πλήρη καταγραφή των ανέργων και των μακροχρόνια ανέργων, αναδιοργάνωση του οργανισμού των υπηρεσιών του Ο.Α.Ε.Δ και στελέχωση με ειδικευμένο προσωπικό.
Κίνητρα στις μικρομεσαίες επιχειρήσεις, στους νέους επαγγελματίες και οικονομικά και φορολογικά κίνητρα υπέρ της απασχόλησης.
Αναβάθμιση των συστημάτων κατάρτισης και εκπαίδευσης και επαγγελματικού προσανατολισμού ξεκινώντας από την πρωτοβάθμια εκπαίδευση σε επαγγέλματα που μπορούν ευκολότερα να απορροφηθούν.
Παροχή θέσεων μαθητείας για πρακτική άσκηση στις επιχειρήσεις με κίνητρα, αξιοποίηση των νέων τεχνολογιών, κίνητρα στους νέους αγρότες να παραμείνουν και να ασχοληθούν στην ύπαιθρο, ενθάρρυνση για την εκπαίδευση σε νέες μορφές απασχόλησης, τηλεργασία, ηλεκτρονικό εμπόριο, τηλεματικές υπηρεσίες.
Κυρίες και κύριοι συνάδελφοι, η δημοκρατία μέσα από μία φιλελεύθερη οικονομική πολιτική και κράτους δικαίου μπορεί να συμβάλει στη διατήρηση της κοινωνικής συνοχής με ένα πλέγμα κοινωνικής προστασίας και αλληλεγγύης.
Θα ήθελα, κύριε Υπουργέ, να μας ενημερώσετε για την πραγματική έκταση της ανεργίας, αν είσαστε ικανοποιημένος από τη λειτουργία του ΟΑΕΔ και αν τα μέτρα που έχετε λάβει είχαν κάποιο αποτέλεσμα. Η παρατηρούμενη αύξηση της ανεργίας επιβεβαιώνει ότι είσθε στην Κυβέρνηση που βάλατε τους περισσότερους φόρους και φτιάξατε φτωχούς, άνεργους και αγανακτισμένους πολίτες.
Στόχος της επερώτησής μας, κύριε Πρόεδρε και κύριοι συναδελφοι, δεν είναι να καταγραφούν αυτά που λέμε, αλλά να σας προβληματίσουμε με τη κριτική μας και με τις προτάσεις μας. Η αντοχή του 1/3 του ελληνικού λαού έχει εξαντληθεί και οι τετρακόσιες πενήντα χιλιάδες άνεργοι βρίσκονται σε απόγνωση. Διαπιστώνεται δυσφορία στα κυβερνητικά έδρανα απ' αυτά που ελέχθησαν μέχρι στιγμής, αλλά η πραγματικότητα είναι χειρότερη απ' αυτά που ακούσατε σήμερα.
ΠΡΟΕΔΡΕΥΩΝ (Δημήτριος Β. Κωστόπουλος): Κύριοι Βουλευτές, τη συνεδρίασή μας παρακολουθούν από τα δυτικά θεωρεία, αφού προηγούμενα ξεναγήθηκαν στην έκθεση "Αρχαίο Ελληνικό Θέατρο", τριάντα τρεις μαθητές και δύο συνοδοί-δάσκαλοι του δημοτικού σχολείου Ελληνογερμανική Αγωγή Τμήμα Β'.
Τους καλωσορίζουμε στο Κοινοβούλιο.
(Χειροκροτήματα από όλες τις πτέρυγες της Βουλής)
Το λόγο έχει ο κ. Αθανάσιος Γιαννόπουλος για πέντε λεπτά.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριε Πρόεδρε, κύριοι συνάδελφοι, είναι γεγονός ότι ο κοινοβουλευτικός έλεγχος πρέπει πάντοτε να έχει και κάποια ένταση. Και αυτό το πράγμα διανθίζει και τη συζήτηση και πολλές φορές ερεθιστικά δίνει τη δυνατότητα και κάποιων λύσεων.
Προ εξαμήνου είχαμε σ' αυτήν την Αίθουσα αναφερθεί στο κορυφαίο κοινωνικό πρόβλημα της ανεργίας. Πιστεύαμε ότι από τότε μέχρι σήμερα κάποια μέτρα θα είχαν ληφθεί, ώστε να είχαν βελτιωθεί και οι δείκτες. Δυστυχώς, όμως, βλέπουμε ότι αυξάνεται ο αριθμός. Κατ' αυτόν τον τρόπο, χωρίς να θέλουμε να κάνουμε και εμείς κοινοβουλευτική γυμναστική, αλλά παράλληλα δεν θέλουμε να σπαταλήσουμε το χρόνο της πολιτικής ηγεσίας του Υπουργείου που πιθανόν με ιδέες, προτάσεις θα αφιερωνόνταν στο θέμα της ανεργίας και θα είχαν καλυτερεύσει τα προγράμματα της ανεργίας, είμαστε υποχρεωμένοι και εμείς εδώ τώρα, ξανά μετά από έξι μήνες, να εκφράσουμε την αγωνία μας σ' αυτό το τεράστιο θέμα της ανεργίας. Και μιλάμε για μια ανεργία των νέων μας, μιλάμε για μια ανεργία του γυναικείου φύλου, μιλάμε για την παρατεταμένη ανεργία αυτών που επί δύο χρόνια βρίσκονται απόμαχοι κάποιας εργασιακής σχέσεως.
Ποσοστά ανεργίας, κύριοι Υπουργοί. Εσείς στην ομιλία σας, θα πείτε άλλα νούμερα. Εμείς είπαμε τα δικά μας, εσείς θα πείτε τα δικά σας. Επειδή εμένα δεν μου αρέσει να μιλάω με νούμερα -διότι ο ένας αναιρεί τα νούμερα του άλλου και πιθανόν οι δικές μας πηγές να μην είναι τόσο πολύ ασφαλείς- θα σας πω το εξής. Και οι δύο εκλέγεσθε στην περιοχή Β' Αθηνών. Επειδή, λοιπόν, ζείτε μέσα σε ένα περιβάλλον που κάπως απόμακρα βρίσκεσθε από την εργασιακή αγωνία και από την άλλη έχετε την πολυτέλεια της ρυθμίσεως κάποιων θεμάτων στο πελατειακό σας σύστημα -διότι αντιλαμβάνεσθε τι παρεμβάσεις έχετε και άρα, λοιπόν, δεν ζείτε το μεγάλο πρόβλημα και την κραυγή αγωνίας της ανεργίας των κοινωνικών αυτών ομάδωνρωτήστε τους Βουλευτάς της παρατάξεώς σας να σας πουν πόσο ευτυχείς είναι για τις οχλήσεις που δέχονται καθημερινά στα γραφεία τους, αλλά σεβαστείτε και τις δικές μας αναφορές που μοιραίως τα γραφεία των Βουλευτών έχουν μετατραπεί σε γραφεία ανευρέσεως εργασίας. Αυτό τιμά το σύστημα; Τιμά την Κυβέρνηση; Τιμά όλους εμάς; 'Οχι.
Πηγαίνετε στις καφετέριες να δείτε τους νεολαίους. Πηγαίνετε στα μπαρ να δείτε εκεί μέσα τι γίνεται. Μήπως νομίζετε ότι τα πρωϊνά έχουν καμιά διάθεση -αν είχαν εργασία- να βρίσκονται σ'αυτούς τους χώρους; Μοιραίως έχουν δημιουργηθεί ΚΑΠΗ εργασίας νεολαίων μας. Αυτό είναι το πραγματικό στοιχείο που πρέπει να σας ανησυχήσει.
'Οσον αφορά τα νούμερα, σας είπα ότι ο ελληνικός λαός δεν τα αντιλαμβάνεται. Ο ελληνικός λαός αντιλαμβάνεται ότι είναι στο περιθώριο της εργασιακής απασχόλησης. Βλέπει τα παιδιά του, βλέπει τα εγγόνια του ότι δεν έχουν καμιά προοπτική εργασίας και αγωνιά. Πώς μπορεί να υπάρξει εργασία;
Μην ξεχάσετε ότι εσείς είχατε μιλήσει για τους μικρομεσαίους ότι αποτελούν τη ραχοκοκαλιά της οικονομίας και όλα τα φληναφήματα αυτά με τα οποία παγιδεύτηκε ο ελληνικός λαός. Ποιοι μικρομεσαίοι; Είναι ανύπαρκτοι, έκλεισαν, κλείνουν. Μιλάμε για τζόγο, Χρηματιστήριο. Αν ζητήσετε από κάποιον να δανειστείτε και εσείς, κύριε Υπουργέ, που δεν έχετε βέβαια προφανώς ανάγκη, ένα χρηματικό ποσό της τάξεως των πεντακοσίων χιλιάδων (500.000) δραχμών δεν θα το βρείτε στην αγορά, γιατί όλα είναι μέσα στο χρηματιστήριο, στους αεριτζήδες, στις "φούσκες" στις εταιρείες που έχουν μπει μέσα με ένα σφυρί και με ένα καλέμι και ονομάζονται επιχειρήσεις και δεν κάνουν επενδύσεις. Ο μικρομεσαίος έχει μπει στην αφάνεια, ο μικρομεσαίος που θα έδινε θέση εργασίας που θα μπορούσε να κυλήσει το άρμα της ανεργίας. Εκεί έφθασε η κατάσταση.
Και πώς να γίνουν επενδύσεις στην Ελλάδα; Αναρωτηθήκατε γιατί δεν γίνονται επενδύσεις; Το επενδυτικό κεφάλαιο του κάθε υποψηφίου επενδυτού χάνεται στις μίζες που πρόκειται να δώσει στους εμπλεκομένους φορείς είτε Υπουργοί είναι είτε Υφυπουργοί είτε οτιδήποτε. Ρωτήστε για να μάθετε. 'Ερχονται άνθρωποι για να κάνουν επένδυση και λένε, πρέπει να πάρουμε δεκαέξι υπογραφές, για τις δεκαέξι αυτές υπογραφές πρέπει να πληρώσουμε, χάνεται το επενδυτικό κεφάλαιο. Τι επένδυση να γίνει στην Ελλάδα; Να λοιπόν, ένα άλλο τεράστιο πρόβλημα.
Πάμε, λοιπόν, στα προγράμματα κατάρτισης ανεργίας. Ποια είναι τα προγράμματα αυτά; Να πείτε με ειλικρίνεια στον ελληνικό λαό ότι έχουμε κάποια προγραμματάκια, τα οποία δεν είναι για να γίνετε καλύτεροι, πιθανόν να γίνετε χειρότεροι αλλά, τέλος πάντων λειτουργούν σαν ένα προνοιακό επίδομα για να βελτιώσετε την κοινωνική αθλιότητα που μας έχετε οδηγήσει ως ΠΑΣΟΚ τόσα χρόνια.
Τι κάνετε με τα προγράμματα αυτά; Λέτε ότι καταρτίζετε. Ποιους να καταρτίσετε; Τους ακατάρτιστους. Και τι βγάζετε; Ακατάρτιστους, άσχετους. Πάνε να ζητήσουν εργασία και είναι ακατάρτιστοι. Και δεν υπάρχουν αυτά τα γνωστικά αντικείμενα που εκπαιδεύονται, γιατί παίρνετε κάποιους ηλεκτρομηχανικούς να τους εκπαιδεύσετε σε ανθοκομικά προϊόντα. Και ούτε υπάρχει προοπτική να δημιουργηθούν τέτοιες μονάδες, αλλά και δεν μπορούν να αντιληφθούν τα δεδομένα ακριβώς της κάποιας στοιχειώδους κατάρτισης. 'Αρα πείτε με ειλικρίνεια ότι τα γραφεία αυτά του ΟΑΕΔ δεν είναι τίποτα άλλο παρά εκκολαπτήρια κάποιων υμετέρων που δημιουργούν την κοινωνική αυτήν ανισότητα και μοιραίως δημιουργούν στρατιές κάποιων ατόμων για να τους έχετε αύριο παγιδευμένους για τις εθνικές εκλογές. Ο λαός ξύπνησε, ο λαός τα βλέπει, ο λαός έχει μπει σε μια άλλη λογική και όλα αυτά τα τερτίπια του παρελθόντος μη νομίζετε ότι τόσο πολύ σας δημιουργούν τον εφησυχασμό ότι το Μάρτιο που μας έρχεται με το καλό θα κερδίσετε τις εκλογές. 'Εχετε χρονικό διάστημα επ' ωφελεία του ελληνικού λαού να λειτουργήσετε κατά τέτοιο τρόπο, ώστε τα ποσοστά αυτά τα τραγικά κάπως να μειωθούν, κάπως να βελτιωθούν ή έστω η προοπτική τους να είναι ευοίωνη.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Δημήτριος Β. Κωστόπουλος): Το λόγο έχει ο Υπουργός Εργασίας και Κοινωνικών Ασφαλίσεων κ. Μιλτιάδης Παπαϊωάννου για τριάντα λεπτά.
ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Κύριε Πρόεδρε, κυρίες και κύριοι συνάδελφοι, συζητάμε για άλλη μία φορά στην Εθνική μας Αντιπροσωπεία ένα κορυφαίο ζήτημα, το ζήτημα της απασχόλησης, το ζήτημα της ανεργίας. Υπήρξαν διαπιστώσεις και εδώ σήμερα, σκληρές διαπιστώσεις. Εγώ δεν θα αμφισβητήσω τίποτα από όλα αυτά. Η κατάσταση της ανεργίας στη χώρα μας είναι και συνθέτει το πιο σοβαρό κοινωνικό πρόβλημα, θα προσθέσω όμως, όχι μόνο στη χώρα μας. Και αυτό όχι ως άλλοθι αλλά επειδή, κύριοι συνάδελφοι -και στη γραπτή επερώτησή σας αναφέρεστε στην ανάγκη της γνώσης- θα πρέπει να γνωρίζουμε και να αποτυπώνουμε στην Εθνική μας Αντιπροσωπεία όλη την αλήθεια, σε όλη της την έκταση για να μπορέσουμε μέσα από τη γνώση του προβλήματος να βρούμε τις καλές συνταγές, να βρούμε τις καλές λύσεις. Υπάρχει, λοιπόν, η πλευρά των διαπιστώσεων που δεν με βρίσκει αντίθετο.
Βέβαια, στις προτάσεις μέχρι τώρα τουλάχιστον δεν άκουσα τίποτε. Ποια είναι η νέα συνταγή; Τι προτείνετε παραπέρα;
ΒΑΣΙΛΕΙΟΣ ΣΩΤΗΡΟΠΟΥΛΟΣ: Σας ελέγχουμε, κύριε Υπουργέ.
ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Αν θέλετε να ελέγχετε μόνο, αυτό είναι δικαίωμά σας, αλλά επειδή αυτή τη στιγμή εμείς υλοποιούμε μια πολιτική πρόταση, ένα ολοκληρωμένο πρόγραμμα γύρω και απο την απασχόληση, καλό θα ήταν, μια και εσείς στη Νέα Δημοκρατία διεκδικείτε την ψήφο του ελληνικού λαού για να ασκήσετε εξουσία, να ακούσει επιτέλους ο ελληνικός λαός τι παραπάνω ή τι διαφορετικό θα κάνετε απ' αυτά που κάνουμε εμείς.
Εμείς, κύριοι συνάδελφοι, αποδείξαμε τα τελευταία χρόνια ότι οι κοινωνικές μας πολιτικές είναι συμβατές με την ελληνική πραγματικότητα, ακόμη και σε περιόδους που τα σταθεροποιητικά και τα αναπτυξιακά προγράμματα έχουν προτεραιότητα. Εμείς αποδείξαμε ότι οι κοινωνικές πολιτικές πάνε μαζί με τη σταθεροποίηση και την ανάπτυξη. Εσείς άλλα λέγατε, προηγείται η σταθεροποίηση, έπεται η ανάπτυξη και ακολουθεί η αναδιανομή και οι κοινωνικές πολιτικές. Αν θέλετε, να σας φέρω και τα προγράμματά σας.
Ακούσαμε πολλά. Θα σας αναφέρω δύο στοιχεία μόνο. Την περίοδο αυτή -και δεν θα αναφερθώ στα παλαιά εγώ, δεν θα κάνω παρελθοντολογία, θα ξεκινήσω από το 1993- αυξήσαμε τις δαπάνες της κοινωνικής προστασίας. Σας έχω δώσει στις θυρίδες σας τον κοινωνικό προϋπολογισμό του 1999, για να τον συγκρίνετε με τον κοινωνικό προϋπολογισμό του 1993, του 1991, του 1990, όποιον θέλετε.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: 'Ασχετα μεταξύ τους, άλλο το ένα και άλλο το άλλο.
ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Εγώ δεν σας διέκοψα, κύριε Παπαγεωργόπουλε. Επειδή επικαλεστήκατε ότι υπάρχει περιορισμός του κοινωνικού κράτους και των κοινωνικών δαπανών, θα σας πω ότι οι συνολικές δαπάνες κοινωνικής προστασίας, με το δικό σας προϋπολογισμό, ενώ το 1993 ήταν τρία τρισεκατομμύρια εννιακόσια δύο δισεκατομμύρια (3.902.000.000.000) δραχμές, τώρα είναι επτά τρισεκατομμύρια τετρακόσια ογδόντα δισεκατομμύρια (7.480.000.000.000) δραχμές. 'Εχουμε επομένως μία αύξηση -και σε πραγματικές τιμές και ποσοστιαία σε σχέση με το ΑΕΠ- πρωτόγνωρη για τη χώρα μας. Και αυτή είναι η πραγματική σύγκλιση.
Την ίδια περίοδο, γιατί εμείς φτιάξαμε πρόγραμμα σύγκλισης που να ανταποκρίνεται και στις ανάγκες των εργαζομένων, όχι μόνο γενικότερα της χώρας, αυξήθηκε και το πραγματικό εισόδημα των εργαζομένων, Θυμηθείτε τι κάνατε εσείς την περίοδο 1990-1993, που το πραγματικό εισόδημα των εργαζομένων το μειώσατε κατά 10%.
Αλλά το σημαντικότερο από όλα, κύριοι συνάδελφοι, είναι ότι εμείς την απασχόληση, για να έλθω και στο θέμα μας, τη στηρίζουμε σε τρεις άξονες. Ο πρώτος άξονας είναι η μακροοικονομική μας πολιτική, η αναπτυξιακή μας, το καλό μακροοικονομικό περιβάλλον. Και αυτή η συνταγή είναι η καλύτερη.
Επειδή αναφέρθηκαν κάποιοι συνάδελφοι σας στο μακροοικονομικό περιβάλλον, σας ερωτώ δεν γνωρίζετε ότι αυτή τη στιγμή το ΑΕΠ στη χώρα μας αυξάνεται πολύ πάνω από το μέσο όρο των χωρών της Ευρωπαϊκής 'Ενωσης με ρυθμούς 3,5% και άνω, ενώ την προηγούμενη τριετία επί Νέας Δημοκρατίας είχαμε αρνητικούς δείκτες;
Θα μου πείτε "συνοδεύεται ο ρυθμός ανάπτυξης με αντίστοιχη αύξηση των θέσεων της απασχόλησης;" Θα σας πω όχι, αλλά αυτό που οφείλεται; Δεν οφείλεται στις μεγάλες διαρθρωτικές αλλαγές, που γίνονται σε όλον τον κόσμο και στη χώρα μας; Δεν οφείλεται στο γεγονός ότι τα προηγούμενα χρόνια, όταν επιχορηγούσαμε μια βιομηχανική μονάδα σε οποιαδήποτε περιοχή της χώρας, στη Θράκη, κλπ. και το κράτος έδινε χρήματα, έβαζαν και οι επιχειρηματίες και οι τράπεζες και η κάθε θέση εργασίας μας στοίχιζε δεκαπέντε εκατομμύρια (15.000.000) δραχμές, ενώ σήμερα μας στοιχίζει εξήντα πέντε εκατομμύρια (65.000.000) δραχμές, διότι οι επενδύσεις γίνονται στις νέες τεχνολογίες;
'Ακουσα κάποιον συνάδελφο να λέει ότι δεν έχουμε ανάπτυξη. Πώς το μέτρησε; Πού το βρήκε; Στη βιομηχανία δεν έχουμε; Στις υπηρεσίες δεν έχουμε; Δεν θα ήθελα να αναφερθώ αναλυτικά σ' αυτήν την ενότητα.
Υπάρχει όμως ένα κρίσιμο στοιχείο εδώ, κύριοι συνάδελφοι. Και η Εθνική Στατιστική Υπηρεσία και η Ευρωπαϊκή 'Ενωση -θα καταθέσω τι γράφει, όσον αφορά το εθνικό σχέδιο δράσης για την απασχόληση- δέχονται κάτι το πολύ σημαντικό. Αναφέρει ότι το 1998 στην Ελλάδα είχαμε αύξηση της απασχόλησης κατά 3%, ως αποτέλεσμα ακριβώς της αναπτυξιακής μας πολιτικής, της γενικότερης οικονομικής πολιτικής, αλλά και των προγραμμάτων που εφαρμόζει το Υπουργείο Εργασίας και Κοινωνικών Ασφαλίσεων.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Πώς γίνεται αυτό;
ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Θα σας απαντήσω, κύριε Παπαγεωργόπουλε -γι' αυτό λέω ελλιπής γνώση- πώς γίνεται να αυξάνεται η απασχόληση και να αυξάνεται και η ανεργία.
Αν πάρετε λοιπόν, αυτό το πινακάκι που είναι το κομμάτι της έκθεσης...
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Θα μας τα πείτε εσείς ...
ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Κύριε Παπανικολάου, τι να κάνουμε; Δεν γνωρίζετε κάποια πράγματα και χρησιμοποιείτε χαρακτηρισμούς, "όπως αστείες", "εργατοπατέρες" που δεν τιμά ούτε την παράταξή σας ούτε εσάς προσωπικά.
ΒΑΣΙΛΕΙΟΣ ΜΙΧΑΛΟΛΙΑΚΟΣ: Θα τα ακούσετε, κύριε Υπουργέ.
ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Παρακαλώ, να λείπουν οι χαρακτηρισμοί. Δεν σας παρακολουθούμε στους χαρακτηρισμούς και ούτε θέλουμε την οξύτητά σας.
ΒΑΣΙΛΕΙΟΣ ΜΙΧΑΛΟΛΙΑΚΟΣ: Κύριε Πρόεδρε, δεν μπορεί να κάνει μαθήματα συμπεριφοράς εδώ ο κύριος Υπουργός.
ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Θα πρέπει να καταλάβετε ότι είναι άλλο πράγμα η απασχόληση και άλλο πράγμα η ανεργία. Αν κι αυτό δεν μπορείτε να το καταλάβετε, να παρακολουθήσετε και σεμινάρια. Φέρτε Αμερικάνους να σας κάνουν σεμινάρια, ας σας κάνουν και σε αυτά τα ζητήματα σεμινάρια, κύριοι συνάδελφοι.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Ποιος φταίει για την ανεργία, αφού βέβαια εσείς τους φέρατε και εργάζονται και στη Βουλή ακόμα;
ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Λοιπόν, από το πρόγραμμα για την Ελλάδα -από το "Εθνικό Σχέδιο Δράσης και η κριτική της Ευρωπαϊκής 'Ενωσης"- διαλέξατε κάποια κομματάκια.
Πώς ξεκινάει όμως; "Χάρη στις καλές οικονομικές επιδόσεις το 1998, υπήρξε σημαντική αύξηση της απασχόλησης στην Ελλάδα. Η συνολική ανεργία αυξήθηκε από 9,8% σε 10,7%". Αν θέλετε να το διαβάσετε...
ΒΑΣΙΛΕΙΟΣ ΜΙΧΑΛΟΛΙΑΚΟΣ: Σε 11,7%.
ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Το 11,7% ήταν το πρώτο τρίμηνο του 1998 ενώ συγκρίσιμο είναι το δεύτερο τρίμηνο, κύριε Μιχαλολιάκο. Θέλετε να τα πείτε, πέστε τα. Εγώ συμφωνώ με τον κ. Γιαννόπουλο ότι σκιαμαχούμε αν μπαίνουμε σε αυτήν τη συζήτηση. Εγώ δεν είπα ότι δεν αυξήθηκε.
Και παρακάτω αναφέρει ότι το πρόγραμμα παρουσιάζει μία πιο συγκροτημένη εικόνα και παρέχει στόχους πολιτικής, πληροφορίες κλπ. Θα το καταθέσω, γιατί δεν θέλω να πάρω περισσότερο χρόνο διαβάζοντάς το.
(Στο σημείο αυτό ο Υπουργός Εργασίας και Κοινωνικών Ασφαλίσεων κ. Μιλτιάδης Παπαϊωάννου καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής.)
Λέτε ότι αυξήθηκε η ανεργία. Πράγματι. Και εξηγεί και η Εθνική Στατιστική Υπηρεσία και η EUROSTAT ότι αυξήθηκε, γιατί μέσα στο 1998, όπως ξέρετε, παρ' ότι είχαμε την αύξηση της απασχόλησης (εκατόν δεκατέσσερις χιλιάδες νέες θέσεις εργασίας, 3% αύξηση), είχαμε ταυτόχρονα μεγάλη πίεση από τον αγροτικό πληθυσμό, που μειώθηκε από το 20% στο 18%. Είχαμε μεγάλη συμμετοχή και προσφορά για να δουλέψουν οι γυναίκες. Πρέπει να ξέρετε ότι στην Ελλάδα η ανεργία των ανδρών είναι 7% και των γυναικών 17%, γιατί η γυναίκα τα τελευταία χρόνια -και δικαιολογημένα- θέλει να ενταχθεί στην αγορά εργασίας γιατί υπάρχουν οι αναδιαρθρώσεις. Κλείνουν οι επιχειρήσεις, βάζουν νέες μηχανές, θέλουν ανθρώπους ειδικών προσόντων και δε δίνουν όσα χέρια απασχόλησης έδιναν στο παρελθόν. Γιατί το θέμα των οικονομικών μεταναστών είναι εδώ.
Και σήμερα σε κάποια οικονομική εφημερίδα, κάποιος έγκριτος δημοσιογράφος αναφέρει ακριβώς αυτό το μεγάλο θέμα στην Ελλάδα που έχουμε και αύξηση της απασχόλησης και αύξηση της ανεργίας, γιατί η ανεργία είναι η σχέση προσφοράς-ζήτησης...
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Εμείς φταίμε γι'αυτό;
ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Εγώ δεν είπα ποιος φταίει. Εγώ είπα πώς απαντώ στο πρόβλημα.
'Αρα διαχρονικά στην Ελλάδα τα τελευταία χρόνια έχουμε μία άνοδο του εργατικού πληθυσμού της χώρας.
Με βάση, λοιπόν αυτά, εμείς δεν μένουμε μόνο στη μακροοικονομία, κάναμε και γενναίες διαρθρωτικές αλλαγές: Απελευθέρωση αγορών, αγροτική πολιτική, ιδιωτικοποιήσεις, παρεμβάσεις στην αγορά εργασίας, που και αυτές έχουν το κόστος τους, και τέλος πολιτική απασχόλησης.
'Εχουμε ένα εθνικό σχέδιο δράσης για την απασχόληση. Το πρώτο πράγματι καταρτίστηκε το Απρίλιο του 1998 και το δεύτερο ακολούθησε το 1999. Το Υπουργείο Εργασίας έφερε αυτό το σχέδιο να το συζητήσουμε στη Διαρκή Επιτροπή, στην οποία ήρθατε και φύγατε, κύριοι συνάδελφοι.
Και ξέρετε γιατί φύγατε; Γιατί δεν είχατε προτάσεις και δεν είχατε να προσθέσετε τίποτα πιο σημαντικό από αυτά που εμείς περιλάβαμε στο εθνικό σχέδιο δράσης για την απασχόληση.
ΑΘΑΝΑΣΙΟΣ ΓΙΑΝΝΟΠΟΥΛΟΣ: 'Ηταν μία καλοστημένη...
ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): 'Ετσι σήμερα η χώρα με Κυβέρνηση ΠΑ.ΣΟ.Κ. έχει εθνικό σχέδιο δράσης που εντάσσει το σύνολο της κυβερνητικής δραστηριότητας (Υπουργεία Οικονομικών, Εθνικής Οικονομίας, Παιδείας, Ανάπτυξης), το σύνολο της ελληνικής κοινωνίας, προσπαθεί να κινητοποιήσει τις περιφέρειες, την Τοπική Αυτοδιοίκηση γιατί αυτή η υπόθεση δεν μπορεί να είναι υπόθεση ούτε μόνο ενός Υπουργείου, ούτε μόνο της Κυβέρνησης. Πρέπει να είναι υπόθεση όλων των υγιών παραγωγικών δυνάμεων της χώρας.
Το πρόγραμμα αυτό, το εθνικό σχέδιο δράσης, έχει στόχους μετρήσιμους και αξιολογήσιμους. Πάνω σ' αυτό, λοιπόν, το σχέδιο, που λίγο-πολύ στους ίδιους άξονες κινείται όλη η Ευρωπαϊκή 'Ενωση, θα περίμενα κάποτε η Νέα Δημοκρατία να ενσκύψει και να καταθέσει τις προτάσεις της είτε για την απασχολησιμότητα είτε για την επιχειρηματικότητα είτε για την προσαρμοστικότητα είτε για τις ίσες ευκαιρίες.
Θα πω και κάτι άλλο. Σήμερα υπάρχει και η ευρωπαϊκή πολιτική, κύριοι συνάδελφοι, για την απασχόληση. Στην Ευρώπη σήμερα, πέρα από το σύμφωνο σταθερότητας, διαμορφώνουμε και το ευρωπαϊκό σύμφωνο για την απασχόληση. Αυτή είναι η νέα ευρωπαϊκή πορεία.
Και ξέρετε γιατί γίνεται αυτό; Γιατί νίκησαν οι σοσιαλιστές στην Ευρώπη. Γιατί όταν το Διευθυντήριο ήταν συντηρητικό, όπως συντηρητικοί είσαστε και εσείς, όταν έμπαιναν τέτοια ζητήματα, έμπαιναν με αστερίσκο σε υποσημειώσεις.
Τα πράγματα, λοιπόν, αλλάζουν. Η απασχόληση γίνεται θέμα κοινού ενδιαφέροντος και σ' αυτήν την πορεία η Κυβέρνησή μας είχε ιδιαίτερα καθοριστική συμμετοχή.
Θα αναφερθώ τώρα στα προγράμματα απασχόλησης. Αυτά αποτυπώνονται στο εθνικό σχέδιο δράσης. Εμείς έχουμε στόχους, πάμε να συνδέσουμε την ανάπτυξη με την απασχόληση, πάμε να βελτιώσουμε την ελληνική αγορά εργασίας, προσπαθούμε να δώσουμε ευκαιρίες και να έχουμε αποτελέσματα μετρήσιμα και αξιολογήσιμα.
Δεν γνωρίζετε ότι αυτήν τη στιγμή εφαρμόζονται -θα σας τα καταθέσω- είκοσι δύο προγράμματα απασχόλησης και κατάρτισης από το Υπουργείο Εργασίας και Κοινωνικών Ασφαλίσεων; Μέσα στο 1999 θα προωθήσουμε την επαγγελματική ένταξη εβδομήντα πέντε χιλιάδων ανέργων. Θα τους δώσουμε σε κάθε περίπτωση μια ευκαιρία, με επιδότηση απασχόλησης, που ξεκινά από εκατό χιλιάδες (100.000) δραχμές το μήνα, τέσσερις χιλιάδες (4.000) δραχμές την ημέρα, ενώ σε κάποιες κατηγορίες όπως τα άτομα με ειδικές ανάγκες φτάνει τις διακόσιες χιλιάδες (200.000) δραχμές το μήνα και η επιδότηση ξεκινά από δεκαοκτώ μήνες, ανάλογα με το πρόγραμμα, και φτάνει στα τρία χρόνια, στους τριάντα έξι μήνες.
Μέχρι σήμερα σ' αυτά τα προγράμματα απασχόλησης έχουν λάβει μέρος πενήντα δύο χιλιάδες άνεργοι με ονοματεπώνυμο -όχι αριθμοί- και είναι στη διάθεσή σας. Το 1997 και το 1998 επιδοτήσαμε εκατόν τέσσερις χιλιάδες νέες θέσεις εργασίας. Αυτά όσον αφορά την απασχόληση.
'Οσον αφορά την κατάρτιση, εμείς προσπαθούμε να βελτιώσουμε τα προσόντα τους, προσπαθούμε να προλάβουμε την ανεργία, προσπαθούμε να δώσουμε νέα εφόδια στους εργαζόμενους και έχουμε πάρει μεγάλες αποφάσεις.
Θα σας θυμίσω ότι ουσιαστικά καταργήσαμε τα παλιά Κέντρα Επαγγελματικής Κατάρτισης και δημιουργήσαμε νέα, με αυστηρές προϋποθέσεις, με αξιολογητές, με διαφορετικά προγράμματα σπουδών.
Τα χρόνια που πέρασαν -επειδή άκουσα κι εδώ μια κριτική- βάλαμε το εθνικό παρατηρητήριο απασχόλησης -τα έχω βάλει κι αυτά στις θυρίδες σαςκαι έκανε μελέτη για κάθε νομό της χώρας, τι ανάγκη θα έχει σε επαγγέλματα την επόμενη πενταετία, ώστε τα Κέντρα Επαγγελματικής Κατάρτισης, οι σχολές του ΟΑΕΔ, τα ΙΕΚ στη συνέχεια να προσαρμόσουν τα προγράμματά τους, με βάση τις πραγματικές ανάγκες της αγοράς εργασίας και όχι να κάνουν κατάρτιση για την κατάρτιση ή απορρόφηση για την απορρόφηση.
Αυτή είναι μία ποιοτική αλλαγή. Θέλει πολλή δουλειά ακόμα, για να φτάσουμε στην ουσιαστική σύνδεση. Θα σας δώσω και δυο στοιχεία παρακάτω, η αλλαγή αυτή όμως είναι πραγματικότητα.
Επειδή όλα αυτά έγιναν με αντικειμενικότητα, με διαφάνεια, με αξιοκρατία, εγώ θα περίμενα κάποια στιγμή, αν υπάρχουν λάθη -γιατί μπορεί να έχουν γίνει και λάθη- έναν ουσιαστικό έλεγχο, ότι δηλαδή αυτά δεν έπρεπε ή δεν έγιναν έτσι.
Μέχρι σήμερα, κύριοι συνάδελφοι, από τον ΟΑΕΔ καταρτίστηκαν τριάντα πέντε χιλιάδες άνεργοι μέσα στο 1999 και τη διετία 1997-1998 ογδόντα δύο χιλιάδες άνεργοι.
Πάμε στην κατάρτιση των εργαζομένων. Θα σας δώσω κι εδώ κάποια άλλα στοιχεία. Κάναμε δύο προγράμματα, ένα για τις μεγάλες επιχειρήσεις και ένα για τις μικρές και μεσαίες επιχειρήσεις. Εγώ αναφέρομαι κυρίως στο δεύτερο πρόγραμμα, το οποίο βάζει τη μικρή και μεσαία επιχείρηση στη λογική της κατάρτισης είτε κάνοντας μεταξύ τους κάποιες κοινοπραξίες, εταιρείες ή συνεργασίες είτε αφού συμβληθούν με ΚΕΚ και με προγράμματα, που θα έκαναν οι ίδιες οι επιχειρήσεις με επιδότηση από το Υπουργείο Εργασίας, για να αναβαθμίσουμε τα προσόντα του ανθρώπινου δυναμικού, του εργαζόμενου. Δεν είναι ποιοτικές παρεμβάσεις αυτές;
Μέχρι σήμερα λοιπόν, είχαμε εβδομήντα χιλιάδες εργαζόμενους μέσα στο 1999 και στη διετία εκατόν δώδεκα χιλιάδες εργαζόμενους με ονοματεπώνυμο από τον ΟΑΕΔ. Διατέθηκαν διακόσια δισεκατομμύρια (200.000.000.000) δραχμές το 1999. Και αυτό είναι μεγάλη υπόθεση.
'Ακουσα για τα ποιοτικά μεγέθη. Δυο λόγια θα πω. Γνωρίζετε το σύστημα. Οι επιχειρήσεις έφερναν κάποιες καταστάσεις, εθεωρούντο και πολλές φορές υπήρχε αναντιστοιχία με την πραγματικότητα κλπ. Το σύστημα εδώ και ενάμιση χρόνο το αλλάξαμε ριζικά. Φορέας πλέον δεν είναι η επιχείρηση, αλλά ο εργαζόμενος με την κάρτα εργασίας. Και το κάναμε αυτό για να μπορέσουμε να εξυγιάνουμε το σύστημα και να συνδέσουμε πραγματικά την κατάρτιση ή την απασχόληση με τις ανάγκες, για να κάνουμε εξατομικευμένες παρεμβάσεις. Και αυτή η αλλαγή βρήκε αντιδράσεις και αντιστάσεις. Και αυτό γιατί είχαν μάθει κάποιες επιχειρήσεις -θα έλεγα σε ικανοποιητικό βαθμό- να αλλάζουν καταστάσεις και εργαζόμενους ή να διώχνουν κάποιους και να παίρνουν άλλους. Προσπαθήσαμε λοιπόν να βάλουμε φραγμό και μέσα από τις παρεμβάσεις μας τις διοικητικές, αλλά και μέσα από ελέγχους.
Επίσης, κάνουμε και εξειδικευμένες παρεμβάσεις. Δεν το κάναμε με την "Good Year" δεν το κάναμε με τη "Βαμβακουργία" Βόλου; Δεν μπήκαμε εκεί που υπάρχει πρόβλημα με τους γουνοποιούς της Καστοριάς; Γιατί δεν πρέπει να κάνεις μόνο τις γενικές τις κλαδικές, αλλά να βλέπεις και τους πίνακες ανεργίας και να παρεμβαίνεις. Κάναμε παρεμβάσεις ολοκληρωμένες για να έχουμε αποτελέσματα. Να σας δώσω τα ποιοτικά αποτελέσματα πολύ συντοπτικά.
'Ατομα με ειδικές ανάγκες, κοινωνικός αποκλεισμός. Το 1996 σε όλα τα προγράμματα είχαν συμμετοχή 1%, σήμερα έχουν 5% και τέλος του 1999 θα έχουν 7%.
Μιλήσατε για τη μικρή και μεσαία επιχείρηση. 'Εχει πολλά προβλήματα και συμφωνώ μαζί σας. Και θα ανακοινώσουμε το ολοκληρωμένο πρόγραμμα όλων των δράσεων για τη μικρή και τη μεσαία επιχείρηση. Εκεί πρέπει να πέσει το βάρος, γιατί δίνουν περισσότερες νέες θέσεις απασχόλησης, μαζί βέβαια με την αναδιάρθρωση και τον εκσυγχρονισμό των μεγάλων επιχειρήσεων.
Θα σας δώσω ένα στοιχείο. Αυτήν τη στιγμή η συμμετοχή της μικρής και μεσαίας επιχείρησης στα προγράμματα του Υπουργείου Εργασίας, φθάνει στο 70%. Η συμμετοχή των ανέργων γυναικών από το 45% πήγε στο 60%, των νέων από το 40% πήγε στο 55%. 'Αρα αυτήν τη στιγμή έχουμε ποιοτικά αποτελέσματα. 'Οχι αυτά που θα θέλαμε να έχουμε και αυτό το τονίζω. Αλλά έχουμε άλλες λογικές, άλλες προσεγγίσεις.
Φτιάξαμε δυο γενικά προγράμματα: Το πρόγραμμα "Νέο στην ενεργό ζωή" και το "Ξανά στη δουλειά". Υπήρξαν όμως προβλήματα. Γιατί; Γιατί οι επιχειρήσεις δεν ήθελαν να πάρουν αυτούς που σήμερα είναι άνεργοι και θα θέλαμε εμείς να πάνε. 'Ηθελαν να πάρουν εξειδικευμένους. 'Ηθελαν να πάρουν ανθρώπους, που να μπορούν να ανταποκριθούν στο συγκεκριμένο έργο. Και είχαν δίκιο. Φτιάξαμε, λοιπόν, τα δυο προγράμματα. Από κει και πέρα φτιάξαμε άλλα ειδικά προγράμματα. Και τα δυο σημαντικά προγράμματα, που είναι σε εξέλιξη και έρχεται το τρίτο, είναι τα προγράμματα για την απόκτηση επαγγελματικής εμπειρίας, το stage 1 και stage 2. Το πρώτο αφορούσε αποφοίτους ΑΕΙ, ΤΕΙ, και το δεύτερο είχε στόχο να δώσει απασχόληση σ' αυτούς που έχουν τελειώσει τα ιατρικά, και παραϊατρικά επαγγέλματα. Τοποθετήθηκαν ήδη δυόμισι χιλιάδες στα πλαίσια του stage 2. Δηλαδή οι νέοι αυτοί εργάζονται τούτη τη στιγμή.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Πού;
ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων):
Σε όλα τα νοσοκομεία της χώρας.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Σε κανένα. Εγώ σας λέω σε κανένα...
ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Να ρωτήσετε το νοσοκομείο σας. Εδώ και πέντε μέρες εργάζονται.
'Εχουν βγει τα αποτελέσματα, έχει αρχίσει η διαδικασία από τον ΟΑΕΔ, έχουν πάρει τη κάρτα τους και θα πάνε να πιάσουν δουλειά. Αυτή είναι η αλήθεια.
Θα σας δώσω όμως κάποια στοιχεία, γιατί πρέπει να μιλάμε μετά λόγου γνώσεως, σε σχέση με τις οκτώ χιλιάδες.
Προκηρύξαμε για οκτώ χιλιάδες. Καλέσαμε τις επιχειρήσεις να μας δώσουν τι ανάγκες έχουν. Οι επιχειρήσεις μας ζήτησαν τριάντα δυο χιλιάδες. Είναι αυτονόητο ότι οκτώ χιλιάδες θα έμπαιναν στο πρόγραμμα για του έντεκα μήνες. Στη συνέχεια καλέσαμε τους ενδιαφερομένους να υποβάλουν αιτήσεις. Αιτήσεις υποβλήθηκαν από δεκατέσσερις χιλιάδες και έπρεπε από τους δεκατέσσερις χιλιάδες να επιλέξουμε τους οκτώ χιλιάδες με κριτήρια, για να μην υπάρχει και εδώ κριτική. Ξέρετε πόσους επιλέξαμε; Επιλέξαμε εξήμισι χιλιάδες. Ξέρετε γιατί; Γιατί δεν βρήκαμε οκτώ χιλιάδες με βάση τις προτάσεις των επιχειρήσεων. 'Αρα το κεντρικό ζήτημα σήμερα στη χώρα είναι η αναντιστοιχία ανάμεσα στην προσφορά και τη ζήτηση.
'Ετσι, λοιπόν, κύριοι συνάδελφοι -εγώ δίνω αυτά τα στοιχεία γιατί πρέπει μετά λόγου γνώσεως να πάμε τη χώρα μπροστά- το μεγάλο μας πρόβλημα είναι η επανάσταση που πρέπει να γίνει στο χώρο της εκπαίδευσης και η σύνδεση της αρχικής και της συνεχιζόμενης κατάρτισης με τις ανάγκες αγοράς εργασίας. Και εκεί είναι και η τομή με το εκπαιδευτικό σύστημα που τόσο πολύ εσείς το αντιπαλεύετε. Και με τις προτάσεις του κ. Καραμανλή χθες, μας πάτε στο παρελθόν.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Στο παρελθόν; Αυτό καταλάβατε;
ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Αυτή είναι η αλήθεια.
Κατά συνέπεια εδώ μπαίνουν ζητήματα. Πώς θα απαντήσει σήμερα η Ελλάδα σε σχέση με το ανθρώπινο δυναμικό της.
Εμείς ως Κυβέρνηση έχουμε κάνει τη μεγάλη μας επιλογή. Και η μεγάλη μας επιλογή είναι η επένδυση στη γνώση, η επένδυση στην παιδεία. Γι' αυτό, κύριοι συνάδελφοι, αν παρακολουθούσατε από κοντά τα πράγματα ή όσοι τα παρακολουθήσατε τα γνωρίζετε, αλλά δεν τα λέτε -και γιατί να τα πείτε άλλωστε, εγώ σας δικαιολογώ- στο Γ' Κοινοτικό Πλαίσιο Στήριξης στα δεκαπέντε τρισεκατομμύρια η πρώτη μας προτεραιότητα -και εκεί κρίνεται η πολιτική, στις προτεραιότητες, στην αναδιανομή και στην αλληλεγγύη, εκεί κρίνονται οι σύγχρονες διαρθρωτικές γραμμές- είναι η παιδεία και η δεύτερη είναι η απασχόληση. Και πάνω από δυο τρισεκατομμύρια (2.000.000.000.000) δραχμές επενδύονται πάνω σε σχέδια. Δεν αναφέρομαι στα άλλα προγράμματα που και αυτά έχουν στον πυρήνα τους την απασχόληση, γιατί και τα μεγάλα έργα έχουν απασχόληση. Εγώ αναφέρομαι στο κρίσιμο ζήτημα της διά βίου γνώσεως και μάθησης. Και καλείται σήμερα η Κυβέρνηση -και αυτό κάνει- να απαντήσει σ' αυτό το μεγάλο ζήτημα. Μια επένδυση που μπορεί να μη φαίνεται από τη μια μέρα στην άλλη, αλλά αν θέλετε είναι η μόνη ελπίδα σ' αυτήν τη χώρα, γιατί οι οικονομικοί μετανάστες είναι εδώ, κύριοι συνάδελφοι, και θα είναι εδώ, όπως θα είναι σε όλη την Ευρώπη, όπως είναι σε όλη την Ευρώπη.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Τους φέρατε.
ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Ποιος τους έφερε και ποιος τους κάλεσε... Μην ανοίγετε, κύριε Γιαννόπουλε, ιστορίες και με προκαλείτε. Δεν είναι εκεί το ζήτημα. Το ζήτημα σήμερα είναι τα κύματα μετανάστευσης -αν θέλουμε να γνωρίζουμε τα πράγματα- απ' όλο τον κόσμο. Και αν δούμε τη σύνθεση των οικονομικών μεταναστών, εδώ θα διαπιστώσουμε ότι σήμερα το μεγάλο πρόβλημα είναι η Ασία και η Αφρική, η μεγάλη δυναμική. Και ξέρετε ότι αυτοί οι άνθρωποι πληρώνουν δυόμισι χιλιάδες δολάρια, οικονομίες ολόκληρης ζωής και μπαίνουν σε ένα σαπιοκάραβο για να βρουν στον ήλιο μοίρα. Θα τους σταματήσετε εύκολα αυτούς και σεις και η υπόλοιπη Ευρώπη με τις ρατσιστικές ή άλλες λογικές! Δεν εμποδίζεται αυτή η κατάσταση. Πού θα πέσει το βάρος; Πρέπει να πάρουμε μέτρα στα σύνορα αναμφίβολα. Ποιος είπε όχι. Αλλά είναι μια σκληρή πραγματικότητα.
'Αρα για το ανθρώπινο δυναμικό της χώρας, το μεγάλο πρόβλημα είναι η επένδυση στη γνώση. Και όλο το βάρος αυτήν τη στιγμή το ρίχνουμε εδώ. Γι' αυτό θα δείτε νέα καινοτόμα προγράμματα, σύνδεσης κατάρτισης-απασχόλησης στα οποία δίνουμε ιδιαίτερο βάρος. Παρέχουμε προγράμματα εναλλασσόμενης κατάρτισης με απασχόληση. Θα τα ανακοινώσουμε την επόμενη εβδομάδα, που θα πηγαίνουμε σε ταχύρρυθμη εκπαίδευση και στη συνέχεια αυτοί που θα τελειώνουν, θα πηγαίνουν και θα αποκτούν εργασιακή εμπειρία τουλάχιστον για έντεκα μήνες με επιδότηση. Και μπαίνουμε στην πρωτοπορία αυτών των πολιτικών.
Για όλα αυτά τα ζητήματα είτε έχουμε προγράμματα για τους νέους βρεφονηπιακούς σταθμούς, για τα αρχαιολογικά έργα, για τη πολιτισμική απασχόληση, για τα ατομικά σύμφωνα, ειδικά προγράμματα για τους σεισμούς, για όλα αυτά, επαναλαμβάνω, δεν άκουσα τίποτα, δεν άκουσα μια πρόταση, μια αξιολόγηση, αλλά τη διαπίστωση. Η διαπίστωση είναι σκληρή, όπως είναι σε όλη την Ευρώπη. Kαι αν θέλετε, κύριοι συνάδελφοι, να βγείτε και να κάνετε σωστή κριτική σε σχέση με αυτά, θα σας παρακαλέσω να διαβάσετε την κριτική της ευρωπαϊκής επιτροπής για όλα τα προγράμματα απασχόλησης των χωρών. 'Εργο της ευρωπαϊκής επιτροπής είναι να βάζει στόχους και από εκεί και πέρα να κάνει παρατηρήσεις τι πάει και τι δεν πάει καλά.
Νομίζω ότι δεν υπάρχει ένα σχέδιο δράσης το οποίο να μην έχει παρατηρήσεις και σε χώρες που έχουν παράδοση σε σχέση με δομές και τόσα άλλα πράγματα. Και εδώ πράγματι στη χώρα μας, υπάρχουν αδυναμίες στις δομές, σταδιακά όμως τις θεραπεύουμε.
Τα πέντε τελευταία χρόνια επειδή υπάρχει ο στόχος ένταξης στην ΟΝΕ, έχουμε περιορισμό των προσλήψεων. 'Εχουν να γίνουν προσλήψεις στον ΟΑΕΔ πάνω από έξι, επτά χρόνια. Και ο ΟΑΕΔ σήμερα καλείται να ανταποκριθεί στη νομιμοποίηση οικονομικών μεταναστών και στην υλοποίηση πολλών νέων προγραμμάτων με το υπάρχον προσωπικό. Ο ΟΑΕΔ μέχρι πριν λίγα χρόνια επιδοτήσεις ανεργίας έδινε. Και μια και αναφερθήκαμε σ' αυτό, να μην αρχίσω πάλι τα στοχεία, σας τα είχα πει παλιότερα. Αυξήσατε εσείς τα επιδόματα ανεργίας τα τρία χρόνια που ήσασταν εδώ; Μισό τοις εκατό; Εμείς έχουμε κάνει αύξηση 10% και 10%, ίσον 20% τα τρία τελευταία χρόνια. Γιατί ακούω πολλές φορές και λέτε διάφορα πράγματα. Δώσατε μισό τοις εκατό αύξηση στα επιδόματα ανεργίας; Πήρατε εσείς μέτρα που πήραμε εμείς για την παθητική ενίσχυση; Αναφέρομαι στα ενεργητικά μέτρα σύμφωνα με τα οποία οι άνεργοι ηλικίας πάνω από τα πενήντα πέντε έχουν δωρεάν ιατροφαρμακευτική περίθαλψη, μετά οι νέοι μέχρι είκοσι εννέα ετών και τώρα όλοι οι άνεργοι έχουν δωρεάν ιατροφαρμακευτική περίθαλψη; Τι συγκρίσεις να κάνουμε; Και κάθε φορά λέτε, μην πάτε στο παρελθόν λες και είσαστε απο παρθενογένεση. Μην προκαλείτε, λοιπόν.
Και πάω στις δομές στήριξης. Φτιάχνουμε τα ΚΠΑ, τα Κέντρα Προώθησης Απασχόλησης, ό,τι το πιο σύγχρονο υπάρχει σήμερα στην Ευρώπη. Δεν έχουν ολοκληρωθεί ακόμα, έχουν γίνει τα είκοσι πέντε. Στο τέλος του χρόνου θα έχουν γίνει τριάντα δύο. Στο μέσο του 2000, θα γίνουν τα πενήντα δύο, με ψυχολόγους και άλλους επιστήμονες κλπ. Πώς θα απαντηθούν αυτά; Δεν υπήρχαν στη χώρα μας αυτές οι προσεγγίσεις.
Την επόμενη εβδομάδα είμαστε έτοιμοι, κάνουμε διεθνή διαγωνισμό για τη ριζική αναδιάρθρωση και αναδιοργάνωση του ΟΑΕΔ. Ξέρετε ότι μέχρι πριν απο λίγο καιρό, μέχρι πριν από δύο χρόνια, το σύνολο των εργαζομένων που έβρισκαν δουλειά μέσα απο τον ΟΑΕΔ ήταν μόνο το μισό τοις εκατό; Ανεβαίνουμε, δεν φθάσαμε στο επιθυμητό αποτέλεσμα, γιατί άκουσα που είπατε για τα γραφεία. Δεν πήγαμε στη διαδικασία της νομιμοποίησης και της θεσμοθέτησης μέτρων για τα ιδιωτικά γραφεία; Δεν είναι τα γραφεία συμβούλων που γίνονται μαζί με τα εργατικά κέντρα και την Τοπική Αυτοδιοίκηση; Δεν αποτελούν αυτά ένα πλέγμα μέτρων;
Θα μου πείτε, προβλήματα υπάρχουν. Αναφέρθηκα στο πρώτο και μεγάλο θέμα που είναι η αναντιστοιχία ζήτησης με την προσφορά εργασίας. Το θέμα της διά βίου μάθησης που δεν απαντιέται από τη μία μέρα στην άλλη. Ξεκίνησε όμως. Υπάρχει το πρόβλημα της ουσιαστικής συνεργασίας με τους κοινωνικούς εταίρους. Προσπαθούμε να συνεργασθούμε ουσιαστικά. Μη νομίζετε ότι είναι μία εύκολη υπόθεση. Γιατί πρέπει και οι εργαζόμενοι, αλλά και οι εργοδότες να καταλάβουν ότι το πρόβλημα της ανεργίας δεν είναι μόνο θέμα της κυβέρνησης, της κάθε κυβέρνησης. Είναι και δικό τους θέμα μέσα από τους διαθέσιμους πόρους και πώς θα αξιοποιηθούν αυτοί οι πόροι. Και βέβαια υπάρχει στο σχέδιο που έχετε μπροστά σας και έχουμε μπροστά μας και θα το καταθέσω αυτήν τη στιγμή.
Λοιπόν, η Ελλάδα, παρ' ότι υπάρχει διπλασιασμός των πόρων για την απασχόληση, συνεχίζει να υπολείπεται της υπόλοιπης Ευρωπαϊκής 'Ενωσης.
Είναι αλήθεια. 'Ομως σας ερωτώ, δεν έχει άλλες προτεραιότητες η χώρα αυτήν τη στιγμή; Δεν έχουμε στόχο την ΟΝΕ, ως ένα εθνικό στόχο ενδιάμεσο αλλά μεγάλης σημασίας; Πώς θα αυξηθούν οι πόροι. Διπλασιάστηκαν. Οι άλλοι είχαν μία παράδοση, είχαν άλλες δομές.
'Ετσι, λοιπόν, κυρίες και κύριοι συνάδελφοι, αυτήν τη στιγμή υπάρχουν ολοκληρωμένες πολιτικές.
Δεν θέλω να αφήσω αναπάντητα μερικά πολύ σημαντικά ερωτήματα που ετέθησαν από κάποιους συναδέλφους.
Είπε κάποιος συνάδελφος ότι δεν στηρίξαμε την αυτοαπασχόληση. Από αυτά τα προγράμματα που σας είπα προηγούμενα, μέσα στο 1999, οι δέκα χιλιάδες νέες θέσεις εργασίας αφορούν προγράμματα αυτοαπασχόλησης. Είναι άνθρωποι που μπήκαν στα προγράμματα του ΟΑΕΔ, πήραν δικά τους χρήματα, που φθάνουν μέχρι τα 4,8 εκατομμύρια δραχμές, τώρα σε σχέση με τους σεισμούς, για να ανοίξουν δικές τους δουλειές ανάλογα, με την κατηγορία. Γιατί ενισχύουμε περισσότερο τις γυναίκες, υπάρχει μεγαλύτερο πρόβλημα εκεί, ενισχύουμε περισσότερο τις περιοχές που έχουν χαρακτηρισθεί θύλακες ανεργίας κ.ο.κ.
'Ακουσα και ένα τελευταίο θέμα σε σχέση με τους σεισμούς.
Κύριοι συνάδελφοι, πρώτη φορά κυβέρνηση παρουσίασε ολοκληρωμένο πρόγραμμα για τους σεισμούς. Δεν θα κάνω αυτήν τη στιγμή απολογισμό, αναφέρομαι σ' αυτά που εσείς είπατε.
Σε σχέση με το Υπουργείο Εργασίας και το χώρο που το αφορά -το χώρο ευθύνης που έχει το Υπουργείο Εργασίας και τα μέτρα που το αφορούν- σας λέω το εξής: 'Ηδη κατεβλήθη στους συνταξιούχους του ΙΚΑ η πρόσθετη οικονομική ενίσχυση των εκατόν είκοσι χιλιάδων (120.000) δραχμών, χωρίς να ταλαιπωρηθούν, με σειρά. Το ΙΚΑ ήταν ανοικτό πρωί και απόγευμα. 'Ηδη έχουν κατεβληθεί -λίγα έχουν μείνει- τα επιδόματα που πρέπει να δώσουμε στους ανέργους που επλήγησαν οι ίδιοι ή τα σπίτια τους ή οι επιχειρήσεις στις οποίες εργαζόντουσαν. Καταβάλλονται. Δεν υπάρχει καμιά διαμαρτυρία.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Οι εκατόν πενήντα χιλιάδες (150.000) δραχμές; 
ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων):
Εκατόν πενήντα χιλιάδες (150.000) δραχμές, διακόσιες χιλιάδες (200.000) δραχμές ή πεντακόσιες χιλιάδες (500.000) δραχμές, ανάλογα με την κατηγορία. Δεν θέλω να το αναλύσω. Υπάρχουν εκατόν πενήντα χιλιάδες (150.000) δραχμές, υπάρχουν διακόσιες χιλιάδες (200.000) δραχμές υπάρχουν πεντακόσιες χιλιάδες (500.000) δραχμές, κύριε συνάδελφε. Υπάρχουν τρία προγράμματα. 'Ηδη είναι σε εφαρμογή το πρόγραμμα για τις επιχειρήσεις εκείνες που έκλεισαν ή κρίθηκε ότι πρέπει να κλείσουν λόγω των σεισμών με μία επιδοτηση που φθάνει τις εκατόν πενήντα χιλιάδες (150.000) δραχμές την ημέρα για τρία χρόνια. Δηλαδή αν κάποια επιχείρηση κλείσει, μία φαρμακοβιομηχανία, θα πάμε στη διπλανή και θα της πούμε, για να πάρεις αυτούς τους ανθρώπους θα παίρνεις εκατόν πενήντα χιλιάδες (150.000) δραχμές επιδότηση για τρία χρόνια.
'Ηδη ολοκληρώσαμε τις παρεμβάσεις μέσα από τον Οργανισμό Εργατικής Κατοικίας.
'Ηδη η αναστολή για τα ληξιπρόθεσμα χρέη προς το ΙΚΑ τρέχουν κανονικά. Δηλαδή τα γνωρίζετε όλοι εσείς εδώ και σε εμάς που κυκλοφορούμε στον κόσμο κάθε μέρα, είμαστε κοντά τους κάθε βράδυ, δεν μας τα λένε; Δεν διαμαρτύρονται; Δηλαδή δεν μπορείτε να αναγνωρίσετε ούτε ότι η Κυβέρνηση στον πλέον καταστροφικό σεισμό της χώρας ήλθε με ένα ολοκληρωμένο πρόγραμμα παρέμβασης και αυτό υλοποιείται;
ΒΑΣΙΛΕΙΟΣ ΣΩΤΗΡΟΠΟΥΛΟΣ: Δεν σας κάναμε τόση κριτική.
ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Σας παρακαλώ, κύριοι συνάδελφοι. Βάζετε τα ζητήματα και ύστερα...
ΒΑΣΙΛΕΙΟΣ ΜΙΧΑΛΟΛΙΑΚΟΣ: Αναφορά κάναμε.
ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Τελειώνω, κύριοι συνάδελφοι, λέγοντας τα εξής: Υπήρξε ένα πακέτο μέτρων από τον Πρωθυπουργό στην 'Εκθεση της Θεσσαλονίκης. Πώς ήλθε αυτό το πακέτο μέτρων; 'Ηλθε ως παροχές προεκλογικές; Ποιες προεκλογικές; 'Ηλθε ως αποτέλεσμα μιας ολόκληρης πολιτικής, μιας οικονομικής πολιτικής που ταυτόχρονα είναι και κοινωνική και αναδιανεμητική και πολιτική αλληλεγγύης υπέρ των ασθενέστερων τάξεων. Με πόρους τους οποίους είπαμε που τους βρήκαμε και εδώ είναι η διαφορά μας, του υπεύθυνου πολιτικού λαού και της ανευθυνότητας που σας διακρίνει.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Τα είπε ο κ. Καραμανλής και δεν τον ακούσατε.
ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Εμείς είπαμε ότι πήραμε τρία τοις χιλίοις από τη φορολόγηση των χρηματιστηριακών συναλλαγών και το κάναμε έξι. Εμείς είπαμε ότι πήραμε από τη φορολόγηση των επιχειρήσεων -διότι οι επιχειρήσεις πλέον ελέγχονται- άλλα εκατόν τριάντα δισεκατομμύρια (130.000.000.000) δραχμές. Εμείς είπαμε ότι τα πήραμε μέσα από το ΦΠΑ κλπ. Συγκεντρώθηκαν τα χρήματα και όπως είχαμε δεσμευθεί -γιατί και τα προηγούμενα χρόνια είχαμε αναδιανεμητικές πολιτικές- κάναμε μια καινούρια αναδιανεμητική πολιτική.
Εσείς μοιράζετε ανέξοδες επιταγές με συνταγές του παρελθόντος, με συνταγές νεοσυντηρητικές, φιλελεύθερες ή νεοφιλελεύθερες -αυτό είναι δική σας υπόθεση- που όμως δοκιμάστηκαν και απέτυχαν. Και επιμένετε -και εδώ είναι το επικίνδυνο- σε αποτυχημένες συνταγές. Γι' αυτό ποτέ δεν θα σας εμπιστευθεί ο ελληνικός λαός για να κυβερνήσετε το τόπο.
(Θόρυβος στην Αίθουσα από την πτέρυγα της Νέας Δημοκρατίας)
Και μην έχετε καμία αμφιβολία γι' αυτό.
Σας ευχαριστώ.
ΠΡΟΕΔΡΕΥΩΝ (Δημήτριος Β. Κωστόπουλος): Ο Κοινοβουλευτικός Εκπρόσωπος της Νέας Δημοκρατίας κ. Μιχαλολιάκος έχει το λόγο για δέκα λεπτά.
ΒΑΣΙΛΕΙΟΣ ΜΙΧΑΛΟΛΙΑΚΟΣ: Κυρίες και κύριοι συνάδελφοι, το θέμα που επιχειρούμε να αναδείξουμε σήμερα με την επερώτησή μας είναι το σοβαρότερο κοινωνικό πρόβλημα της χώρας με εθνικές διαστάσεις.
ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Κύριε Μιχαλολιάκο, μου επιτρέπετε να σας διακόψω για λίγο;
ΒΑΣΙΛΕΙΟΣ ΜΙΧΑΛΟΛΙΑΚΟΣ: Παρακαλώ.
ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Επειδή έχουν έλθει δύο επίτροποι από την Ευρωπαϊκή 'Ενωση για τα ζητήματα των σεισμών και έχω μιά συνάντηση μαζί τους στις 13.15', παρακαλώ να μου επιτρέψετε να λείψω. Θα μείνουν οι κύριοι Υφυπουργοί. Λυπάμαι.
ΒΑΣΙΛΕΙΟΣ ΜΙΧΑΛΟΛΙΑΚΟΣ: Ασφαλώς και πρέπει να πάτε, κύριε Υπουργέ.
Τουλάχιστον κοινοβουλευτικό ήθος κα συνέπεια έχετε αποδείξει.
ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Ευχαριστώ.
ΒΑΣΙΛΕΙΟΣ ΜΙΧΑΛΟΛΙΑΚΟΣ: Οι Υφυπουργοί σας είναι επαρκώς καταρτισμένοι ώστε να μπορούν να απαντήσουν. Και είμαι βέβαιος ότι θα σας ενημερώσουν κιόλας.
'Ελεγα, λοιπόν, κυρία και κύριοι συνάδελφοι, ότι το θέμα που επιχειρούμε να αναδείξουμε με την επερώτησή μας είναι το σοβαρότερο κοινωνικό πρόβλημα της χώρας με εθνικές διαστάσεις. Ως εκ τούτου, δεν επιδέχεται, δεν επιτρέπει από τη φύση του ούτε ωραιοποίηση από την πλευρά της Κυβερνήσεως ούτε καπηλείες και δημαγωγίες από την πλευρά του οποιουδήποτε κόμματος της αντιπολιτεύσεως. Επιτέλους το πρόβλημα που αντιμετωπίζει ο κάθε άνεργος απαιτεί από μόνο του σοβαρότητα και υπευθυνότητα από την πολιτική εξουσία.
Κυρία και κύριοι συνάδελφοι, ανέκαθεν υπήρχαν και στην πατρίδα μας και στον κόσμο ολόκληρο κοινωνικές ανισότητες. Ποτέ δεν πέτυχε ούτε η φιλελεύθερη δημοκρατία, την πλήρη εξαφάνισή τους. Εξάλλου απέτυχαν να λύσουν το πρόβλημα των κοινωνικών ανισοτήτων και καθεστώτα απολυταρχικά, που ιδρύθηκαν και που θεμελίωσαν την ύπαρξή τους μόνο σε αυτόν το στόχο.
'Ομως από αυτήν την παραδοχή της ύπαρξης κάποιων κοινωνικών ανισοτήτων, μέχρι το χάσμα των κοινωνικών ανισοτήτων που ζει σήμερα η πατρίδα μας, η απόσταση είναι μεγάλη. Ποτέ δεν υπήρξαν αυτού του μεγέθους κοινωνικές ανισότητες ούτε στην Ελλάδα ούτε στην υπόλοιπη Ευρώπη. Αυτές οι κοινωνικές ανισότητες δημιουργούν τον κίνδυνο της κοινωνικής έκρηξης. Και το θεσμικό μας καθήκον είναι να προλάβουμε αυτήν την κοινωνική έκρηξη. Και η μόνη δυνατότητα για να την προλάβουμε είναι, με τις παρεμβάσεις της πολιτικής εξουσίας, να γεφυρωθεί το χάσμα, να μικρύνει η απόσταση, να περιορίσουμε τη φτώχεια και ως ποσοστό επί του ελληνικού λαού και ως μέγεθος.
'Ομως, κυρία και κύριοι συνάδελφοι, προσπαθώντας να κρατήσω την παρέμβασή μου σε χαμηλούς τόνους, δεν μπορώ, δεν επιτρέπεται να μην αναδείξω τα πραγματικά αίτια.
Ανέκαθεν κυκλοφορούσε ένα ερώτημα στην πατρίδα μας: Ποιος κυβερνάει αυτήν την χώρα; Σήμερα, ο ελληνικός λαός έχει σαφή απάντηση. 'Εχει συγκεκριμένη απάντηση. Και η απάντησή του εμπεριέχει το στοιχείο ότι δεν κυβερνάει η πολιτική εξουσία. Κυβερνάει η διαφθορά. Κυβερνούν τα διαπλεκόμενα. Και αυτό δεν οδηγεί μόνον σε έκρηξη των κοινωνικών ανισοτήτων, αλλά δημιουργεί τεράστιο έλλειμμα πολιτικής δημοκρατίας.
Βαθύτατα πιστεύω και εγώ και η παράταξή μου ότι πρωταρχικό δεσμευτικό καθήκον μας είναι να συγκρουσθούμε με τη διαφθορά και να νικήσουμε. Τότε βεβαίως, θα εκτονωθούν σε μεγάλο βαθμό οι κοινωνικές ανισότητες και τότε θα έχει βρει τη χαμένη της αξιοπιστία και η πολιτική μας. Γιατί πρέπει να το αναγνωρίσουμε ότι έχει βαρύτατα τραυματισθεί η πολιτική αξιοπιστία. Εμπνέει όλο και μικρότερο ποσοστό του ελληνικού λαού η πολιτική εξουσία.
Λυπούμαι να διαπιστώνω ότι ο Υπουργός, ο απελθών για κυβερνητικές του υποχρεώσεις, προσπάθησε να ωραιοποιήσει την κατάσταση.
Ας προσπαθήσουμε να την προσεγγίσουμε στις πραγματικές της διαστάσεις. Πώς έχει το πρόβλημα, χωρίς αριθμούς αν θέλετε; Η αντικειμενική αλήθεια είναι ότι στην πατρίδα μας η ανεργία έχει αυξητική τάση. Και είναι η μόνη χώρα της Ευρώπης. 'Αλλοι υποστηρίζουν, ανάλογα με τις μετρήσεις, ότι από το 1997 μέχρι το 1998 έχουμε μια εκατοστιαία μονάδα αύξηση και άλλοι δύο. Σημασία έχει ότι έχουμε αυξητική τάση. Και δεν είναι μόνον αυτά τα αντικειμενικά στοιχεία. Και θέλω να σας παρακαλέσω να τα αναγνωρίσετε, γιατί αυτό θα είναι μια συνεισφορά.
Για την αύξηση της ανεργίας των νέων πάνω από πέντε εκατοστιαίες μονάδες μέσα σε ένα χρόνο, στις έξι περιφέρειες της Ευρώπης που προέκυψε αυτό το στοιχείο, οι πέντε είναι της Ελλάδας.
Για τις έξι περιφέρειες της Ευρώπης που προέκυψε αύξηση της ανεργίας των γυναικών πάνω από τρεισήμισι εκατοστιαίες μονάδες και οι έξι είναι περιφέρειες της Ελλάδος.
Για να μείνουμε λίγο στα αντικειμενικά, στα στοιχεία που δεν αμφισβητούνται από κανέναν.
Στοιχείο, που επίσης δεν αμφισβητείται από κανέναν, είναι ότι η Ελλάδα δαπανά το μικρότερο ποσοστό επί του ΑΕΠ από όλες τις χώρες της Ευρώπης για τις πολιτικές αύξησης της απασχόλησης και η Ελλαδα δαπανά το μικρότερο ποσοστό επί του ΑΕΠ για τη στήριξη των ανέργων.
Αυτό είναι το τοπίο που διαμορφώνεται μπροστά μας.
Εγώ δεν θα αμφισβητήσω τις καλές προθέσεις της πολιτικής ηγεσίας του Υπουργείου Εργασίας. Δεν είναι αυτό το θέμα. Η πολιτική κρίνεται από τα αποτελέσματά της.
Είναι δυνατόν να εμφανίζεται σήμερα η Κυβέρνηση ικανοποιημένη από το γεγονός ότι είμαστε η μόνη χώρα της Ευρώπης, που η ανεργία έχει αυξητική τάση, όπου η σύνθεση της ανεργίας είναι εφιαλτική, γιατί αφορά τους νέους, τις γυναίκες και τους μακροχρόνιους ανέργους και είμαστε πρωταθλητές στην Ευρώπη; Δεν αποτελεί αυτό ένα ερέθισμα τουλάχιστον, για να αναδείξουμε το θέμα σε εθνικό, για να προχωρήσουμε και να θεσμοθετήσουμε και κοινωνικό και πολιτικό διάλογο; Δεν πρέπει επιτέλους, με μια πρωτοβουλία της Κυβερνήσεως -η Αντιπολίτευση το ζητά συνεχώς- να αφαιρέσουμε αν θέλετε από κοινωνικές ή πολιτικές δυνάμεις τη δυνατότητα της καπηλείας ή της δημαγωγίας; Δεν έχει ωριμάσει πλέον η ανεργία τόσο, ώστε να μας υποχρεώνει όλους να καθίσουμε σε ένα τραπέζι και να συζητήσουμε για να αποκτήσουμε πραγματικό εθνικό σχέδιο δράσης για την απασχόλησης; Σε ποια μεγέθη περιμένετε να φθάσει;
Εν πάση περιπτώσει, επειδή ο Υπουργός επιχείρησε να εμφανίσει ως καλή την κριτική της Ευρωπαϊκής Επιτροπής για τα δύο σχέδια δράσης, εγώ θα σας διαβάσω επί λέξει τι λέει και το περσινό και το φετινό. Το περσινό διαπιστώνει ότι η ελληνική αγορά εργασίας χαρακτηρίζεται από χαμηλά επίπεδα απασχόλησης και αυξανόμενη ανεργία. Περαιτέρω, κατά την άποψη της Ευρωπαϊκής Επιτροπής, η ελληνική στρατηγική για την απασχόληση δεν είναι επαρκώς διαρθρωμένη, εμπεριέχει επιμέρους μόνο στόχο για το 2000 και χαρακτηρίζεται από γενικότητες, οι οποίες παραμένουν στα επίπεδα του επιθυμητού. Η έκθεση τονίζει επίσης, την ανάγκη ενίσχυσης των δομών και των μηχανισμών που απαιτούνται για την εφαρμογή του σχεδίου δράσης, συμπεριλαμβανομένου ενός στατιστικού συστήματος για την παρακολούθηση σε ατομικό επίπεδο των εισροών και εκροών για την ανεργία. Αμφισβητείται; 'Οχι.
Είναι σαφές και το αναγνωρίζουμε ότι το φετινό σχέδιο, αν θέλετε, κρίνεται με λιγότερη αυστηρότητα. Αλλά τι λέει η έκθεση; Επισημαίνει εκ νέου -να λάβετε υπόψη σας και την ευγένεια της ευρωπαϊκής νοοτροπίας- την αναγκαιότητα εκπόνησης ενός πιο βελτιωμένου και ολοκληρωμένου σχεδίου δράσης, καθώς και την αναγκαιότητα ανάπτυξης ενός πιο αποτελεσματικού συστήματος παρακολούθησης του σχεδίου και εκτίμησης των αποτελεσμάτων και των πορισμάτων. Επιπλέον η Ευρωπαϊκή Επιτροπή επισημαίνει την έλλειψη ποσοτικών στοιχείων αναφορικά με τις κατευθυντήριες γραμμές απασχολημότητας, της επιχειρηματικότητας και της προσαρμοστικότητας. Είστε ευχαριστημένοι; Κρύψαμε κάτι; Και βεβαίως, κρίνει και τη δράση του ΟΑΕΔ. Θα επιστρέψω, αν χρειαστεί, και στη δευτερολογία μου.
Εγώ θα χαιρετίσω μια προσπάθεια του Υπουργού που έγινε σαφής, να αναλάβει ευθύνες, ως κυβερνώσα παράταξη, ομολογώντας τη δυσαρμονία που υπάρχει ανάμεσα στην προσφορά και στη ζήτηση. Αλλά αυτό να το δούμε, που οφείλεται. Ποιος διαχειρίζεται την πολιτική εξουσία στο Υπουργείο Παιδείας, στο Υπουργείο Ανάπτυξης και στο Υπουργείο Εργασίας, τα τελευταία δεκαπέντε χρόνια; Δεν είναι η παράταξή σας; Εμείς δεν κάνουμε κριτική εναντίον των προσώπων. Δεν θα σταθούμε στον έναν Υπουργό ή στον άλλο,αλλά στο γεγονός ότι η επαγγελματική κατάρτιση, έτσι όπως λειτουργεί και επί των ημερών σας, της σημερινής πολιτικής ηγεσίας του Υπουργείου Εργασίας, οδηγεί σε αύξηση της ανεργίας.
Κύριοι συνάδελφοι, είμαστε η μόνη χώρα της Ευρώπης που όσοι πέρασαν από τη διαδικασία της επαγγελματικής κατάρτισης, αντί να μειωθεί το ποσοστό της ανεργίας τους, διπλασιάστηκε.
Πρέπει να τονίσω με έμφαση ότι η απορροφητικότητα στα κονδύλια που αφορούν τη δημιουργία υποδομών, είναι μόλις 3%, που θα μπορούσε να βελτιώσει τα ποιοτικά στοιχεία.
Λέμε όλοι θεωρητικά -το λέει και η Κυβέρνηση ακόμη, χωρίς να αναλαμβάνει τις ευθύνες της- ότι πρέπει να επενδύσουμε στη γνώση, γιατί όλοι αναγνωρίζουν ότι η σημερινή νέα γενιά για να μπορέσει να ενταχθεί στην αγορά εργασίας και να αντέξει, χωρίς να μπει σε περιπέτεια μακροχρόνιας ανεργίας, θα χρειαστεί να αλλάξει δέκα με δεκαπέντε φορές δουλειά.
Ποια είναι η επανάστασή σας στην παιδεία; Αν θέλουμε να μιλάμε σοβαρά για την ανεργία και την απασχόληση εδώ θα έπρεπε να είναι το Υπουργείο Παιδείας, το Υπουργείο Οικονομικών και Εθνικής Οικονομίας, το Υπουργείο Ανάπτυξης και το Υπουργείο Εργασίας. Είναι η επανάσταση που συνδέει την παιδεία μας με την αγορά εργασίας η βίαιη μεταρρύθμιση εξεταστικού τύπου; Αυτή που ακόμα έχει οδηγήσει τη μέση ελληνική οικογένεια σε αδιέξοδο; Αυτή που αύξησε τις φροντιστηριακές δαπάνες της κάθε οικογένειας κατά οκτακόσιες χιλιάδες (800.000) δραχμές περίπου το χρόνο; Αυτή είναι η επανάσταση που οδηγεί την παιδεία σε σύνδεση με την αγορά εργασίας;
Τι θα κάνετε με τα Κέντρα Επαγγελματικής Κατάρτισης; Πότε θα έλθει η διαφάνεια στη λειτουργία τους; Πότε θα πάψουν να λειτουργούν ως πρόσθετο επίδομα ανεργίας για ορισμένους ανέργους επιλεκτικού τύπου; Με ποια παρέμβασή σας;
Τόλμησε ο Υπουργός να πει για τον κοινωνικό προϋπολογισμό; Ιδού η Ρόδος, ιδού και το πήδημα. Να έλθει να το συζητήσουμε στη Βουλή. Εξακολοθούμε να είμαστε η μόνη χώρα της Ευρώπης με το μεγαλύτερο κοινωνικό έλλειμμα. Είμαστε τελευταίοι, είμαστε η δεκάτη πέμπτη χώρα. Θέλετε τις προτάσεις μας; Πολύ ευχαρίστως να επιχειρήσω τηλεγραφικά για άλλη μια φορά.
Πρώτη προϋπόθεση είναι η σύγκρουση με τη διαφθορά. Γιατί όλοι γνωρίζουν πού μετακυλίεται, σε ποια στρώματα και με το όνομά τους ο παραγόμενος εθνικός πλούτος.
Διαρθρωτικές αλλαγές στην οικονομία. Σας το έχουμε τονίσει σε άπειρες ευκαιρίες που δίνει το Κοινοβούλιο.
Η στήριξη της μικρομεσαίας επιχείρησης. Λέτε ναι τώρα και εσείς στα λόγια. Αυτό, όμως, τι σημαίνει; Πρώτα τις οδηγούμε σε θάνατο πολλαπλασιάζοντας την ανεργία στην πατρίδα μας και μετά λέμε, θα τις αναγεννήσουμε εκ της τέφρας, μεταβαπτίζοντας τα δήθεν αντικειμενικά κριτήρια που τις οδήγησαν στην εξόντωση; Ποιον κοροϊδεύουμε επιτέλους; Δεν γνωρίζουμε ότι στην αγορά εργασίας σήμερα λειτουργεί ο νόμος της ζούγκλας;
Κύριε Πρωτόπαπα, προσωπικά εσείς που έχετε υπάρξει συνδικαλιστής και μάλιστα μαχητικού τύπου συνδικαλιστής, δεν γνωρίζετε ότι η ΓΣΕΕ συρρικνώνεται πλέον από άποψη μελών μόνο στις ΔΕΚΟ, γιατί μόνο οι εργαζόμενοι στις ΔΕΚΟ δεν έχουν εργασιακή ανασφάλεια; Δεν γνωρίζετε ότι εξαφανίζεται ένας βασικός θεσμός της δημοκρατίας ο συνδικαλισμός στον ιδιωτικό τομέα, γιατί ο εφιάλτης της ανεργίας και της απόλυσης και η άγρια εφαρμογή και λειτουργία της μαύρης εργασίας οργιάζει; Δεν σας εμπνέει ανησυχία για την ίδια τη λειτουργία του δημοκρατικού πολιτεύματος;
Αν είχε, κυρίες και κύριοι συνάδελφοι, συνδικαλιστική έκφραση ο άνεργος σήμερα, τα μέλη της συνομοσπονδίας ανέργων θα ήταν πολυπληθέστερα των τακτοποιημένων, των εντεταγμένων, των συνδικαλιστικά εντάξει μελών της ΓΣΕΕ.
Δεν θα έπρεπε να έχετε προχωρήσει εδώ και χρόνια για να έχουμε αποτελέσματα; Λέτε ότι θα τα κάνουμε, θα τα εξαγγείλουμε για να έχουμε αποτελέσματα αργότερα. Δεν είναι αυτό ομολογία ότι δεν πήρατε εγκαίρως αυτά τα μέτρα, που πήραν άλλες χώρες της Ευρώπης;
Εν πάση περιπτώσει, έως ότου τα μέτρα ακόμη και όταν εκπονηθούν και είναι σωστά και έχουν την ευρεία κοινωνική και πολιτική συναίνεση επιφέρουν κάποια αποτελέσματα στην αύξηση της απασχόλησης, δεν θα κάνουμε τίποτα ως κοινωνία για τη στήριξη των ανέργων; Η στήριξη του ανέργου επαφίεται αποκλειστικά και μόνο στο οικογενειακό εισόδημα, το οποίο όλο και περισσότερο συρρικνώνεται;
Να αναδείξουμε τις αλήθειες. 'Εχουμε το μικρότερο χρονικό διάστημα επιδότησης του ανέργου σε όλη την Ευρώπη, το μικρότερο ποσοστό επί των αποδοχών του ανειδίκευτου εργάτη και τη μικρότερη διάρκεια λειτουργίας και ένα πολύ μεγάλο ποσοστό ανέργων, αυτοί που δεν έχουν μπει καθόλου στην παραγωγική διαδικασία, χωρίς μία ώρα να δικαιούνται επίδομα ανεργίας. Και εξαγγέλλουμε ως μέτρο ριζοσπαστικό και γενναίο την ιατροφαρμακευτική περίθαλψη, που βεβαίως η Αξιωματική Αντιπολίτευση εδώ και δύο χρόνια σας ζητά επιμόνως να τη λάβετε ως πρώτιστο καθήκον μίας πολιτείας που θέλει να λέγεται τουλάχιστον δημοκρατική, που θέλει να έχει και ήθη ενός πολιτισμού στην άσκηση της πολιτικής εξουσίας.
Δεν είναι τριτοκοσμικού τύπου στοιχείο οι άνεργοι να μην έχουν ούτε ιατροφαρμακευτική περίθαλψη και το οικογενειακό τους εισόδημα να μην έχει κάποιο στοιχείο φοροαπαλλαγής;
Δηλαδή το παιδί σου, μέχρι τα δεκαοκτώ του που είναι στο λύκειο, αντιμετωπίζεται ως οικογενειακή επιβάρυνση και έχει έστω μία μικρή φοροαπαλλαγή και από την ώρα που τελειώνει το Λύκειο και δεν μπαίνει στην παραγωγική διαδικασία, επιβαρύνεται η οικογένεια και με πρόσθετους φόρους; Αυτό είναι κοινωνική πολιτική;
Κύριοι συνάδελφοι, οι ώρες είναι ιδιαίτερα κρίσιμες για την πορεία του πολιτικού συστήματος. Και τα μεγάλα κοινωνικά προβλήματα που έχουν αναδυθεί, δεν επιτρέπουν ούτε τη συγκάλυψη ούτε την ωραιοποίηση ούτε την καπηλεία. Είναι η ώρα της ευθύνης όλων μας. Είναι η ώρα της ευθύνης απέναντι στην αλήθεια. 'Ερχεται σήμερα η Κυβέρνηση να υπερηφανευθεί για την ύπαρξη σχεδίου ετοιμότητας αντιμετώπισης των σεισμών. Δεν θα αναφερθώ καθόλου στους σεισμούς. Είχαμε την ευκαιρία και σε επίπεδο Αρχηγών να συζητήσουμε. Αλλά προκλητικά ο Υπουργός αναφέρθηκε. Αν κάτι χαρακτήρισε το ελληνικό κράτος την ώρα του μεγάλου, του ανθρωποκτόνου, του καταστροφικού σεισμού, ήταν η έλλειψη σχεδίου. Ομολογήθηκε και από τον Υπουργό. Το σχέδιο "Ξενοκράτης" ήταν ελλιπές και δεν εφαρμόστηκε. Κανείς δεν ήξερε το ρόλο του σε αυτό το κράτος, τι κάνει ποιος. 'Αργησε. Και ακόμη δεν έχει καταγράψει το μέγεθος των καταστροφών, την έκταση των σεισμών. 'Αρχισε να ψελλίζει για διακόσια δισεκατομμύρια (200.000.000), ενώ σήμερα ομολογεί ότι είναι πολλαπλάσιο το ποσοστό των ζημιών. Και προσπάθησε με μία πολύ μίζερη έλλειψη δημοκρατικής παιδείας, θα έλεγα, να επιρρίψει ευθύνες σε νομάρχες και δημάρχους, για να δικαιολογήσει τη δική του ανυπαρξία.
Αν θέλουμε νε είμαστε σοβαροί, ν' ανταποκρινόμεθα σε ορισμένα στοιχειώδη καθήκοντά μας ως πολιτική εξουσία -αφού αναγνωρίζεται απ όλους ακόμη και από τους ειδικούς σεισμολόγους που και με τις διαφωνίες τους προκαλούν πανικούς κλπ. και από την πολιτική εξουσία ότι είμαστε η πλέον σεισμική χώρα της Ευρώπης- ένα καθήκον έχουμε: Να σχεδιάσουμε την αντιμετώπιση του σεισμού όταν κι αν προκύψει. Και τα μέτρα που παίρνουμε για τους σεισμοπαθείς να μην γίνονται, κύριε Υπουργέ, αντικείμενο πλειοδοσίας μεταξύ των κομμάτων. Να είναι δεδομένα, να είναι αυτοματοποιημένα και σε ό,τι αφορά την ενίσχυση και τις δασπάνες που αφορούν την ανακατασκευή των σπιτιών και σε ό,τι αφορά τη διαβίωσή τους όσο είναι εκτός της στέγης. Επιτέλους αυτό σημαίνει εκσυγχρονισμό του πολιτικού μας συστήματος. Και όχι να γίνεται σεισμός και μέσω της τηλεοπτικής εξουσίας να γίνεται αυτός ο άχαρος αγώνας μεταξύ κομμάτων και πολιτικών προσώπων ποιος θα είναι πιο πολύ κοντά στην κάμερα όταν θα πάει κοντά στους σεισμοπαθείς και τι θα τάξει. 'Οταν έχουμε συμφορά, τότε αναδεικνύεται -αφού έχει θεσμοθετηθεί- το ιδανικό και η αρχή της κοινωνικής αλληλεγγύης. Τότε ασφαλώς ο ελληνικός λαός αναλαμβάνει το βάρος και την ευθύνη της κάλυψης.
Κύριοι συνάδελφοι, έχουμε να κάνουμε με μία Κυβέρνηση που ανάμεσα στα άλλα κατάφερε να ξεπεράσει και τον ευρωπαϊκό μέσο όρο στην ανεργία. Είμαι παραπάνω βέβαιος ότι δεν θα καταφέρει να μετατρέψει την πατρίδα μας σε μία απέραντη χώρα κυριαρχίας των κουλοχέρηδων. Ο λαός θα την προλάβει. Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Κοσμάς Σφυρίου έχει το λόγο.
ΚΟΣΜΑΣ ΣΦΥΡΙΟΥ: Θέλει να μιλήσει ο κύριος Υπουργός πρώτα.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων):
Να μιλήσω τώρα κύριε Πρόεδρε;
ΠΡΟΕΔΡΕΥΩΝ (Δημήτριος Β. Κωστόπουλος): Κύριε Υφυπουργέ, δεν θέλετε να ακούσετε και τους άλλους για να έχετε μία πιο ολοκληρωμένη εικόνα;
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων):
Εντάξει, κύριε Πρόεδρε.
ΠΡΟΕΔΡΕΥΩΝ (Δημήτριος Β. Κωστόπουλος): Ορίστε, κύριε Σφυρίου, έχετε το λόγο.
ΚΟΣΜΑΣ ΣΦΥΡΙΟΥ: Κυρίες και κύριοι συνάδελφοι, θα ήθελα να αρχίσω από την τελευταία αναφορά με την κορώνα που έκλεισε ο κ. Μιχαλολιάκος την τοποθέτησή του μιλώντας ως Κοινοβουλευτικός Εκπρόσωπος της Νέας Δημορατίας, πιστός στην τακτική του Προέδρου του κόμματός του με τις πρόσφατα εξαγγελίες.
Είναι μία τακτική που μας φέρνει στη μνήμη μας τις πρακτικές τις οποίες ακολούθησε η Νέα Δημοκρατία το 1989. Φαίνεται ότι εζήλωσε τη δόξα του κ. Μητσοτάκη και θέλει να ακολουθήσει την ίδια πολιτική. Φαίνεται ότι η Νέα Δημοκρατία αυτό που δεν μπορεί να πετύχει στο πολιτικό επίπεδο με την πολιτική αναμέτρηση επί της ουσίας των προβλημάτων τα οποία αντιμετωπίζει η χώρα και επί της προοπτικής για την ανάπτυξη και την ισχυροποίηση τόσο της ελληνικής κοινωνίας όσο και της εθνικής μας οικονομίας, προσπαθεί να το πετύχει με τη σκανδαλολογία. Φαίνεται ότι επέλεξε αυτή την τακτική.
Δεν ξέρω τελικά αν νοσταλγεί το 1989, αλλά βλέπω ότι αυτήν την τακτική έχει ακολουθήσει. Κύριε Μιχαλολιάκο, όσα αναφέρατε στις τοποθετήσεις σας και στους υπαινιγμούς σας έχουν ως συμπέρασμα ότι κρίνετε εξ ιδίων τα αλλότρια. Για κάθε θέμα έχετε κληθεί από την πλευρά της Κυβέρνησης να κτυπάτε την πόρτα του εισαγγελέα και να καταθέτετε ό,τι στοιχεία έχετε σ' αυτόν. 'Εχετε χρέος να το πράττετε αυτό. Εάν αποστήτε αυτού του χρέους, σας αρμόζει άλλος χαρακτηρισμός, όχι προσωπικά σε σας, αλλά σε όλη την παράταξή σας.
Εγώ δηλώνω ευθύς εξ αρχής ότι δεν θέλω να θεωρήσω ωραιοποιημένη την κατάσταση. Ούτε θέλω να υποβαθμίσω την ύπαρξη του προβλήματος της ανεργίας που υπάρχει στη χώρα μας. 'Οπως και στις περισσότερες χώρες της Ευρώπης και σε αρκετές σε πολύ υψηλότερα ποσοστά από την Ελλάδα, η ανεργία είναι το σοβαρότερο από τα κοινωνικά προβλήματα, τα οποία αντιμετωπίζουν και ασφαλώς απαιτεί περισσότερη σύνεση, αυτογνωσία και υπεύθυνη τοποθέτηση με προτάσεις συγκεκριμένες, οι οποίες να συμβάλουν στην επίλυση του προβλήματος.
Οι κορώνες και η προσπάθεια δημιουργίας εντυπώσεων στον ψηφοθηρικό βωμό του προβλήματος της ανεργίας, δεν νομίζω ότι προσφέρουν στον τόπο μας. Φοβάμαι ότι αυτό επιχειρείται από την πλευρά της Αξιωματικής Αντιπολίτευσης. Η Νέα Δημοκρατία σε καμία στιγμή της κυβερνητικής της θητείας μετά τη Μεταπολίτευση δεν προσέφερε καμία απολύτως συγκεκριμένη πολιτική υπέρ των ανέργων. Αν κάτι έγινε υπέρ των ανέργων μετά το 1974, έγινε μόνο επί των κυβερνήσεων ΠΑΣΟΚ.
Η κυβέρνηση της Νέας Δημοκρατίας πήρε την ανεργία στο 7% και στο τέλος του 1993 την είχε ανεβάσει πάνω από το 10%. Ειλικρινά θα ήθελα να ακούσω ποια είναι τα μέτρα πολιτικής που πήρατε εκείνη την περίοδο.
Ο Υπουργός σας είπε ότι υπάρχει συγκεκριμένο πρόγραμμα δράσης καταπολέμησης της ανεργίας. Αυξάνεται η απασχόληση. 'Ομως, έχουμε αυξανόμενο ρυθμό ζήτησης θέσεων εργασίας τόσο από την πλευρά των νέων, από την πλευρά των γυναικών αλλά και από άλλα πληθυσμιακά στρώματα. Πρέπει να αναγνωρίσουμε στην Ελλάδα ότι είναι η μόνη ίσως από τις ευρωπαϊκές χώρες η οποία γειτνιάζει με προβληματικά, από κοινωνικής απόψεως, κράτη, κράτη που έχουν σοβαρότατα κοινωνικά προβλήματα. Πρέπει να παραδεχθούμε ότι εμείς περισσότερο από κάθε άλλη χώρα της Ευρωπαϊκής 'Ενωσης αντιμετωπίζουμε τις επιπτώσεις από τους οικονομικούς μετανάστες.
Με αυτό το πλέγμα των προβλημάτων μπορούμε να πούμε ότι είναι για το σήμερα ικανοποιητικό το πρόγραμμα της ενεργούς απασχόλησης που έχει βάλει σε εφαρμογή η Κυβέρνηση.
Με την έναρξη της εφαρμογής του Γ' Κοινοτικού Πλαισίου Στήριξης, με βάση το σχέδιο ανάπτυξης που έχει ήδη καταρτισθεί και προ ημερών υπεβλήθη στην Ευρωπαϊκή 'Ενωση, δίνεται στα ζητήματα του ανθρώπινου δυναμικού πρώτη προτεραιότητα. 'Αρα μπορούμε να έρθουμε και να πούμε τώρα, πως εκτός από το πρόγραμμα της ενεργού απασχόλησης που έχει θέσει σε εφαρμογή, στα δύο τελευταία χρόνια, η Κυβέρνηση, έχουμε μπροστά μας τη δυνατότητα εμπλουτισμού με το Γ' Κοινοτικού Πλαίσιο Στήριξης με πιο αποτελεσματικά και πιο προωθημένα, πιο επιθετικά μέτρα σε ό,τι αφορά τις δράσεις απασχόλησης των ανέργων της χώρας μας.
Ταυτόχρονα έχουμε και τη στήριξη των ανέργων. 'Εχουμε ήδη τις πρόσφατες ανακοινώσεις που αφορούν και την αύξηση του επιδόματος και την κοινωνικοοικονομική ασφάλιση, που είναι δείγματα γραφής της πολιτικής που θα ακολουθηθεί και κατά τη διάρκεια του Γ' Ευρωπαϊκού Πλαισίου Στήριξης.
Είναι μερικά πράγματα που άκουσα -απορώντας- να λέει ο Κοινοβουλευτικός Εκπρόσωπος της Νέας Δημοκρατίας, που έφεραν στη μνήμη μου γεγονότα και συζητήσεις που έχουν γίνει στην Εθνική Αντιπροσωπεία, τα οποία φαίνεται ότι έχει ξεχάσει η Αξιωματική Αντιπολίτευση.
Θέμα -λέει- της επαγγελματικής κατάρτισης. Πότε επιτέλους θα έρθει η διαφάνεια στην επαγγελματική κατάρτιση;
Μα, εσείς είχατε την ευκαιρία της εφαρμογής του Α' Ευρωπαϊκού Πλαισίου Στήριξης, το οποίο ήταν γεμάτο από προγράμματα μαϊμούδες, τα οποία γίνονται στα χαρτιά, αλλά ουδέποτε γίνονται στην πράξη. Είναι πλήθος οι καταγγελίες των συνδικαλιστικών οργάνων πρωτοβάθμιου και δευτεροβάθμιου επιπέδου για το όργιο που εγίνετο σε ό,τι αφορά την αξιοποίηση για τους ανθρωπίνους πόρους του Α' Ευρωπαϊκού Πλαισίου Στήριξης. Τώρα, που άλλαξαν οι κανόνες, τώρα που γίνεται δεν λέω απόλυτα σωστά, πάλι ίσως έχουμε διαρροές κατά την εφαρμογή του προγράμματα. Αλλά οπωσδήποτε υπάρχει μεγαλύτερος έλεγχος και μεγαλύτερη διαφάνεια από ό,τι υπήρχε εκείνη την εποχή. Και τώρα έρχεσθε και βγάζετε κορώνες για το θέμα των προγραμμάτων κατάρτισης;
Κύριοι συνάδελφοι, επαναλαμβάνω κάτι που είπα στην αρχή, ότι ασφαλώς το πρόβλημα είναι σοβαρό και χρειάζεται και σοβαρή αντιμετώπιση από την πλευρά και των κομμάτων της Αντιπολίτευσης, που αν θέλουν να συμβάλουν θετικά, εκείνο που έχουν να κάνουν είναι να διατυπώσουν συγκεκριμένες προτάσεις και συγκεκριμένες πολιτικές, όχι γενικολογίες του τύπου, χτύπημα της διαφθοράς, η πρώτη -όπως λέει- επιλογή προκειμένου να αντιμετωπισθεί η ανεργία. Αυτό δεν είναι πρόταση!
'Οταν είναι σε εξέλιξη το πρόγραμμα των διαρθρωτικών αλλαγών και μάλιστα με ταχύτερους ρυθμούς απ'ό,τι επιχειρήσατε την περίοδο 1989-1993 από την πλευρά σας, έρχεσθε τώρα να προτείνετε με αυτές τις γενικολογίες, προτάσεις για την αντιμετώπιση της ανεργίας; Εγώ τουλάχιστον όση ώρα είμαι στην Αίθουσα δεν άκουσα καμία συγκεκριμένη πρόταση προς την Κυβέρνηση για την αντιμετώπιση του προβλήματος.
Τέλος, εκείνο το οποίο θα ήθελα να τονίσω, είναι πως στην κοινωνία του 2000, στην οποία πορευόμαστε με τη διακυβέρνηση της χώρας από το ΠΑ.ΣΟ.Κ, ασφαλώς και δεν διεγράφησαν οι κοινωνικές ανισότητες, υπάρχουν κοινωνικές ανισότητες. Δεν μπορεί κανείς να ισχυριστεί ότι δεν υπάρχουν. Αλλά, από το να έρχεται εδώ η Αξιωματική Αντιπολίτευση και να λέει, ότι ουδέποτε σ'αυτόν τον τόπο υπήρξαν τέτοιες κοινωνικές ανισότητες, όταν η πολιτική της δεξιάς από την εποχή του Λαϊκού Κόμματος και της ΕΡΕ μέχρι και της Νέας Δημοκρατίας ήταν η μόνιμη στήριξη των ισχυρών του πλούτου που έκαναν τους οικονομικά ισχυρούς, ισχυρότερους, αυτό είναι πρόκληση.
Και αυτό, όταν σκεφθούμε ότι μέχρι πρόσφατα, μέχρι τέλους του 1993 είχαμε εισοδηματική πολιτική που αφαιρούσε σημαντικό ποσοστό από την αγοραστική δύναμη των εργαζομένων που ο πληθωρισμός έτρεχε πάνω από το 14% και είχε φθάσει 15%-20% το 1990 και οι αυξήσεις ήταν του επιπέδου 0%+0%, του 2%+2%, τα γνωστά τα οποία έζησε ο ελληνικός λαός πολύ πρόσφατα.
Γι'αυτό, χρειάζεται μεγαλύτερη σύναιση όταν η Νέα Δημοκρατία τοποθετείται γι'αυτά τα ζητήματα, τα ζητήματα δηλαδή της εισοδηματικής πολιτικής, τα ζητήματα της απασχόλησης, τα ζητήματα της κοινωνικής φροντίδας για την ανεργία σ'αυτήν την Αίθουσα. Μία αυτοκριτική και μία αυτογνωσία, κύριοι συνάδελφοι, θα σας βοηθούσε, αν θέλετε, να έχετε κατά νου το τι πρέπει να πράξετε από καλύτερες θέσεις για το αύριο.
ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Τσαφούλιας έχει το λόγο για δέκα λεπτά.
ΓΕΩΡΓΙΟΣ ΤΣΑΦΟΥΛΙΑΣ: Το θέμα είναι τεράστιο, είναι αγιάτρευτη οργανική πάθηση των κρατών-μελών της Ευρωπαϊκής 'Ενωσης και του μεγαλύτερου τμήματος του κόσμου. Γι'αυτό, απασχολεί πάρα πολύ το θέμα την Ευρωπαϊκή 'Ενωση και την απασχολεί ο κίνδυνος από την ανεργία για τη διατήρηση του κατεστημένου. Αν δεν την απασχολούσε ο κίνδυνος που ενδεχομένως μπορεί να προκληθεί από την ανεργία, ούτε καν θα ασχολούνταν για την ανεργία η Ευρωπαϊκή 'Ενωση. Διότι η Ευρωπαϊκή 'Ενωση έχει προσανατολισμούς για αύξηση του χρηματιστηριακού τζίρου, των παράνομων κερδών, της λειτουργίας της παγκοσμιοποίησης, του ανήθικου ανταγωνισμού.
Η βελτίωση της οικονομίας δεν έφερε θέσεις εργασίας. Η Επιτροπή κρίνει και επικρίνει την ελληνική πολιτική για την απασχόληση. Υστερεί, λέει η Ευρωπαϊκή 'Ενωση, η Ελλάδα σε ό,τι αφορά την παροχή επαρκούς απασχόλησης του εργατικού δυναμικού αλλά και στα μέτρα πολιτικής που στοχεύουν στην αντιμετώπιση της ανεργίας.
Είναι στο "ΒΗΜΑ" στις 10.10.1999. Η έκθεση της Ε' γενικής διεύθυνσης την οποία υιοθέτησε την προηγούμενη εβδομάδα η Ευρωπαϊκή Επιτροπή δε σταματάει στην κατάδειξη των αδυναμιών που παρουσιάζει η διάρθρωση εργασίας στη χώρα μας αλλά εντοπίζει τα συγκεκριμένα σημεία όπου αυτή χωλαίνει και προτείνει συγκεκριμένες διορθωτικές δράσεις. Το "ΒΗΜΑ" υπογραμμίζει ότι ιδιαίτερη έμφαση πρέπει να δοθεί στην υιοθέτηση προληπτικών μέτρων κατά της μετάταξης των εκτός εργασίας ατόμων σε μακροχρόνια ανέργους.
Λοιπόν, η έκθεση της Ευρώπης λέει ότι δεν ανταποκρίνεσθε στο κάλεσμα εκείνο το οποίο αυτήν τη στιγμή έχετε αναλάβει προκειμένου να αντιμετωπίσετε την ανεργία. Και η αντιμετώπιση της ανεργίας παρουσιάζει ένα μεγάλο σημαδιακό σημείο.
Ενώ από τη μια μεριά λέτε ότι αναπτύξατε εκατόν δέκα τέσσερις χιλιάδες νέες θέσεις εργασίας και είχατε ανάπτυξη που ξεπέρασε το 3,5%, η ανεργία αυξήθηκε. Τι σημαίνει επομένως να έχουμε αύξηση του Ακαθαρίστου Εθνικού Προϊόντος και αύξηση της ανεργίας; Η αύξηση του ΑΕΠ είναι μία θεωρία οικονομική η οποία πιστεύει ότι πράγματι επιφέρει και μείωση της ανεργίας. Είναι κανόνας υιοθετημένος βασικά παλιός των οικονομολόγων τι πράγματι και μέχρι αυτήν τη στιγμή έχει την απήχησή του. Γιατί όμως ενώ αυξάνεται το Ακαθάριστο Εθνικό Προϊόν -λέτε ότι το αυξάνετε, σε ονομαστικές αναφορές βέβαια- έχουμε αύξηση της ανεργίας; Την έχουμε διότι δεν πρόκειται περί αυτόχθονης αύξησης του Ακαθαρίστου Εθνικού Προϊόντος αλλά πρόκειται για τις εισφορές από την Ευρωπαϊκή 'Ενωση. Το Ακαθάριστο Εθνικό Προϊόν είναι 2% και το 1999 και το 1998. Σ'αυτό θα βάλετε 1,5% έως 1,8% από τις εισφορές του Κοινοτικού Πλαισίου Στήριξης και από τις οικονομικές δραστηριότητες οι οποίες γίνονται έξω από την Ελλάδα και μεταφέρονται και χρήματα έξω από την Ελλάδα.
Αν αυτά τα αφαιρέσετε, θα δείτε ότι η αύξηση του ΑΕΠ είναι μηδαμηνή, είναι μικρή, είναι μισή, είναι 2%. Επομένως, αφού είναι μισή και 2%, γι' αυτό έχουμε αύξηση της ανεργίας. Αν ήταν πραγματική όλη των 3,5%, δεν θα είχαμε τόση αύξηση της ανεργίας, θα είχαμε μείωση της ανεργίας. Και δεν τα λέω εγώ, τα λένε καθηγητές του πανεπιστημίου, τα λέει ο κ. Μπήτρος. Και εκτός τούτου, δεν είναι ότι τα λέει μόνο ο κ. Μπήτρος, τα λένε και ξένοι οικονομολόγοι. Μέχρι και ο Καλμπρέζ πέρσι στο "ΒΗΜΑ" είχε αναφέρει για τη λειτουργία των σχέσεων μεταξύ αύξησης ανεργίας και αύξηση ΑΕΠ και στις ΗΠΑ. Επομένως να ποια είναι η αύξηση του ΑΕΠ. Είναι η αύξηση, η οποία προέρχεται απ' αυτές.
Εκτός τούτου υπάρχει και σύγχρονη παραγωγική διαδικασία, σύγχρονος εξοπλισμός, αύξηση της τεχνολογίας με νέα προϊόντα και νέες παραγωγές, οι οποίες δημιουργούν την τεχνολογία, γιατί τα παλιά τμήματα της οικονομίας, τα οποία δρούσαν, δεν έχουν τη δύναμη πλέον να συναγωνιστούν αυτά και απολύουν εργαζομένους και δημιουργούν ανέργους. Αυτοί οι άνεργοι που απολύονται από τα παλιά τμήματα της λειτουργίας της οικονομίας, από τις επιχειρήσεις αυτές, δεν είναι δυνατόν να απορροφηθούν στις νέες μεθόδους παραγωγής και νέων ειδών προϊόντων. Επομένως, τι γίνεται; Εσείς μπορείτε να τους πάρετε από εκεί και να τους βάλετε, χωρίς να μειωθεί το μεροκάματο, στις νέες επενδυτικές εργασίες, αν έχετε, που δεν έχετε; Δεν είναι δυνατόν αυτή την στιγμή να βαστάξει στη λογική της Ελλάδος ότι καταπολεμάτε την ανεργία. Η ανεργία καταπολεμάται, όταν υπάρχουν επενδύσεις. Σήμερα ο χρηματιστηριακός τζίρος θεωρείται σαν μοναδική επένδυση για την παραγωγή χρήματος, για να δώσετε δήθεν για κοινωνικές παροχές και όχι για τίποτε άλλο. Βγήκαν χρήματα από το χρηματιστήριο και από το χρηματιστηριακό τζόγο. Να πάνε στην επαρχία και στις περιφέρειες, να δημιουργηθούν βιομηχανικές, βιοτεχνικές μονάδες και να απασχολήσουν τον κόσμο. 'Οχι να παίζονται στο χρηματιστηριακό τζόγο και να μεταφέρονται έσωθεν και έξωθεν ανάλογα με τους χρηματιστηριακούς ανέμους, που πνέουν. Επομένως, είναι του αέρος αυτή η λειτουργία της οικονομίας, βάσει της οποίας προσπαθείτε να πείτε ότι μπορείτε να κάνετε επένδυση.
Τι κάνατε για τους μικρομεσαίους; Δεν κάνατε τίποτα. Σήμερα με τον χρηματιστηριακό τζίρο όλοι οι μικρομεσαίοι έχουν εξαφανιστεί, έχουν οικονομικώς καταρρεύσει. Κάνετε βόλτα σε όλα τα μαγαζιά, να δείτε ότι πρωταρχικό μέλημα είναι η λειτουργία του χρηματιστηριακού τζόγου και λιγότερο της λειτουργίας των μικρομεσαίων επιχειρήσεων, των επαγγελματιών και των μικρών καταστημάτων. Αυτά εν ονόματι της λειτουργίας του χρηματιστηριακού τζόγου έχουν αφανιστεί. Επομένως, οι μικρομεσαίες αυτές επιχειρήσεις, πώς είναι δυνατόν να απορροφήσουν ανέργους, πώς είναι δυνατόν να δημιουργήσουν θέσεις εργασίας; Πείτε μας ποιες μικρομεσαίες επιχειρήσεις δημιούργησαν θέσεις εργασίες το 1998 και το 1999. Τίποτα δεν έγινε. Αυτό το μεγάλο είδωλο της λειτουργίας για την καταπολέμηση της ανεργίας το εξαφάνισε ο χρηματιστηριακός τζόγος.
'Οσον αφορά τα προγράμματα:
Τα προγράμματα είναι παρωδία, δεν είναι τίποτα. Τα προγράμματα είναι κομματικά εργαλεία στα χέρια σας, να ασκείτε εξουσία προς άντληση ψηφοφόρων. Οι άνθρωποι εκεί δεν μαθαίνουν τίποτα. Οι άνθρωποι εκεί πάνε για να καλυφθούν για ένα ορισμένο χρονικό διάστημα, να πάρουν τετρακόσιες χιλιάδες, πεντακόσιες χιλιάδες δραχμές. Τι δημιουργείται σταθερό για την αντιμετώπιση της ζωής τους από απόψεως πρόσληψης σε μία επιχείρηση, για να ανταποκριθούν στο μέλλον; Πάνε σε τμήματα αγροτικά άνθρωποι που ξέρουν λογιστικά κλπ. Στο Αίγιο παραδείγματος χάρη, σε τμήματα αγροτικά των προγραμμάτων πάνε άνθρωποι άσχετοι με τον αγροτικό τομέα. Σε άλλα προγράμματα πάνε άσχετοι για άλλα θέματα. Και έχετε επιτροπές έξω από το ΑΣΕΠ, έχετε κομματικές υπαλληλικές επιτροπές υπό τις διαταγές σας, υπό τις διαταγές των νομαρχών που ελέγχετε και οποιουδήποτε άλλου φορέα και της περιφέρειας και τους βάζετε αυτούς για ρουσφέτι και δεν τους βάζετε, γιατί πιστεύετε ιδεολογικά στην αντιμετώπιση της καταπολέμησης της ανεργίας και την εκμάθηση και εκπαίδευση, αλλά τους βάζετε, ό,τι και να μάθουν, προκειμένου να έχουν στη μνήμη τους ότι θα δουλέψουν πάλι ύστερα από ένα-δύο χρόνια άλλες πεντακόσιες-εξακόσιες ώρες και να βολευτούν.
Αυτά εσείς έχετε κατά νου και τίποτε άλλο.
Σχετικά με τα προγράμματα επαγγελματικής εκπαίδευσης και κατάρτισης, δεν έχετε δημιουργήσει κανένα βάσιμο στόχο για τη δημιουργία λόγων καταπολέμησης της ανεργίας στο μελλον. Εδώ ήταν ένα εκατομμύριο εκατό χιλιάδες άνθρωποι που ασχολούνταν με τις αγροτικές εργασίες προ είκοσι χρόνια. Σήμερα έχουν μειωθεί κατά τετρακόσιες χιλιάδες και ασχολούνται μόνο εφτακόσιες χιλιάδες. Αυτές οι τετρακόσιες χιλιάδες, που πήγαν; Πήγαν στο κέντρο, αυτή είναι η αστυφιλία στις πόλεις της Ελλάδας.
'Οσον αφορά το θέμα αυτών των ανθρώπων που έφυγαν από εκεί, δίνετε τώρα στους νέους τέσσερα εκατομμύρια για να σταδιοδρομήσουν, για να κάνουν αγροτικές επιχειρήσεις. Με τέσσερα εκατομμύρια; Ούτε μισό τρακτέρ δεν αγοράζουν με τέσσερα εκατομμύρια. Παίρνουν τα τέσσερα εκατομμύρια, πάνε στην πόλη και τα τρώνε.
Και εκεί ασκείται κοινωνική πολιτική. Κοινωνική πολιτική ασκείται με τα προγράμματα για την αντιμετώπιση κομματικών λόγων και κομματικών στόχων, κοινωνική πολιτική ασκείται και με την πολιτική των νέων αγροτών που τους δίνετε τέσσερα εκατομμύρια, προκειμένου να σταδιοδρομήσουν.
Με αυτά δεν γίνεται καταπολέμηση της ανεργίας, ιδίως όταν μιλάτε για συνεχή μόρφωση και εκπαίδευση, για τη δια βίου εκπαίδευση και μάθηση, για την εισαγωγή νέων τεχνολογιών στα σχολεία, για την εξ αποστάσεως εκπαίδευση, για την αναβάθμιση της επαγγελματικής εκπαίδευσης, για την καταπολέμηση της σχολικής αποτυχίας.
Αυτοί είναι μερικοί από τους κύριους άξονες γύρω από τους οποίους περιστρέφονται οι εκπαιδευτικές μεταρρυθμίσεις στην Ευρώπη. Και το έχουν αναγνωρίσει πολλά κράτη. 'Ετσι στους σχεδιασμούς συμμετέχουν ερευνητικά κέντρα, στα άλλα κράτη, ινστιτούτα, συνδικάτα, εκπρόσωποι των εργαζομένων, εργατικές οργανώσεις, επαγγελματικά επιμελητήρια, όπως παραδείγματος χάρη συμβαίνει στην Αυστρία, στη Σουηδία, στο Λουξεμβούργο, στην Ολλανδία.
Στην Ελλάδα, αντιθέτως, οι αποφάσεις λαμβάνονται κυρίως από το στρατηγείο της οδού Μητροπόλεως, παρ' όλο που φιλοδοξία της ηγεσίας του είναι η παρεχόμενη παιδεία να αναπροσαρμοστεί στις ανάγκες της αγοράς εργασίας. Ο κ. Αρσένης τα έχει κάνει πέρα και κάνει μόνος του τον αρχηγό της αντιμετώπισης της μεταρρύθμισης. Στο Βέλγιο, στη Δανία, στη Γερμανία, στην Ισπανία, στη Γαλλία, στην Ιρλανδία, στην Ιταλία, στο Λουξεμβούργο, στην Ολλανδία, στην Αυστρία, στη Πορτογαλία, στη Φιλανδία, στη Σουήδια, και τη Βρετανία γίνονται τελείως αντίθετα πράγματα από αυτά που θέλει ο κ. Αρσένης.
Επομένως, για ποια δια βίου επαγγελματική κατάρτιση και εκπαίδευση μιλάτε; Στη Πάτρα είναι φερ' ειπείν εγγεγραμμένοι είκοσι χιλιάδες άνεργοι, δηλαδή υπάρχει ένα 20%. Αν βάλουμε τις γυναίκες, είναι 40%. Η Πάτρα έχει τη μεγαλύτερη αποβιομηχάνιση. Τι κάνατε για δημιουργία νέων θέσεων στην Πάτρα; Η Πάτρα βοά.
Το μήνυμα είναι: 'Ανεργοι της Ελλάδας, ενωθείτε και κτυπάτε αλύπητα την Κυβέρνηση, η οποία έχει στόχο τη διατήρηση της ανεργίας χάρη της διατηρήσεως του χρηματιστηριακού και τραπεζικού τζόγου, χάρη της διατηρήσεως του 25% της Ελλάδας.
Εμείς αγωνιζόμαστε για να ζήσει και το 25% της Ελλάδος, στο οποίο περιέχονται και οι άνεργοι. Γι' αυτό μαζί τους θα πολεμήσουμε μέχρι και την τελευταία ρανίδα του αίματός μας, για να καταλάβουν ότι μέσα σ' αυτό το πλέγμα της λειτουργίας των συμφερόντων, που αποτελεί το περιεχόμενο της άσκησης της κυβερνητικής σας πολιτικής, εμείς δεν έχουμε θέση. Γι' αυτό θα ενωθούμε με τους ανέργους. Γι' αυτό θα ενωθούμε με το 25%, να σας πολεμήσουμε, διότι ο πόλεμος αυτός αποτελεί δικαίωση της ιστορίας της Ελλάδας και των ανέργων και των φτωχών ανθρώπων.
(Χειροκροτήματα απ' όλες τις πτέρυγες)
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Πρέπει να γίνονται και οι αναγκαίες υπερβάσεις και να επικροτούμε ό,τι καλό γίνεται.
ΠΡΟΕΔΡΕΥΩΝ (Δημήτριος Β.Κωστόπουλος): Η κ. Αλφιέρη έχει το λόγο.
ΣΤΥΛΙΑΝΗ ΑΛΦΙΕΡΗ: Οπωσδήποτε συμφωνώ με αυτό που είπε ο κ. Παπανικολάου και έτσι ενισχύουμε τη διακομματική λειτουργία της Βουλής σε ισότιμη βάση, κύριοι συνάδελφοι.
Πριν προχωρήσω στην εισήγησή μου και στην επερώτηση των συναδέλφων της Νέας Δημοκρατίας, θα ήθελα να καταθέσω δύο ερωτήσεις στον κύριο Υφυπουργό που είναι εδώ, οι οποίες μου δημιουργήθηκαν ακούγοντας με πολλή προσοχή τον Υπουργό.
Είπε ο κύριος Υπουργός ότι έχουν γίνει πάρα πολλές ιδιωτικοποιήσεις. 'Εχουν δημιουργηθεί αρκετές νέες θέσεις εργασίας κλπ. Εγώ θέλω να ρωτήσω, κύριε Υφυπουργέ, πόσες θέσεις εργασίας δημιουργήθηκαν από τις ιδιωτικοποιήσεις της Κυβέρνησης -και πρέπει να είσθε ειλικρινής- και πόσες θέσεις εργασίες χάθηκαν. Αυτό είναι το ένα θέμα.
Δεύτερον, κύριοι συνάδελφοι της Νέας Δημοκρατίας, είναι πολύ σημαντική η επερώτησή σας γιατί το θέμα της ανεργίας ξέρετε ότι στη χώρα μας βρίσκεται σε έξαρση.
Ο κ. Μιχαλολιάκος, ο Κοινοβουλευτικός σας Εκπρόσωπος μίλησε για τις κοινωνικές ανισότητες που δεν έχουμε καταφέρει με την πάροδο των χρόνων να αντιμετωπισθούν. Πραγματικά, κύριοι συνάδελφοι, δεν έχουμε καταφέρει να αντιμετωπισθούν γιατί οι πολιτικές που εφαρμόζονται στη χώρα τα τελευταία πενήντα χρόνια είναι πολιτικές που στρέφονται ενάντια στο εισόδημα των εργαζομένων. Ποτέ καμία κυβέρνηση δεν έχει δει ουσιαστικά το θέμα της ανεργίας για να αναπτύξει μια συγκεκριμένη στρατηγική και όχι να έρχεται να εφαρμόζει πυροσβεστικά μέτρα.
Διαβάζοντας την επερώτησή σας είδα ότι έχει ένα σημείο αναφοράς και μια άλλη λογική που είναι ξένη σημειολογικά προς τη Νέα Δημοκρατία. Πάντως το ζήτημα -αυτό που μπαίνει επιτακτικά στο τραπέζι- είναι η φερεγγυότητα των πολιτικών λόγων και των πολιτικών που θα εφαρμόζονται όταν κάποιο κόμμα έρθει στην εξουσία.
Τώρα, κυρίες και κύριοι συνάδελφοι, ας δούμε το πρόβλημα της ανεργίας γιατί πιστεύουμε -και συμφωνήσαμε όλοι σε αυτήν εδώ την αίθουσα- ότι είναι το σοβαρότερο πολιτικό, κοινωνικό και οικονομικό πρόβλημα της χώρας μας και συνολικά της Ευρωπαϊκής 'Ενωσης.
Είναι από τις βασικές αιτίες του κοινωνικού αποκλεισμού και η διόγκωσή της δημιουργεί σοβαρά προβλήματα στις χώρες απειλώντας τον κοινωνικό ιστό. Δεν είναι μόνο ότι απειλεί τον κοινωνικό ιστό, αλλά διαμορφώνει και δημιουργεί κοινωνικά φαινόμενα, όπως είναι το φαινόμενο Λεπέν στη Γαλλία που σιγά-σιγά θα βλέπουμε να αναβιώνουν τέτοια φαινόμενα και σε άλλες ευρωπαϊκές χώρες.
Στην Ελλάδα αλλά και στις άλλες ευρωπαϊκές χώρες δεν υπάρχει πολιτική για την απασχόληση. Ο Συνασπισμός κατά τη συζήτηση της Συνθήκης του 'Αμστερνταμ στη Βουλή, είχε επισημάνει το γεγονός ότι δεν δημιουργούνται ούτε προβλέπονται υποχρεωτικές πολιτικές για την απασχόληση, όπως επίσης και το γεγονός ότι ο ρόλος της Επιτροπής Απασχόλησης είναι συμβουλευτικός. Δεν είδαμε καμία πρωτοβουλία της Κυβέρνησης προς αυτή την κατεύθυνση, να κάνει υποχρεωτικό το ρόλο της Επιτροπής Απασχόλησης. Με αυτό θα έδειχνε ότι θα είχε τη διάθεση να σχεδιάσει και να προτείνει συγκεκριμένες πολιτικές για τα θέματα της ανεργίας.
Ο σχεδιασμός και η εφαρμογή πολιτικών για μείζονα κοινωνικά προβλήματα, όπως η φτώχεια, η ξενοφοβία και ο ρατσισμός, παράγωγα της ανεργίας ανήκει στη διακριτική ευχέρεια των κρατών-μελών. Αποτέλεσμα αυτής της επιλογής είναι ότι σποραδικά και μόνο λαμβάνονται μέτρα που στόχο έχουν να αντιμετωπίσουν τις συνέπειες της ανεργίας χωρίς όμως να αγγίζουν τις αιτίες χαράζοντας μακροπρόθεσμες πολιτικές απασχόλησης.
Ο κ. Μιχαλολιάκος μίλησε για τα αίτια της ανεργίας και μεταξύ αυτών έβαλε και το θέμα της διαφθοράς.
Ο Συνασπισμός είναι ένα κόμμα που έχει καταθέσει τις προτάσεις του για την αντιμετώπιση της διαφθοράς. Εμείς θα συμφωνήσουμε με τη Νέα Δημοκρατία, γιατί πρέπει να κηρυχθεί πόλεμος ενάντια στη διαφθορά. Η διαφθορά πλήττει την πολιτική ζωή του τόπου, υποβαθμίζει την παρουσία και του πολιτικού και πιστεύουμε ότι περιπλέκει ακόμη περισσότερο τα πολιτικά πράγματα της χώρας.
Tα αίτια της ανεργίας είναι γνωστά και σήμερα μπορούμε να πούμε ότι πολλαπλασιάζονται με πολιτική βούληση των ευρωπαϊκών κρατών που ακολουθώντας τους νόμους και τις επιταγές μιας παγκοσμιοποιημένης οικονομίας, φροντίζουν ακόμη και με θεσμικά μέτρα για τον περιορισμό του κόστους εργασίας, πάντα μονομερώς. Ταυτόχρονα όμως απουσιάζει και δεν δημιουργείται ένα σχέδιο της οικονομίας. Εδώ και χρόνια επισημαίνουμε ότι οι παραδοσιακοί τομείς της οικονομίας, η γεωργία και βιομηχανία πρώτων υλών φθίνουν.
Οι αποφάσεις της Ευρωπαϊκής 'Ενωσης και του Συμβουλίου Υπουργών, δυναμιτίζουν ακόμη περισσότερο την κατάσταση ακόμη, αφού στην ουσία απαγορεύουν την γεωργική ανάπτυξη.
Παρά το γεγονός ότι η στροφή των αναγκών είναι προς την ανάπτυξη της πληροφορικής και των σύγχρονων τεχνολογιών που δημιουργεί καινούριες απαιτήσεις ως προς την απασχόληση του έμψυχου δυναμικού, δεν έχουν παρθεί μέτρα για την αναδιάρθρωση της αγοράς εργασίας. Μέχρι σήμερα αντιμετωπίζεται με παλιούς τρόπους και χωρίς να έχουν βάλει μέσα στο σχεδιασμό της αγοράς εργασίας κανένα καινούριο στοιχείο.
Η στοχοπροσήλωση κυβερνήσεων και ιδιωτών στον περιορισμό του κόστους εργασίας -και πάλι επιμένω μονομερώς- που συνεπάγεται την αύξηση της ανεργίας, δημιουργεί και άλλα αποτελέσματα που εντείνουν ακόμη περισσότερο το πρόβλημα. Συγκεκριμένα αναφέρομαι στη μαύρη εργασία και τα παράγωγά της. Πρέπει να υπενθυμίσω στους κυρίους συναδέλφους, ότι η χώρα μας έχει μια πρωτιά, είναι πρώτη στη μαύρη εργασία. Τι προκύπτει; Πέρα από το εμπόριο ναρκωτικών υπάρχει το εμπόριο λευκής σαρκός, ο σεξουαλικός τουρισμός, η παιδική εργασία, η παιδική πορνεία και η εκμετάλλευση.
Είναι σημαντικό εδώ να αναφέρουμε ότι διεθνείς στατιστικές αναφέρουν ότι το εμπόριο λευκής σαρκός κρατά το 45% των κερδών και έχει ξεπεράσει το εμπόριο όπλων. Πρέπει εδώ να πω ότι 60% είναι το ποσοστό των γυναικών που είναι άνεργες.
Καταλαβαίνετε λοιπόν ότι από τη μια δεν έχουν ίση πρόσβαση οι γυναίκες στα θέματα αγοράς εργασίας και από την άλλη υπάρχει πολύ εύκολη πρόσβαση στο δουλεμπόριο.
Δεν βλέπουμε την Κυβέρνηση να συγκινείται, παρ' ότι είναι ένα θέμα που καθημερινά απασχολεί τα Μέσα Μαζικής Ενημέρωσης. Ούτε συγκινείται, ούτε σκέπτεται να δει πως θα αγγίξει αυτό το θέμα ή πως θα το αντιμετωπίσει. Δεν ξέρω βέβαια αν συμφέρει την Κυβέρνηση να αντιμετωπίσει ένα τέτοιο θέμα, γιατί αφού υπάρχει χρηματιστήριο, το ξέπλυμα του χρήματος νομίζω ότι βρίσκει διέξοδο και πρόσβαση και σ' αυτό.
Η χώρα μας με την πολιτική που ακολούθησε για τη νομιμοποίηση των οικονομικών μεταναστών, δημιούργησε μία κατηγορία πληθυσμού που κινείται στο περιθώριο και από την οποία μπορεί να αντληθεί φθηνό εργατικό δυναμικό, χωρίς νομική προστασία, επομένως και χωρίς υποχρεώσεις κοινωνικής ασφάλισης και προστασίας, χωρίς ακόμα και υποχρέωση αμοιβής, αφού πάντα κανείς, αφού τελειώσει η δουλειά του, μπορεί να οδηγηθεί στις αρμόδιες αρχές για να απελαθεί.
(Στο σημείο αυτό την Προεδρική 'Εδρα καταλαμβανει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)
Η κατάσταση αυτή έχει τα επακόλουθά της και στους 'Ελληνες εργαζόμενους και ανέργους, όχι μόνο γιατί εντείνεται ο ανταγωνισμός για τη θέση εργασίας, αλλά και γιατί αυξάνονται οι πιέσεις για ελαστικοποίηση των εργασιακών σχέσεων, με άμεσο στόχο τη μείωση των αποδοχών και των εργοδοτικών εισφορών για την κοινωνική ασφάλιση των εργαζομένων, αλλά και για την ελεύθερη επιλογή απολύσεων.
Ταυτόχρονα η μείωση των δημοσίων δαπανών, έχει σαν αποτέλεσμα, να μειωθούν οι θέσεις εργασίας. Εδώ ο κύριος Υπουργός μας είπε ότι υπάρχει μία σειρά μέτρων, με τα οποία οι θέσεις εργασίας έχουν αυξηθεί, αλλά στα τελευταία στατιστικά στοιχεία που διάβαζα, εξακολουθούμε να είμαστε η πρώτη χώρα στην ανεργία και επιμένουμε στο 12,5%. Πώς γίνεται η Κυβέρνηση να ανατρέπει τα δεδομένα και να δημιουργεί άλλα; Μήπως διαβάζει ανάποδα τους αριθμούς; Δεν το καταλαβαίνω αυτό.
Είπε ακόμα ο κύριος Υπουργός ότι σε τομείς όπως η υγεία, η παιδεία, η κοινωνική προστασία κλπ., έχουν δημιουργηθεί θέσεις εργασίας. Μα, κύριε Υπουργέ, ζούμε στην ελληνική κοινωνία. Καθημερινά είμαστε και στα νοσοκομεία και στα σχολεία. Θέλετε να σας φέρω αναλυτική κατάσταση για το τι υπάρχει στον Πειραιά;
Παραδείγματος χάρη, στα τρία νοσοκομεία του Πειραιά, δεν έχετε προσλάβει το 50% του νοσηλευτικού προσωπικού τα τρία τελευταία χρόνια που είμαι Βουλευτής. Θα μπορούσα να σας πω τα δέκα τελευταία χρόνια, αλλά δεν θέλω να το πω. 'Αρα λοιπόν πώς μιλάτε; Εμείς νομίζετε ότι είμαστε τόσο μακριά από την ελληνική κοινωνία; Δεν το καταλαβαίνω αυτό. Δηλαδή δεν γνωρίζετε εσείς ότι οι φτωχοί ξεπερνούν σήμερα το 20% του συνολικού πληθυσμού της χώρας μας; Επίσης δεν γνωρίζετε ότι οι άνεργοι είναι μια άλλη μεγάλη περιθωριοποιημένη κοινωνική κατηγορία, από τους οποίους το 50% είναι μακροχρόνια άνεργοι και το 60% γυναίκες; Δεν θα απαντήσετε σ' αυτό, κύριε Υπουργέ;
Εμείς δεν έχουμε πρόθεση να θίξουμε την πολιτική σας, αλλά αυτή η πολιτική θίγει την ελληνική κοινωνία και δημιουργεί σοβαρά κοινωνικά προβλήματα.
Η αύξηση της ανεργίας έχει και πολλές παραμέτρους που ζητούν επανεξέταση και αναθεώρηση πολιτικών.
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
'Ενα λεπτό παρακαλώ, κύριε Πρόεδρε.
Μιλήσατε για την περίφημη μεταρρύθμιση Αρσένη και είπε ο κύριος Υπουργός για τα θετικά που θα έχουν την επόμενη μέρα.
Κύριε Υπουργέ, το 2000 ο μαθητικός πληθυσμός της χώρας στη δευτεροβάθμια εκπαίδευση θα έχει μειωθεί στο 50% περίπου. Τι έχετε να απαντήσετε σ' αυτό; Θέλετε να μιλήσουμε για τα προγράμματα επιλογής σπουδών που δημιουργούν νέες κατηγορίες αποφοίτων, χωρίς επαγγελματικά δικαιώματα, εύκολα θύματα της εκμετάλλευσης στην αγορά εργασίας;
Το ίδιο συμβαίνει και με τους αποφοίτους των ΙΕΚ που είναι αδιαβάθμητη εκπαίδευση. Δείτε τις διαφημίσεις. Πολλά παιδιά σήμερα κατακλύζονται καθημερινά από διαφημίσεις και προσφορές ιδιωτικών ΙΕΚ, εκπαιδευτηρίων, κολεγίων κλπ., και παίρνουν ένα πτυχίο. Τι το κάνουν; Ποια είναι η πολιτική σας σ' αυτό; Εσείς επιμένετε στη δημόσια παιδεία και καλά κάνετε. Ταυτόχρονα όμως έχετε ανοίξει και τους ασκούς του Αιόλου για την ιδιωτική παιδεία, χωρίς όμως κατοχύρωση. 'Αρα λοιπόν επιτρέπετε τη μαύρη εργασία και στους 'Ελληνες υπηκόους για να δώσετε τη δυνατότητα στα συμφέροντα να κάνουν ό,τι μπορούν σ' αυτήν την ιστορία.
Τελειώνοντας, κύριε Υπουργέ -ευχαριστώ, κύριε Πρόεδρε, για την ανοχή σας- θέλω να σας πω ότι ξέρω ότι δεν θα μου απαντήσετε, γιατί δεν απαντάτε σε καμία από τις ερωτήσεις του Συνασπισμού. Το θέμα όμως δεν είναι τι απαντάτε και τι δεν απαντάτε στο ελληνικό Κοινοβούλιο. Η ελληνική κοινωνία ξέρει ότι στο ένα από τα δύο νοικοκυριά υπάρχει θέμα ανεργίας. Γι' αυτό καλείσθε να απαντήσετε, όχι σε μας, αλλά στην ελληνική κοινωνία. Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο κ. Κωστόπουλος έχει το λόγο. 
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): 'Οπως λέει ο λαός μας, τα πολλά λόγια είναι φτώχεια και στην προκειμένη περίπτωση τα πολλά λόγια ίσον μεγάλη ανεργία.
Θα μπορούσε κανείς να συμφωνήσει με αρκετά σημεία διαπιστώσεων που αναφέρονται στο γραπτό κείμενο της επερώτησης της Νέας Δημοκρατίας. Επίσης θα μπορούσε να συμφωνήσει και με αρκετά σημεία της ομιλίας που έκανε ο αρμόδιος Υπουργός Εργασίας και Κοινωνικών Ασφαλίσεων.
To ζητούμενο όμως δεν είναι να συμφωνείς με τις διαπιστώσεις που πάνω κάτω μπορεί να συμπέσουμε. Η ΕΣVΕ είναι γνωστή, οι μελετητικές ομάδες είναι γνωστές, μπορεί να μας δώσουν κάποια στοιχεία.
Οι προτάσεις που καταθέτει η Αξιωματική Αντιπολίτευση και με το γραπτό κείμενο και με τις προφορικές παρεμβάσεις, οι δραστηριότητες που αναπτύσσει η Κυβέρνηση με όσα κάνει και με όσα λέει μπορούν να αντιμετωπίσουν το πρόβλημα της ανεργίας; Λυπάμαι που θα το πω, αλλά όχι δεν μπορούν. Η ανεργία είναι συνυφασμένη με τη λειτουργία του συστήματος, πολύ περισσότερο σήμερα που και τα δύο άλογα και το πράσινο και το μπλέ καλπάζουν με βάση το νόμο της προσφοράς και της ζήτησης, με βάση τη λογική του φιλελευθερισμού και του νεοφιλελευθερισμού. Και η Κυβέρνηση να μην κρύβεται πίσω από τις σοσιαλιστικές κορώνες του κυρίου Υπουργού, ότι οι σοσιαλιστές κέρδισαν στην Ευρώπη και γι'αυτό πάνε καλά τα πράγματα. Τι καλά πάνε τα πράγματα δηλαδή;
Από την άποψη αυτή δεν θέλω εδώ να αναδείξω τη δική μου συνολική στρατηγική πρόταση για να χτυπήσω την ανεργία, αλλά μερικά στοιχεία βασικά τα οποία πρέπει να συγκεντρώσουν την προσοχή μας. Στις σημερινές συνθήκες λέω ότι αναπτύσσονται οι νέες τεχνολογίες. Το λογιστήριο θα εκτοπίσει δέκα λογιστές αν πάρει έναν ηλεκτρονικό υπολογιστή ο επιχειρηματίας. Ναι ή όχι; Ασφαλώς ναι. Θα ήταν παραλογισμός να μου πείτε όχι.
Επίσης η μηχανή αντικατέστησε τον αγρότη σε πάρα πολύ μεγάλη έκταση. Θα μπορούσα να απαριθμήσω πάρα πολλά τέτοια στοιχεία. Τι γίνεται όμως αυτός ο εκτοπισμένος κόσμος; 'Ενα μέρος του βέβαια θα βρεί εργασία σε κάποιες άλλες απασχολήσεις, ένα άλλο του μέρος όμως θα μείνει μη απασχολούμενο ή απασχολήσιμο κατά την εκσυγχρονιστική ορολογία του κυρίου Πρωθυπουργού.
Τι θα κάνω για να χωνέψω αυτόν τον κόσμο ο οποίος τίθεται εκτός παραγωγής; 'Ενα σοβαρό ζήτημα για την αντιμετώπιση του προβλήματος -δεν λέω για την κατάργηση- ως ένα βαθμό, είναι η μείωση του χρόνου της εργασίας. Δεν χωρά καμία αμφιβολία για έναν επιστήμονα που ασχολείται συγκεκριμένα και θέλει να είναι αξιοπρεπής με το ζήτημα. Γίνεται συζήτηση για το 35ωρο εδώ και τριάντα χρόνια. Η ευρωπαϊκή συνομοσπονδία συνδικάτων το έχει διατυπώσει από το 1974 σαν αίτημα και βολοδέρνει από εδώ και από εκεί. Αντί για όλα αυτά έρχονται τα συστήματα της Volks Wagen αντί να καθιερωθεί με μία πολιτική γροθιάς η πραγματική μείωση του χρόνου εργασίας και να εξασφαλιστούν κάποιες θέσεις απασχόλησης. Δεν μιλώ τώρα με αριθμούς γιατί δεν είναι του παρόντος. Αλλά και πάλι δεν θα αντιμετώπιζες όσο θα ήθελε κανείς το πρόβλημα που είναι οι παραγωγικές επενδύσεις και στα δύο σκέλη από τον κρατικό προϋπολογισμό, αλλά και από τις χρηματοδοτήσεις που δίνονται με χρήματα και του λαού μας, και από την Ευρωπαϊκή 'Ενωση. Και δεν λέω χρηματοδοτήσεις όπως σωστά υπογραμμίστηκε των διάφορων οργανισμών, των διάφορων γραφείων, των διάφορων επιτροπάτων που χρηματοδοτούνται για να πουλάνε αέρα κοπανιστό. Πάνε δηλαδή τα λεπτά χαμένα. Αλλά μιλαμε για επενδύσεις οι οποίες θα πρέπει να πάνε σε συγκεκριμένους σκοπούς. Αυτά θα πρέπει να τα διευθύνει μία κυβέρνηση, μία πολιτεία, ένα κράτος. Δεν γίνονται όμως αυτά με τη λογική που κουβαλάν αυτές οι πολιτικές με τις οποίες βρισκόμαστε αντιμέτωποι σήμερα, "προσφορά - ζήτηση", "ελευθερία στην παραγωγή". Ελευθερία στην παραγωγή σημαίνει αναρχία, αναρχία σημαίνει ανεργία και όποιος φάει τον άλλον.
'Ομως, κύριοι συνάδελφοι, δεν είναι έτσι τα πράγματα και μη μου πείτε ότι είμαι κρατιστής, γιατί εγώ δεν έκανα κρατικό τον ΟΤΕ και τη ΔΕΗ ούτε τις τράπεζες. Κάποιοι άλλοι έκαναν κρατικούς αυτούς τους τομείς. Γιατί βρέθηκαν μπροστά σε αδιέξοδα και έπρεπε να παρέμβουν για να ρυθμίσουν στα πλαίσια των κρατικομονοπωλιακών ρυθμίσεων τα ζητήματα. 'Ετσι είναι η κατάσταση.
Σας είπα ότι δεν θα μιλήσω για τη στρατηγική μου πρόταση. 'Αρα βρισκόμαστε αντιμέτωποι με αυτά τα ζητήματα και όχι με προτάσεις "στηρίξτε εκείνο ή το άλλο, πάρτε κάποια μέτρα, φτιάξτε σχολές για να εκπαιδεύσετε το κόσμο κλπ.".
Κύριε Υφυπουργέ, επιτρέψτε μου να πω κάτι που το ξέρετε και σεις και εγώ καλά.
Εκπαιδεύσαμε τους εργάτες του Μαντουδίου και τους κάναμε να παράγουν τουλίπες και να γίνουν κομμωτές ! Δεν είναι σοβαρά πράγματα αυτά. Δεν μιλάω για τέτοια παραγωγική ενασχόληση. Μιλάω για παραγωγικές επενδύσεις να βρεί δουλειά ο κόσμος. Δεν έγινε αυτό και έχετε πολύ σοβαρή ευθύνη. Κυβερνάτε πάρα πολλά χρόνια τον τόπο.
Θα ήθελα να έρθω στο θέμα της προστασίας του ανθρώπου. Πολλά ακούστηκαν. Θα μπορούσα να καταθέσω και εγώ πολλά. Ομως η λογική σας είναι -σεις την ανακαλύψατε, την ακολούθησε και η Νέα Δημοκρατίαεπιδοτούμε την εργασία και όχι την ανεργία. Είναι απαράδεκτο. Είναι μια ανακάλυψη που προέρχεται από τους εργοδότες. Το Ταμειο Ανεργίας το έφτιαξαν οι εργάτες, κύριε Υφυπουργέ, για να στηρίξουν τους συναδέλφους τους όταν βρεθούν στη δυσάρεστη θέση και δεν θα έχουν εργασία.
Εσείς λέτε επιδοτώ την εργασία, δηλαδή τους εργοδότες. Και ξέρετε πολύ καλά, θα βρεθήκατε και εσείς αντιμέτωπος στο παρελθόν με τέτοιες καταστάσεις, κάποιοι εργοδότες κάνουν ψεύτικες καταστάσεις, επιχορηγούνται όμως αληθινά απο διάφορα κονδύλια και στο τέλος η ανεργία παραμένει η ίδια ή αυξάνεται κιόλας. Πρέπει να προστατεύσεις πραγματικά τον άνεργο και στο ζήτημα της διάρκειας της επιδότησης και στο ζήτημα του ποσοστού της επιδότησης. Σήμερα είναι 48% του μεροκόματου σύμφωνα με δήλωση του Υπουργού Εργασίας παλαιότερα. Μιλάμε για ασήμαντα, για τιποτένια ποσά. Πρέπει να δεις την κοινωνική του προστασία. Ακούστηκε και είμαστε σύμφωνοι σε αυτό. Δεν μπορεί να πεις σε κάποιον, δεν μπα να έχεις εσύ την ελληνική ταυτότητα..., εσύ βγήκες από το εργοστάσιο; Να πεθάνεις! 'Εχεις σκωληκοειδίτιδα; Θα πεθάνεις! Μιλάω απόλυτα κάπως. Δεν συμβαίνει αυτό, διότι υπάρχουν κάποια μέσα προστασίας, κάποιες πρόνοιες κλπ. Αλλά πρέπει να το γενικεύσεις.
Κάνατε προχθές νόμο, σωστά, για μια ιδιαίτερη κατηγορία, όπου με τριάντα μεροκάματα να μπορεί να έχει ασφάλιση ο άνεργος. Γιατί δεν το γενικεύετε;
Να σας πω και κάτι άλλο, κύριε Υφυπουργέ, επειδή το ξέρουμε πολύ καλά το αντικείμενο. Ξέρετε και εσείς και εγώ, ότι πολλοί άνεργοι καλύπτονται από το οικογενειακό βιβλιάριο ασθενείας. Αν το ψάξουμε καλά, θα είναι ένα πολύ μικρό ποσοστό ανέργων που θα χρειαστούν την προστασία του κράτους. Τέτοια μέτρα δεν παίρνονται. Ακούγονται νούμερα για εβδομήντα πέντε χιλιάδες θέσεις εργασίας, παλαιότερα ο κ. Μητσοτάκης μίλησε για εκατό χιλιάδες. Κοιτάξτε. Σας είπα ότι τα πολλά λόγια είναι φτώχεια. Η ανεργία μεγαλώνει.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ)
Πρέπει να δείτε το ζήτημα πολύ σοβαρά γιατί τα πράγματα αγριεύουν. Και μη μου πείτε ότι αν κάποιος είναι νηστικός και προβεί σε μερικές ενέργειες θα είναι υποκινούμενος από το ΚΚΕ! Η ίδια η αντικειμενική πραγματικότητα θα τον σπρώξει σε ενέργειες που θα ήθελε να αποφύγει, γιατί ο κόσμος δεν είναι παλαβός να βγαίνει στους δρόμους.
ΠΡΟΕΔΡΕΥΩΝ (Παναγιώτης Ν. Κρητικός): Προχωρούμε στο στάδιο των δευτερολογιών.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων):
Παρακαλώ, κύριε Πρόεδρε, να μου δώσετε το λόγο τώρα.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Είναι δευτερολογία αυτή.
ΠΡΟΕΔΡΕΥΩΝ (Παναγιώτης Ν. Κρητικός): Δεν έχω αντίρρηση, κύριε Υπουργέ, αλλά η κανονική σειρά είναι η εξής: Δευτερολογούν και οι κύριοι συνάδελφοι και εσείς κλείνετε τη συζήτηση. Αν θέλετε, να ακουστούν οι δευτερολογίες τους και στη συνέχεια να κλείσετε εσείς.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων):
'Εχω δικαίωμα και τριτολογίας, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): Και δικαίωμα τριτολογίας και δικαίωμα πεμπτολογίας έχετε, κύριε Υπουργέ, αλλά σας λέω ποια είναι η σχεδόν η πάγια πρακτική.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων):
Νομίζω ότι τέθηκαν πάρα πολλά ζητήματα και δεν μπορούν να μείνουν αναπάντητα. Είμαι υποχρεωμένος να απαντήσω.
ΠΡΟΕΔΡΕΥΩΝ (Παναγιώτης Ν. Κρητικός): Πάντοτε τίθενται πολλά ζητήματα, αλλά αυτή είναι η διαδικασία. Δευτερολογούν και οι κύριοι συνάδελφοι και κλείνει ο Υπουργός. Και αν κριθεί απαραίτητο μετά τις αγορεύσεις των κοινοβουλευτικών Εκπροσώπων υπάρχει και η τριτολογία και η τεταρτολογία και η πεμπτολογία.
Ορίστε, έχετε το λόγο.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων):
Ελπίζω, κύριε Πρόεδρε, να μην χρειασθεί.
Κύριοι συνάδελφοι, είναι πράγματι ένα σοβαρό και δύσκολο θέμα. Εγώ θα προσπαθήσω να κρατήσω χαμηλούς τόνους, γιατί πιστεύω ότι και πάρα πολλοί συνάδελφοι κράτησαν χαμηλούς τόνους και είναι προς τιμήν τους, με μια μόνο δυστυχή εξαίρεση, διότι πράγματι κανείς δεν μπορεί ούτε να θεωρεί εαυτόν άμοιρο μιας ιστορίας που έχει διαμορφωθεί στη πατρίδα μας ούτε να θεωρεί ότι αυτός δεν θα έχει ποτέ ή δεν μπορεί να έχει ευθύνες σ' αυτό το ζήτημα.
Εδώ και πολλά χρόνια η ανεργία στην Ελλάδα παρουσιάζει αυξητικές τάσεις. Και θα συμφωνήσω απόλυτα με τον κ. Κωστόπουλο ή με τον κ. Μιχαλολιάκο ή και με τους δύο, οι οποίοι τόνισαν ότι και η υφή της ανεργίας που υπάρχει στην Ελλάδα είναι κακή. 'Εχει μακροχρόνια χαρακτηριστικά, πλήττει δε ιδιαίτερα τους νέους ανθρώπους που αποτελούν το μέλλον της κοινωνίας.
Το ερώτημα είναι τι κάνουμε. Και εδώ πρέπει να σκύψουμε με προσοχή έξω απο μικροκομματικές επιδιώξεις -και αυτό νομίζω ότι μπορεί να ενώσει όλους μας- και με μακροπρόθεσμες πολιτικές.
Η παραδοχή είναι σαφής. Η Κυβέρνηση έχει ευθύνη για να αντιμετωπίσει την ανεργία των πολιτών της, να το κάνω γενικότερο, στην Ευρωπαϊκή 'Ενωση. Η Ευρωπαϊκή 'Ενωση έχει και αυτή ευθύνη και ευτυχώς μόνο τα τελευταία χρόνια δεν έχει αναγνωρίσει ως συλλογικό όργανο για να αντιμετωπίσει την ανεργία των πολιτών της. Σήμερα, σε όλη την Ευρώπη υπάρχει αυτός ο προβληματισμός. Πέραν όμως του προβληματισμού, σε όλη την Ευρώπη, υπάρχουν πια τα εθνικά σχέδια δράσης για την απασχόληση, υπάρχουν πια οι είκοσι δύο κατευθυντήριες γραμμές που από τα συμβούλια των αρχηγών των κυβερνήσεων έχουν βγει, υπάρχει πια η εν δυνάμει ευρωπαϊκή πολιτική απασχόλησης. Και δεν μπορεί κανείς να αγνοήσει ότι αυτό αποτελεί και μια επιτυχία της Κυβένησής μας. Και δεν μπορεί να αγνοήσει κανείς ότι αποτελεί και μια επιτυχία και του Κώστα Σημίτη προσωπικά, που πολύ αγωνίστηκε και πέτυχε να μπει το ειδικό κεφάλαιο για την απασχόληση στη νέα συνθήκη, τη Συνθήκη του 'Αμστερνταμ. Και δεν μπορεί κανείς να αγνοήσει ότι η προηγούμενη συνθήκη, η Συνθήκη του Μάαστριχτ την οποία βεβαίως και εμείς -και εξηγήσαμε το γιατί- ψηφίσαμε στη Βουλή, δεν είχε τέτοιο κεφάλαιο, δεν είχε μεριμνήσει για την απασχόληση. Δεν άνοιγε το δρόμο για να υπάρξουν ενιαίες, συγκλίνουσες, συντονισμένες ευρωπαϊκές πολιτικές που θα αντιμετωπίσουν την ανεργία και ιδιαίτερα την ανεργία των νέων ανθρώπων.
'Εχουμε προχωρήσει λοιπόν και έχουμε προχωρήσει σημαντικά. Στην πατρίδα μας έχουμε όλοι πιστεύω συλλάβει, γιατί είναι κοινός τόπος ανάμεσα σε όλα τα κόμματα, ότι η αντιμετώπιση της ανεργίας προϋποθέτει υψηλούς ρυθμούς ανάπτυξης, πολύ υψηλότερους από το παρελθόν ρυθμούς ανάπτυξης. Και αυτό διότι τώρα υπάρχει και η νέα τεχνολογία. Διότι, η νέα τεχνολογία πολλές φορές αν δεν τις συνδυάσεις με άλλα μέτρα αφαιρεί, παρά δημιουργεί θέσεις εργασίας. Γιατί υπάρχουν τεράστιες επενδύσεις δυσεκατομμυρίων που γνωρίζουμε όλοι γιατί πιστεύω ότι έχουμε επισκεφθεί σύγχρονα εργοστάσια, ότι κάθε άλλο παρά δημιουργούν πολλές θέσεις εργασίας, όπως στο παρελθόν.
Χρειάζονται λοιπόν πολύ υψηλοί ρυθμοί ανάπτυξης και χαίρομαι να πω ότι με την πολιτική μας, με τις προσπάθειες του ελληνικού λαού, με τις θυσίες -γιατί όχι- του ελληνικού λαού έχουν εξασφαλιστεί στην Ελλάδα αυτήν τη στιγμή υψηλοί ρυθμοί ανάπτυξης και υπάρχει και μια σοβαρή αύξηση της παραγωγής. Αυτό σαφώς μας δίνει δυνατότητες για κάτι που όλοι κατανοούμε και σεβόμαστε, την ανάγκη της πιο ισχυρής κοινωνικής πολιτικής. Και γι'αυτό το λόγο πήραμε και τα μέτρα που πήραμε και εξήγγειλε ο Πρωθυπουργός στη Διεθνή 'Εκθεση Θεσσαλονίκης, μέτρα πεντακοσίων δισεκατομμυρίων, μέτρα μισού τρισεκατομμυρίου δραχμών που απευθύνονται ακριβώς στις ασθενέστερες κοινωνικές τάξεις και στρώματα.
Κάποιοι επεχείρησαν να πουν ότι είναι προεκλογική παροχή. Δεν είναι.
Και δεν μπορούσε να είναι. Το έχουμε κάνει σαφές, όταν η ανάπτυξη προχωρεί, όταν η ανάπτυξη παράγει πλέον πλεόνασμα, εμείς έχουμε αναλάβει την ευθύνη, είναι ένα σταθερό συμβόλαιο όμως με τον ελληνικό λαό, αυτό το πλεόνασμα να κατανέμεται δικαιότερα. Αυτό το πλεόνασμα να κατανέμεται με τρόπο να βοηθά τη συνοχή της κοινωνίας να πηγαίνει υπέρ των ασθενέστερων κοινωνικών τάξεων, να αποτελεί ένα ακόμη ενεργό στοιχείο κοινωνικής πολιτικής. Και το αποδείξαμε αυτό και με τα πρόσθετα μέτρα που πήραμε.
Κάποιοι συνάδελφοι βγήκαν να πουν ότι εντάξει όλα αυτά, πιθανόν υπάρχουν, αλλά πρέπει να αντιμετωπίσουμε και τα διαπλεκόμενα. Ποιος διαφωνεί; Ποιος μπορεί να διαφωνίσει και ποιος δεν συμφωνεί ότι είναι ανάγκη να συνεργαστούμε όλοι και όλοι μαζί να πάρουμε μέτρα για την πάταξη της διαφθοράς. Αλλά πείτε μου, γιατί μιλάμε γενικά και αφηρημένα, κάποιοι μας απειλούν. Τα πράγματα είναι σαφή. Υπήρχε ποτέ άλλοτε στην Ελλάδα κυβέρνηση που πήρε τόσα πολλά θεσμικά μέτρα για να αντιμετωπίσει τη διαφθορά; Υπήρχαν ποτέ άλλοτε τόσα πολλά μέτρα για τη διαφάνεια στο δημόσιο βίο; Υπήρχε ποτέ άλλοτε στον ελληνικό λαό τέτοια αίσθηση εντιμότητας από το δημόσιο βίο όπως αυτή που υπάρχει σήμερα; Εγώ, δεν θα πω ότι δεν μπορεί να βρεθούν και κάποια επιμέρους φαινόμενα σε όλο το σύνολο του δημόσιου τομέα, που μπορεί κάποιος να επισημάνει το άλφα ή το βήτα μικροπρόβλημα. Αλλά, μιλάω σε σχέση με την κατάσταση που κάποτε επικρατούσε. Μιλάω σε σχέση με τις κυβερνητικές επιλογές, μιλάω σε σχέση με τις κεντρικές κυβερνητικές επιλογές για τις οποίες φέρουμε και την ευθύνη.
Και πραγματικά τολμώ να πω ότι τα ζητήματα στο θέμα των θεσμών ελέγχου της διαφάνειας και της εντιμότητας έχουμε κάνει άλματα με αυτήν την Κυβέρνηση, με την Κυβέρνηση του Κώστα Σημίτη. Υπάρχει πια εμπιστοσύνη του ελληνικού στη διαχείριση που ασκούμε και αυτή νομίζω την εμπιστοσύνη μας την εκφράζουν από παντού. Καταγράφεται εξάλλου και από όλες τις πλευρές.
Και δεν μπορούμε να κάνουμε εφευρέσεις και να προσπαθούμε να δημιουργούμε προβλήματα εκεί που δεν υπάρχουν ή, μια και δεν έχουμε άλλο πολιτικό λόγο, να βρούμε ένα πολιτικό θέμα εκεί που επίσης η έκτασή του δεν δικαιολογεί κάτι τέτοιο.
'Οσον αφορά το εθνικό σχέδιο δράσης για την απασχόληση, κύριε Μιχαλολιάκο, νομίζω ότι αναγνωρίσατε και εσείς -και χαίρομαι πραγματικά, διότι είναι αναγκαίο να ασχολείται και η Αξιωματική Αντιπολίτευση ενεργά με το εθνικό σχέδιο δράσης και την απασχόληση- πως υπάρχει μια σοβαρή βελτίωση στο εθνικό σχέδιο του 1999 έναντι εκείνου του 1998. 'Ηταν δυνατόν εκείνο του 1998, το πρώτο εθνικό σχέδιο δράσης που υπήρξε στην Ελλάδα, η πρώτη δηλαδή συγκροτημένη στρατηγική για την απασχόληση, να μην είχε αδυναμίες; Εγώ θα ομολογήσω από το Βήμα της Βουλής ότι είχε. Το έχω πει και πάρα πολλές φορές δημοσίως. Πώς είναι δυνατόν να μην είχε;
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Φέτος το λέτε. Πέρσι λέγατε άλλα.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων):
Θα σας πω, κύριε Παπαγεωργόπουλε, γιατί ξέρω ότι και εσείς το παρακολουθείτε και μάλιστα με τη δέουσα προσοχή.
'Εχει καμία σχέση η κριτική ή η τοποθέτηση της Ευρωπαϊκής 'Ενωσης στο εθνικό σχέδιο του 1999 με εκείνο του 1998; Ποιοτικό άλμα έχει γίνει, όπως και αν χαρακτηρίζεται αυτό. Και δεν έχουμε δρόμο να κάνουμε ακόμη; Βεβαίως και έχουμε δρόμο να κάνουμε. Και βεβαίως το εθνικό σχέδιο του 2000 θα είναι καλύτερο από αυτό του 1999, γιατί και εμείς τώρα συγκροτήσαμε τη στρατηγική μας, τα τελευταία χρόνια. Καθυστερήσαμε όλοι στην Ελλάδα σε αυτό.
Υπήρχε η άποψη ότι το Υπουργείο Εργασίας είναι το αρμόδιο να αντιμετωπίσει την ανεργία από ορισμένες κυβερνήσεις. Από κάποιες άλλες κυβερνήσεις υπήρχε η άποψη -και μιλώ για τις κυβερνήσεις του κ. Μητσοτάκη- ότι οι ανεξέλεγκτες δυνάμεις της αγοράς, η λεγόμενη ελεύθερη αγορά, από μόνη της θα αντιμετωπίσει την ανεργία και δεν χρειάζεται καμία ποιοτική παρέμβαση και μέριμνα.
'Ολες αυτές οι απόψεις αποδείχθηκε ότι δεν είναι σωστές. Η αντιμετώπιση της ανεργίας προϋποθέτει πολιτική από το σύνολο της Κυβέρνησης. Είναι ανάγκη να συνδέσουμε την ανάπτυξη που υπάρχει πια στην πατρίδα μας με την απασχόληση. Να αναγκάσουμε την ανάπτυξη με τα συμπληρωματικά μέτρα που θα πάρουμε, να οδηγήσει σε θέσεις εργασίας. Αυτό είναι το μεγάλο ζητούμενο σήμερα και αυτό προϋποθέτει μία στρατηγική, ένα σχέδιο με πνοή και προοπτική, που υπάρχει, όμως, αυτή τη στιγμή στη χώρα μας. Με αδυναμίες; Ναι. Να τις διορθώσουμε όλοι μαζί, γιατί όλους μας ενδιαφέρει να καταπολεμήσουμε τον εφιάλτη της ανεργίας.
Κοιτάξτε το εθνικό σχέδιο δράσης. Πότε άλλοτε συνδεόταν το φορολογικό σύστημα με την απασχόληση; Υπάρχει άρθρο στο φορολογικό νομοσχέδιο, που είναι στην Εθνική Αντιπροσωπεία αυτές τις ημέρες, που δίνει πρόσθετες απαλλαγές σε επιχειρήσεις που προχωρούν σε πραγματική δημιουργία θέσεων εργασίας. Πότε άλλοτε συνδέθηκαν οι επιδοτήσεις του αναπτυξιακού νόμου με τις θέσεις εργασίας; Ξέρετε πολύ καλά ότι έχει μπει αυτό το άρθρο, που συνδέει τις εγκρίσεις των επιδοτήσεων με τις θέσεις εργασίας και ζητούσα την επιδότηση για επιχείρηση που δεσμεύεται να δημιουργήσει. Και ελέγχονται οι σχετικές επενδύσεις.
Πότε άλλοτε υπήρχε ειδικός νόμος για τους νέους αγρότες με σκοπό να κρατήσουμε το νέο στο χωράφι, να μην υπάρχει αυτή η συνεχής απορροή του αγροτικού πληθυσμού που φέρνει πάρα πολλούς νέους ανθρώπους μέσα στην αγορά εργασίας, ιδιαίτερα στις μικρές πόλεις και κωμοπόλεις, ως ανέργους από την πρωτογενή να ζητούν δουλειά; Τώρα υπήρξε επέμβαση και σε αυτόν τον τομέα.
Σας πληροφορώ ότι έρχονται και μέτρα για τις μικρομεσαίες επιχειρήσεις, με την ευθύνη του Υπουργείου Ανάπτυξης, που θα τις βοηθήσουν να σταθούν ακόμη πιο ισχυρά, να προχωρήσουν τον εκσυγχρονισμό τους, να έχουν μεγαλύτερη πρόσβαση στη χρηματοδότηση, να αίρονται τα γραφειοκρατικά εμπόδια που εμποδίζουν τη δημιουργία τους από το δημόσιο και να μπορούν να δημιουργούν -γιατί εκεί είναι το μεγάλο μυστικό- πάρα πολλές θέσεις εργασίας.
Αυτά τα μέτρα γίνονται πια από όλα τα Υπουργεία που συνεργαζόμαστε και που δουλεύουμε μαζί -και με το Υπουργείο Παιδείας- για να μπορούμε να έχουμε αύριο μία συγκροτημένη στρατηγική σε αυτόν τον τομέα.
Θα σας πω όμως και κάτι άλλο στα επιμέρους θέματα που θίξατε, αγαπητοί συνάδελφοι.
Για την επαγγελματική κατάρτιση. Πείτε μου, είχαμε ποτέ άλλοτε στην Ελλάδα καλύτερο από το σημερινό τοπίο; Κατά τη γνώμη μου θέλει πολλές βελτιώσεις βεβαίως και κύρια στο θέμα της ποιότητας. Θέλει σύστημα επαγγελματικής κατάρτισης. Ξέχασε κανείς σε αυτήν την Αίθουσα τι έγινε στο Πρώτο Κοινοτικό Πλαίσιο Στήριξης; Χρειάζεται να το υπενθυμίσω; Η γνώμη μου είναι πως όχι. Τα ξέρουμε. Δεν θέλω να ξύνω πληγές. Δεν είναι αυτή η πρόθεσή μου. Εμείς, όμως, τολμήσαμε. Βάλαμε το μαχαίρι μέχρι το κόκαλο. Διαλύσαμε τα κέντρα επαγγελματικής κατάρτισης που υπήρχαν τότε. Διαλύσαμε το άρρωστο ΚΕΠΙΣ. Δεν πήγαμε να χτίσουμε ή να βελτιώσουμε απλά κάποιες άρρωστες καταστάσεις. Πήγαμε να τις αλλάξουμε. Τις γκρεμίσαμε για να ξαναφτιάξουμε καινούριο. Υπάρχει κανείς που να αρνείται ότι αυτήν τη στιγμή το Κέντρο Πιστοποίησης Δομών Κατάρτισης και ο έλεγχος που γίνεται στο σύστημα επαγγελματικής κατάρτισης έχει κάνει ποιοτικά άλματα, όχι απλά βήματα; Εκεί θα χτίσουμε την ποιότητα που θέλουμε.
'Ετσι, θα μπορέσουμε να δημιουργήσουμε τα ΚΕΚ από χώρους που παίρνουν προγραμματάκια σε σχολεία που δημιουργούν δεύτερη ευκαιρία, που εξασφαλίζουν τη διά βίου μάθηση που έχει ανάγκη ο νέος άνθρωπος, έως ότου δεν είναι νέος για να ξέρει ότι θα μένει στην αγορά εργασίας, ότι δεν θα χάνει τη δουλειά του με την παραμικρή αλλαγή που θα γίνεται στις επιχειρήσεις. Και σας πληροφορώ ότι αυτές οι αλλαγές προχωρούν.
Το σύστημα αξιολόγησης και αλλαγής στα ΚΕΚ προχωρεί. Και εδώ είναι το μεγάλο ζητούμενο: Να βοηθηθούμε όλοι, να δουλέψουμε όλοι μαζί, για να συνδέσουμε την αρχική με τη συνεχιζόμενη επαγγελματική κατάρτιση και να κάνουμε έτσι ένα εθνικό σύστημα διά βίου μάθησης, που θα μας δώσει τη δυνατότητα να αντικρύσουμε με μεγαλύτερη αισιοδοξία το μέλλον. Να διαβεβαιώσουμε το νέο πολίτη ότι θα μας έχει κοντά του και για να έχει πρόσθετες γνώσεις και δεξιότητες και για να εκμεταλλευτεί τη νέα τεχνολογία και για να βρει δουλειά σε πάρα πολλούς τομείς που δεν αναπτύσσονται στην Ελλάδα γιατί δεν υπάρχουν καταρτισμένοι άνθρωποι, για να εκμεταλλευτούν τις θετικές δυνατότητες -και εδώ υπάρχουν- που η νέα τεχνολογία δίνει.
Μιλήσατε για τα προγράμματά μας. Μα με συγχωρείτε. Αυτά τα προγράμματα πότε άλλοτε τα είχαμε δει στη χώρα μας; Καινοτόμα και τολμηρά και αποτελεσματικά. Υπάρχει κανένας που να διαφωνεί με τα προγράμματα εργασιακής εμπειρίας στο στάδιο ένα και δύο; Κάποιος μου είπε ότι καθυστέρησαν. Δεν έγιναν πράξη όμως;
Και τώρα ξέρετε ότι εξαγγέλλουμε και το τρίτο πρόγραμμα για αποφοίτους ΙΕΚ και σχολών μαθητείας του ΟΑΕΔ; Δέκα χιλιάδες νέοι άνθρωποι μέσα στο 1999, είκοσι χιλιάδες νέοι άνθρωποι μέχρι το 2000 θα έχουν την ευκαιρία να έχουν πρόγραμμα εργασιακής εμπειρίας, πλήρως επιδοτούμενο, για να δέσουν το πτυχίο που πήραν από κάποιο ΙΕΚ ή από κάποια σχολή μαθητείας με τις συγκεκριμένες ανάγκες της παραγωγής.
Και επειδή μιλάμε για συνεργασία με τον ιδιωτικό τομέα, όχι μόνο με το δημόσιο, με ένα νέο πλαίσιο συνεργασίας με τον ιδιωτικό τομέα που προωθούμε, πολλοί από αυτούς θα απορροφηθούν από τις επιχειρήσεις, όπου θα έχουν την εργασιακή εμπειρία τους. Και ελπίζω αυτό το ποσοστό να είναι πραγματικά σημαντικά μεγάλο.
'Οσον αφορά τις σχολές μαθητείας του ΟΑΕΔ ξέρετε ότι αλλάζουμε το σύστημα; 'Οτι προχωρούμε αυτήν την στιγμή ένα νέο σύστημα που δένει τη σχολή μαθητείας του ΟΑΕΔ με την πρακτική άσκηση, ώστε να βγάζεις τεχνίτες που ξέρουν, που μπορούν, που θα είναι χρήσιμοι και το κυριότερο θα ξέρουν από μέσα τους, αλλά θα το ξέρει και η ελληνική κοινωνία ότι θα βρουν αμέσως δουλειά.
Με αυτά τα προγράμματα πάμε να λειτουργήσουμε. Και όχι γενικά και αόριστα με επιδοτήσεις, όπως και οι ίδιοι κάναμε -και εσείς και εμείς το κάναμε- μέχρι πριν από μερικά χρόνια, προς τις επιχειρήσεις για θέσεις εργασίας, που πολλές από αυτές -σωστά το είπε ο κ. Κωστόπουλος- δεν ήταν όλες πραγματικές.
Βέβαια, θα μου πείτε ότι όλα αυτά πρέπει να τα ελέγξετε. Το άκουσα πριν και χαίρομαι που το είπατε. Και θέλω να σας τονίσω τη μεγάλη αλλαγή που έχει γίνει με το ΣΕΠΕ, το Σώμα Επιθεωρητών Εργασίας. Τώρα που θα προχωρήσουμε και στις προσλήψεις στο ΣΕΠΕ -πάντα με τον 2190, για να μην υπάρξουν παρεξηγήσεις- θα φτιάξουμε ένα σύστημα ικανό, το οποίο εδώ που τα λέμε μας έβγαλε ασπροπρόσωπους και με ελλιπή σύνθεση και στους σεισμούς.
Ασφυκτικός ήταν ο έλεγχος του ΣΕΠΕ στις επιχειρήσεις, όποιες πήγαν να κάνουν παρανομία. Και δεν θέλω να χρησιμοποιήσω βαριά έκφραση, γιατί απειλήθηκαν ζωές εργαζομένων από ορισμένους ασύδοτους. Αλλά το ΣΕΠΕ ήταν εκεί. 'Ηταν εκεί αμέσως και επέβαλε την τήρηση της νομιμότητας και την προστασία του εργαζόμενου. Και μπράβο του!
Και τώρα που θα κάνει τις νέες προσλήψεις, θα μπορεί πια να ελέγξει και τις εργασιακές σχέσεις, να ελέγξει τα εργοστάσια, τις οικοδομές από τα εργοτάξια, όπου υπάρχουν ακόμη προβλήματα και το ξέρω. Και πάντα έχουμε τα περιθώρια να επιβάλουμε ομαλές εργασιακές σχέσεις που όλοι μέσα σ' αυτήν την Αίθουσα το θέλουν, για να μπορέσει να προστατευτεί ο εργαζόμενος.
Κλείνω με δύο ακόμη θέματα.
Στήριξη των ανέργων. Απλά πράγματα. Εμείς αυτό το μικρό, το ανεπαρκές επίδομα ανεργίας τρεις φορές το αυξήσαμε μέσα σε πέντε χρόνια. Και το αυξήσαμε σημαντικά. Θέλω να τονίσω τη διπλή αύξηση που έκανε ο Βαγγέλης ο Γιαννόπουλος. Και θέλω να τονίσω και την αύξηση κατά 10% δηλαδή πέντε φορές πάνω από τον πληθωρισμό, την οποία κάναμε τώρα. Κατά 30% αυξήθηκε με τις τελευταίες κυβερνήσεις το επίδομα ανεργίας.
Λύθηκε το πρόβλημα; 'Οχι. Αλλά για πέστε μου: Αύξηση 30% πότε άλλοτε είχε γίνει;
Αντίθετα, αν θυμάμαι καλά -και θα ήθελα να με διαψεύσετε, γιατί πραγματικά το θυμάμαι απέξω, δεν το έχω γραμμένο- επί των κυβερνήσεων της Νέας Δημοκρατίας, τέσσερα χρόνια, ούτε μία αύξηση του επιδόματος ανεργίας υπήρξε. Και θέλω να σημειωθεί αυτό σαν ένα στοιχείο που βοηθάει τη συζήτηση μεταξύ μας.
Κλείνοντας θα ήθελα να πω ότι είμαστε έτοιμοι -και θέλω να το καταλάβετε- να κουβεντιάσουμε και να συμφωνήσουμε με όλες τις τάσεις του Κοινοβουλίου σε αυτές τις αλλαγές.
Πάμε τώρα να αλλάξουμε τον ΟΑΕΔ. Μας καλύπτει ο σημερινός ΟΑΕΔ; Αν είναι δυνατόν! 'Εχει κάνει βέβαια βήματα μεγάλα. Φτιάχνει τα κέντρα προώθησης της απασχόλησης. Και τα στοιχεία που είχατε δεν είναι καινούρια. 'Εχουν φτιαχτεί είκοσι πέντε κέντρα προώθησης της απασχόλησης. Και τώρα θα χρηματοδοτηθούν από την Ευρωπαϊκή 'Ενωση. 'Αρα η απορροφητικότητα θα φθάσει πάρα πολύ ψηλά. Και σας βεβαιώ ότι μέχρι 31.12.1999 οι νομικές δεσμεύσεις που θα υπάρξουν για το δεύτερο Κοινοτικό Πλαίσιο Στήριξης θα είναι πάνω από 100%. Δεν θα χαθεί ούτε μία δραχμή από το πρόγραμμα συνεχιζόμενης κατάρτισης και το πρόγραμμα του κοινωνικού αποκλεισμού.
Αλλά είμαι έτοιμος και σ' αυτά τα ζητήματα που συνδέονται με την πορεία του ΟΑΕΔ και στα ζητήματα που συνδέονται με την πορεία υλοποίησης του εθνικού σχεδίου δράσης για την απασχόληση να κουβεντιάσω μαζί σας όποια ώρα θέλετε. Και θα αναλάβω την πρωτοβουλία όποτε θέλετε να κουβεντιάσουμε, να συμπορευθούμε και να δουλέψουμε μαζί και με τους κοινωνικούς εταίρους για τις δυνάμεις της οργανωμένης κοινωνίας.
Σας ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, έχω τη χαρά να ανακοινώσω στο Σώμα ότι από τα δυτικά θεωρεία παρακολουθούν τη συνεδρίασή μας τριάντα πέντε μαθητές και τέσσερις δάσκαλοι συνοδοί από το Δημοτικό Σχολείο της 'Αμφισσας.
Τους καλωσορίζουμε στο Κοινοβούλιο.
(Χειροκροτήματα στην Αίθουσα)
Ορίστε, κύριε Μιχαλολιάκο, έχετε το λόγο για να δευτερολογήσετε. Να έχετε υπόψη σας ότι έχετε άλλη μία φορά το δικαίωμα, να τριτολογήσετε.
ΒΑΣΙΛΕΙΟΣ ΜΙΧΑΛΟΛΙΑΚΟΣ: Κύριοι συνάδελφοι, ένα από τα βασικότερα αίτια της κρίσης της αξιοπιστίας του πολιτικού συστήματος είναι η μεταμόρφωση στον πολιτικό λόγο των διαφόρων στελεχών του, που σηματοδοτείται με την αλλαγή του θεσμικού του ρόλου.
Δεν έχει το στοιχείο της προσωπικής αιχμής, κύριε Πρωτόπαπα, αλλά θέλω να διατυπώσω μεγαλοφώνως μία μελαγχολική σκέψη που έκανα καθώς σας άκουγα να ομιλείτε. Εάν ήσασταν ακόμα Πρόεδρος της ΓΣΕΕ και είχαμε μία φιλελεύθερη Κυβέρνηση στην πατρίδα μας, η οποία θα είχε τα ίδια αποτελέσματα με τη δική σας στον τομέα της απασχόλησης, της ανεργίας και της στήριξης των ανέργων, θα λέγατε τα ίδια; Θα σας πω ότι με μία φιλελεύθερη κυβέρνηση δεν θα είχαμε τα ίδια αποτελέσματα. Αλλά έχουμε χρέος να προσφέρουμε σε μία πολιτική εξέλιξη, όπου θα μας χαρακτηρίζει τουλάχιστον η συνέπεια, ανεξαρτήτως θεσμικών ρόλων που αλλάζουν.
Το πλεονέκτημα που έχετε ως κυβέρνηση είναι ότι έχετε απέναντί σας μία Αξιωματική Αντιπολίτευση πρόθυμη να ασκήσει δημιουργική Αντιπολίτευση. Εμείς δεν λέμε ότι υπάρχουν μαγικές λύσεις, δεν εξορκίζουμε την ανεργία. Δεν θα λύσουμε το πρόβλημα εν μία νυκτί. Δεν υπάρχουν μαγικές συνταγές.
Κάνατε λάθος κατά τη γνώμη μου να αναφερθείτε στη μάχη που δίνει δήθεν η Κυβέρνησή σας για την πάταξη της διαφθοράς. Και είπατε ότι έχει προκύψει άλμα. Η αλήθεια είναι ότι έχει προκύψει άλμα προς τη διαφθορά. Κινδυνεύει να γίνει καθολική.
Να ερμηνεύσω ότι εσείς, προσωπικά εσείς, διακατέχεσθε από ειλικρινή αγωνία, ότι έχετε έντονη την επιθυμία της πάταξης της διαφθοράς. Θα σας καλέσω όμως σήμερα στη Βουλή να δεσμευθείτε ότι η πολιτική ηγεσία του Υπουργείου Εργασίας τουλάχιστον, θα αντισταθεί στην εγκατάσταση των κουλοχέρηδων σε κάθε οικοδομικό τετράγωνο της Ελλάδος. Είναι χρέος σας, είναι καθήκον σας. Είναι η πλέον προχωρημένη προκλητική παρουσία της οργανωμένης διαφθοράς.
Γνωρίζετε τι έχει μεθοδεύσει η Κυβέρνησή σας, τι θα προκύψει στις 16 Νοεμβρίου. Γνωρίζετε ότι προτίθεται να εγκαταστήσει εξήντα χιλιάδες περίπου κουλοχέρηδες...
ΠΡΟΕΔΡΕΥΩΝ (Παναγιώτης Ν. Κρητικός): Είναι αντικείμενο της επερώτησης αυτό;
ΒΑΣΙΛΕΙΟΣ ΜΙΧΑΛΟΛΙΑΚΟΣ: Σαφώς και είναι.
ΠΡΟΕΔΡΕΥΩΝ (Παναγιώτης Ν. Κρητικός): Δεν το βλέπω εγώ να γράφεται εδώ στο κείμενο.
ΒΑΣΙΛΕΙΟΣ ΜΙΧΑΛΟΛΙΑΚΟΣ: Σαφώς και είναι. Γιατί πεποίθησή μας είναι ότι προϋπόθεση για να ανοίξουν νέοι δρόμοι είναι το χτύπημα της διαφθοράς.
ΠΡΟΕΔΡΕΥΩΝ (Παναγιώτης Ν. Κρητικός): Κάντε την αναφορά σας, μην το κάνετε όμως κύριο ζήτημα και κύριο θέμα της επερώτησης, γιατί αποκλίνετε και από το αντικείμενο.
ΒΑΣΙΛΕΙΟΣ ΜΙΧΑΛΟΛΙΑΚΟΣ: Ευχαριστώ πολύ, κύριε Πρόεδρε, για την ευαισθησία του να είμαστε εντός της επερωτήσεως, αλλά σας βεβαιώ ότι εμείς θέτουμε ως προϋπόθεση για την άσκηση οποιασδήποτε αποτελεσματικής πολιτικής την πάταξη της διαφθοράς και έδειξε ο Υπουργός να το συμμερίζεται. Ιδού η Ρόδος, ιδού και το πήδημα. 'Εχετε μία ευκαιρία να είστε συνεπής με το αγωνιστικό σας παρελθόν.
Να δεσμευθείτε ότι θα αντιταχθείτε, ότι θα είστε μαζί με τη Νέα Δημοκρατία και με ολόκληρη την κοινωνία που δεν θα επιτρέψει την εγκατάσταση των κουλοχέρηδων. Δεν θα είναι η κυριαρχία των κουλοχέρηδων στη θέση της λαϊκής κυριαρχίας. 'Εχετε την ευκαιρία.
Είπατε κύριε Πρωτόπαπα, ότι είστε υπερήφανοι γιατί το εθνικό σχέδιο δράσης για την απασχόληση του '99 είναι καλύτερο από του '98. Αυτό έλλειψε να είναι και χειρότερο. Του '98 είχε πλήρως απορριφθεί. Το είχατε όμως εμφανίσει στην κοινή γνώμη της Ελλάδος με πολλούς επαίνους και με ιδιαίτερη υπερηφάνεια.
Σήμερα έρχεσθε να το απορρίψετε και είσθε υπερήφανοι επειδή η κριτική της Ευρωπαϊκής Επιτροπής είναι λιγότερο αυστηρή. Και είπατε ότι το πρόγραμμα του 2000 θα είναι ασφαλώς ακόμη καλύτερο. Θα είναι καλύτερο γιατί θα το καταρτίσει κυβέρνηση της Νέας Δημοκρατίας και δεν θα το καταρτίσει μονομερώς, θα σας καλέσει και σας να συμπράξετε, όπως και τους κοινωνικούς φορείς. Γιατι η κυβέρνηση της Νέας Δημοκρατίας δεν θα διακατέχεται από το σύνδρομο της ιδιοκτησίας.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων):
Αν κερδίσετε τις εκλογές!
ΒΑΣΙΛΕΙΟΣ ΜΙΧΑΛΟΛΙΑΚΟΣ: Ακούστε, επειδή γίνεται με παρέκληση του πολιτικού μας λόγου, αναφορά στις εκλογές να σας πω ότι οι εκλογές δεν βλάπτουν ούτε τη δημοκρατία ούτε τη χώρα. 'Εναν μόνον βλάπτουν, το κόμμα που τις χάνει. Και σεις το έχετε αποδείξει. 'Οταν είχατε την αποτύπωση της κοινής γνώμης ότι σας οδηγεί σε νίκη δεν είχατε κανένα δισταγμό να προχωρήσετε σε πρόωρες εκλογές. Αν έχετε και τώρα την ίδια αντίληψη ιδού η Ρόδος, ιδού και το πήδημα. Εξάλλου ότι λέτε ότι η κρισιμη περίοδος που απαιτεί πολιτική σταθερότητα είναι από το Μάρτιο μέχρι τον Ιούνιο. Κάντε τες τώρα για να έχουμε σταθερότητα.
Είπατε ότι εξήγγειλε ο Πρωθυπουργός στη Θεσσαλονίκη μέτρα ανακούφισης των αδύναμων κοινωνικών ομάδων. Είναι ψέμα. Αποσπασματικά και μίζερα είναι. Είναι δυνατόν να μιλάμε σοβαρά ότι ανακουφίζουμε τη μειονότητα των ανέργων που επιδοτείται στη διάρκεια της ανεργίας με αύξηση 10% δηλαδή τριακόσιες (300) δραχμές αυτού του μίζερου επιδόματος; Το εξαγγέλλουμε με υπερηφάνια; Δεν το γνωρίζετε εσείς τουλάχιστον ότι υστερούμε δραματικά όλων των άλλων χωρών της Ευρώπης στο ποσοστό που έχει το επίδομα ανεργίας επί του ημερομισθίου του ανειδίκευτου εργάτη; Είναι δυνατόν να λέμε ότι το 10% αποτελεί γενναιότητα μέτρου; Δεν είναι προσβολή για τον άνεργο;
Ελάτε εάν θέλετε να επιμηκύνουμε το χρόνο επιδοτησης, ελάτε να διευρύνουμε τους δικαιούχους και ελάτε να κάνουμε μία αξιοπρεπή αύξηση. Εάν μας πειτε τις πηγές που θα βρεθούν τα χρήματα, θα σας πω για άλλη μια φορά ότι έχουμε το χαμηλότερο ποσοστό χρηματοδότησης της απασχόλησης και το χαμηλότερο ποσοστό στήριξης των ανέργων. Αυτό είναι αλήθειες.
Και αν θέλετε να επαναλάβω ότι η βασική προϋπόθεση ύπαρξης υγιών πόρων είναι η πάταξη της διαφθοράς. 'Εχουμε δραματική εξέλιξη των κοινωνικών ανισοτήτων. Δεν σας απασχολεί; 'Εχουμε δραματική αύξηση του αριθμού των χαμηλοσυνταξιούχων. 'Εχουμε δραματική αύξηση των ανέργων. Το 1/4 του ελληνικού πληθυσμού ειναι κάτω από το όριο της φτώχειας. Υπάρχει άγνωστος και μεγάλος αριθμός νεόπλουτων από το πουθενά, χωρίς καμία συμμετοχή του στην παραγωγική διαδικασία.
Γνωρίζετε ότι παρά το γεγονός ότι η αύξηση του εθνικού προϊόντος είναι σήμερα μεγαλύτερη από το μέσο όρο της Ευρώπης, είναι πολύ χαμηλότερη ακόμα απ'αυτούς τους ρυθμούς που θέλουμε για να ελπίζουμε ότι η ανάπτυξη θα συμβάλει στην πάταξη της ανεργίας. Και γνωρίζετε ότι προέρχεται κυρίως από τη μερική απορρόφηση των κοινοτικών κονδυλίων. 'Ερχεσθε αυτά να τα διατυπώσετε ως αποτελεσματική κυβερνητική πολιτική;
Είπατε ακόμη ότι ολόκληρη η Ευρώπη, η Ευρώπη του σήμερα με τις σοσιαλιστικές κυβερνήσεις αντιμετώπισε για πρώτη φορά θεσμικά ή συμπεριέλαβε την απασχόληση ως βασικό άξονα. Εγώ θα πω σημειολογικά και στα δύο. Ολόκληρη η Ευρώπη δεν τα πάει καλά με τις σοσιαλιστικές κυβερνήσεις. Και μην υποτιμάτε την έκφραση των λαών της Ευρώπης όταν είχε την ευκαιρία της προσφυγής στις κάλπες. Καταψηφίστηκαν όλες οι σοσιαλιστικές κυβερνήσεις στις ευρωεκλογές. Δεν είναι μόνο η δική σας που καταψηφίστηκε από τον ελληνικό λαό, όλες καταψηφίστηκαν. Αλλά και έναντι των υπολοίπων χωρών της Ευρώπης, αυτό σας είπαμε, υστερούμε σε όλα και πλέον είμαστε υψηλότερα μόνο στους δείκτες της ανεργίας και στη σύνθεση της ανεργίας, όπως είπατε.
Είπατε ότι τώρα τελευταία τουλάχιστον και στο προσεχές μέλλον θα ληφθούν μέτρα. Αυτό από μόνο του δεν αποδεικνύει ότι τα προηγούμενα χρόνια δεν λάβατε μέτρα και γι'αυτό έχουμε αυτά τα αποτελέσματα;
Δεν γνωρίζουμε όλοι ότι η λήψη κάποιων μετρων φέρνει αποτελέσματα αργότερα; Γιατί αργήσατε;
Γιατί οδηγήσατε τις μικρομεσαίες επιχειρήσεις πρώτα στην εξόντωση και τώρα λέτε "θα λάβουμε μέτρα";
Επειδή ο χρόνος δεν μου επιτρέπει περισσότερα και επειδή το θέμα της διαπλοκής που θίξατε είναι μείζον, γιατί νοθεύει και ακυρώνει την ίδια τη δημοκρατία, θα σας πω το εξής και με αυτό θα κλείσω: Το ποια συμφέροντα υπηρετεί ένα κόμμα στην παρουσία του στην πολιτική σκηνή, αποδεικνύεται από το μέγεθος της χρηματοδότησής του σε μία προεκλογική μάχη και προ παντός από τις πηγές της χρηματοδότησής του. Πρέπει το ΠΑ.ΣΟ.Κ. να απολογηθεί πού βρήκε τα τριάντα δισεκατομμύρια που δαπάνησε στις ευρωεκλογές, ποιες είναι οι πηγές χρηματοδότησής του και ποιες οι δεσμεύσεις που ανέλαβε απέναντί τους.
Επειδή είπατε ότι φτιάξατε και θεσμικό πλαίσιο, περιμένουμε την απάντηση. Αλλά την απάντηση σας τη δίνει ο ελληνικός λαός. 'Ολα τα δισεκατομμύρια της διαφθοράς δεν φθάνουν για να αποφύγετε την ήττα. Το απέδειξαν και οι ευρωεκλογές και οι δημοτικές και νομαρχιακές εκλογές.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Παναγιώτης Ν. Κρητικός): Ο κ.Σωτηρόπουλος έχει το λόγο για να δευτερολογήσει.
ΒΑΣΙΛΕΙΟΣ ΣΩΤΗΡΟΠΟΥΛΟΣ: 'Εγινε πράγματι σήμερα μία θετική, νομίζω, εποικοδομητική συζήτηση, όχι μόνο από τους Βουλευτές της Νέας Δημοκρατίας που έθεσαν την επερώτηση αυτή, αλλά και από όλους τους άλλους Βουλευτές των άλλων κομμάτων.
Πρέπει όμως να θιγούν ορισμένα σημεία της ομιλίας του κυρίου Υπουργού, καίτοι απουσιάζει αυτήν τη στιγμή δικαιολογημένα, αλλά δεν πρέπει να μείνουν αναπάντητα, γιατί από την αρχή δείξαμε ότι δεν έχουμε καμία διάθεση μικροπολιτικής αντιπαράθεσης. Δεν επιδιώκαμε μικροκομματικά οφέλη απ' αυτήν τη συζήτηση. Θέλαμε να θέσουμε -και το θέσαμε- το μείζον πρόβλημα της ανεργίας όπως πράγματι διαπιστώθηκε και από τους ομιλητές των άλλων κομμάτων, αλλά και από την ίδια την Κυβέρνηση.
'Ημασταν οι πρώτοι που είπαμε, κύριε Υφυπουργέ, και το άκουσε και ο κύριος Υπουργός και είναι και στα Πρακτικά γραμμένα, ότι το πρόβλημα της ανεργίας δεν είναι μόνο πρόβλημα ελληνικό. Η πρώτη διευκρίνιση που έγινε ήταν αυτή, ότι ανεργία έχουν όλα τα κράτη. Αλλά με τις διάφορες πολιτικές που κανουν, προσπαθούν να τη μειώσουν και να αυξήσουν την απασχόληση. Και τα κράτη της Ευρωπαϊκής 'Ενωσης το επιτυγχάνουν αυτό, αν εξαιρέσει κανείς τη Γερμανία, η οποία έχει το πρόβλημα της Ανατολικής Γερμανίας που παρουσίασε αύξηση.
Είπαμε πάλι ότι δεν υπάρχει μαγική λύση, δεν υπάρχουν μαγικά ραβδιά για ν'αντιμετωπίσει κανείς το πρόβλημα της ανεργίας.
Μας κατηγόρησε ότι δεν βλέπουμε τίποτε από τα προγράμματα, από τα εθνικά σχέδια δράσης. Αυτά είναι δικα σας, θα τα πείτε εσείς. Εμείς θα πούμε αυτά που βλέπουμε. Δεν θα πούμε εμείς για τα είκοσι δύο προγράμματα που έχετε εν ενεργεία -και καλά κάνετε- στο χρόνο αυτό, για να αντιμετωπίσετε την ανεργία και για να δημιουργήσετε νέες θέσεις απασχόλησης. 'Ομως εμείς βλέπουμε πως καίτοι αυξήθηκε το εθνικό προϊόν για τους γνωστούς λόγους, όπως παρουσιάζεται, οι θέσεις απασχόλησης δεν αυξήθηκαν και η Ελλάδα σήμερα παρουσιάζει το χαμηλότερο ποσοστό απασχόλησης στην Ευρώπη. Είναι 56% του συνόλου του ενεργού πληθυσμού έναντι του 60% που παρουσιάζουν οι άλλες ευρωπαϊκές χώρες. Αυτά επισημαίνουμε.
Είπε ο κύριος Υπουργός ότι κάνατε κοινωνική πολιτική, ότι εφαρμόσατε το πρόγραμμα σύγκλισης με επιτυχία, ότι κάνατε κοινωνική πολιτική με ευελιξία, με κοινωνική ευαισθησία και όχι όπως εμείς θα θέλαμε ανάπτυξη χωρίς κοινωνική πολιτική. Εντάξει. Η πραγματικότητα όμως είναι διαφορετική. Ξέρετε ότι οι κοινωνικές δαπάνες στην Ελλάδα είναι γύρω στο 20% του ΑΕΠ, όταν ο μέσος όρος είναι 28% και άλλες ευρωπαϊκές χώρες φθάνουν και στο 35% ή 36%, όπως η Σουηδία. Μην προκαλείτε λοιπόν με νούμερα που δεν ανταποκρίνονται στην πραγματικότητα. Και το πρόγραμμα σύγκλισης, πώς επετεύχθη; Με μία αυστηρή λιτότητα, με μία φορολογική αφαίμαξη, που στοίχισε τριάμισι περίπου τρισεκατομμύρια δραχμών πρόσθετα φορολογικά βάρη στον ελληνικό λαό από το 1996 μέχρι σήμερα και ερχόμαστε μετά να του δώσουμε ψυχία ως επιδόματα προνοίας, ανεργίας κλπ.
Πετύχατε βέβαια με τον πληθωρισμό, όσον αφορά τους δείκτες σύγκλισης. Είναι προς τιμή σας, όπως το πετύχατε. 'Εχουμε όμως, μεγάλο πρόβλημα ως χώρα με το μεγάλο δημόσιο χρέος που φθάνει στο 115% του ΑΕΠ. 'Εχουμε πρόβλημα και με το δημοσιονομικό έλλειμμα παρ' όλες τις αλχημείες που κάνετε για να το παρουσιάσετε μειωμένο γύρω στο 2% για να πιάσουμε τους δείκτες που απαιτεί η Ευρωπαϊκή 'Ενωση για τη σύγκλιση και για να μπούμε στην ΟΝΕ.
Ο κύριος Υπουργός είπε ότι η Νέα Δημοκρατίας δεν προτείνει τίποτε παρά μόνο κάνει Αντιπολίτευση. Ο ρόλος της Αξιωματικής Αντιπολίτευσης είναι να κάνει αντιπολίτευση στο κυβερνητικό έργο, αλλά και εποικοδομητικές προτάσεις. Στον τομέα των μικρομεσαίων επιχειρήσεων φωνάζουμε διαρκώς ότι η πολιτική σας τις έχει οδηγήσει σε πολιτική εξουθένωση, στο κλείσιμο εκατόν πενήντα χιλιάδων επιχειρήσεων με νέους ανέργους που έχουν προστεθεί στην ανεργία. Πρέπει να αλλάξετε πολιτική.
Αυτή είναι η πρότασή μας. Να καταργήσετε τα αντικειμενικά κριτήρια φορολόγησης. Πάτε να το κάνετε δειλά. Πιστεύω ότι τελικά θα το υιοθετήσετε. Ο ίδιος ο κ. Σημίτης έχει πει ότι η φορολόγηση με τα αντικειμενικά κριτήρια είναι σε λάθος δρόμο. Ο Πρόεδρός μας Κώστας Καραμανλής, είπε ότι η ατμομηχανή για να κτυπηθεί η ανεργία είναι ο τομέας των μικρομεσαίων επιχειρήσεων. Το επαναλαμβάνουμε και πρέπει να το καταλάβετε.
Σας μιλάμε συνεχώς για τα προγράμματα μετεκπαίδευσης και επαγγελματικής κατάρτισης. 'Εχετε συνειδητοποιήσει τα λάθη που έχουν γίνει στο παρελθόν και προσπαθείτε να τα διορθώσετε. Εμείς τα έχουμε επισημάνει και κάνουμε τις προτάσεις μας. Επιμένουμε στην διαφοροποίηση των επιδοτήσεων. Δεν είναι μόνο οι μεγάλες επιχειρήσεις που έχουν ανάγκη από επιδοτήσεις. Το κόστος για μια θέση εργασίας στις μεγάλες επιχειρήσεις είναι πολύ δυσανάλογο σε σχέση με το κόστος δημιουργίας μιας θέσεως στις μικρομεσαίες επιχειρήσεις. Αυτό πρέπει να το καταλάβετε και να επιμείνετε στην αλλαγή της πολιτικής σας.
Ακόμη επαναλαμβάνουμε ότι η ύπαιθρος ερημώνεται απ' αυτές τις πολιτικές. Πρέπει να βρεθούν κατάλληλες πολιτικές με τις οποίες πρέπει να αξιοποιηθούν όλες οι δυνατότητες που υπάρχουν στην ύπαιθρο. Πρέπει να γίνουν διαρθρωτικές αλλαγές στον τουριστικό τομέα, στον εκπαιδευτικό, στον αγροτικό, ώστε να μπορέσουμε να συγκρατήσουμε τον πληθυσμό, όχι μόνο για οικονομικούς λόγους, αλλά και για καθαρά εθνικούς λόγους. Ο αγροτικός πληθυσμός μειώνεται επικίνδυνα, όχι γιατί του αρέσει να φεύγει από την ύπαιθρο, αλλά γιατί μειώνεται το εισόδημά του.
Τα τρία τελευταία χρόνια η μείωση του αγροτικού εισοδήματος έχει φθάσει στο 11%. Γι' αυτό αναγκάζονται να εγκαταλείψουν τις παραδοσιακές τους εστίες και να στραφούν στα μεγάλα αστικά κέντρα προς ανεύρεση καλύτερης τύχης με αποτέλεσμα να προστίθενται στις στρατιές των ανέργων.
Πρέπει να ξεφύγουμε από τις τακτικές του παρελθόντος και από τις αναφορές σε αυτό. Δηλαδή, για το τι κάναμε εμείς και το τι κάνατε εσείς. Το μέλλον που έρχεται θα είναι πιο δύσκολο, διότι έχουμε τους αλλοδαπούς οικονομικούς μετανάστες που έχουν κατακλύσει την Ευρώπη και κυρίως την Ελλάδα. Θα βρεθούμε σε δύσκολη θέση οικονομικά και εθνικά.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παπαγεωργόπουλος έχει το λόγο.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Θέλω να συνοψίσω για να βρούμε τουλάχιστον έναν κοινό τόπο συμφωνίας ή διαφωνίας στα ζητήματα τα οποία τέθηκαν. Σημειώνω ότι και ο κύριος Υπουργός και ο κύριος Υφυπουργός συμφώνησαν στις διαπιστώσεις της πολυσέλιδης επερώτησής μας.
Μπορεί να διαφωνούν στις εκτιμήσεις και στις προσεγγίσεις, αλλά στις διαπιστώσεις όσον αφορά τα μεγέθη, τη δυναμική τους, την εικόνα του προβλήματος, κανείς δεν είπε το παραμικρό αντίθετο.
Από κει και πέρα ήταν αποκαλυπτική η συζήτηση, γιατί η Κυβέρνηση συνομολόγησε κάποια πράγματα. Ενώ πέρυσι υποστήριζε το προηγούμενο εθνικό σχέδιο δράσης για την απασχόληση, το οποίο είχε απορριφθεί εντελώς από την Ευρωπαϊκή Επιτροπή, σήμερα συνομολογεί. Κρίνεται αόριστο, λόγια χωρίς δράσεις, χωρίς εφαρμογές κλπ. Αυτή είναι η φετινή αναφορά. 'Αρα, φέτος πήγατε κάπως καλύτερα. 'Ετσι να το δεχθώ.
'Εγινε, όμως, μία ομολογία και χαιρετίζω την εντιμότητα την πολιτική τη δική σας και του κυρίου Υπουργού.
Από εκεί και πέρα χαίρομαι, διότι προσχωρείτε στη δική μας άποψη. Και είναι και πρόταση της παρούσης επερώτησης, αλλά ήταν και μίας προηγούμενης, την οποία απορρίψατε, ότι χρειάζεται εξυγίανση και αναδιοργάνωση ο δύσοσμος και βρωμερός, όσον αφορά την οσμή των σκανδάλων, ΟΑΕΔ. Είναι εκτροφείο σκανδάλων ο ΟΑΕΔ. Είναι θερμοκήπιο σκανδάλων. Και το έχουμε καταγγείλει τόσες φορές και δεν στέκομαι στην αστεία δικαιολογία του Κοινοβουλευτικού σας Εκπροσώπου να πάμε στον εισαγγελέα. 'Εχουμε καταγγείλει στη Βουλή, γιατί το Κοινοβούλιο θα πρέπει να διερευνά αυτά τα ζητήματα και όσον αφορά τη διαδικασία αξιολόγησης και επιλογής υποψηφίων που γίνεται κατά τρόπο αδιαφανή και κομμένη και ραμμένη στα κομματικά σας μέτρα, αλλά και με το σκάνδαλο των σχολών πιστοποίησης που ποσά δισεκατομμυρίων κατεβρόχθησε αγγλική εταιρεία, για να πιστοποιήσει ότι ο εαυτός της ήταν ο καταλληλότερος για να καταβροχθίσει και τα υπόλοιπα κονδύλια.
Καμία απάντηση δεν δώσατε, εκτός από κάποιες γραπτές αόριστες απαντήσεις.
Το σκάνδαλο με τα βιβλία των σχολών μαθητείας. Βρωμάει ο ΟΑΕΔ.
Κλείστε τον, αν θέλετε να εξυγιανθεί το κύκλωμα. Οι αόριστες αναφορές δεν ωφελούσαν κανέναν, χαίρομαι όμως ότι έστω και αργά αποφασίσατε ότι πρέπει να αναδιοργανωθεί. Και εσείς, κύριε Υφυπουργέ Εργασίας, έχετε μια μεγαλύτερη ευθύνη, ηθική όσον αφορά το θέμα. Είναι μόνιμη η πρόταση της ΓΣΕΕ, την οποία είχατε υπηρετήσει και εκεί είναι η αναφορά μου να αλλάξει η διαδικασία και ο τρόπος λειτουργίας του ΟΑΕΔ. Κάντε το επιτέλους πριν είναι αργά, γιατί προσβάλλει την πολιτική ζωή του τόπου αυτή η λειτουργία.
Από εκεί και πέρα, δεν έδωσε απάντηση ούτε ο Υπουργός ούτε ο Υφυπουργός στις καταγγελίες τις συγκεκριμένες για τη μαύρη εργασία η οποία εξαπλώνεται ανεξέλεγκτα και επικίνδυνα.
Μια και μιλήσατε για το ΣΕΠΕ, στείλτε σήμερα, κύριε Υφυπουργέ, το ΣΕΠΕ στο εργοτάξιο της Βουλής, που είναι το πάνθεον της μαύρης εργασίας. Η μεγάλη πλειοψηφία των εργαζομένων είναι Αλβανοί, Βαλκάνιοι, μαύροι και ό,τι θέλετε πλην Ελλήνων και δεν ξέρω γιατί προτιμώνται. 'Εχουν πράσινη κάρτα; Είναι ασφαλισμένοι; Πληρώνονται κανονικά; Στείλτε τους σήμερα, γιατί είναι ντροπή για όλους μας αυτό που γίνεται. Από εκεί και πέρα η συνήθης επωδός ότι δεν υπάρχουν προτάσεις. Προτάσεις υπάρχουν, να τις ακούσετε. Οι κύριοι συνάδελφοι κατέθεσαν πλειάδα προτάσεων, εκτός αν αναφερόμαστε σε ώτα μη ακουόντων. Βασική πρόταση είναι η αναπτυξιακή πολιτική, που θα πρέπει να έχει επίκεντρο τη δημιουργία θέσεων εργασίας. Θα πρέπει να καλυφθούν οι ανεπάρκειες στη Δημόσια Διοίκηση, θα πρέπει να υπάρξουν συγκεκριμένα στοιχεία που να καταγράφουν την αγορά εργασίας. Θα πρέπει να υπάρχει έλεγχος ποιότητας των προγραμμάτων κατάρτισης. Τουλάχιστον, μη λέτε ότι δεν υπάρχουν προτάσεις.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, σας παρακαλώ, το λόγο. 
ΠΡΟΕΔΡΕΥΩΝ (Παναγιώτης Ν. Κρητικός): Κύριε Παπανικολάου, τα "λογιστικά βιβλία" λένε ότι εξαντλήσατε και το χρόνο της δευτερολογίας σας.
Πήρατε και ... το μισθό του επόμενου μηνός! Και τον φάγατε!
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Ενημερώστε τη γραμματεία σας, αν θέλετε, ότι υπήρξε η ανοχή του Προέδρου. Και έχω να συμπληρώσω ότι ο κ. Γιαννόπουλος...
ΠΡΟΕΔΡΕΥΩΝ (Παναγιώτης Ν. Κρητικός): Τι υπήρξε; Βλέπω 8.41' λεπτά! 
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Υπήρξε η ανοχή του Προέδρου. 'Ηταν τόσο σοβαρό το θέμα.
ΠΡΟΕΔΡΕΥΩΝ (Παναγιώτης Ν. Κρητικός): Εν πάση περιπτώσει, θα μιλήσετε αλλά ...
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Δεύτερον, κύριε Πρόεδρε, ο κ. Γιαννόπουλος απήλθε πριν από λίγο και έχω το χρόνο αυτό.
ΠΡΟΕΔΡΕΥΩΝ (Παναγιώτης Ν. Κρητικός): 'Εχετε το λόγο για δύο λεπτά. 
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Γιατί, κύριε Πρόεδρε, δυο λεπτά; 'Εφυγε ο κ.
Γιαννόπουλος, είπε ότι αποχώρησε και παίρνω το χρόνο του.
ΠΡΟΕΔΡΕΥΩΝ (Παναγιώτης Ν. Κρητικός): Δεν μεταβιβάζεται ο χρόνος του κ. Γιαννόπουλου. Πού το είδατε αυτό;
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Τότε δώστε μου τρία λεπτά!
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Παπανικολάου. 'Οχι! Μην καταργούμε και εδώ ό,τι ισχύει. ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Δεν το καταργούμε, κύριε Πρόεδρε. ΠΡΟΕΔΡΕΥΩΝ (Παναγιώτης Ν. Κρητικός): Τι θα πει έφυγε ο κ.
Γιαννόπουλος; Δεν μεταβίβασε το χρόνο του σε σας ούτε σε κανέναν άλλον. Εν πάση περιπτώσει, υπερβήκατε κατά πολύ το χρόνο σας στην αρχή.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κάντε στον κ. Κωστόπουλο παρατήρηση! 
ΠΡΟΕΔΡΕΥΩΝ (Παναγιώτης Ν. Κρητικός): Με την άδεια του Σώματος θα σας δώσω τη δευτερολογία και θα περιοριστείτε στο χρόνο τον οποίο έχετε από τον Κανονισμό.
Ορίστε, έχετε τρία λεπτά.
EΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, ο κ. Πρωτόπαπας μίλησε περί τιμής, περί ιστορίας και θέλω να πω ότι οπωσδήποτε ο καθένας έχει την ιστορία του. Εγώ ανέφερα τα γεγονότα τα οποία διαδραματίστηκαν κατά την επίσκεψή του στην Καλαμάτα καίτοι μπορώ να αναφέρω ότι ιστορικά σαν εργατοπατέρα δεν τον τιμά κάποιο συμβάν. 'Εχω στο αρχείο μου επιστολή φασιστική την οποία μου έστειλε, απειλώντας με το 1993 σαν εργατοπατέρας ότι αν δεν ψήφιζα αυτό που μου υπεδείκνυε, θα υπήρχαν συνέπειες.
Θέλω να πω, λοιπόν, κύριε Πρόεδρε, ότι γι' αυτήν την επιστολή του έπρεπε να ζητήσει συγγνώμη ο κ. Πρωτόπαπας. 'Ομως πιστεύω -θέλω να πιστεύω- ότι θα περάσει ένα στάδιο κοινοβουλευτικής παιδείας και θα αποκτησει όλη εκείνη τη δημοκρατική ευαισθησία, η οποία του χρειάζεται για να είναι ένας άξιος συνάδελφος μέσα σ' αυτό το ναό της δημοκρατίας.
ΠΡΟΕΔΡΕΥΩΝ (Παναγιώτης Ν. Κρητικός): Ελάτε στο θέμα σας παρακαλώ.
Βλέπετε ότι φεύγετε από το αντικείμενο και έτσι δημιουργείται προβλημα. EΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, δεν φεύγουμε καθόλου. Απαντώ. 'Οσον αφορά τα δημοσιεύματα τα οποία ...
ΠΡΟΕΔΡΕΥΩΝ (Παναγιώτης Ν. Κρητικός): Είναι αντικείμενο τώρα η επιστολή και με αυτό το χαρακτηρισμό τον οποίο κάνατε; Για το Θεό! EΛΕΥΘΕΡΙΟΣ ΠΑΠΑΝΙΚΟΛΑΟΥ: Γιατί, είναι τιμητική αυτή η επιστολή, κύριε Πρόεδρε;
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ!
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Πολύ καλά έκανα. Πάρα πολύ καλά!
EΛΕΥΘΕΡΙΟΣ ΠΑΠΑΝΙΚΟΛΑΟΥ: Να απειλεί το Κοινοβούλιο ως εργατοπατέρας είναι σωστό;
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ!
EΛΕΥΘΕΡΙΟΣ ΠΑΠΑΝΙΚΟΛΑΟΥ: Το εγκρίνετε εσείς;
ΠΡΟΕΔΡΕΥΩΝ (Παναγιώτης Ν. Κρητικός): Η όξυνση δεν βοηθάει και δεν χρειάζεται αυτή την ώρα. Βοηθήστε να τελειώσει ομαλά αυτή η συνεδρίαση.
EΛΕΥΘΕΡΙΟΣ ΠΑΠΑΝΙΚΟΛΑΟΥ: 'Οσον αφορά τα δημοσιεύματα εφημερίδων από την επίσκεψή του και μάλιστα δικών σας εφημερίδων: "Το Εργατικό Κέντρο για τις εξαγγελίες Πρωτόπαπα: Με παρανυφάκια ο Πρωτόπαπας". Δεν το λέω εγώ, το λένε οι δικές σας εφημερίδες. Δεν τον είπα εγώ νύφη. Οι εφημερίδες. "Προτίμησε αντί τους δημοσιογράφους. 'Εστησε τους δημοσιογράφους". Αυτά αναφέρονται στις εφημερίδες. "Εγκαίνια με γιούχα".
ΠΡΟΕΔΡΕΥΩΝ (Παναγιώτης Ν. Κρητικός): Θέλετε να σας πω και την άποψή μου, κύριε συνάδελφε;
EΛΕΥΘΕΡΙΟΣ ΠΑΠΑΝΙΚΟΛΑΟΥ: Αν θέλετε κρατήστε το χρόνο μου.
ΠΡΟΕΔΡΕΥΩΝ (Παναγιώτης Ν. Κρητικός): Εγώ ως Βουλευτής δεν θα χρησιμοποιούσα, ό,τι διαβάζω, μέσα σ' αυτήν την Αίθουσα.
EΛΕΥΘΕΡΙΟΣ ΠΑΠΑΝΙΚΟΛΑΟΥ: Δεν θα χρησιμοποιούσατε τις εφημερίδες; 
ΠΡΟΕΔΡΕΥΩΝ (Παναγιώτης Ν. Κρητικός): Δεν θα τον χρησιμοποιούσα αβασάνιστα τον Τύπο, αν θέλετε να διορθώσω τη προηγούμενη φράση μου. ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Δεν θα χρησιμοποιήσω τον Τύπο τον καθημερινό της πόλεώς μου της Καλαμάτας;
ΠΡΟΕΔΡΕΥΩΝ (Παναγιώτης Ν. Κρητικός): Θα είχα την προσωπική μου άποψη, την υπεύθυνη άποψη ...
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Λυπάμαι, κύριε Πρόεδρε, αλλά έχετε κάνει λάθος μεγάλο νομίζω, θέλοντας να υποστηρίξετε τον Υπουργό.
ΠΡΟΕΔΡΕΥΩΝ (Παναγιώτης Ν. Κρητικός): Ορίστε, συνεχίστε γιατί δεν θέλω να παρέμβω επί της ουσίας, γιατί δεν είναι σωστό.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Είπα και επαναλαμβάνω χαρακτηριστικά ότι τον υπεδέχθη με αυτόν τον τρόπο, με τις συγκεντρώσεις, το Εργατικό Κέντρο Καλαμάτας. Ο δε Δήμαρχος, γιατί επεκαλέσθη παρουσία δικών μας ανθρώπων στις "μεγαλιώδεις" συγκεντρώσεις, όπως είπε, τα σεμινάρια εκεί, που οι άνθρωποι μετρώνται στα δάκτυλα της μίας χειρός, είπε ότι με τη συμπεριφορά σας, με την πολιτική σας, κύριε Πρωτόπαπα, συναγωνιζόμαστε τους ιθαγενείς της Γουαδελούπης. Αυτά τα είπε ο δήμαρχος και δεν τα είπα εγώ. Και τα επαναλαμβάνω γιατί με προκαλεί αυτήν τη στιγμή.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Θα μου δώσετε λίγο χρόνο για να τελειώσω, κύριε Πρόεδρε;
ΠΡΟΕΔΡΕΥΩΝ (Παναγιώτης Ν. Κρητικός): 'Οχι, κύριε συνάδελφε, τελείωσε ο χρόνος σας. Περί ανεργίας άλλωστε είναι το θέμα και αυτό έπρεπε να αποτελέσει το αποκλειστικό αντικείμενο, για να γίνεται και ουσιαστική συζήτηση.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Ευχαριστώ, κύριε Πρόεδρε!
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σπύρου έχει το λόγο. 
ΣΠΥΡΙΔΩΝ ΣΠΥΡΟΥ: Κύριε Πρόεδρε, κύριοι συνάδελφοι, το θέμα της ανεργίας απεδείχθη ότι είναι πάρα πολύ σοβαρό και ανεδείχθη στη σημερινή συζήτηση από όλες τις πτέρυγες και από τις τοποθετήσεις των συναδέλφων. Η ευθύνη σας, κύριοι της Κυβέρνησης, είναι μεγάλη για τη συνεχιζόμενη αύξηση της ανεργίας. Δεν είχα καμία αμφιβολία ότι θα επιχειρούσατε να υποβαθμίσετε το θέμα, γιατί παρελθοντολογείτε με ευκολία, όταν δεν μπορείτε να δικαιολογήσετε τα αδικαιολόγητα. Η κραυγή όμως απόγνωσης των ανέργων είναι δυνατή και θα γίνει η αγανάκτησή τους οργή.
Δεν μπορέσατε να δώσετε αξιόπιστες λύσεις γιατί η προσπάθειά σας είναι εγκλωβισμένη στις αγκυλώσεις που εσείς δημιουργήσατε και στον κομματισμό. Δεν γίνονται επενδύσεις, κύριε Υπουργέ, και οι ρυθμοί ανάπτυξης είναι πλασματικοί. Τα χρήματα πηγαίνουν δυστυχώς αλλού. Περηφανεύεστε ότι έχετε ακόμη σοσιαλιστικές ευαισθησίες. Κάποτε ήσασταν σοσιαλιστές και σας εμπιστευόταν ο λαός, το νέο ΠΑ.ΣΟ.Κ. όμως δεν έχει καμία σχέση με το χθεσινό. Σήμερα υπηρετείτε τη νέα οικονομική ολιγαρχία και φτιάχνετε τα νέα τζάκια μέσα απο το χρηματιστηριακό τζόγο, αλλά και μέσα από τις αναθέσεις των έργων με αδιαφανείς διαδικασίες. Τους συνδικαλιστές τους εκμεταλλευθήκατε και το συνδικαλισμό τον απονευρώσατε. Ανακαλύψατε ευτυχώς τώρα τελευταία τις μικρομεσαίες επιχειρήσεις, όταν για χρόνια σας το τονίζαμε.
'Ηταν ανάγκη, όμως, να τις γονατίσετε πρώτα, να κλείσουν εκατόν είκοσι οκτώ χιλιάδες μικρομεσαίες επιχειρήσεις και να βρεθούν χιλιάδες πολίτες στο δρόμο.
Ομιλείτε για την παιδεία, όταν πειραματίζεστε, όταν τα σχολεία είναι τριτοκοσμικά, όταν τα χρήματα για τη συντήρησή τους δίνονται με σταγονόμετρο, όταν τώρα, κατά τη διάρκεια της λειτουργίας του σχολικού έτους, γίνονται κάποιες εργασίες που όφειλαν να είχαν γίνει κατά τη θερινή περίοδο, για να μην υπάρχουν προβλήματα αυτήν τη στιγμή, και όταν για χρόνια ο κομματισμός, οι καταλήψεις, η προχειρότητα δημιούργησαν γενιές αγραμμάτων χωρίς επαγγελματικό προσανατολισμό, χωρίς όργανα, χωρίς κομπιούτερ, χωρίς καθηγητές.
Η χρηματοδότηση της παιδείας σαν ποσοστό επί του ΑΕΠ είναι το χαμηλότερο στην Ευρώπη, αλλά και τραγικά χαμηλό για τη χώρα μας. Χρόνια επιμένουμε και τονίζουμε ότι χρειάζεται να υπάρξει αύξηση πάνω από 5%. Τον εθνικό διάλογο, τον οποίο προτείναμε για την παιδεία, νομίζω ότι δεν τον επιθυμείτε.
Κύριε Υφυπουργέ, τη διαφάνεια την επικαλείσθε απ' ό,τι διαπιστώσαμε, αλλά δεν την επιδιώκετε. Ζητήσαμε τη δημιουργία της ανεξάρτητης διοικητικής αρχής για τον έλεγχο των προμηθειών και των δημοσίων έργων, που και αυτό το παραγκωνίσατε και αρνείστε συστηματικά. Η μίζα έγινε δυστυχώς εθνικό σπορ στον τόπο μας. Ο κομματισμός και η δυσκίνητη Δημόσια Διοίκηση εμποδίζει κάθε προσπάθεια δημιουργική.
Τα προγράμματα κατάρτισης δεν μπορούν να αφορούν όλη τη χώρα. Ο κάθε νομός έχει και την ιδιαιτερότητά του. Οι άνεργοι πρέπει να μπορούν να ζήσουν, να έχουν στοιχειώδη ιατροφαρμακευτική περίθαλψη, όπως και οι χρόνιοι άνεργοι. Ευχαριστώ πολύ.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο να τριτολογήσει.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Eργασίας και Κοινωνικών Ασφαλίσεων): Κύριε Πρόεδρε, πιστεύω ότι σήμερα έγινε μία θετική κουβέντα. Δεν έχει σημασία που διαφωνώ με πολλά από αυτά που είπαν οι συνάδελφοι, αλλά είναι φυσικό να υπάρχουν διαφορετικές απόψεις στη Βουλή. Σημαντικό είναι ότι κατέβαλαν όλοι μία προσπάθεια, με εξαίρεση μία γραφική φωνή που ερχόταν από το παρελθόν, ανεξαρτήτως τάσεων και κομμάτων να συμβάλουν στις πολιτικές αντιμετώπισης της ανεργίας.
Θα μου επιτρέψετε, όμως, κάποιες τελικές παρεμβάσεις.
Πρώτα-πρώτα, εγώ μίλησα για αναδιοργάνωση του ΟΑΕΔ και είπα ότι έχουμε έναν ΟΑΕΔ, που παρά τα μεγάλα βήματα που έχουν γίνει, ιδίως με τα κέντρα προώθησης απασχόλησης, δεν είναι αυτός που θέλουμε να κάνει πολιτική πάνω στον κάθε άνεργο. Σαφώς δεν μίλησα και δεν απεδέχθην ούτε σκάνδαλα ούτε οικονομικές ατασθαλίες. Αν, κύριε Παπαγεωργόπουλε, έχετε αποδείξεις γύρω από αυτά, δεν έχουμε καμία αντίρρηση -εμείς κάναμε ούτως ή άλλως ΕΔΕ- να τα πάτε στον εισαγγελέα. Εμείς δεν έχουμε να κρύψουμε τίποτα και τίποτα να φοβηθούμε.
Θα ήθελα, όμως, να επισημάνω κάτι. Δεν είναι σωστό, όταν έχουμε μερικές φορές απουσία πολιτικής, να προσπαθούμε να βάλλουμε πολιτικούς στόχους και κατευθύνσεις, οι οποίες έχουν γενικότερες αρνητικές επιπτώσεις και για το δημόσιο βίο και για την ίδια την πολιτική, με την ευρύτερη έννοια του όρου, θα έλεγα, και για την ίδια τη χώρα μας.
Εγώ θα επαναλάβω αυτό που είπα πριν. Υπάρχει στην Ελλάδα πρωτοφανής σεβασμός στους θεσμούς ελέγχου, μέτρα διαφάνειας και εντιμότητα από τις κυβερνητικές αποφάσεις στο δημόσιο βίο της χώρας. Αν εσείς έχετε να πείτε κάτι άλλο, παρακαλώ πολύ όνομα, επώνυμο, περίπτωση και στον εισαγγελέα. Γιατί σε αυτήν τη χώρα υπάρχει δικαιοσύνη και οφείλετε να πάτε στην δικαιοσύνη να καταθέσετε στοιχεία, ονόματα και επώνυμα. Ποτέ, μα ποτέ δεν είναι δυνατόν να διανοηθεί κανείς ότι μπορούμε να έχουμε γενικές αναφορές, γενικόλογους αφορισμούς, επικλήσεις και άλλες τέτοιες κινήσεις, οι οποίες δεν πείθουν κανέναν. Θέλω να πω ότι αυτό δεν βοηθάει.
'Oσον αφορά το ΠΑΣΟΚ, το ΠΑΣΟΚ, κύριοι συνάδελφοι, αντλεί τη δύναμή του από τον ελληνικό λαό και μόνο απ'αυτόν. Kαι είναι βέβαιο ότι ο ελληνικός λαός αναγνωρίζει ήδη που έχει οδηγήσει η πολιτική του ΠΑΣΟΚ. Και αυτό φαίνεται παντού. Φαίνεται γύρω μας, φαίνεται καθημερινά. Υπάρχει υγεία στην οικονομία, υπάρχει αυτήν τη στιγμή πολιτική της Ελλάδας που την φέρνει αναβαθμισμένη σε όλα τα διεθνή κέντρα. Υπάρχει αυτήν τη στιγμή μία πολιτική εσωτερικών αλλαγών, αναδιαρθρώσεων, ανταγωνιστικότητας, παντού. Η Ελλάδα μπορεί και πρωτοστατεί στα ζητήματα του πολιτισμού και του αθλητισμού, αλλά και βέβαια στα ζητήματα της κοινωνίας υπάρχουν τεράστια βήματα. Η Ελλάδα έχει πιάσει αυτήν τη στιγμή ερχόμενη από πολύ πίσω το 70% και πλέον του μέσου κοινοτικού όρου και την ευημερία των πολιτών της .
Στην επόμενη τετραετία θα ξεπεράσουμε με αυτούς τους ρυθμούς, με αυτήν τη πολιτική, γιατί θα είμαστε εμείς Κυβέρνηση, το 80%. Δεν λέω ότι θα τα λύσουμε όλα σε μια χρονιά. Λέω ότι θα ξεπεράσουμε και αυτά τα ποσοστά και να είσαστε βέβαιοι ότι και τα μέτρα που παίρνουμε για την απασχόληση και τα μέτρα που παίρνουμε για την ανεργία, αποδίδουν. 'Εχουν όνομα και επώνυμο. Γίνονται πράξη.
Εμείς θέλουμε να τα συζητήσουμε μαζί και να δουλέψουμε μαζί με όλους και μαζί με τους κοινωνικούς εταίρους, γιατί αυτό είναι ένα θέμα που δεν αφορά ένα κόμμα. Αφορά όλη την ελληνική κοινωνία. Και επειδή ξέρω ότι και εσείς έχετε τις αγωνίες σας για την ελληνική κοινωνία και το μέλλον της, είμαι βέβαιος ότι με τις πολιτικές που εφαρμόζουμε, θα πρέπει να συμφωνήσετε και θετικά να συμβάλετε.
ΠΡΟΕΔΡΕΥΩΝ (Παναγιώτης Ν. Κρητικός): Θα ήθελα να ανακοινώσω στο Σώμα ότι τη συνεδρίασή μας παρακολουθούν, αφού προηγουμένως ξεναγήθηκαν στην έκθεση "Αρχαίο Ελληνικό Θέατρο", δεκαεπτά μαθητές και δώδεκα συνοδοί δάσκαλοι από το δημοτικό σχολείο Μοσχολουρίου Καρδίτσας, καθώς επίσης και τριάντα δύο μαθητές και έξι συνοδοί-δάσκαλοι από το δημοτικό σχολείο Κέδρου Καρδίτσας.
Τους καλωσορίζουμε στο Κοινοβούλιο.
(Χειροκροτήματα από όλες τις πτέρυγες)
Ο κ. Μιχαλολιάκος έχει το λόγο.
ΒΑΣΙΛΕΙΟΣ ΜΙΧΑΛΟΛΙΑΚΟΣ: Κύριε Πρόεδρε, πράγματι η Ελλάδα έχει πετύχει ορισμένες πρωτιές, για τις οποίες όμως ο ελληνικός λαός δεν αισθάνεται καθόλου υπερήφανος, αλλά αντίθετα αισθάνεται περισσότερο μειονεκτικά. Ξεπεράσαμε το μέσο όρο ανεργίας της Ευρώπης, είμαστε πρωταθλητές στην ανεργία των νέων και είμαστε πρωταθλητές στις κοινωνικές ανισότητες. Είμαστε πρωταθλητές στη διαφθορά.
Και ο κ. Πρωτόπαπας δεν δικαιούται να αγνοεί ότι η Κυβέρνηση στην οποία συμμετέχει, απέρριψε την πρόταση νόμου της Νέας Δημοκρατίας για τη θέσπιση ανεξαρτήτου δημόσιας αρχής για τις κρατικές προμήθειες. Δεν δικαιούται να αγνοεί ότι τα δημόσια έργα δεν παραλαμβάνονται. Τίθενται σε λειτουργία, είτε είναι στάδια είτε είναι οδικά δίκτυα, χωρίς το κράτος να τα παραλαμβάνει. Γιατί βεβαίως εκεί εστιάζεται ένα πολύ μεγάλο ποσοστό της διαφθοράς, της συναλλαγής, αυτής που νοθεύει το δημοκρατικό πολίτευμα. Και τα απέφυγε αυτά ο κ. Πρωτόπαπας, ως πολιτική ηγεσία του Υπουργείου Εργασίας, που έχει στενή πολιτική σχέση με την απόγνωση των ανέργων.
Κύριε Πρόεδρε, ζούμε σε μια εποχή με ιδιαιτερότητες. Η σημερινή εποχή έχει αφαιρέσει από το νέο, η ίδια η ζωή, η εξέλιξη, ακόμη και το δικαίωμα στο αριστερό όνειρο. Και το λέει κάποιος, που ποτέ δεν είχε ανταποκριθεί στα όποια ελκυστικά στοιχεία είχε το αριστερό όνειρο. 'Ομως ήταν μια διέξοδος. Πίστευε ότι μέσα απο αυτό το αριστερό όνειρο μπορεί να αλλάξει την κοινωνία προς το καλύτερο.
Και σήμερα η Κυβέρνηση επιχειρεί να εγκλωβίσει μια ολόκληρη γενιά, που δικαιούται όνειρο στη ζωή και στο μέλλον, στην πολιτική των κουλοχέρηδων. Και δεν ανταποκρίνεται στη πρόκληση; Δεν αισθάνεται τουλάχιστον το καθήκον ως πολιτική ηγεσία του Υπουργείου Εργασίας να αντισταθεί μαζί με ολόκληρη την κοινωνία;
Αντί για εργασία, αντί για παιδεία, αντί για προοπτική, αντί για όραμα στους νέους, στήνουμε δίπλα στο σπίτι τους έναν κουλοχέρη; Και αυτό δεν είναι εκμαυλισμός; Αυτό δεν είναι διαφθορά; Και αν διαβάσουμε και κάτω απο τις γραμμές πως έχει στηθεί η υπόθεση των κουλοχέρηδων, ποιοι θα καρπωθούν τριάμισι τρισεκατομμύρια περίπου στα επόμενα δεκατέσσερα χρόνια στο όνομα της Ολυμπιάδας του 2004, αυτή δεν είναι η απόδειξη της διαφθοράς και της παρακμής;
Γι' αυτήν την παρακμή, να είστε βέβαιος, κύριε Υπουργέ, ότι εσείς και όλοι όσοι έχουν συμφέροντα απο τη δική σας Κυβέρνηση, υπερέβησαν τα όρια της ανοχής και της αντοχής μιας κοινωνίας, που έστω και αν είναι σε τροχιά παρακμής, σ' αυτό θα αντισταθεί και δεν θα το επιτρέψει.
Θα θέλαμε η πολιτική ηγεσία τουλάχιστον του Υπουργείου Εργασίας να είναι μαζί με την κοινωνία, όταν αποτελεσματικά θα παρέμβει, για να μην εγκατασταθούν οι κουλοχέρηδες. Να πάρετε θέση, κύριε Υπουργέ. 'Εχετε καθήκον.
ΠΡΟΕΔΡΕΥΩΝ (Παναγιώτης Ν. Κρητικός): 'Εχετε τον τελευταίο λόγο, κύριε Υπουργέ.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων):
Κύριε Πρόεδρε, πιστεύω ότι κατά τον καλύτερο τρόπο απεδείχθη αυτό το οποίο είπα και πριν. Κανένας συγκεκριμένος ισχυρισμός, καμία συγκεκριμένη καταγγελία, κανένα συγκεκριμένο στοιχείο για οτιδήποτε. Γενικές και αφηρημένες επικλήσεις, επειδή υπάρχει απορία ψάλτου. Και απορία ψάλτου σημαίνει βηξ, στη συγκεκριμένη περίπτωση σημαίνει κάτι άλλο πάνω στα γενικότερα ζητήματα της πολιτικής.
Εάν έχουμε οράματα εμείς, κύριε Μιχαλολιάκο; Είναι δυνατόν! Πρέπει να καταλάβουμε τελικά ποια είναι η παράταξη που αντλεί δυνάμεις από το λαό και ποια είναι η παράταξη που πάντα εκπροσωπούσε το μεγάλο κεφάλαιο.
(Θόρυβος - διαμαρτυρίες από την πτέρυγα της Νέας Δημοκρατίας)
Ξέρουμε πολύ καλά ποιοι πάντα εκπροσωπούσαν τα συμφέροντα. Ξέρουμε πολύ καλά τι έγινε σε αυτήν τη χώρα την περίοδο 1989-1993...
ΒΑΣΙΛΕΙΟΣ ΜΙΧΑΛΟΛΙΑΚΟΣ: Πέστε μας για την ταμπακέρα.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Στο Λαμπράκη να τα πείτε αυτά.
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριοι συνάδελφοι. 
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων):
Γνωρίζει πολύ καλά ο ελληνικός λαός το τι έγινε εκείνη την περίοδο γι' αυτό και φρόντισε μια ώρα αρχύτερα να σας κατατάξει στη θέση της Αξιωματικής Αντιπολίτευσης.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Στον Κόκκαλη να τα πείτε αυτά.
ΒΑΣΙΛΕΙΟΣ ΜΙΧΑΛΟΛΙΑΚΟΣ: Για την ταμπακέρα.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Εγώ δεν απολογούμαι σε κανέναν, κύριοι.
Το θέμα είναι σε τελική ανάλυση -όχι ασκώντας μια αδιέξοδη κατάσταση- να καταλάβουμε πού θέλουμε να πάμε αυτήν τη χώρα.
Εγώ δεν ξέρω που θέλετε να πάτε εσείς αυτήν τη χώρα. Αλλά επειδή επικαλεσθήκατε τη νέα γενιά για την οποία όλοι αγωνιζόμαστε και στην οποία έχουμε χρέος να παραδώσουμε ένα καλύτερο αύριο, εγώ θα σας πω που θέλουμε να πάμε αυτήν τη χώρα ...
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Εσείς θα την παραδώσετε ...
ΒΑΣΙΛΕΙΟΣ ΜΙΧΑΛΟΛΙΑΚΟΣ: Για την ταμπακιέρα πέστε μας.
ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, έχετε κάνει τόσες διακοπές. Σας παρακαλώ.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων):
Θέλουμε να πάμε λοιπόν τη χώρα, κύριε Μιχαλολιάκο ...
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Μαθήματα ηθικής θα μας κάνει ο κύριος Υπουργός;
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, καμία διακοπή.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων):...το 2004 σε μια Ελλάδα της ακμής, σε μια Ελλάδα που θα έχει τη δική της φωνή μέσα στην Ευρώπη, σε μια Ελλάδα ...
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Οι διεφθαρμένοι θα μιλήσουν για μας;
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων):...που θα είναι παράγοντας ειρήνης και ομαλότητας στα Βαλκάνια ...
ΒΑΣΙΛΕΙΟΣ ΜΙΧΑΛΟΛΙΑΚΟΣ: Πέστε μας για την ταμπακιέρα.
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριοι συνάδελφοι. Δεν σας διέκοψε κανένας. Ο κύριος Υπουργός έχει δικαίωμα να απαντήσει.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων):... σε μια Ελλάδα που ασκεί ένα τεράστιο περιφερειακό ρόλο στην περιοχή, σε μια Ελλάδα ανταγωνιστική...
ΒΑΣΙΛΕΙΟΣ ΜΙΧΑΛΟΛΙΑΚΟΣ: Για την ταμπακιέρα.
ΠΡΟΕΔΡΕΥΩΝ (Παναγιώτης Ν. Κρητικός): 'Εχει δικαίωμα να απαντήσει. Σας παρακαλώ.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων):...που με ψηλά το κεφάλι θα ξέρει να περπατάει στα δύσκολα, για μια Ελλάδα με κοινωνία ενωμένη, για μια Ελλάδα που να πρωτοπορεί με επικεφαλής τη νέα γενιά στους τομείς του πολιτισμού και του αθλητισμού στην Ολυμπιάδα του 2004, που με δικές μας κυβερνήσεις καταφέραμε να φθάσουμε. Και να είσθε βέβαιος ότι αυτή η Ελλάδα, η Ελλάδα της ακμής, η Ελλάδα της ισχυρής οικονομίας...
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Για τον τζόγο πέστε μας.
ΠΡΟΕΔΡΕΥΩΝ (Παναγιώτης Ν. Κρητικός): Είπατε εσείς. Παρακαλώ. 
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων):... η Ελλάδα της κοινωνίας, η Ελλάδα που έχει ψηλά το κεφάλι, θα είναι μια Ελλάδα που θα πάει μπροστά με το ΠΑ.ΣΟ.Κ. Και αν υπάρχουν κάποιες φωνές...
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Δεν ντρέπεσθε;
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριοι συνάδελφοι.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων):...που νοσταλγούν το παρελθόν δεν θα βρουν τίποτα.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Θα μας κάνει τον εισαγγελέα ο κύριος Υπουργός;
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριοι συνάδελφοι. Καμία καταχώριση των διακοπών εν είδει ομοβροντίας. Δεν είναι επιτρεπτό, κύριοι συνάδελφοι.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: ....
EΛΕΥΘΕΡΙΟΣ ΠΑΠΑΝΙΚΟΛΑΟΥ: ....
ΠΡΟΕΔΡΕΥΩΝ (Παναγιώτης Ν.Κρητικός): Κηρύσσεται περαιωμένη η συζήτηση επί της υπ' αριθμ. 6/12-10-99 επερώτησης Βουλευτών της Νέας Δημοκρατίας προς τον Υπουργό Εργασίας και Κοινωνικών Ασφαλίσεων, σχετικά με την πολιτική της Κυβέρνησης για την καταπολέμηση της ανεργίας.
Κύριοι συνάδελφοι, έχουν διανεμηθεί τα Πρακτικά της Τρίτης 5 Οκτωβρίου 1999 και της Τετάρτης 6 Οκτωβρίου 1999 και παρακαλώ το Σώμα για την επικύρωσή τους.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Ν.Κρητικός): Συνεπώς τα Πρακτικά της Τρίτης 5 Οκτωβρίου 1999 και της Τετάρτης 6 Οκτωβρίου 1999 επικυρώθηκαν.
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 15.08' λύεται η συνεδρίαση για τη προσεχή Δευτέρα 18 Οκτωβρίου 1999 και ώρα 18.00' με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης, σύμφωνα με την ημερήσια διάταξη.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

