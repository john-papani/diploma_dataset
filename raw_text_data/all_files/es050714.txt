ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’
ΣΥΝΕΔΡΙΑΣΗ   Ζ΄
Πέμπτη   14  Ιουλίου 2005

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών σελ.
2. ‘ Αδεια απουσίας της Βουλευτού κ. Α. Διαμαντοπούλου σελ.
3. Ανακοινώνεται ότι τη συνεδρίαση παρακολουθούν μαθητές από την Ελληνογαλλική Σχολή Αθηνών σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων.
 α) ι) Προς τον Υπουργό Αγροτικής Ανάπτυξης και τροφίμων σχετικά με τη λήψη μέτρων προκειμένου να μειωθεί το κόστος των φαρμάκων και των λιπασμάτων στην αγροτική παραγωγή κλπ σελ.
ιι) Σχετικά με τη λήψη μέτρων διασφάλισης της ελληνικής τευτλοκαλλιέργειας και της βιομηχανίας ζάχαρης κλπ σελ.
β) Προς τον Υπουργό  Υγείας και Κοινωνικής Αλληλεγγύης σχετικά με την ανάληψη από  το δημόσιο της ευθύνης  νοσηλείας και αποκατάστασης των ψυχικά αρρώστων και των βαριά αναπήρων κλπ σελ.
γ) ι) Προς τον Υπουργό  Μεταφορών και Επικοινωνιών σχετικά με τα προβλήματα της Ολυμπιακής Αεροπορίας  κλπ σελ.
ιι) Σχετικά με τους μισθούς των εργαζομένων στον ΟΣΕ και τον ΕΡΓΟΣΕ  σελ.
 
Γ΄ ΝΟΜΟΘΕΤΙΚΗ ΕΡΓΑΣΙΑ
1) Κατάθεση σχεδίου νόμου.
Οι Υπουργοί Εθνικής Παιδείας και Θρησκευμάτων, Εξωτερικών και Οικονομίας και Οικονομικών κατέθεσαν σχέδιο νόμου «Κύρωση Συμφωνίας σχετικά με τους όρους και τη διαχείριση της πρωτοβουλίας για το Ευρωπαϊκό Σχολικό Δίκτυο» σελ.
2) Ψήφιση στο σύνολο του σχεδίου νόμου του Υπουργείου Ανάπτυξης «Αντικατάσταση και συμπλήρωση του ν.703/1977 «Περί ελέγχου μονοπωλίων και ολιγοπωλίων και προστασίας του ελεύθερου ανταγωνισμού» σελ.
3) Συζήτηση επί των άρθρων και των τροπολογιών του σχεδίου νόμου του Υπουργείου Εθνικής Παιδείας και Θρησκευμάτων «Διασφάλιση της ποιότητας στην ανώτατη εκπαίδευση-Σύστημα μεταφοράς και συσσώρευσης πιστωτικών μονάδων- Παράρτημα διπλώματος» σελ.

ΟΜΙΛΗΤΕΣ
Α)  Επί των επικαίρων ερωτήσεων σελ.
ΑΓΟΡΑΣΤΟΣ Κ  σελ. 
ΑΝΔΡΙΑΝΟΠΟΥΛΟΣ Α. σελ.
ΚΟΝΤΟΣ Α. σελ.
ΚΩΝΣΤΑΝΤΟΠΟΥΛΟΣ Γ. σελ.
ΝΑΣΙΩΚΑΣ Ε. σελ.
ΝΕΡΑΝΤΖΗΣ Α. σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α. σελ.
ΤΣΙΟΓΚΑΣ Δ. σελ.
Β) Επί του σχεδίου νόμου του Υπουργείου Ανάπτυξης σελ.
ΣΙΟΥΦΑΣ Δ. σελ.
Γ) Επί του σχεδίου νόμου του Υπουργείου Εθνικής Παιδείας και Θρησκευμάτων σελ.
ΔΑΜΑΝΑΚΗ Μ. σελ.
ΔΡΑΓΑΣΑΚΗΣ Ι,.σελ.
ΠΑΝΤΕΛΑΚΗ Ε. σελ.
ΠΑΝΤΟΥΛΑΣ Μ. σελ.
ΣΠΗΛΙΟΠΟΥΛΟΣ Α. σελ.
ΤΑΛΙΑΔΟΥΡΟΣ Σ. σελ.

    
    ΠΡΑΚΤΙΚΑ ΒΟΥΛΗΣ
    ΙΑ΄ ΠΕΡΙΟΔΟΣ
    ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
    ΣΥΝΟΔΟΣ  Α΄
    ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
    ΘΕΡΟΥΣ 2005
    ΣΥΝΕΔΡΙΑΣΗ Ζ΄
    Πέμπτη 14 Ιουλίου 2005
    
    Αθήνα, σήμερα στις 14 Ιουλίου 2005, ημέρα Πέμπτη και ώρα 10.48΄   συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α΄ σύνθεση) για να συνεδριάσει υπό την προεδρία του                   Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.                 
    ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση. 
    Παρακαλείται ο κύριος Γραμματέας να ανακοινώσει τις αναφορές προς το Τμήμα. 
    (Ανακοινώνονται προς το Τμήμα από τον κ. Κωνσταντίνο Αγοραστό, Βουλευτή Λαρίσης, τα ακόλουθα: 
    Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Νομού Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία η Πανελλήνιος Ένωση των νεοελθόντων από το 1957 Ελλήνων Ποντίων  εκ Ρωσίας ζητεί τη λήψη μέτρων προστασίας και στήριξης των ομογενών από τη Ρωσία.
      2) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία ο Σύλλογος Δασκάλων Μειονοτικών Σχολείων Νομού Ξάνθης ζητεί τη σύσταση νέων οργανικών θέσεων στα Μειονοτικά Σχολεία της Θράκης.
      3) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε δημοσίευμα εφημερίδας στο οποίο καταγγέλλονται παράνομες μεταφορές στην Ελλάδα από Βαλκάνιους οδηγούς φορτηγών.
      4) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε δημοσίευμα εφημερίδας στο οποίο ζητείται να αγορασθούν αδρανή υλικά για να μπαζωθούν έργα του ΠΑΘΕ.
      5) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία Δήμαρχοι του Νομού Φθιώτιδας ζητούν να καταβάλλεται η χορηγία στους δημάρχους που συνταξιοδοτούνται από το Δημόσιο.
      6) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμος Υπάτης Φθιώτιδας ζητεί τον εκσυγχρονισμό και την ανακαίνιση του υδροθεραπευτηρίου Υπάτης.
      7) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο κ. Ζήσης Κουτκιάς ζητεί το μόνιμο διορισμό των αναπληρωτών  καθηγητών του άρθρου 13 του Ν. 3144/2003.
      8) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο κ. Παρασκευάς Μεγαγιάννης ζητεί να του χορηγηθεί σύνταξη αναπηρίας λόγω κλονισμού της ψυχικής του υγείας κατά την περίοδο των γεγονότων της Κύπρου.
      9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία Σύλλογοι και Φορείς Κριτσάς Λασιθίου ζητούν την αξιοποίηση και επισκεψιμότητα των αρχαιολογικών και βυζαντινών χώρων της περιοχής Κριτσάς Λασιθίου.
      10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί τη θέσπιση της υποχρεωτικότητας της εκπαίδευσης και των ατόμων με αναπηρία.
      11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύνδεσμος Πολιτικών Συνταξιούχων Νομού Λασιθίου ζητεί την αύξηση των συντάξεων των πολιτικών συνταξιούχων.
      12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Νεάπολης Λασιθίου ζητεί να επαναδημοπρατηθεί το σωφρονιστικό κατάστημα «ΚΡΗΤΗ» στη θέση Κουρούνες του Δήμου Νεάπολης Λασιθίου.
      13) Οι Βουλευτές Β΄ Πειραιώς, Λασιθίου και Β΄ Αθηνών κύριοι ΓΡΗΓΟΡΙΟΣ ΝΙΩΤΗΣ, ΜΙΧΑΛΗΣ ΚΑΡΧΙΜΑΚΗΣ και ΓΕΩΡΓΙΟΣ ΑΝΩΜΕΡΙΤΗΣ αντίστοιχα, κατέθεσαν αναφορά με την οποία ο κ. Στυλιανός Κυριακάτος, αγρότης, ζητεί να ελεγχθεί το παραεμπόριο στα ανθοκομικά προϊόντα.
      14) Οι Βουλευτές Β΄ Πειραιώς, Λασιθίου και Β΄ Αθηνών κύριοι ΓΡΗΓΟΡΙΟΣ ΝΙΩΤΗΣ, ΜΙΧΑΗΛ ΚΑΡΧΙΜΑΚΗΣ και ΓΕΩΡΓΙΟΣ ΑΝΩΜΕΡΙΤΗΣ αντίστοιχα, κατέθεσαν αναφορά με την οποία ο κ. Αθανάσιος Παπαδήμας διαμαρτύρεται για ποσά περαίωσης φορολογικών  υποθέσεων που καλούνται να καταβάλουν  οι μικροέμποροι.
      15) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε δημοσιεύματα εφημερίδων τα οποία αναφέρονται στις παράνομες οικοδομικές δραστηριότητες σε δασικές εκτάσεις του Παρνασσού.
      16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται ο περιορισμός του ωραρίου λειτουργίας του Σταθμού Αιγίου από τον ΟΣΕ.
      17) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται η ρύπανση του Κορινθιακού Κόλπου από τη ρίψη ραδιενεργούς κόκκινης λάσπης από την «Αλουμίνιον Ελλάδος».
      18) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε δημοσίευμα εφημερίδας το οποίο αναφέρεται στις κρίσεις προϊσταμένων στη ΣΔΟΕ Κρήτης.
      19) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία ο Σύλλογος Εργαζομένων Γενικού Νομαρχιακού Νοσοκομείου Ζακύνθου καταγγέλλει την πλήρη έλλειψη προσωπικού από το πιο πάνω νοσοκομείο.
      20) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία η Ένωση Υπαλλήλων Πυροσβεστικού Σώματος Περιφέρειας Ηπείρου ζητεί να καλυφθούν οι ελλείψεις προσωπικού των Πυροσβεστικών Υπηρεσιών της Ηπείρου.
      21) Η Βουλευτής Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί τη λήψη μέτρων για τη θέσπιση της υποχρεωτικότητας της εκπαίδευσης των ατόμων με αναπηρία.
      22) Η Βουλευτής Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία η Ένωση Συντακτών Ημερησίων Εφημερίδων Μακεδονίας – Θράκης ζητεί να εκπληρωθούν όλες οι οικονομικές υποχρεώσεις της Μακεδονικής Εκδοτικής Εκτυπωτικής Α.Ε. προς τους εργαζόμενους.
      23) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία ο Σύλλογος Προστασίας Περιβάλλοντος κατοίκων Βάρης ζητεί την ακύρωση της υπ. αριθμ. 192/2004 της 8.11.04 απόφασης του Δημοτικού Συμβουλίου Βάρης που αφορά στην επέκταση του ΓΠΣ Βάρης.
      24) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία το Εργατοϋπαλληλικό Κέντρο Αρκαδίας ζητεί τον εκσυγχρονισμό του ΟΣΕ και την αναβάθμιση των υπηρεσιών του.
      25) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία η Πανελλήνια Ένωση Τεχνολογίας Ανελκυστήρων και Κυλιόμενων Κλιμάκων ζητεί να γίνεται συχνότερος και ουσιαστικότερος έλεγχος στους ανελκυστήρες.
      26) Η Βουλευτής Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία η Ένωση Επιστημόνων Ερευνητών Υπουργείου Γεωργίας ζητεί την πλήρη σύνθεση του ΔΣ του ΕΘΙΑΓΕ, την πάγια και επαρκή χρηματοδότησή του κλπ..
      27) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία ο Δήμος Καλαμάτας ζητεί να αποτραπεί η εγκατάσταση και λειτουργία θερμοηλεκτρικού εργοστασίου στο Ακριτοχώρι Πυλίας του Νομού Μεσσηνίας.
      28) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία το Τοπικό Τμήμα Πιερίας της Πανελλήνιας Ένωσης Πτυχιούχων Τεχνολόγων Γεωπόνων ζητεί την κατάργηση του κριτηρίου της εντοπιότητας στις προσλήψεις εποχικού προσωπικού του ΟΠΕΚΕΠΕ.
      29) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Συντονιστική Επιτροπή ΠΑΣΟΚ του Δήμου Αγίου Νικολάου ζητεί την πρόσληψη προσωπικού και τη βελτίωση των υποδομών στους αρχαιολογικούς χώρους του Δήμου Αγίου Νικολάου.
      30) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσσίευμα εφημερίδας το οποίο αναφέρεται στα οικονομικά προβλήματα του Συλλόγου ΑΜΕΑ Ιεράπετρας.
      31) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Νάξου ζητεί τη συντήρηση και επέκταση του 1ου Δημοτικού Σχολείου Νάξου και του Δημοτικού Σχολείου Γαλήνης.
      32) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία  ο Δήμαρχος Δρυμαλίας ζητεί να χρηματοδοτηθούν τα υπό εξέλιξη έργα στην Ορεινή Νάξο.
      33) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία το Εργατικό Κέντρο Νομού Λάρισας καταγγέλλει την πορεία εμπορευματοποίησης της πρωτοβάθμιας ιατρικής και προβάλλει σχετικά αιτήματα ώστε να ανακοπεί η πορεία αυτή.
      34) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία το Εργατικό Κέντρο Νομού Λάρισας καταγγέλλει ότι οι 150 εργαζόμενοι στη Θεσσαλική Εταιρεία Ψυχικής Υγείας – Περίθαλψης και Αποκατάστασης παραμένουν απλήρωτοι εδώ και πέντε μήνες.
      35) Οι Βουλευτές Β΄ Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία ο Σύλλογος Εργαζομένων στο Θεραπευτήριο Χρόνιων Παθήσεων Παίδων Κομοτηνής ζητεί την επίλυση προβλημάτων λειτουργίας του πιο πάνω Θεραπευτηρίου.
      36) Οι Βουλευτές Β΄ Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία η Ένωση Προσωπικού Λιμενικού Σώματος Κεντρικής Μακεδονίας ζητεί την ίδρυση νέας Περιφερειακής Διοίκησης Λ.Σ. στην Κεντρική Μακεδονία, τη στελέχωση των Λιμενικών Αρχών κλπ..
      37) Οι Βουλευτές Β΄ Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία η Ένωση Αστυνομικών Υπαλλήλων Νομού Ροδόπης ζητεί την ικανοποίηση θεσμικών, οικονομικών και ασφαλιστικών αιτημάτων των μελών της.
      38) Οι Βουλευτές Αχαΐας και Β΄ Αθηνών κύριοι ΠΑΝΑΓΙΩΤΗΣ ΚΟΣΙΩΝΗΣ και ΑΝΤΩΝΗΣ ΣΚΥΛΛΑΚΟΣ αντίστοιχα, κατέθεσαν αναφορά με την οποία η Ένωση Προσωπικού Λιμενικού Σώματος Νομού Κεφαλληνίας και Ιθάκης – Ζακύνθου – Ηλείας ζητεί την επίλυση προβλημάτων του προσωπικού των Λιμεναρχείων και Λιμενικών Σταθμών Κεφαλλονιάς – Ιθάκης, Ζακύνθου και Ηλείας.
      39) Οι Βουλευτές Β΄ Αθηνών και Α΄ Αθηνών κ. ΑΝΤΩΝΗΣ ΣΚΥΛΛΑΚΟΣ και κ. ΛΙΑΝΑ ΚΑΝΕΛΛΗ αντίστοιχα, κατέθεσαν αναφορά με την οποία η Ένωση Υπαλλήλων Πυροσβεστικού Σώματος Περιφέρειας Ηπείρου ζητεί την ικανοποίηση οικονομικών, θεσμικών και τοπικών αιτημάτων των υπαλλήλων του Π.Σ. που απασχολούνται στην περιοχή της Ηπείρου.
      40) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία το Εργατικό Κέντρο Νομού Λάρισας ζητεί την αναβάθμιση της ιατρικής περίθαλψης των κατοίκων της περιοχής του.
      41) Οι Βουλευτές Β΄ Αθηνών και Α΄ Πειραιώς κ. ΑΝΤΩΝΗΣ ΣΚΥΛΛΑΚΟΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία Συνεργαζόμενες Ομοσπονδίες Συνταξιούχων ΙΚΑ – ΤΕΒΕ – ΤΣΑ – ΝΑΤ – ΕΛΤΑ – ΤΑΕ – ΟΤΑ – ΔΗΜΟΣΙΟΥ ζητούν την επιστροφή των παράνομα παρακρατηθέντων του ΛΑΦΚΑ.
      42) Οι Βουλευτές Α΄ Αθηνών και Α΄ Πειραιώς κυρίες ΛΙΑΝΑ ΚΑΝΕΛΛΗ και ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία η κ. Σοφία Σερπετζόγλου – Στασινοπούλου, υπάλληλος του Δημοτικού Βρεφονηπιακού Σταθμού Περιστερίου, διαμαρτύρεται για την απομάκρυνσή της από τη θέση προϊσταμένης της τμήματος Διοίκησης – Διαχείρισης  και τη μη αποκατάστασή της παρά τις δικαστικές αποφάσεις που τη δικαιώνουν.
    Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 8561/8-3-05 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. Φ900α/4508/7854/28-3-05 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 8561/8-3-2005 ερώτησης, που κατέθεσε η Βουλευτής κ, Ασημίνα Ξηροτύρη-Αικατερινάρη, με θέμα τις προοπτικές εξέλιξης της ΕΛΒΟ Θεσσαλονίκης, σας γνωρίζουμε τα ακόλουθα:
      Η Αμυντική Βιομηχανία, επομένως και η ΕΛ.Β.Ο., δεν αφορά μόνο στην Εθνική Άμυνα, αλλά και στην Εθνική .οικονομία γενικότερα, με τη διασφάλιση και δημιουργία νέων θέσεων εργασίας, την εξοικονόμηση συναλλάγματος και την ανάπτυξη τεχνολογιών αιχμής.
      Το Υπουργείο Εθνικής Άμυνας, έχοντας αναγνωρίσει τα σημαντικά οικονομικά και στρατηγικά πλεονεκτήματα των φορέων παραγωγής τεχνολογίας στους παραπάνω τομείς,. είναι διατεθειμένο να επωμισθεί την ενίσχυσή τους σε κεφάλαια και ανθρώπινο δυναμικό, που απαιτείται για τη δημιουργία των αναγκαίων υποδομών.
      Παράλληλα, συμβάλλει στον καλύτερο σχεδιασμό της ελληνικής συμμετοχής δίνοντας σημαντικό κομμάτι από τον προγραμματισμό των εξοπλισμών - 15ετές ΕΜΠΑΕ, ώστε να είναι σε θέση οι ελληνικές επιχειρήσεις να αξιοποιήσουν σωστά την επενδυτική τους δραστηριότητα. Η Γενική Γραμματεία .οικονομικού Σχεδιασμού και Αμυντικών Επενδύσεων επεξεργάζεται και μελετά σε βάθος τις ευκαιρίες που αναδεικνύονται για τις Ελληνικές Βιομηχανίες μέσω της συμμετοχής τους στο εξοπλιστικό πρόγραμμα.
      Σημαντικό κεφάλαιο σε όλη αυτή την προσπάθεια είναι η καλλιέργεια συνθηκών υγιούς ανταγωνισμού στον οποίο συμμετέχουν όλες οι δημιουργικές δυνάμεις που επενδύουν στην τεχνολογία, στη γνώση και στο ανθρώπινο δυναμικό.
      Τα προβλήματα σχετικά με την υπογραφή νέων συμβάσεων και την ανάληψη έργων δεν δημιουργήθηκαν τον τελευταίο χρόνο, αλλά αφορούν στη σχεδόν εξ ολοκλήρου μη ανταπόκριση του Ελληνικού Δημοσίου στις δεσμεύσεις που απέρρεαν από το αναθεωρημένο Επιχειρησιακό Σχέδιο της ΕΛΒΟ, περιόδου 2002-2006, το οποίο εγκρίθηκε το Σεπτέμβριο του 2001.
      Είναι φανερό, δηλαδή, ότι το Επιχειρησιακό Σχέδιο, περιόδου 2001 2006, είχε εγκαταλειφθεί από την προηγούμενη Κυβέρνηση με συνέπεια να ολοκληρώνονται μέσα στο 2004 τα παλαιά προγράμματα.
      Σε ό,τι αφορά στον τελευταίο χρόνο, υπογράφηκαν οι παρακάτω συμβάσεις:
      1) Στις 23.6.2004 η Σύμβαση 0120Δ/04 με το ΓΕΣ για ανακατασκευές οχημάτων ύψους 2.575.886,31 €. Η σύμβαση αυτή αφορά στο 20 έτος πενταετούς συμβάσεως - πλαισίου και με την υπογραφή της περιορίστηκε το αντικείμενο του έτους αυτού στο 50% του προβλεπόμενου (60 οχήματα έναντι 120 προβλεπομένων). Οι εργασίες υλοποίησης της συμβάσεως είχαν αρχίσει, λόγω του επείγοντος, από τις αρχές του έτους και ολοκληρώθηκαν τον Αύγουστο.
      2) Στις 26.7.2004 η Σύμβαση 0046Γ/04 με το ΓΕΣ για ανταλλακτικά ύψους 308.410,60 €.
      3) Στις 27.7.2004 η Σύμβαση 0121Γ/04 με το ΓΕΣ για ανταλλακτικά ύψους 1.366.169,95 €.
      4) Στις 21.9.2004 η Σύμβαση 136/04 με την Π.Α. για ανταλλακτικά ύψους 198.113,25 €.
      Σχετικά με την προμήθεια οχημάτων, βρίσκονται σε εξέλιξη κατόπιν συνεργασίας της εταιρίας «ΕΛΒΟ ΑΒΕ» και αρμόδιων φορέων του ΓΕΣ-ΓΓΟΣΑΕ, διαδικασίες για σύναψη 5ετών συμβάσεων προμήθειας ανταλλακτικών για οχήματα STEYR 21/2 τόνων και M/S 1/4- 1/4 τόνων.
      Επίσης, τον Ιούλιο του 2004 ολοκληρώθηκε, από την εταιρία ΕΛΒΟ ΑΒΕ, ανακατασκευή 60 λεωφορείων, στα πλαίσια υλοποίησης του 20υ συμβατικού έτους της υπ' αριθμ. 0313Δ/2000 Σύμβασης - Πλαίσιο 5ετούς διαρκείας. Το πρόγραμμα ευρίσκεται σε εξέλιξη με τη συμμετοχή και των τριών κλάδων των Ε.Δ.
      Αξίζει να σημειωθεί, ότι στα πλαίσια της πενταετούς Σύμβασης Πλαίσιο για ανακατασκευές ειδικοποιημένων οχημάτων, το Μάρτιο του έτους 2005 προωθήθηκαν τριάντα (30) οχήματα για ανακατασκευή (11 λεωφορεία, 14 υδροφόρα και 5 πυροσβεστικά) και μέχρι τις 25 Απριλίου του ίδιου έτους θα έχουν προωθηθεί οι ανακατασκευές ακόμα έξι (6) λεωφορείων και δέκα (10) βυτιοφόρων. Η εξέλιξη της ως άνω σύμβασης καθορίζεται από τη δυναμικότητα αποδοχής της εταιρίας των προς επισκευή υλικών.
      Για την Ελληνική Αμυντική Βιομηχανία, κρατική και ιδιωτική, το έτος 2004 πληρώθηκαν προγράμματα αξίας 178 εκατ. ευρώ. Για την ΕΛΒΟ τα προγράμματα που πρόκειται σύντομα να ανατεθούν ανέρχονται σε περίπου 180 εκατ. ευρώ. Τα προγράμματα αυτά έχουν αυξημένη ΕΠΑ.
      Το ΥΠΕΘΑ, στα πλαίσια του ενδιαφέροντός του για την ανάπτυξη των Αμυντικών Βιομηχανιών, και βεβαίως για την ΕΛ.Β.Ο, καθώς αποτελούν σημαντικό κομμάτι της Οικονομίας, αλλά και πυλώνα της Εθνικής Άμυνας, διαμορφώνει τα προγράμματα των επιχειρησιακών αναγκών των Ενόπλων Δυνάμεων, σε όφελος της Ελληνικής Βιομηχανίας, μέσα στα πλαίσια του υγιούς ανταγωνισμού με γνώμονα ταυτόχρονα την αύξηση της απασχόλησης.
      Επιθυμία της πολιτικής ηγεσίας του Υπουργείου Εθνικής Άμυνας, με την αναγκαία συνδρομή των διοικήσεων των εταιρειών και των εργαζομένων, είναι να στηρίξει μια συντονισμένη προσπάθεια για να καταστεί η ΕΛΒΟ ανταγωνιστική και να ανταποκριθεί στις προκλήσεις των καιρών.
      Η Κυβέρνηση ανοίγει νέους δημιουργικούς ορίζοντες για την Ελληνική Αμυντική Βιομηχανία; κρατική και ιδιωτική, εντατικοποιεί τις προσπάθειές της για οικονομική ανάπτυξη, προσέλκυση επενδύσεων και τεχνογνωσίας, αύξηση της απασχόλησης και δημιουργία νέων θέσεων εργασίας, λαμβάνοντας πάντα υπόψη την κοινωνική διάσταση σε όλες τις εφαρμοζόμενες πολιτικές της.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      2. Στην με αριθμό 8884/17-3-05 ερώτηση των Βουλευτών κυρίων Παναγιώτη Ρήγα και Γεωργίου Παπαγεωργίου δόθηκε με το υπ’ αριθμ. 7549/139/31-3-05 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ'αριθμ.πρωτ.8884/17.3.05 ερώτηση που κατατέθηκε στη Βουλή από τους Βουλευτές κυρίους  Pήγα Παναγιώτη και κ. Παπαγεωργίου Γεώργιο, σχετικά με την ασφάλιση στον ΟΓΑ μετακλητών αλλοδαπών που προσκαλούνται να ασχοληθούν στην αγροτική οικονομία, σας πληροφορούμε τα εξής:
      Σύμφωνα με το άρθρο 7 παραγρ.6 του ν.3232/04, οι αλλοδαποί εργαζόμενοι που προσκαλούνται να ασχοληθούν στην αγροτική οικονομία ή σε επιχειρήσεις ή εκμεταλλεύσεις φυτικής ή ζωικής παραγωγής καθώς και ως αλιεργάτες μέσης και παράκτιας αλιείας, ασφαλίζονται στον ΟΓΑ με την είσοδό τους στην χώρα. Ο προσκαλών με την αποστολή της πρόσκλησης υποχρεούται να ενημερώσει συγχρόνως τον ΟΓΑ για τον αριθμό. των μετακαλούμενων αλλοδαπών, τα ατομικά τους στοιχεία, το χρονικό διάστημα απασχόλησής τους καθώς και το είδος της απασχόλησης στην αγροτική οικονομία.
      Με την είσοδό τους στη χώρα ο προσκαλών υποχρεούται επί πλέον σε υποβολή Βεβαίωσης Απασχόλησης στον ΟΓΑ εντός δέκα (10) ημερών από την είσοδο και στην καταβολή του συνόλου των ασφαλιστικών εισφορών για το σύνολο του χρόνου μετάκλησης. Ως κατώτατη ασφαλιστική κατηγορία όσων απασχολούνται σύμφωνα με την παράγραφο αυτή ορίζεται η 5η.
      Πέραν των ανωτέρω, από τις Υπηρεσίες μας καταγράφονται τα προβλήματα που δημιουργούνται από την εφαρμογή της διάταξης αυτής και εξετάζονται ούτως ώστε με γνώμονα το γενικότερο συμφέρον, την ανάπτυξη της αγροτικής οικονομίας σε συνδυασμό με τα συμφέροντα των ασφαλισμένων και τη διασφάλιση του ασφαλιστικού συστήματος, να προβούμε στις ενδεικνυόμενες ενέργειες.
      Ο Υφυπουργός
      ΝΙΚ. ΑΓΓΕΛΟΠΟΥΛΟΣ»
      3. Στην με αριθμό 8836/16-3-05 ερώτηση του Βουλευτή κ. Νικολάου Κορτσάρη δόθηκε με το υπ’ αριθμ. 28268/ΙΗ/30-3-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 8836/16-3-2005 την οποία. κατέθεσε ο Βουλευτής κ. Νικ. Κορτσάρης, και αφορά στα τέκνα των Ελλήνων Αξιωματικών που υπηρετούν στην Κύπρο, σας γνωρίζουμε τα ακόλουθα:
      Σύμφωνα με την κείμενη νομοθεσία (Φ.152/Β6/1504/23-5-2001 ΦΕΚ 659-Τ.Β΄ Υπουργική Απόφαση), η ειδική κατηγορία 3 του άρθρου 1 της ανωτέρω υπουργικής απόφασης (Ελλήνων αποφοίτων ξένων Λυκείων ή αντίστοιχων σχολείων που λειτουργούν στο εξωτερικό) περιέχει δύο υποκατηγορίες (περίπτ. ι & ιι).
      Στην υποκατηγορία (ι) υπάγονται οι υποψήφιοι που έχουν αποκτήσει απολυτήριο ξένου σχολείου που λειτουργεί στο εξωτερικό και το οποίο ακολουθεί πρόγραμμα σπουδών χώρας - μέλους της Ευρωπαϊκής Ένωσης (Ε.Ε.), με συνέπεια στην εν λόγω υποκατηγορία να ανήκουν πλέον και οι Έλληνες πολίτες του εξωτερικού που έχουν αποφοιτήσει από σχολεία που λειτουργούν στα νέα προσφάτως ενταχθέντα κράτη- μέλη της Ευρωπαϊκής Ένωσης (Ε. Ε.) (Κύπρος κ.λ.π.).
      Με την εν λόγω ειδική κατηγορία έχουν δικαίωμα να υποβάλουν τα δικαιολογητικά τους κα! τα τέκνα Ελλήνων στρατιωτικών που υπηρετούν στην Κύπρο και τελειώνουν ης δύο τελευταίες τάξεις σε σχολείο Β/θμιας Εκπαίδευσης της Κύπρου (Λύκειο), προκειμένου να εισαχθούν στην Τριτοβάθμια Εκπαίδευση της χώρας μας. Το ποσοστό των θέσεων που διατίθεται στους υποψηφίους της υποκατηγορίας αυτής είναι 1,5%.
      Τα παιδιά των Ελλήνων στρατιωτικών που υπηρετούν στην Κύπρο έχουν δικαίωμα, αν επιθυμούν, να διεκδικήσουν την εισαγωγή τους στην Τριτοβάθμια Εκπαίδευση, της χώρας μας συμμετέχοντας στις Παγκύπριες Εξετάσεις που διενεργούνται από το Υπουργείο Παιδείας και Πολιτισμού της Κύπρου. Διευκρινίζεται όμως ότι μπορούν να επιλέξουν μόνο μία από τις δύο περιπτώσεις των εξετάσεων.
      Ο Υφυπουργός
      ΣΠ. ΤΑΛΙΑΔΟΥΡΟΣ»
      4. Στην με αριθμό 8904/17-3-05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. Β13-138/7-4-05 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στις uπ' αριθμ. 8904/17-3-05, ερώτηση που κατέθεσε στη Βουλή των Ελλήνων ο Βουλευτής κ. Μ. Στρατάκης με θέμα «Παγκόσμια Ημέρα Καταναλωτή», και κατά το μέρος που τα διαλαμβανόμενα σε αυτή εμπίπτουν στις αρμοδιότητες μας, σας γνωστοποιούμε τα ακόλουθα:
      Α. Σχετικά με τη λήψη μέτρων για τον έλεγχο των αυξήσεων.
      Δυνάμει της Αγορανομικής Διάταξης 16/92, οι τιμές πώλησης, των πάσης φύσεως αγαθών και υπηρεσιών και στο σύνολο σχεδόν των ειδών διατροφής, διαμορφώνονται ελεύθερα με εξαίρεση μόνο τα οπωρολαχανικά και τις παιδικές τροφές, των οποίων οι τιμές εξακολουθούν να υπάγονται σε καθεστώς ελέγχου.
      Η απελευθέρωση αυτή των τιμών, ήταν απόρροια της επιτακτικής ανάγκης εναρμόνισης της οικονομίας της ελληνικής αγοράς, προς τις αντίστοιχες οικονομίες των λοιπών Κ-Μ της Ε.Ε., σε τρόπο ώστε να λειτουργήσει και στην χώρα μας ο ανταγωνισμός, προς τελικό όφελος του καταναλωτικού κοινού, το οποίο για να διασφαλίζει τα οικονομικά του συμφέροντα, απέναντι σε μια απελευθερωμένη αγορά θα πρέπει να ερευνά την αγορά αυτή, προκειμένου να προμηθεύεται τα είδη διατροφής της αρεσκείας του και στις συμφέρουσες γι' αυτό τιμές.
      Επίσης σημειώνουμε ότι σε επίπεδο αγοράς Πρωτεύουσας η παρακολούθηση - αξιολόγηση -εξέλιξη των τιμών πραγματοποιείται μέσω τιμοληπτικής καταγραφής των τιμών βασικών ειδών διατροφής που διαμορφώνονται σε Σούπερ-Μάρκετ, Λαϊκές αγορές και λοιπά καταστήματα, παράλληλα δε μέσω του θεσμοθετημένου ΠΑΡΑΤΗΡΗΤΗΡΙΟΥ ΤΙΜΩΝ, που λειτουργεί πιλοτικά μόνο για Αθήνα στην Διεύθυνση Τιμών Τροφίμων- Ποτών της Γ.Γ.Ε. του Υπουργείου Ανάπτυξης, παρακολουθείται η εξέλιξη των τιμών στα οπωρολαχανικά, που διαμορφώνονται σε επίπεδο παραγωγού, Κεντρικών Αγορών, Λαϊκών Αγορών και Οπωροπωλείων.
      Παράλληλα στο ΥΠΑΝ ευρίσκεται σε εξέλιξη (αξιολόγηση τεχνικών προσφορών) και διαγωνισμός που αφορά την προμήθεια ολοκληρωμένου συστήματος Παρατηρητηρίου Τιμών που θα καλύψει όλη την γκάμα τόσο των προϊόντων τροφίμων και βιομηχανικών όσο και τις παρεχόμενες υπηρεσίες κατά τρόπο ώστε το Υπουργείο Ανάπτυξης να έχει σαφή εικόνα των επιπέδων των διαμορφωμένων τιμών τόσο για την Αθήνα όσο και για όλη την Επικράτεια.
      Περαιτέρω δε μέτρα λαμβάνονται με νομοθετικές ρυθμίσεις. Συγκεκριμένα, ισχύουν οι Αγορανομικές Διατάξεις:
      α) Αριθμ.11/2003 «σχετικά με υποβολή τιμοκαταλόγων - προαναγγελία μεταβολής τιμών -υποβολή κοστολογικών κ.λπ. στοιχείων» βάσει της οποίας Βιομηχανίες -Βιοτεχνίες -Εισαγωγείς υψηλής οικονομικής στάθμης , που προτίθενται να αυξήσουν τις τιμές σε βασικά είδη και υπηρεσίες υποχρεούνται να ενημερώνουν τις αρμόδιες Διευθύνσεις της Γ.Γ. Εμπορίου για τις εν λόγω αυξήσεις τουλάχιστον 30 ημέρες πριν την εφαρμογή τους. Οι προαναγγελίες αυτές αξιολογούνται από τις Υπηρεσίες με παράλληλη ενημέρωση της Πολιτικής Ηγεσίας.
      β) Αριθμ.16/2003 «υπαγωγή στην αγορανομική κατηγορία των διατιμημένων ή ελεγχόμενου κέρδους των τιμών εδωδίμων προϊόντων τροφίμων- ποτών και ορισμένων ειδών όπως καφέδες, χυμοί κ.λπ. που διατίθενται ή προσφέρονται από επιχειρήσεις και λοιπούς πωλητές σε συγκεκριμένους χώρους και σημεία», όπως Αεροδρόμια, Νοσοκομεία, Σταθμούς Υπεραστικών Λεωφορείων.
      Επίσης, σας γνωρίζουμε ότι, ισχύει ο Νόμος 703/77, όπως τροποποιήθηκε και ισχύει «περί προστασίας του ελεύθερου ανταγωνισμού», αρμοδιότητας της Επιτροπής Ανταγωνισμού, Νόμος που θεσπίζει κανόνες για την διασφάλιση του υγιούς ανταγωνισμού, και που επιβάλλει κυρώσεις, κατά επιχειρήσεων, που για ίδιο και μόνο οικονομικό όφελος ,διαστρεβλώνουν τους κανόνες αυτούς, μέσω εφαρμογής αθέμιτων πρακτικών /δεσπόζουσα θέση, εναρμονισμένη πρακτική, ολιγοπωλιακές ή μονοπωλειακές καταστάσεις κλπ.
      Β. Προστασία του καταναλωτή από προϊόντα κακής ποιότητας
      Η κυκλοφορία, διάθεση, εισαγωγή και εμπορία καταναλωτικών αγαθών διέπεται από εθνική και κοινοτική νομοθεσία για τη γενική ασφάλεια των προϊόντων. Συγκεκριμένα η Οδηγία 2001/95/ΕΚ «Γενική Ασφάλεια των Προϊόντων» εντάχθηκε στην Ελληνική Νομοθεσία με την αριθ. Ζ3-2810/14-12-2004 (ΦΕΚ 188518/20-12-2004) Κοινή Υπουργική Απόφαση (ΚΥΑ) και το Νόμο 2251/94 «Προστασία των Καταναλωτών». Η προθεσμία για ενσωμάτωση της Οδηγίας 2001/95/ΕΚ ήταν 15-1-2004, όμως εκκρεμούσε η λειτουργία της ομάδας εργασίας, η οποία συνεδρίασε για πρώτη φορά στις 18-2-2004 και ολοκλήρωσε τις εργασίες της στις 4-5-2004.
      	Σύμφωνα με τον Νόμο 2251/94:
      1. Οι προμηθευτές υποχρεούνται να διαθέτουν μόνο ασφαλή προϊόντα στην αγορά (άρθρο 7).
      2. Προβλέπεται η επιβολή διοικητικών κυρώσεων στους παραβάτες του Νόμου αυτού από τον Υπουργό Ανάπτυξης (άρθρο 14).
      Η νέα Οδηγία 2001/95/ΕΚ, η οποία αποτελεί αναθεώρηση της παλαιότερης Οδηγίας 92/59/ΕΟΚ, έγινε προκειμένου να συμπληρωθούν, να ενισχυθούν ή να διευκρινισθούν ορισμένες από τις διατάξεις της παλαιότερης Οδηγίας για το ίδιο θέμα.
      Συγκεκριμένα με τη νέα Οδηγία εξασφαλίζεται ανώτερο επίπεδο προστασίας της υγείας και της ασφάλειας των καταναλωτών διότι εισάγονται: 
      1. Επιπλέον υποχρεώσεις των παραγωγών και διανομέων για ανάκληση τυχόν επικίνδυνων προϊόντων και όχι μόνον υποχρέωση για απόσυρση.
      2. Υποχρέωση των παραγωγών και διανομέων να κοινοποιούν στις αρμόδιες αρχές επικίνδυνα προϊόντα που γνωρίζουν.
      3. Η λειτουργία Ευρωπαϊκού δικτύου των αρχών που είναι αρμόδιες στα Κράτη Μέλη για την ασφάλεια προϊόντων ιδίως υπό την μορφή διοικητικής συνεργασίας.
      4. Η αποτελεσματικότερη λειτουργία του συστήματος RAΡΕΧ (σύστημα ταχείας ανταλλαγής πληρoφοριών σε καταστάσεις σοβαρού κινδύνου).
      Η Γενική Γραμματεία Καταναλωτή είναι υπεύθυνη αρχή για την πολιτική για τη γενική ασφάλεια των προϊόντων, τα οποία καλύπτονται από την ανωτέρω ΚΥΑ, σε περίπτωση που αυτά δεν καλύπτονται από κάποια οδηγία «νέας προσέγγισης» (ειδικότερη νομοθεσία).
      Η Διεύθυνση Τεχνικού Ελέγχου της Γενικής Γραμματείας Καταναλωτή ενημερώνει και συντονίζει τις 52 περιφερειακές Νομαρχιακές Αυτοδιοικήσεις Εμπορίου της χώρας και συνεργάζεται με άλλες αρχές, που έχουν αρμοδιότητα επίβλεψης της αγοράς, όπως είναι οι Υπηρεσίες Γενικής Γραμματείας Βιομηχανίας για βιομηχανικά είδη, το Υπουργείο Οικονομικών - Γενικό Χημείο του Κράτους για τις επικίνδυνες ουσίες, οι Τελωνειακές αρχές για εισαγωγές προϊόντων, το Υπουργείο Υγείας - ΕΟΦ για φάρμακα και καλλυντικά κ.λ.π..
      Σημειώνεται ότι οι Υπηρεσίες των Νομαρχιακών Αυτοδιοικήσεων, που ασκούν τους ελέγχους, υπάγονται στους κατά τόπους Νομάρχες.
      Με τη συνδρομή των αρμοδίων Διευθύνσεων των αρχών αυτών, καθώς και των Διευθύνσεων Εμπορίου - Προστασίας Καταναλωτή των Νομαρχιακών Αυτοδιοικήσεων, ανάλογα με τη φύση του προϊόντος, στα πλαίσια επιτήρησης της αγοράς ασκούνται έλεγχοι σε όλα τα επίπεδα (παραγωγή, εισαγωγή, διάθεση) και σε όλους τους τομείς δραστηριότητας, με στόχο την εξασφάλιση κυκλοφορίας μόνο ασφαλών για τους καταναλωτές προϊόντων.
      Για μη ασφαλή προϊόντα, που κοινοποιούνται μέσω του συστήματος RAPEX, ενημερώνονται από την Διεύθυνση Τεχνικού Ελέγχου οι τελωνειακές αρχές.
      Αναφερόμενοι στη ερώτηση προς τον κ. Υπουργό Ανάπτυξης σχετικά με την Παγκόσμια Ημέρα Καταναλωτή και το πώς θα προστατευθεί ο καταναλωτής από προϊόντα κακής ποιότητας, σας γνωρίζουμε ότι γίνονται προγραμματισμένοι έλεγχοι, οι οποίοι έχουν εκτός των άλλων προληπτικό και αποτρεπτικό χαρακτήρα, στην αγορά αλλά και στις επιχειρήσεις κατασκευαστών διαφόρων προϊόντων για τα οποία δημιουργήθηκε συγκεκριμένο πρόβλημα ασφάλειας. Επιπλέον των ελέγχων αυτών πραγματοποιούνται έκτακτοι έλεγχοι, που γίνονται έπειτα από καταγγελίες καταναλωτών ή από σχετική ειδοποίηση για κυκλοφορία μη ασφαλών προϊόντων στην ΕΕ μέσω του συστήματος RAPEX. Το 2004 έγιναν από την Ελλάδα για πρώτη φορά κοινοποιήσεις μέσω του συστήματος RAPEX.
      Σε περιπτώσεις καταγγελιών δίνονται άμεσες εντολές ελέγχου, με οδηγίες, όπου χρειάζεται, σχετικές με την ισχύουσα νομοθεσία (εθνική και κοινοτική) στις κατά τόπους ελεγκτικές υπηρεσίες και λαμβάνονται δείγματα για εργαστηριακό έλεγχο. Σας γνωστοποιούμε ότι δεν δεχθήκαμε καμία σχετική καταγγελία, η οποία να μην έχει διεκπεραιωθεί.
      Στις περιπτώσεις ανεύρεσης μη ασφαλών προϊόντων επιβάλλονται διοικητικές κυρώσεις, σύμφωνα με το Νόμο 2251/94. Το 2004 διαπιστώθηκαν 47 παραβάσεις και επιβλήθηκαν χρηματικά πρόστιμα συνολικού ύψους 393.8000.
      Όσον αφορά την ποιότητα των προϊόντων, που κυκλοφορούν στην ελληνική αγορά, οι Υπηρεσίες Εμπορίου των Νομαρχιακών Αυτοδιοικήσεων της χώρας διενεργούν στα πλαίσια των αρμοδιοτήτων τους τακτικούς ελέγχους (δειγματοληψίες - επιθεωρήσεις) για τον εντοπισμό προϊόντων, που δεν συμφωνούν με τις ισχύουσες προδιαγραφές. Οι περιπτώσεις διαπίστωσης παράβασης παραπέμπονται στους αρμόδιους Εισαγγελείς για την επιβολή των ποινικών κυρώσεων, που προβλέπονται από τον ισχύοντα Αγορανομικό Κώδικα. Ειδικότερα στις περιπτώσεις διαπίστωσης νοθείας, εκτός της άσκησης ποινικής δίωξης, επιβάλλονται και διοικητικές κυρώσεις <χρηματικό πρόστιμο μέχρι και 29.347 €) από τους κατά τόπους Νομάρχες, σύμφωνα με τον Νόμο 1401/83. Ειδικότερα για τις περιπτώσεις νοθείας πετρελαίου θέρμανσης εφαρμόζεται ο Νόμος 2093/82, ο οποίος προβλέπει διοικητικό πρόστιμο από 14.673,5€ έως και 220.102, 71€.
      Επισημαίνεται ότι για θέματα εποπτείας ελέγχου τροφίμων αρμόδια αρχή είναι ο ΕΦΕΤ (Ενιαίος Φορέας Ελέγχου Τροφίμων). Σύμφωνα με Δελτίο Τύπου, που εξέδωσε ο ΕΦΕΤ, κατά το έτος 2004 πραγματοποιήθηκαν από κλιμάκια επιθεωρητών του σε Αττική, Κεντρική Μακεδονία, Δυτική Ελλάδα, Κρήτη και Θεσσαλία 10.315 επιθεωρήσεις σε επιχειρήσεις τροφίμων και διενεργήθηκαν 2.102 δειγματοληψίες τροφίμων. Από τις επιθεωρήσεις διαπιστώθηκαν συνολικά 825 παραβάσεις, οι οποίες απεστάλησαν στον Εισαγγελέα. Οι παραβάσεις αυτές συνδυάστηκαν, εκτός από την αποστολή στον Εισαγγελέα, με αναστολή λειτουργίας σε 20 επιχειρήσεις και με εισήγηση για επιβολή προστίμων σε 22 επιχειρήσεις τροφίμων, τα οποία κυμαίνονται από 1.500€ έως και 40.000€. Περισσότερες πληροφορίες παρέχονται στο Δελτίο Τύπου, που επισυνάπτεται
      Γ. Τρόπος ενημέρωσης καταναλωτών και επιχειρηματιών για τα δικαιώματα και τις υποχρεώσεις του.
      Όσο αφορά τον τρόπο ενημέρωσης των καταναλωτών, αλλά και των επιχειρηματιών, για τα δικαιώματα και τις υποχρεώσεις τους, σας γνωστοποιούμε τις εξής πρωτοβουλίες.
      Η Γ.Γ. Καταναλωτή στα πλαίσια των αρμοδιοτήτων της, σχετικά με την ενημέρωση των καταναλωτών, συμβάλλοντας στη βελτίωση της ποιότητας των προσφερόμενων αγαθών και υπηρεσιών για μια, εν τέλει, καλύτερη ποιότητα ζωής, έχει αναπτύξει μία σειρά πρωτοβουλιών με άμεσο στόχο την απόκτηση, εκ μέρους του καταναλωτή, των απαραίτητων γνώσεων ώστε να μπορέσει να ασκήσει τα δικαιώματά του με καλή διαχείριση των οικονομικών του.
      Στις παραπάνω πρωτοβουλίες και όντας παρούσα στη δυναμική της εποχής, όπως αυτή προδιαγράφεται και στο ευρωπαϊκό και παγκόσμιο γίγνεσθαι, η ΓΓΚ διαθέτει μία ανανεωμένη και εύκολη στη χρήση-ιστοσελίδα (www.efpolis.gr) μέσω της οποίας το καταναλωτικό κοινό ενημερώνεται σχετικά με την υπάρχουσα νομοθεσία, για θέματα που αφορούν τη διασφάλιση των οικονομιών του συμφερόντων και την ασφάλεια των προϊόντων σε εθνικό και ευρωπαϊκό επίπεδο. Με τη συνεχή της ενημέρωση και τον εμπλουτισμό της πάνω σε θέματα της επικαιρότητας, η lστοσελίδα απευθύνεται όχι μόνο , στους καταναλωτές αλλά και σε κάθε ενδιαφερόμενο ιδιώτη ή φορέα.
      Στον τομέα των καταγγελιών και παραπόνων η ΓΓΚ παρέχει την αναβαθμισμένη γραμμή (λειτουργία 08:00-22:00) 1520, η οποία λαμβάνει τις απορίες, καταγγελίες και τα παράπονα των καταναλωτών στις συναλλαγές τους με τις επιχειρήσεις, τις Τράπεζες, τους οργανισμούς κτλ, ώστε στη συνέχεια να δρομολογηθούν οι απαραίτητες ενέργειες για την επίλυσή τους.
      Προς την ίδια κατεύθυνση της πληρέστερης πληροφόρησης των καταναλωτών ολοκληρώθηκε πρόσφατα το πόνημα για την πληρέστερη ενημέρωση του καταναλωτή με την έκδοση ενός βιβλίου που τιτλοφορείται «Οδηγός Καταναλωτή», που επισυνάπτεται, το οποίο διανέμεται δωρεάν από τη ΓΓΚ. Επίσης επίκειται η έκδοση ενημερωτικών φυλλαδίων διαφόρων θεματικών ενοτήτων με συμβουλές προς τους καταναλωτές επί μεγάλου αριθμού θεμάτων της νομοθεσίας για τα δικαιώματά τους.
      Στο στόχο της ενημέρωσης των καταναλωτών έρχονται επίσης να συμβάλλουν οι ενημερωτικές καμπάνιες, η έκδοση δελτίων τύπου, τα ραδιοφωνικά spots και οι γιγαντοαφίσες.
      Ουσιαστικό ρόλο στην ενημέρωση του καταναλωτικού κοινού διαδραματίζουν -από την πλευρά τους-οι καταναλωτικές οργανώσεις, οι οποίες όντας σε επαφή με τη ΓΓΚ και παρακολουθώντας εκπαιδευτικές ημερίδες πληροφορούν αποτελεσματικότερα τους καταναλωτές. Οι καταναλωτικές οργανώσεις ενισχύθηκαν το 2004 με ποσό τριπλάσιο απ' ότι στο 2003.
      Στο σημείο αυτό κρίνεται απαραίτητο να γίνει αναφορά σε μία άμεση προς το καταναλωτικό κοινό προτεραιότητα της ΓΓΚ, η οποία έγκειται στην εισαγωγή και προώθηση της Καταναλωτικής Αγωγής σε όλες τις ομάδες πολιτών, τόσο των μαθητών όσο και των ενηλίκων. Η υλοποίηση του ανωτέρω προγράμματος συζητήθηκε πρόσφατα στο Εθνικό Συμβούλιο Καταναλωτών με τη συμμετοχή εκπροσώπων του Υπ. Παιδείας και της Γενικής Γραμματείας Εκπαίδευσης Ενηλίκων και δρομολογήθηκε μία κοινή συνεργασία επί του θέματος. Ήδη η Γενική Γραμματεία Εκπαίδευσης Ενηλίκων παρέχει μάθημα καταναλωτικής αγωγής στους παρακολουθούντες τα προγράμματά της, το οποίο εκπόνησε σε συνεργασία με τη ΓΓΚ.
      Είμαστε επίσης σε συνεχή διαβούλευση με τους φορείς των παραγωγικών ομάδων με σκοπό την αμφίδρομη ενημέρωση και όπου κρίνεται συστήνεται ομάδα εργασίας (π.χ. τραπεζικά) με σκοπό την αντιμετώπιση των όποιων προβλημάτων.
      Έχει ήδη ψηφισθεί ο Νόμος για τον ΣτΚ με σκοπό την εξώδικη επίλυση των διαφορών και υλοποιούμε το Ευρωπαϊκό Κέντρο Καταναλωτή με σκοπό τη διευκόλυνση των προβλημάτων που εμφανίζονται στις διασυνοριακές συναλλαγές.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
    
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Πρώτα θα συζητηθεί η πρώτη με αριθμό 17/11.7.2005 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Αγοραστού προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων προκειμένου να μειωθεί το κόστος των φαρμάκων και των λιπασμάτων στην αγροτική παραγωγή κλπ.
      Η επίκαιρη ερώτηση του κυρίου συναδέλφου έχει ως εξής:
      «Η ουσιαστική βελτίωση της ανταγωνιστικότητας της ελληνικής γεωργικής παραγωγής έχει βασική συνιστώσα τη μείωση του κόστους παραγωγής.
      Ένα από τα σημαντικότερα στοιχεία του κόστους παραγωγής των αγροτικών προϊόντων είναι και οι τιμές των φυτοφαρμάκων και λιπασμάτων.
      Σύμφωνα με πληροφορίες στη χώρα μας αλλά συγκεκριμένα και στο Νομό Λάρισας, διατίθενται φυτοφάρμακα για αγροτικές καλλιέργειες σε τιμές πολλαπλάσιες από εκείνες που πωλούνται στο εξωτερικό, με αποτέλεσμα πολλοί αγρότες να μεταβαίνουν στο εξωτερικό για την προμήθειά τους.
      Υπάρχει σύμφωνα με πληροφορίες φάρμακο που πωλείται στην εγχώρια αγορά 150 ευρώ ανά λίτρο περίπου, ενώ στην Ισπανία φάρμακο με την ίδια δραστική ουσία έχει 15 ευρώ ανά λίτρο. Επίσης για τα λιπάσματα που διατίθενται στους αγρότες υπάρχουν πληροφορίες ότι μαζικές προμήθειές τους από τις Συνεταιριστικές Οργανώσεις μπορεί να οδηγήσουν σε μείωση της τιμής των για τους παραγωγούς μέχρι 20% περίπου.
      Ερωτάται ο κύριος Υπουργός:
      Σε τι ενέργειες προβαίνει το Υπουργείο Αγροτικής Ανάπτυξης και Τροφίμων προκειμένου να μειωθεί το κόστος των φαρμάκων και των λιπασμάτων με σκοπό να στηριχθεί το διαθέσιμο εισόδημα των Ελλήνων αγροτών;»
      Το λόγο έχει ο Υφυπουργός Αγροτικής Ανάπτυξης και Τροφίμων, κ. Αλέξανδρος Κοντός.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κυρίες και κύριοι συνάδελφοι, βασικοί συντελεστές του κόστους παραγωγής των αγροτικών προϊόντων είναι τα λιπάσματα και τα φυτοφάρμακα. 
      Τα λιπάσματα στη χώρα μας κατά 50% διακινούνται από τη Βιομηχανία Φωσφορικών Λιπασμάτων. Το υπόλοιπο 50% διακινείται από εταιρείες, οι οποίες είτε εισάγουν τα λιπάσματα, όπως διατίθενται στην αγορά, είτε εισάγουν πρώτη ύλη, μεταποιούν την πρώτη ύλη και φτιάχνουν λιπάσματα. Όντως, οι τιμές των λιπασμάτων εάν συγκριθούν με αντίστοιχες τιμές σε άλλες χώρες της Ευρωπαϊκής Ένωσης ή σε τρίτες χώρες, φαίνεται ότι στη χώρα μας είναι ακριβότερες.
      Για το λόγο αυτό, αφ’ ενός μεν έχουμε πραγματοποιήσει αρκετές συσκέψεις και με τη Βιομηχανία Φωσφορικών Λιπασμάτων, αλλά και με τους επιχειρηματίες οι οποίοι διακινούν λιπάσματα και ασκούν σοβαρές πιέσεις, έτσι ώστε να μειωθεί το κόστος παραγωγής, αλλά κυρίως οι τιμές διάθεσης των λιπασμάτων. 
    Αφ’ ετέρου στηρίζουμε την Εταιρεία Παρέμβασης Αγροτικών Εφοδίων, η οποία δημιουργήθηκε από την ΠΑΣΕΓΕΣ, από τριάντα τέσσερις ενώσεις αγροτικών συνεταιρισμών στη χώρα και τέσσερις πρωτοβάθμιους συνεταιρισμούς. Αυτοί έχουν συστήσει μία συνεταιριστική εταιρεία, η οποία προχωρεί σε μαζικές εισαγωγές λιπασμάτων, έτσι ώστε να μειωθούν οι τιμές.
    Θέλω να σας πω ότι σε πρώτη φάση τα αποτελέσματα ήταν πολύ ενθαρρυντικά, γιατί είχαμε στα πολυτελή λιπάσματα, δηλαδή λιπάσματα που χρησιμοποιούνται στα θερμοκήπια, μείωση γύρω στο 15% και οι προσφορές που έχει πάρει η εταιρεία αυτή για βασικά λιπάσματα, που θα διατεθούν στους αγρότες το Σεπτέμβριο, φτάνουν σε τιμές περίπου 20% - 25% χαμηλότερες από την προηγούμενη χρονιά.
    Ενισχύουμε, λοιπόν, την εταιρεία αυτή ως Υπουργείο και πιστεύουμε ότι μπορούμε να πετύχουμε πολύ ικανοποιητικά για τους αγρότες αποτελέσματα.
      Φυτοφάρμακα, ένας πολύ μεγάλος τομέας, ένας τομέας που μέχρι τώρα λειτουργούσε με πολύ μεγάλη ασυδοσία, θα έλεγα. Έχει δίκιο ο κύριος συνάδελφος. Στην Ελλάδα πωλούνται σε πολύ υψηλότερες τιμές από άλλες χώρες και της Ευρωπαϊκής Ένωσης και τις τρίτες χώρες. Έχουμε κάνει μία πολύ μεγάλη έρευνα στην αγορά των φυτοφαρμάκων, έχουμε ελέγξει εταιρείες, έχουμε συγκρίνει τιμές φυτοφαρμάκων στη χώρα με αντίστοιχες τιμές στην Ευρωπαϊκή Ένωση, είτε σε τρίτες χώρες. Εντός των ημερών θα πραγματοποιηθεί σύσκεψη με το Υπουργείο Ανάπτυξης, που από κοινού γίνεται η προσπάθεια αυτή, έτσι ώστε να δούμε πού έχουμε ακριβώς καταλήξει, σε ποια μέτρα θα προχωρήσουμε για να μειωθούν οι τιμές των φυτοφαρμάκων στη χώρα. Κάναμε σύσκεψη με τις εταιρείες που παράγουν φυτοφάρμακα και τους πιέζουμε έτσι ώστε να μπει επιτέλους μία τάξη σ’ αυτό το κύκλωμα διακίνησης φυτοφαρμάκων, διότι –δεν σας κρύβω- οι τιμοκατάλογοι που μας έχουν καταθέσει, έχουν εκπτώσεις μέχρι 36%, οι οποίες όμως, δυστυχώς, δεν μεταβιβάζονται στους αγρότες, δηλαδή τις επωφελούνται οι λιανοπωλητές και οι εταιρείες. Γίνεται μία συντονισμένη προσπάθεια, πιέζοντας όλο αυτό το κύκλωμα, έτσι ώστε να μπει μία τάξη στην αγορά των φυτοφαρμάκων και να μειωθούν οι τιμές τους στους Έλληνες αγρότες. 
      ΠΡΟΕΔΡΕΥΩΝ (Ιωάννης Τραγάκης): Ο κ. Αγοραστός έχει το λόγο.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε.
      Κύριε Υπουργέ, όταν κατέθεσα την επίκαιρη ερώτηση, πολλοί αναρωτήθηκαν και είπα, τόσο μεγάλη είναι η διαφορά των φυτοφαρμάκων; Για του λόγου το αληθές –και επειδή στη ζωή μου έχω μάθει να είμαι πρακτικός άνθρωπος- θα σας πω το εξής: Βγαίνουν οι αγρότες στην Ισπανία και παίρνουν φάρμακο ίδιας δραστικής ουσίας με 18 ευρώ. Βγαίνουν στη Βουλγαρία και παίρνουν φάρμακο ίδιας δραστικής ουσίας με 23 ευρώ. Βγαίνουν στην Τουρκία και παίρνουν φάρμακο ίδιας δραστικής ουσίας με 7,5 ευρώ. Και στην Ελλάδα έχει 150 ευρώ. 
      (Στο σημείο αυτό ο κ. Αγοραστός επιδεικνύει στην Αίθουσα τις προαναφερόμενες συσκευασίες φυτοφαρμάκων)
      ΠΡΟΕΔΡΕΥΩΝ (Ιωάννης Τραγάκης): Δεν πιστεύω να τα καταθέσετε αυτά στα Πρακτικά!
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Αυτά μου τα έδωσαν αγρότες της περιοχής μου, του Νομού Λάρισας και συμβαίνει κατά κόρον.
      ΠΡΟΕΔΡΕΥΩΝ (Ιωάννης Τραγάκης): Δείξτε τα μετά στον κύριο Υφυπουργό. Μαζέψτε τα από εκεί τώρα.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Βγαίνουν στο εξωτερικό, πηγαίνουν με λεωφορεία και τα φέρνουν στην Ελλάδα. Έτσι χτυπάνε και το εμπόριο στην ελληνική αγορά, αλλά ταυτόχρονα δημιουργείται πρόβλημα και σ’ αυτούς, διότι αν ρωτήσετε τις τελωνειακές αρχές, πάρα πολλοί έχουν συλληφθεί να τα περνούν  παρανόμως μέσα στη χώρα μας. 
      Γι’ αυτό, κύριε Υπουργέ, σωστή είναι η απάντηση που δώσατε, αλλά και οι δράσεις που κάνετε στο Υπουργείο, για να υπάρξει μία ενεργοποίηση προς τον τομέα της μείωσης των φυτοφαρμάκων. Άλλωστε και στο προεκλογικό πρόγραμμα της Νέας Δημοκρατίας, άλλωστε και μέλημα αυτής της Κυβέρνησης είναι η μείωση του κόστους παραγωγής κι ένας από τους συντελεστές με βαρύνουσα σημασία είναι τα φυτοφάρμακα και τα λιπάσματα. Χαίρομαι που δείχνετε μία ιδιαίτερη ευαισθησία και στέκεστε στο πρόβλημα με σεβασμό και ενδιαφέρον. Πιστεύω όμως να υπάρξει αποτέλεσμα προς όφελος αγροτών, διότι ωθούνται από πρακτικές του παρελθόντος, ένα φαινόμενο που υπήρχε χρόνια τώρα και δεν  παρουσιάστηκε από τις 7 Μαρτίου και μετά. Χαίρομαι που το έχετε αντιληφθεί και προσπαθείτε να βρείτε μέτρα να το αντιμετωπίσετε.
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υφυπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, όλα αυτά τα εντυπωσιακά στοιχεία που κατέθεσε ο συνάδελφος και πολύ περισσότερα, έχουν περιέλθει σε γνώση μας, τα ερευνούμε. Θέλω να σας πω ότι γνωρίζουμε ακριβώς τι γίνεται στη Θεσσαλία με τα φυτοφάρμακα, γνωρίζουμε τι γίνεται στη Θράκη, γνωρίζουμε τι γίνεται στην Κρήτη. Όπως σας είπα, μικτά συνεργεία του Υπουργείου Αγροτικής Ανάπτυξης και Τροφίμων και του Υπουργείου Ανάπτυξης σαρώνουν στην κυριολεξία όλες τις εταιρείες, όλη την αγορά των φυτοφαρμάκων. Έχουμε πολλές πληροφορίες στη διάθεσή μας πλέον. Εφαρμόζεται εναρμονισμένη πρακτική στον τομέα των φυτοφαρμάκων. Τι σημαίνει αυτό: Ότι είτε εισάγει κάποιος πρώτη ύλη αξίας 20 ευρώ, είτε  50 ευρώ, είτε 100 ευρώ, όλοι πωλούν 150 ευρώ τα φάρμακα. Λοιπόν, γίνεται μία πολύ καλή προσπάθεια για πρώτη φορά στη χώρα μας με βάση τις πληροφορίες που μας έδωσαν οι ίδιοι οι αγρότες. 
      Εκείνο που θέλουμε να διαβεβαιώσουμε τους Έλληνες αγρότες είναι ότι εμείς πιστεύουμε στην ελεύθερη αγορά -αλλά ελεύθερη αγορά χωρίς έλεγχο σημαίνει ασυδοσία- και ότι εμείς είμαστε αποφασισμένοι και με τους ελέγχους που κάνουμε, αλλά και με τα μέτρα που είμαστε έτοιμοι να πάρουμε, να βάλουμε μία τάξη στην αγορά αυτή, διότι δεν είναι δυνατόν να μιλάμε για μείωση του κόστους παραγωγής των αγροτικών προϊόντων, δεν είναι δυνατόν να μιλάμε για μία ανταγωνιστική γεωργία και να υπάρχουν τόσο μεγάλες διαφορές στις τιμές λιπασμάτων και φυτοφαρμάκων που πληρώνουν οι Έλληνες αγρότες σε σχέση με τους συναδέλφους τους και στην Ευρωπαϊκή Ένωση και σε τρίτες χώρες.
      Λέμε λοιπόν ότι γίνεται μια πολύ μεγάλη προσπάθεια. Λέμε, λοιπόν, ότι έχουμε έναν ογκώδη φάκελο πλέον σχηματίσει μαζί με το Υπουργείο Ανάπτυξης. Εντός των ημερών θα κάνουμε την τελική σύσκεψη, θα πάρουμε αποφάσεις και θα πιέσουμε προς όλες τις κατευθύνσεις, επιβάλλοντας και πρόστιμα εκεί όπου υπάρχουν πράξεις που είναι μεμπτές, που έχουν πλήξει τους Έλληνες αγρότες και τους πλήττουν σε συνεχή βάση, για να μειώσουμε το κόστος παραγωγής των αγροτικών προϊόντων. 
      Θέλω να σας πω ότι δεν κινούμαστε μόνο στην κατεύθυνση των φαρμάκων, των φυτοφαρμάκων και των λιπασμάτων. Γίνεται μια πολύ μεγάλη προσπάθεια στο θέμα των αναδασμών. Οι αναδασμοί μειώνουν το κόστος παραγωγής των αγροτικών προϊόντων κατά 20%. Γίνεται μια πολύ μεγάλη προσπάθεια στον τομέα της αξιοποίησης των υδάτινων πόρων, διότι η Ελλάδα είναι η μοναδική χώρα στον κόσμο που αφήνει αυτό το θησαυρό –όπως και τη γεωργία- δηλαδή το νερό να φεύγει και να χύνεται στη θάλασσα. Γίνεται μια πολύ μεγάλη προσπάθεια στην κατεύθυνση της μείωσης των τιμών στο πολλαπλασιαστικό υλικό.
      Είμαστε βέβαιοι ότι αυτή η προσπάθεια θ’ αποδώσει και ότι πολύ σύντομα θ’ αναβαθμιστεί η ποιότητα, θα μειωθεί το κόστος και θα παράγουμε ανταγωνιστικά αγροτικά προϊόντα. 
      ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ, κύριε Υφυπουργέ. 
      Εισερχόμαστε στη δεύτερη με αριθμό 19/11-7-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Έκτορα Νασιώκα προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων διασφάλισης της ελληνικής τευτλοκαλλιέργειας και της βιομηχανίας ζάχαρης κλπ.
      Η επίκαιρη ερώτηση του κυρίου συναδέλφου έχει ως εξής: «Η Κυβέρνηση παρακολουθεί αμήχανη τα τεκταινόμενα στην Ευρωπαϊκή Ένωση για το μέλλον της ελληνικής τευτλοκαλλιέργειας και της βιομηχανίας ζάχαρης.
      Οι προτάσεις της αρμόδιας Ευρωπαϊκής Επιτροπής, που ανακοινώθηκαν πριν λίγες μέρες, οδηγούν την ελληνική παραγωγή ζάχαρης σε πλήρη αφανισμό. Η Κυβέρνηση σιωπά παρ’ ότι έχει την αποκλειστική ευθύνη για ολόκληρη τη διαπραγμάτευση για τη νέα ΚΟΑ της ζάχαρης. Προ έτους περίπου πανηγύριζε επειδή μπλοκάρισε τις δυσμενείς προτάσεις Fisler και διαβεβαίωνε ότι θα αντιμετωπίσει επιτυχώς τη διαπραγμάτευση. Τώρα χωρίς καμία αντίδραση φαίνεται ότι αποδέχεται τις νέες πολύ χειρότερες προτάσεις της Επιτροπής. 
      Παράλληλα μεγάλες ποσότητες αδιάθετης ζάχαρης της περασμένης περιόδου βρίσκονται στις αποθήκες των εργοστασίων (στην Λάρισα οι ποσότητες αυτές ξεπερνούν τους εξήντα χιλιάδες τόνους). Τα τελευταία χρόνια γινόταν σημαντική προσπάθεια εκσυγχρονισμού πολλών εργοστασίων, σήμερα υπάρχει στασιμότητα και δεν βρίσκεται σε εξέλιξη κανένα πρόγραμμα. 
      Ερωτάται ο κύριος Υπουργός:
      1. Τι θα κάνει η Κυβέρνηση ώστε να διασφαλιστεί η ελληνική τευτλοκαλλιέργεια, η βιωσιμότητα της ΕΒΖ και γιατί δεν υλοποιείται κανένα πρόγραμμα εκσυγχρονισμού των εργοστασίων ζάχαρης (πχ δυνατότητα παραγωγής βιομεθανώλης);
      2. Ποια μέτρα θα πάρει για να απορροφηθούν οι αδιάθετες ποσότητες και η φετινή παραγωγή;».
      Κύριε Υφυπουργέ, έχετε το λόγο για τρία λεπτά. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, συμμερίζομαι απόλυτα την ανησυχία του συναδέλφου μου σχετικά με τις εξελίξεις στον τομέα της ζάχαρης στην Ευρωπαϊκή Ένωση. 
      Δεν συμμερίζομαι όμως και δεν συμφωνώ με αυτά που αναφέρει ότι εμείς απαθείς παρακολουθούμε τις εξελίξεις στην Ευρωπαϊκή Ένωση, διότι γνωρίζει καλά ότι η Ελλάδα ήταν η χώρα η οποία έπαιξε αποφασιστικό ρόλο στο να δημιουργηθεί ένα μπλοκ έντεκα χωρών στην Ευρωπαϊκή Ένωση και να αναγκαστεί η Επίτροπος Γεωργίας ν’ αποσύρει την πρώτη πρόταση. 
      Επίσης γνωρίζει πολύ καλά ότι η Ελλάδα είναι αυτή που έχει σαφείς και ξεκάθαρες θέσεις ανάμεσα σε έξι χώρες που σχηματίζουν αυτήν τη στιγμή το blocking minority και είναι κάθετα αντίθετη στις νέες προτάσεις. Θα τις καταψηφίσει και θα δώσει μάχη έτσι ώστε να μην περάσουν στην Ευρωπαϊκή Ένωση. Η Ελλάδα και η σημερινή Κυβέρνηση είναι αυτή που κάνει γενναία βήματα έτσι ώστε να εκσυγχρονιστούν τα ζαχαρουργεία στη χώρα μας. 
      Είναι βέβαιο ότι  η Ελληνική Βιομηχανία Ζάχαρης τα προηγούμενα χρόνια δεν έκανε τα αναγκαία βήματα ώστε να εκσυγχρονιστεί. Είναι βέβαιο ότι τα προηγούμενα χρόνια η Ελληνική Βιομηχανία Ζάχαρης δεν άλλαξε τη δομή της έτσι ώστε να γίνει ανταγωνιστική. Αρκεί να σας πω ότι το κόστος παραγωγής στη χώρα, στην Ελληνική Βιομηχανία Ζάχαρης είναι 750 ευρώ ο τόνος, ενώ στη Γαλλία είναι 450 ευρώ ο τόνος, διότι εκεί έγιναν πολύ γενναία βήματα. 
      Εγώ είμαι από μια περιοχή που υπάρχει εργοστάσιο της Βιομηχανίας Ζάχαρης. Επί σειρά ετών το εργοστάσιο αυτό και τα άλλα εργοστάσια είχαν αφεθεί στην τύχη τους. Είναι αλήθεια ότι με γενναία βήματα προχωρεί ο εκσυγχρονισμός των ζαχαρουργείων στη χώρα.
      Επίσης, για το εργοστάσιο ζάχαρης στη Λάρισα θέλω να σας πω ότι οι επενδύσεις είναι 5.000.000 και μάλιστα από κεφάλαια της Βιομηχανίας Ζάχαρης, όχι από επιδοτήσεις που φέτος επενδύονται στη Λάρισα. Όπως είπε δε πρόσφατα και στη Λάρισα ο Πρόεδρος της Βιομηχανίας κ. Κοσκινάς, σας λέω ότι τα εργοστάσια δεν πρόκειται να κλείσουν. 
      Υπάρχει όντως ένας δυσμενής κανονισμός. Όμως δίνουμε μάχη και η Ελληνική Κυβέρνηση πρωτοστατεί έτσι ώστε να μην περάσει ο κανονισμός αυτός, έτσι ώστε οι μειώσεις που προτείνονται να είναι οι μικρότερες δυνατές και έτσι ώστε να έχουμε ένα περιθώριο, για να μπορέσουμε να προσαρμόσουμε τη δική μας παραγωγή τεύτλων και ζάχαρης στις απαιτήσεις της αγοράς. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ. 
      Ορίστε, κύριε Νασιώκα, έχετε το λόγο για δύο λεπτά. 
      ΕΚΤΟΡΑΣ ΝΑΣΙΩΚΑΣ: Το μέλλον της ελληνικής τευτλοκαλλιέργειας και βιομηχανίας ζάχαρης είναι δύσκολο. Αναγνωρίζουμε ότι υπάρχουν δυσμενείς διεθνείς συνθήκες. Από αυτήν την παραδοχή, όμως, κύριε Υπουργέ, μέχρι του να έχουμε και να έχετε χάσει τον τελευταίο χρόνο μερίδιο της αγοράς όσον αφορά τη  διάθεση ζάχαρης και να υπάρχουν τεράστιες ποσότητες αποθηκευμένες, με την περσινή διαχείριση, στα σιλό, υπάρχει μεγάλη απόσταση. Και έχουμε χάσει μερίδιο αγοράς τώρα που ισχύουν οι ίδιοι κανόνες, πόσο μάλλον όταν αλλάξει η Κοινή Οργάνωση Αγοράς Ζάχαρης και θα έχουμε πολύ δυσμενέστερους κανόνες. 
      Ανησυχούν λοιπόν -και σωστά- οι εργαζόμενοι στη βιομηχανία, οι τευτλοπαραγωγοί μας, αλλά και ευρύτατες κοινωνικές ομάδες, γιατί τα εργοστάσιά μας καλύπτουν ευρύτατες γεωγραφικές περιοχές και μάλιστα ευαίσθητες εθνικά περιοχές. Ανησυχούν, όμως, ακόμα περισσότερο, και ίσως ανησυχήσουν  και περισσότερο σήμερα που σας ακούνε, διότι ενθυμούνται ότι πριν από ένα χρόνο, όταν μπλοκάρατε πράγματι τις δυσμενείς προτάσεις της επιτροπής, τις λεγόμενες τότε «Fisler», λέγατε ότι θα διαπραγματευτείτε και θα πετύχετε καλύτερες προτάσεις. Σήμερα έχουμε πολύ χειρότερες από εκείνες τις προτάσεις και πάλι στηρίζετε την όλη σας διαπραγμάτευση στην Ευρώπη μόνο στο «blocking minority», -και όσο αυτό θα υπάρχει, γιατί μπορεί και να μην υπάρχει- το οποίο, όμως, είναι ένας αμυντικός μόνο μηχανισμός και δεν είναι ο επιθετικός της διαπραγμάτευσης, για να πείσουμε στην Ευρώπη για το πώς θα προχωρήσουμε. 
      Ανησυχούν, επίσης, γιατί δεν βλέπουν κανένα πρόγραμμα. Είπατε για 5.000.000 ευρώ για τη Λάρισα, αλλά εγώ ξέρω ότι αυτό είναι ακόμα «θα». Το είπε και ο πρόεδρος στη Λάρισα προχθές, που μας ενημέρωσε λεπτομερώς για τις προσπάθειές του. Δεν μας απαντήσατε όμως -και ίσως το κάνετε στη δευτερολογία σας- για δύο πράγματα: Πρώτον, τι θα γίνει με τις αποθηκευμένες ποσότητες και βεβαίως και με τη φετινή παραγωγή, άσχετα με το αν είναι ακόμα κερδοφόρο το εργοστάσιο, που μας βοηθάει, και το εργοστάσιο που έχουμε στη Σερβία. Και δεύτερον, ποιο είναι το σχέδιο βιωσιμότητας, ενώ βλέπουμε την προοπτική μπροστά μας. 
      Κύριε Υπουργέ, εγώ θέλω να μας ενημερώνετε για το ποιες κινήσεις κάνετε. Δεν είμαι από αυτούς που θα πω ότι δεν κάνετε τίποτα, αλλά η Κυβέρνηση φαίνεται σαν να περιμένει το μοιραίο, για να το ανακοινώσει σαν τετελεσμένο. Και φαίνεται ακόμη ότι σας απασχολεί περισσότερο το επικοινωνιακό ζήτημα, δηλαδή πώς θα το παρουσιάσετε αυτό σαν λιγότερο κακό ή, αν είναι δυνατόν, σαν καλό και όχι η ουσία, το πώς θα επιβιώσει η τευτλοκαλλιέργεια και η βιομηχανία ζάχαρης στην Ελλάδα. Γι’ αυτό και η ερώτησή μας είναι εύλογη και η ανησυχία μας πραγματική. 
      Είπε ο πρόεδρος της Βιομηχανίας Ζάχαρης στη Λάρισα: Οι μειώσεις που προβλέπονται για την τιμή, που στην πρόταση είναι περίπου στο 43%, να πετύχουμε να πάει στο 20%. Και το 20% είναι ικανοποιητικό. Και εγώ τον ρώτησα: Εάν από το 43% μπορείτε να το πάτε στο 20%, -και μακάρι να το πετύχετε- γιατί από το 33% δεν το πήγατε στο 10% και έπρεπε να ξεκινήσουμε από το 43% τη διαπραγμάτευση;
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υφυπουργέ, έχετε το λόγο για δύο λεπτά. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κατ’ αρχάς δικαίως η χώρα πανηγύρισε, το Υπουργείο πανηγύρισε όταν απεσύρθη η προηγούμενη πρόταση, διότι ήταν μια κακή πρόταση. Και θέλω να σας πω ότι πολύ μεγάλη προσπάθεια γίνεται, έτσι ώστε να μπορέσουμε να αποτρέψουμε τη νέα πρόταση, για την οποία πρόταση πρέπει να ξέρουν οι συνάδελφοι  ότι προέρχεται κυρίως από πίεση που ασκούν τρίτες χώρες, εκτός της Ευρωπαϊκής Ένωσης, που παράγουν πολύ φθηνότερη ζάχαρη και βλέποντας ότι υπάρχουν ισχυρές ενισχύσεις στην Ευρωπαϊκή Ένωση πιέζουν έτσι ώστε να μειωθούν οι ενισχύσεις αυτές. 
      ΕΚΤΟΡΑΣ ΝΑΣΙΩΚΑΣ: Είναι, όμως, πολύ χειρότερη πρόταση. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Άσχετα με το αν είναι χειρότερη ή καλύτερη, η πρόταση προήλθε από τις υπηρεσίες της Ευρωπαϊκής Ένωσης. Γνωρίζετε ότι η μάχη δεν δίνεται μέσα στις υπηρεσίες. Η μάχη δίνεται όταν έρθει η πρόταση και από εκεί και πέρα πλέον παλεύεις, είτε με διμερείς σχέσεις είτε κάνοντας μία σύμπτυξη δυνάμεων που έχουν τα ίδια προβλήματα με σένα, για να μην περάσουν οι προτάσεις αυτές ή για να βελτιωθούν. 
      Το δήλωσε ο Υπουργός ότι είμαστε κάθετα αντίθετοι. Θεωρούμε ότι είναι απαράδεκτες οι νέες προτάσεις και δίνουμε μάχη, σε συνεργασία με άλλες χώρες που έχουν τα ίδια προβλήματα με μας, έτσι ώστε να μπορέσουμε να κερδίσουμε χρόνο και να μην έχουμε μεγάλη μείωση στις ενισχύσεις, για να μπορέσει να προσαρμοστεί και να γίνει ανταγωνιστική η Ελληνική Βιομηχανία Ζάχαρης. 
      Αποθέματα υπάρχουν. Υπάρχουν, όμως, αποθέματα και από το γεγονός ότι έγιναν εισαγωγές από τη Σερβία, από εργοστάσια που έχει εκεί η Ελληνική Βιομηχανία Ζάχαρης, τα οποία αγοράστηκαν από την προηγούμενη διοίκηση και  από την προηγούμενη κυβέρνηση και γίνεται μία πολύ μεγάλη προσπάθεια έτσι ώστε να διατεθούν τα αποθέματα αυτά. 
      Και θέλω να σας πω ότι υπάρχει η δυνατότητα –προβλέπεται από τον κοινοτικό κανονισμό- της παρέμβασης, έτσι ώστε να αποσυμφορηθούμε από τα αποθέματα.
      Θέτετε και ένα άλλο θέμα στην ερώτησή σας που για μας είναι πολύ σημαντικό, αυτό το θέμα να πάει η Βιομηχανία Ζάχαρης και σε άλλες δραστηριότητες, σε άλλες δράσεις. 
      Θέλω, λοιπόν, να σας πω ότι υπάρχει μία άριστη συνεργασία μεταξύ του Υπουργείου Ανάπτυξης, του Υπουργείου Αγροτικής Ανάπτυξης και Τροφίμων και  της Βιομηχανίας Ζάχαρης, έτσι ώστε προχωρώντας ήδη σε καλλιέργειες πιλοτικές βιομηχανικών ή ενεργειακών φυτών να πάμε σε επενδύσεις παραγωγής βιοαιθανόλης ή βιοκαυσίμων. Βρισκόμαστε σε πολύ καλό δρόμο. Επελέγη η Βιομηχανία Ζάχαρης, διότι έχει πολύ καλό επιστημονικό προσωπικό και καλύπτει όλους τους τομείς. Έχει, δηλαδή, χημικούς, γεωπόνους, μηχανολόγους. Θέλω να σας πω ότι ήδη έχει πάρει απόφαση το Δ.Σ. της Βιομηχανίας Ζάχαρης να προχωρήσει σε αντίστοιχες επενδύσεις επεξεργασίας γλυκού σόργου ή καλαμποκιού για να παράγουμε βιοαιθανόλη. Θέλω να σας πω ότι έχουμε μία συνεχή συνεργασία στο κομμάτι αυτό. Θέλω να σας πω ότι το Υπουργείο Ανάπτυξης καταθέτει εντός των ημερών στη Βουλή για ψήφιση το σχετικό νομοσχέδιο για την παραγωγή βιοκαυσίμων. Κατά συνέπεια δίνουμε μία νέα διάσταση, αν θέλετε, στην Ελληνική Βιομηχανία Ζάχαρης, έτσι ώστε να μπορέσει και να στηρίξει τους τευτλοπαραγωγούς αλλά και να βοηθήσει τη γενικότερη ανάπτυξη περιοχών, όπως είναι και ο Νομός Λάρισας, όπου η Ελληνική Βιομηχανία Ζάχαρης δραστηριοποιείται.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      Θα συζητηθεί η τρίτη με αριθμό 23/11-7-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Υγείας και Κοινωνικής Αλληλεγγύης, σχετικά με την ανάληψη από το δημόσιο της ευθύνης νοσηλείας και αποκατάστασης των ψυχικά αρρώστων και των βαριά αναπήρων κλπ.. 
      Η επίκαιρη ερώτηση του κυρίου συναδέλφου έχει ως εξής:
      «Με πρόσχημα την απαράδεκτη κατάσταση που επικρατούσε στα περισσότερα δημόσια ψυχιατρεία και ιδρύματα πρόνοιας, τα τελευταία χρόνια οι κυβερνήσεις, του ΠΑΣΟΚ πριν και τώρα της Νέας Δημοκρατίας, προωθούν την λεγόμενη «αποασυλοποίηση», μεταφέροντας σε ξενώνες και οικοτροφεία ψυχικά άρρωστους, άτομα με ειδικές ανάγκες πολλαπλά ανάπηρους στα πλαίσια του προγράμματος «ΨΥΧΑΡΓΩΣ» της Ε.Ε..
      Το πρόγραμμα αυτό έχει ημερομηνία λήξης, ως προς τις χρηματοδοτήσεις, όπως και προηγούμενα ανάλογα προγράμματα, με κίνδυνο πολλοί από τους ψυχικά αρρώστους και αναπήρους να βρεθούν στο δρόμο ή να κληθούν οι οικογένειές τους να πληρώσουν άμεσα ή έμμεσα μέσω των ασφαλιστικών ταμείων.
      Τη συντριπτική πλειοψηφία αυτών των δομών διαχειρίζονται κατ’ αποκλειστικότητα οι διάφοροι ιδιώτες και οι λεγόμενες «αστικές εταιρείες μη κερδοσκοπικού χαρακτήρα». Δεν υπάρχει κανένα κριτήριο για το ποιοι μεταφέρονται σ’ αυτές τις δομές, αλλά και καμία δυνατότητα ελέγχου για το πώς όλοι αυτοί οι ιδιώτες διαχειρίζονται τις ζωές εξαρτημένων ανθρώπων αλλά και δημόσιο χρήμα.
      Ταυτόχρονα καταστρατηγείται κάθε εργασιακό δικαίωμα των εργαζομένων, ωράρια, συλλογικές συμβάσεις εργασίας, επαγγελματικά δικαιώματα, αλλά και τα δικαιώματα των ίδιων των ασθενών.  
      Με βάση την παραπάνω απαράδεκτη κατάσταση και την αρνητική διεθνή εμπειρία από ανάλογα εγχειρήματα:
      Ερωτάται ο κύριος Υπουργός, αν θα αναλάβει επιτέλους το κράτος με δικές του δημόσιες δομές με βάση τις κατακτήσεις της επιστήμης και με δωρεάν υπηρεσίες την ευθύνη νοσηλείας, αποκατάστασης, επανένταξης και αξιοπρεπούς διαβίωσης των ψυχικά αρρώστων και  των βαριά αναπήρων».
      Ορίστε, κύριε Υφυπουργέ, έχετε το λόγο για τρία λεπτά.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κυρίες και κύριοι συνάδελφοι, η χώρα μας είναι υπερήφανη για την ψυχιατρική μεταρρύθμιση που επιτελείται τα τελευταία χρόνια. Δεν έχει καμία σχέση η κατάσταση στα ψυχιατρεία του χθες με το δίκτυο ψυχιατρικών υπηρεσιών στην κοινότητα του σήμερα. 
      Σίγουρα έγιναν λάθη. Σίγουρα ένα μεγάλο κομμάτι της ψυχιατρικής μεταρρύθμισης βρίσκεται στο χώρο των ιδιωτών, στο χώρο των αστικών μη κερδοσκοπικών εταιρειών. 
      Η Κυβέρνησή μας έχει ένα μεγάλο δίλημμα, να συνεχίσει μια κατάσταση, την οποία βρήκε, μια ψυχιατρική μεταρρύθμιση, η οποία είχε διάφορες παιδικές ασθένειες, από τις οποίες μαστιζόταν και θα έπρεπε σ’ αυτό το σταυροδρόμι να συνεχίσουμε την ψυχιατρική μεταρρύθμιση, κάνοντας όλες εκείνες τις ενέργειες, ώστε να πετύχει στο μεγαλύτερο δυνατό βαθμό, βελτιώνοντας την κατάσταση, όπου μπορούσαμε φυσικά ή να πούμε όχι στην ψυχιατρική μεταρρύθμιση. Φυσικά το δεύτερο δεν μπορούσε να γίνει. Στον τομέα της ψυχιατρικής μεταρρύθμισης έχουμε τα εύσημα από όλη την Ευρωπαϊκή Ένωση. Υπάρχει η γνωστή κόντρα μεταξύ Ευρώπης και Ηνωμένων Πολιτειών στον τομέα της ψυχιατρικής μεταρρύθμισης και νομίζω ότι βρισκόμαστε σε πολύ καλό δρόμο στην Ευρωπαϊκή Ένωση και είμαστε από τις λίγες χώρες, όπου τα ψυχιατρεία που πρέπει να κλείσουν, κλείνουν και αυτά τα οποία, επίσης, πρέπει να μειώσουν τη λειτουργία τους, τη μειώνουν. 
      Είναι ψευδές αυτό το οποίο λέτε ότι μάλλον δεν είναι ολόκληρη η αλήθεια, ότι η ψυχιατρική μεταρρύθμιση γίνεται μόνο από τους ιδιώτες. Ένα πολύ μεγάλο κομμάτι γίνεται από τα νοσοκομεία μας, από τα ψυχιατρικά νοσοκομεία. Ήδη, το Ψυχιατρικό Νοσοκομείο Πέτρας Ολύμπου, το οποίο καλύπτει την Πιερία, τη Θεσσαλία και ένα κομμάτι της δυτικής Μακεδονίας έχει κλείσει, όπως γνωρίζετε. Και έχει δομές, πολύ καλές δομές υπηρεσιών μέσα στις πόλεις. Φυσικά στη Θεσσαλία δραστηριοποιείται η γνωστή μη κερδοσκοπική εταιρεία με πολλά προβλήματα, τα οποία θέσατε σε προηγούμενη επίκαιρη ερώτησή σας.
      Θέλω να σας πω, όμως, ότι δεν υπάρχει κίνδυνος μετά τη συγχρηματοδότηση. Τα ποσά αυτά καλύπτονται πλέον από τον τακτικό προϋπολογισμό σε ό,τι αφορά τα ΝΠΔΔ και ΝΠΙΔ. Επίσης, από τον προϋπολογισμό των νοσοκομείων από τα ΝΠΔΔ και από το ειδικό νοσήλιο των ψυχιατρικών κλινικών. Άρα, λοιπόν, δεν υπάρχει φόβος για την πορεία της ψυχιατρικής μεταρρύθμισης. Τα όποια προβλήματα βρίσκονται στον έλεγχο, ο οποίος γίνεται. Και υπάρχει έλεγχος φυσικού αντικειμένου και διαχειριστικός έλεγχος. Έλεγχος φυσικού αντικειμένου από το Σώμα Επιθεωρητών Υγείας, Πρόνοιας, που έχουν εντείνει τον έλεγχό τους τους τελευταίους μήνες σε ό,τι αφορά την πρόσληψη προσωπικού, σε ό,τι αφορά την ποιότητα των παρεχομένων υπηρεσιών από νοσηλευτές ΔΕ, ΤΕ, ΠΕ, δηλαδή, να τηρούνται αυτά τα οποία έχουν συμφωνηθεί και με την Ευρωπαϊκή Ένωση αλλά και με τη δική μας διαχειριστική αρχή και το Υπουργείο μας, ώστε να δίδονται οι καλύτερες δυνατές υπηρεσίες αλλά και διαχειριστικός έλεγχος από την αρμόδια διαχειριστική επιτροπή.
      Θα ακούσω, κύριε Τσιόγκα, την ομιλία σας, ευχαριστώ για την ευαισθησία σας και θα επανέλθω. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Ορίστε, κύριε Τσιόγκα, έχετε το λόγο για τρία λεπτά.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Το ερώτημα που θέτουμε εμείς στην ερώτησή μας είναι, αν θα αναλάβει το κράτος με δημόσιες δομές, με δωρεάν υπηρεσίες νοσηλείας, αποκατάστασης, επανένταξης και διαβίωσης των ψυχικά ασθενών. Αυτό είναι το ερώτημα, αυτή είναι η ουσία της επίκαιρης ερώτησης που καταθέσαμε. Βεβαίως, η απαράδεκτη κατάσταση που επικρατούσε στα δημόσια ψυχιατρεία τα τελευταία χρόνια –με ευθύνη των Κυβερνήσεων, το τονίζω αυτό, χρησιμοποιήθηκε ως πρόσχημα από τις κυβερνήσεις -και τη σημερινή και την προηγούμενη- για να κλείσουν τα δημόσια ψυχιατρεία. Δεν είπαμε ότι έκλεισαν όλα. Όμως υπάρχει μία τάση να κλείσουν τα δημόσια ψυχιατρεία και να περάσει όλη αυτή η δομή στους ιδιώτες, οι οποίοι ανεβάζουν τα ποσοστά, γιγαντώνονται με τους ιδιωτικούς ξενώνες, τα οικοτροφεία και για τους ψυχικά άρρωστους. 
      Εμείς δεν υπερασπιζόμαστε αυτό που υπήρχε πριν. Όμως υπάρχουν ευθύνες στις κυβερνήσεις, οι οποίες τα οδήγησαν στα χάλια που είχαν. Πρέπει να σας πω ότι η πρώτη καταγγελία, το πρώτο υπόμνημα που έγινε για την απαράδεκτη, απάνθρωπη λειτουργία του Ψυχιατρείου της Λέρου, έγινε το 1968 από τους πολιτικούς κρατούμενους, τους κομμουνιστές, τους οποίους είχε εκτοπίσει η χούντα εκεί για την άθλια κατάσταση που υπήρχε στο Ψυχιατρείο της Λέρου. Οι ψυχοπαθείς, όμως, αυξάνονται αλματωδώς τα τελευταία χρόνια και οι αιτίες είναι τα προβλήματα που δημιουργεί το ίδιο το κοινωνικοπολιτικό σύστημα στους ανθρώπους και τους οδηγεί στις ψυχικές παθήσεις. Η ανεργία, η φτώχεια, η εξαθλίωση οδηγούν ανθρώπους στην τρέλα. Αν υπήρχε άλλη πολιτική και λειτουργούσαν όλα τα ιδρύματα κάτω από κρατικό έλεγχο, αυτοί οι άνθρωποι θα δούλευαν σε παραγωγικές μονάδες, όπως γίνεται σήμερα για παράδειγμα στην Κούβα, όπως γινόταν παλιότερα στη Σοβιετική Ένωση, όπου όλοι βρίσκονταν στην παραγωγική διαδικασία. Εδώ κυριαρχεί η ρεμούλα. 
      Αυτό που κάνατε -και η προηγούμενη κυβέρνηση περισσότερο- δεν είναι αποασυλοποίηση με το να τα δίνετε όλα στους ιδιώτες με 3.500 ευρώ το μήνα ανά ψυχικά ασθενή, που είναι αρκετά λεφτά, γίνεται για να κερδοσκοπούν αυτοί. Το Υπουργείο σας έχει όλα τα στοιχεία. Ξέρετε τι γίνεται σήμερα και ποια είναι η κατάσταση. Αλλά δεν ξέρω, μπορεί να θέλετε να μοιράσετε την πίτα ξανά από την αρχή. Όσο για τους ψυχικά ασθενείς, αυτοί που δεν έχουν πού την κεφαλή κλίναι, πετιούνται στο δρόμο. Θα φέρω ένα παράδειγμα, γιατί αυτά δεν είναι καινούργια. Οι δεκατρείς χιλιάδες νεκροί που πέθαναν στη Γαλλία από τον καύσωνα το καλοκαίρι του 2003 ήταν είτε από ιδρύματα είτε άνθρωποι που δεν είχαν τη δυνατότητα να προστατεύσουν τον εαυτό τους. Και, βέβαια, πέθαναν σαν τα ποντίκια, είτε στα ιδρύματα είτε κάτω από τις γέφυρες. Και όλα αυτά για να στηρίξουν την ιδιωτική πρωτοβουλία, γιατί δεν υπάρχει πρωτοβάθμια φροντίδα υγείας, γιατί δεν υπάρχει πρόληψη.
      Επίσης, θέλω να τονίσω γι’ άλλη μια φορά ότι τα ιδιωτικά ιδρύματα είναι φορείς που εκμεταλλεύονται άγρια τους εργαζόμενους, οι οποίοι είναι έρμαια του κάθε εργοδότη και ας λένε ότι είναι μη κερδοσκοπικές οργανώσεις. Εκμεταλλεύονται και οικονομάνε από αυτήν την ιστορία, από την κρατική επιδότηση και δεν πληρώνουν ούτε τους κανονικούς μισθούς ούτε τα επιδόματα ούτε τα ανθυγιεινά ούτε υπάρχει σταθερό ωράριο, ενώ οι απολύσεις είναι ανεξέλεγκτες. Και βέβαια είναι απλήρωτοι οι εργαζόμενοι –το ξέρετε πολύ καλά- στη Λάρισα στο ΘΕΨΥΠΑ εδώ και πέντε μήνες. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΔΗΜΗΤΡΙΟΣ ΤΣΙΟΓΚΑΣ: Τους πληρώνουν με το κατώτερο βασικό μεροκάματο. Δεν τους πληρώνουν ούτε με τη σύμβαση των ιδιωτικών νοσηλευτικών ιδρυμάτων. Αυτό είναι απαράδεκτο και νομίζω ότι πρέπει να παρθούν μέτρα σε βάρος αυτών των ιδρυμάτων, έτσι ώστε να διασφαλιστεί το δικαίωμα των εργαζομένων στην εργασία αλλά και στις αποδοχές.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ορίστε, κύριε Υφυπουργέ, έχετε το λόγο για δύο λεπτά.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, θα ήθελα να σας πω ότι στα πλαίσια του ιδιωτικού τομέα λειτουργούν αυτήν τη στιγμή πενήντα δύο δομές ψυχιατρικής μεταρρύθμισης-αποασυλοποίησης, ενώ στα πλαίσια του δημόσιου τομέα λειτουργούν εβδομήντα μία δομές. Με την πάροδο του χρόνου οι δομές του δημόσιου τομέα θα αυξάνονται με το κλείσιμο ψυχιατρικών νοσοκομείων και ψυχιατρικών κλινών σε ορισμένα νοσοκομεία, τα οποία δεν θα κλείσουν αλλά θα μειωθεί η δραστηριότητά τους. 
      Έχετε δίκιο στο σημείο που αναφέρατε ότι το κόστος είναι τεράστιο και στον ιδιωτικό τομέα, το λεγόμενο μη κερδοσκοπικό, με τις αστικές μη κερδοσκοπικές εταιρείες, αλλά και στο δημόσιο. Πρόκειται για ένα τεράστιο κόστος το οποίο αγγίζει τα 3.300 έως και 3.500 ευρώ ανά ασθενή μηνιαίως στον ιδιωτικό τομέα και παραπλήσιο κόστος και λίγο μεγαλύτερο, που σε μερικές περιπτώσεις φθάνει και τα 3.900 ευρώ, στο δημόσιο τομέα.
      Φυσικά αυτό γίνεται και για λειτουργικούς και για επιστημονικούς λόγους, όπου με μία ορθολογική αντιμετώπιση αυτού του φαινομένου και με μία επιστημονική σκέψη και στρατηγική που να διαχωρίζονται τα περιστατικά ανάλογα με τη βαρύτητά τους, δηλαδή αλλού οι νοητικές υστερήσεις και αλλού οι ψυχώσεις ή τα βαρύτερα περιστατικά, θα μπορέσουμε να μειώσουμε το κόστος. 
      Κυρίως όμως θα πρέπει να γίνει μια επαναδιαπραγμάτευση με τον ιδιωτικό τομέα, όσον αφορά το κόστος, γιατί σε αυτό το κόστος έχει συνυπολογιστεί το αρχικό κόστος της εκπαίδευσης κυρίως των εκπαιδευτών και των δομών. Εδώ φυσικά έχουν γίνει σημαντικά λάθη, όσον αφορά τη στρατηγική και τους στόχους οι οποίοι είχαν τεθεί τότε όπου κύριο βάρος είχε δοθεί στη λειτουργία αυτών των δομών και όχι στις δομές τις οποίες χρειαζόμασταν πραγματικά.
      Όμως, σε κάθε περίπτωση πρέπει να σας διαβεβαιώσω ότι οι έλεγχοί μας έχουν εντατικοποιηθεί πλήρως, όσον αφορά την ποιότητα των παρεχομένων υπηρεσιών, όσον αφορά τα σημεία επαγγελματικής κόπωσης των εργαζομένων σε όλες αυτές τις δομές είτε είναι ψυχιατρικές δομές είτε είναι δομές αποασυλοποίησης. Γιατί υπάρχουν φαινόμενα επαγγελματικής κόπωσης και φαινόμενα που έχουν να κάνουν με την κακή διαχείριση και την κακή αντιμετώπιση των εργαζομένων σε όλες αυτές τις δομές, όπως το ότι μένουν απλήρωτοι για μεγάλα χρονικά διαστήματα είτε επειδή έχουν έντονο το αίσθημα της επαγγελματικής ανασφάλειας είτε επειδή οι συνθήκες εργασίας τους δεν είναι οι ιδανικότερες και σίγουρα δεν συγκρίνονται με τις αντίστοιχες συνθήκες εργασίας στις δημόσιες δομές μας. 
      Υπάρχουν τέτοιου είδους παράπονα. Φυσικά τα έχουμε εντοπίσει. Σας είπα ότι οι έλεγχοι έχουν εντατικοποιηθεί και από διαχειριστικής απόψεως αλλά και από απόψεως ελέγχου του φυσικού αντικειμένου από τους δικούς μας επιθεωρητές και από τη Διεύθυνση της Ψυχικής Υγείας. Σίγουρα το πρόβλημα είναι μεγάλο, αλλά το ζητούμενο για εμάς είναι να προχωρήσει η αποασυλοποίηση και να μην υπάρχει ο φόβος στα μάτια των τοπικών κοινωνιών, να μην αντιμετωπίζουν την αποασυλοποίηση όπως την αντιμετώπιζαν μέχρι και σήμερα.
      Έχουμε προβλήματα και θέλουμε τη βοήθεια όλων των πολιτικών κομμάτων, όλων των πτερύγων της Βουλής ιδιαίτερα σε αυτόν τον τομέα και όχι μόνο στην επαρχία αλλά και εδώ, στην Αίγινα, στην Κόνιτσα, σε διάφορες περιοχές της χώρας όπου υπάρχουν ακόμη εστίες αντιδράσεων. Υπάρχουν τοπικά βαρίδια, αν θέλετε, τα οποία αντιδρούν στην αποασυλοποίηση. Η αποασυλοποίηση για εμάς είναι ένας στόχος ο οποίος θα υλοποιηθεί και φυσικά θα τον προχωρήσουμε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θέλω να σας πω και κάτι άλλο και τελειώνω με αυτό. 
      Επειδή κλείνουμε τα ψυχιατρεία, κύριε συνάδελφε, δεν σημαίνει ότι βάζουμε ένα «Χ» και στην ψυχική ασθένεια.
      Οι ψυχικές ασθένειες συνεχίζουν να υπάρχουν και μάλιστα με αυξητικούς ρυθμούς. Γι’ αυτό πρέπει να δούμε και τι θα κάνουμε και με τα ψυχιατρεία και με τις ψυχικές κλίνες, γιατί σίγουρα και σε μας αλλά και σε όλη την Ευρώπη υπάρχει ο εφιάλτης τι θα γίνει με το κλείσιμο των ψυχιατρείων και κατηγορούμαστε από πολλούς και στην Ευρωπαϊκή Ένωση αλλά και πέραν του Ατλαντικού για την πολιτική αυτή. Πρέπει να βρούμε τη χρυσή τομή μεταξύ του κλεισίματος των ψυχιατρείων και της αποασυλοποίησης και σε αυτήν την κατεύθυνση κινούμαστε.
      ΠΡΟΕΔΡΕΥΩΝ (Ιωάννης Τραγάκης): Η συνάδελφος Βουλευτής του ΠΑΣΟΚ κ. Άννα Διαμαντοπούλου ζητεί άδειας απουσίας στο εξωτερικό.
      Εγκρίνει η Βουλή;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Συνεπώς, παρεσχέθη η ζητηθείσα άδεια. 
    Επόμενη είναι η τέταρτη υπ’ αριθμόν 21/11.7.2005 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Μεταφορών και Επικοινωνιών, σχετικά με τα προβλήματα στη λειτουργία της Ολυμπιακής Αεροπορίας κλπ. 
      Συγκεκριμένα η επίκαιρη ερώτηση της κυρίας συναδέλφου έχει ως εξής:
      «Τον τελευταίο χρόνο από το στόλο της Ολυμπιακής Αεροπορίας αποσύρθηκαν επτά αεροσκάφη. Παρά ταύτα από τη διοίκηση της εταιρείας είχε προγραμματιστεί για το θερινό πρόγραμμα των δρομολογίων η αξιοποίηση όλου του στόλου. Αυτό έγινε γιατί από τον περασμένο Ιανουάριο είχε προγραμματιστεί η απόκτηση πέντε νέων αεροσκαφών για την εκπλήρωση του θερινού προγράμματος, η οποία όμως ποτέ δεν πραγματοποιήθηκε. Αποτέλεσμα, οι γνωστές καθημερινές σχεδόν καθυστερήσεις, οι συγχωνεύσεις πτήσεων αλλά και οι ακυρώσεις δρομολογίων και οι δαπανηρότατες ενοικιάσεις αεροσκαφών με τη διαδικασία του κατεπείγοντος (περί τις τριακόσιες πενήντα). 
      Εξαιτίας όλων των παραπάνω δαπανήθηκαν τεράστια ποσά για αποζημιώσεις επιβατών, όπως και για τις ενοικιάσεις αεροσκαφών με ξένα πληρώματα. Οι υπάλληλοι της εταιρείας που εργάστηκαν αυτόν τον καιρό εξαντλητικά έως και δώδεκα συνεχόμενες ώρες και με ένταση, δικαιολογημένα κάνουν λόγο ότι το εμπορικό προϊόν της Ο.Α. δέχτηκε σοβαρά πλήγματα λόγω δυσφήμισης και η εταιρεία είχε σημαντική απώλεια μεριδίου της αγοράς σε μία περίοδο που οι πληρότητες φθάνουν το 90%.
       Επειδή σε αυτές τις άσχημες συνθήκες απαξίωσης και υποβάθμισης του προϊόντος της Ο.Α., με μία αναποτελεσματική διχοτομημένη διοίκηση, που δεν  αναλαμβάνει τις ευθύνες της, υλοποιείται σήμερα το πρόγραμμα ιδιωτικοποίησης της εταιρείας, που προέβλεπε ο ν. 3185/2003, ενώ οι διαπραγματεύσεις εκποίησης για μία ακόμη φορά οδηγούνται σε αδιέξοδο:
      Ερωτάται ο κύριος Υπουργός:
      Γιατί δεν τηρείται με ομαλότητα το θερινό πρόγραμμα της Ολυμπιακής Αεροπορίας; Γιατί είναι δυσανάλογη η προπώληση θέσεων με την πραγματική προσφορά τους; Ποιος αναλαμβάνει την ευθύνη;
      Με ποια διαδικασία ενοικιάζονται ξένα αεροσκάφη με ξένα πληρώματα, με ποιο κόστος και στη βάση ποιας μελέτης σκοπιμότητας;
      Σκοπεύει η Κυβέρνηση έστω και την τελευταία στιγμή να προχωρήσει σε έναν εθνικό διάλογο με στόχο την ουσιαστική ανασυγκρότηση του εθνικού αερομεταφορέα;»
      Ο Υφυπουργός Μεταφορών και Επικοινωνιών έχει το λόγο για τρία λεπτά. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και  Επικοινωνιών): Τα ερωτήματα που υποβάλλει η κυρία συνάδελφος δεν αφορούν την Ολυμπιακή Αεροπορία. Αφορούν τις Ολυμπιακές Αερογραμμές. Η Ολυμπιακή Αεροπορία έχει μόνο υποβοηθητικό έργο. Το κυρίως πτητικό έργο αφορά τις Ολυμπιακές Αερογραμμές. Άρα εγώ εκλαμβάνω ότι η ερώτηση αναφέρεται στις Ολυμπιακές Αερογραμμές και σ’ αυτήν απαντώ, αφού όμως κάνω αυτήν την αναγκαία διευκρίνιση. 
    Ο προγραμματισμός των θερινών δρομολογίων για τις Ολυμπιακές Αερογραμμές συντελείται στις αρχές Μαρτίου κάθε χρόνο. Το ίδιο συνέβη και τώρα. Σ’ αυτόν τον προγραμματισμό μελετήθηκαν να χρησιμοποιηθούν περίπου σαράντα αεροσκάφη, τα οποία λόγω του ότι επελέγησαν να είναι μεγαλύτερου τύπου αναμενόταν ότι θα μπορούν να καλύψουν τις ανάγκες οι οποίες θα εμφανίζονταν. Μιλάμε για αεροσκάφη Α 300 600 και Β 737 400 αντί εκείνων των Β 737 300 που είναι μικρότερα. 
      Με αυτόν, λοιπόν, τον προγραμματισμό και με βάση τα όσα συμβαίνουν κάθε χρόνο, η διοίκηση της εταιρείας σχεδίαζε  να ανταποκριθεί πλήρως στις επιβατικές ανάγκες. Συνέβησαν όμως μερικά περιστατικά έκτακτα, απρόβλεπτα, τα οποία ανέτρεψαν ένα κομμάτι αυτού του προγραμματισμού. Πρώτα απ’ όλα έγιναν τρεις εικοσιτετράωρες απεργίες στις 11 Μαΐου, στις 23 και στις 24 Ιουνίου, κατά τις οποίες ακυρώθηκε το 50% των διεθνών πτήσεων και το 75% των εσωτερικών, με αποτέλεσμα λόγω των απεργιών αυτών να ακυρωθεί περίπου το 2% των θέσεων που υπήρχαν κατά τη διάρκεια αυτού του τριμήνου. 
      Δεύτερον, ανέστειλε τη λειτουργία της μία εταιρεία, με την οποία συνεργάζονταν οι Ολυμπιακές Αερογραμμές, μιλάω για την HELLAS JET, η οποία είχε δημιουργήσει εξαιρετική ζήτηση για την Ολυμπιακή, στις γραμμές τις οποίες εξυπηρετούσε, δηλαδή Λονδίνο, Παρίσι, Βρυξέλλες, Μάντσεστερ. Τώρα βέβαια σε μία επίκαιρη ερώτηση δεν έχω χρόνο να σας απαντήσω σε όλα αυτά που ρωτάτε, αλλά θα δω τι θα προλάβω.
      Τι έκανε τώρα η εταιρεία και η διοίκησή της για να αντιμετωπίσει αυτά τα έκτακτα περιστατικά. Κατ’ αρχάς, έκανε τακτικές ακυρώσεις πτήσεων, δηλαδή μετά προειδοποίηση δεκαπέντε ημερών, κυρίως σε εκείνες τις πτήσεις που είχαν μικρή απόδοση. Δεύτερον, ενοικίασε κάποια αεροσκάφη για την κάλυψη αυτών των εκτάκτων αναγκών και, σε ελάχιστες περιπτώσεις, άνευ προειδοποιήσεως –αυτές είναι ελάχιστες- ακύρωσε και κάποιες πτήσεις.
      Μ’ αυτά τα μέτρα, τα οποία υποχρεώθηκε να λάβει εξαιτίας της φοράς των πραγμάτων, στην οποία αναφέρθηκα, κατάφερε η Ολυμπιακή να καλύψει το μεγαλύτερο μέρος απ’ αυτήν την προσφορά θέσεων. 
      Επομένως, τα όσα λέτε στην ερώτησή σας δεν ευσταθούν, διότι δεν υπήρξε δυσανάλογη με το στόλο των αεροσκαφών προπώληση εισιτηρίων. Και η μίσθωση αεροσκαφών με πληρώματα είναι αναπόφευκτη, προκειμένου να αντιμετωπιστούν οι ανάγκες που έκτακτα παρουσιάστηκαν.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Ορίστε, κυρία συνάδελφε, έχετε το λόγο για τρία λεπτά.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Κύριε Υπουργέ, δεν νομίζω ότι φταίει ο χρόνος που δεν μπορείτε να μου απαντήσετε. Είναι πάρα πολλά τα προβλήματα που δημιουργήθηκαν επί τόσα χρόνια στις Ολυμπιακές Αερογραμμές, στη γνωστή για όλους μας Ολυμπιακή Αεροπορία και πολλά τα αδιέξοδα. Από την άλλη πλευρά, δεν υπάρχει καμία ανάληψη ευθυνών. 
      Το σημείωμα που σας έδωσε η διοίκηση με τα στοιχεία δεν αιτιολογεί τίποτα απ’ αυτά που ρωτάω εγώ και από την κατάσταση που υπάρχει σήμερα. Και εγώ επιμένω ότι μέσα σ’ αυτήν την κατάσταση, το μεγαλύτερο συγκριτικό πλεονέκτημα που έχουν οι Ολυμπιακές Αερογραμμές, η Ολυμπιακή Αεροπορία, είναι η ασφάλεια των πτήσεων. 
      Αυτή τη στιγμή αυτή πλήττεται, κύριε Υπουργέ. Εγώ θα έλεγα ότι πλήττεται ακόμα και το κύρος της ίδιας της χώρας γι’ αυτόν τον εθνικό αερομεταφορέα.
      Θέλω να μου απαντήσετε στο εξής: Δεν φταίνε οι απεργίες, δεν φταίνε άλλα πράγματα. Πώς γίνονται αυτές οι ενοικιάσεις των αεροπλάνων; Γιατί φθάσαμε στο σημείο να πέσουν τόσο έξω στο πρόγραμμα; Κάθε φορά, το φιλί ζωής το παίρνει η Ολυμπιακή Αεροπορία από τη θερινή περίοδο. Έχουμε 20% τουρισμό. Πού στηρίζεται η Ολυμπιακή; Στη θερινή περίοδο! 
      Πώς έγιναν, λοιπόν, αυτές οι ενοικιάσεις αεροσκαφών; Έγιναν με διαγωνισμό; Όχι! Έγιναν με τη διαδικασία του κατεπείγοντος. Αυτό είναι μεγάλο θέμα για μας και πρέπει να μας απαντήσετε. Είναι και μεγάλες οι ευθύνες της εταιρείας, η οποία σε σχέση με τον προγραμματισμό δεν προέβλεψε κάποια πράγματα. 
      Να μη θεωρούμε ως αιτία τώρα τις απεργίες των εργαζομένων. Αυτά δεν είναι προβλήματα. Υπάρχουν ένα σωρό άλλα θέματα.
      Ας έρθω, λοιπόν, σ’ ένα μεγάλο ζήτημα –είναι και το τελευταίο μου ερώτημα- που έχει γίνει διαχρονικό πρόβλημα. Πού έχουμε φθάσει σ’ αυτές τις συνθήκες; Φθάσαμε στο να απαξιώσουμε το προϊόν και από την άλλη πλευρά, η Κυβέρνηση να συνεχίζει αυτόν το νόμο, την άρον-άρον αδιέξοδη ιδιωτικοποίηση της Ολυμπιακής Αεροπορίας που προέβλεψε ο ν. 3185, για τον οποίο τότε ως Αξιωματική Αντιπολίτευση είχατε βάσιμες αντιρρήσεις, όπως και για όλα αυτά τα θέματα.
      Τώρα πού πάμε; Είναι απλή σύμπτωση το να συμβαίνουν όλα αυτά, να έχουμε την πλήρη απαξίωση του αερομεταφορέα και να πηγαίνουμε σε μία πώληση –φαίνεται τώρα από τα αδιέξοδα- έναντι ενός πινακίου φακής;
      Χθες, δήλωσε ο κ. Μεϊμαράκης ότι δεν έχουμε τι άλλο να κάνουμε. Ή θα την πουλήσουμε όπως-όπως ή θα την κλείσουμε την Ολυμπιακή Αεροπορία. Ήσασταν κυβέρνηση παλαιότερα, ήσασταν τόσα χρόνια Αξιωματική Αντιπολίτευση. Αυτή τη στιγμή, είστε Κυβέρνηση. Αυτό απαντάτε για τον εθνικό αερομεταφορέα; Γιατί παραβλέπετε, κύριε Υπουργέ, ως Κυβέρνηση ότι υπάρχει μία πολυεπίπεδη χρήση στο παγκόσμιο αεροπορικό περιβάλλον; Απ’ αυτήν την κρίση, διδάσκονται και στην Ευρωπαϊκή Ένωση ότι οι χώρες, οι οποίες έχουν εθνική πολιτική στις αερομεταφορές και κράτησαν τον εθνικό αερομεταφορέα, όπως η Ισπανία, η Γαλλία και η Ιταλία και άλλες χώρες, είναι καλύτερα, κύριε Υπουργέ.
      Και εμείς θα ήμασταν ακόμα καλύτερα γιατί η Ιρλανδία που άλλαξε την πολιτική της, έχει προβλήματα στο Ευρωπαϊκό Δικαστήριο με την πτητική ασφάλεια των ιδιωτικοποιημένων αερογραμμών. Εγώ επιμένω ότι ο εθνικός μας αερομεταφορέας έχει το μεγαλύτερο συγκριτικό πλεονέκτημα που απαξιώνεται, δυστυχώς, και αυτό είναι η ασφάλεια των πτήσεων.
      Γι’ αυτό θα πρέπει να επανεξετάσετε τη θέση σας. Δείτε τι θα γίνει. Κάντε έναν εθνικό διάλογο για την εθνική δημόσια «Ολυμπιακή Αεροπορία» και τις «Ολυμπιακές Αερογραμμές».
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
      Κύριε Υφυπουργέ, έχετε το λόγο για δύο λεπτά.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών):  Εκείνο που δεν καταλαβαίνω, είναι, ότι, αφού έχετε τόσες απορίες και τόσες αιχμές, είναι γιατί δεν κάνετε μία επερώτηση να τη συζητήσουμε. 
      Μιλήσατε για αδιέξοδα. Δεν σας άκουσα να τα λέτε αυτά, πολύ έντονα, σ’ εκείνους που δημιούργησαν τα αδιέξοδα. Είπατε ότι δεν αναλαμβάνει κανείς τις ευθύνες. Τις ευθύνες πρέπει να τις αναλάβουν εκείνοι που ξόδεψαν 1.000.000.000.000 δραχμές για την εξυγίανση της Ολυμπιακής και δεν έγινε τίποτα. Τι τα λέτε αυτά σ’ εμάς; 
      Μιλάτε για το δήθεν ανθηρό αεροπορικό περιβάλλον της Ευρώπης. Πώς μιλάτε για την Ιταλία; Μήπως ξέρετε τι περιπέτειες έχει η «ALITALIA» στην Ευρώπη; Τις γνωρίζετε αυτές; Για ποια Ισπανική «IMPERIA» μου μιλάτε; Ξέρετε τι τραβάνε οι Ισπανοί; Η μόνη εταιρεία που πάει καλά είναι η γαλλική και στη γαλλική πράγματι δεν σημειώθηκαν τέτοια.
      Κυρία συνάδελφε, δεν είναι επιλογή της Κυβερνήσεως να πουλήσει την Ολυμπιακή. Εξαναγκάζεται να διαπραγματεύεται την πώληση, διότι η Ευρωπαϊκή Ένωση αξιώνει να επιστραφούν –και έχουμε καταδικαστεί γι’ αυτό- οι επιχορηγήσεις που έγιναν. Όλα αυτά δεν τα βλέπετε, δεν τα ξέρετε; Γιατί κάνετε ανέξοδη αντιπολίτευση, έτσι χάριν της καθημερινότητας; Όλα αυτά είναι προβλήματα, για τα οποία εμείς πρέπει να ζητούμε τη συμπαράστασή σας, αντί σεις να μας εγκαλείτε, γιατί η Ευρώπη ζητά να επιστραφούν πίσω. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ποια συμπαράσταση; 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Για ποια εθνική πολιτική και διάλογο μας μιλάτε τώρα, όταν οι περισσότεροι -παρατάξεις και πρόσωπα- συνηγορείτε στο να γίνονται άκαιρες απεργίες και να υποβαθμίζεται ακόμα περισσότερο το κύρος της; Τότε δεν μιλούσατε καθόλου. Τώρα πήρατε φόρα και βάλλετε εναντίον μας. 
      Σας λέω, λοιπόν, το εξής: Εμείς πονάμε, αν όχι περισσότερο, αλλά τουλάχιστον εξίσου με εσάς και την παράταξή σας, για αυτό που λέγεται «Ολυμπιακή». Αγωνιζόμαστε νυχθημερόν και η διοίκηση και εμείς. Τα προβλήματα είναι πάρα πολλά, η επιδείνωσή τους είναι ραγδαία και δεν οφείλεται διόλου σε εμάς. Ουαί και αλίμονο, αν δεν υπήρχαμε και εμείς εκεί! 
      Επομένως το σωφρονέστερο που θα μπορούσε κανείς να κάνει είναι τουλάχιστον να κατανοήσει περί τίνος πρόκειται. Ας μάθουμε πρώτα που απευθύνεται η ερώτησή σας, όταν, αντί να ρωτάτε για θέματα αερογραμμών, αναφέρετε την Ολυμπιακή, και μετά ας μιλήσουμε για τα υπόλοιπα και την Ευρώπη. Πρόκειται περί τραγικής καταστάσεως των αεροπορικών συγκοινωνιών και εσείς τώρα επικαλείστε το ευρωπαϊκό πρότυπο; Δεν είδατε στην Αμερική τι γίνεται; 
      ΠΡΟΕΔΡΕΥΩΝ (Ιωάννης Τραγάκης): Θα ήθελα να ανακοινώσω προς το Σώμα ότι το Υπουργείο Εθνικής Παιδείας και Θρησκευμάτων, Εξωτερικών και Οικονομίας και Οικονομικών κατέθεσε σχέδιο νόμου «Κύρωση της Συμφωνίας σχετικά με τους στόχους και τη διαχείριση της πρωτοβουλίας για το Ευρωπαϊκό Σχολικό Δίκτυο». 
      Το νομοσχέδιο παραπέμπεται στην αρμόδια Διαρκή Επιτροπή.
      Εισερχόμαστε στη συζήτηση της Πέμπτης με αριθμό 24/11-7-2005 επίκαιρης ερώτησης του Ανεξάρτητου Βουλευτή κ. Ανδρέα Ανδριανόπουλου προς τον Υπουργό Μεταφορών και Επικοινωνιών, σχετικά με τους μισθούς των εργαζομένων στον ΟΣΕ και την ΕΡΓΟΣΕ κλπ..
      Η επίκαιρη ερώτηση του κυρίου συναδέλφου έχει ως εξής:
      «Ανάμεσα στους εργαζόμενους με εξοργιστικά ειδικά προνόμια στις ΔΕΚΟ είναι και οι εργαζόμενοι στον ΟΣΕ και την ΕΡΓΟΣΕ. Παρ’ όλο που οι εταιρίες αυτές σημειώνουν μεγάλα ετήσια ελλείμματα, οι διοικήσεις τους δεν δίστασαν να εγκρίνουν εξοργιστικές οικονομικές παροχές τις οποίες καλείται τελικά να πληρώσει εντελώς αδικαιολόγητα ο φορολογούμενος. 
      Ερωτάται λοιπόν η Κυβέρνηση να πληροφορήσει τη Βουλή για τις ακριβείς κατά τομέα παροχές που απολαμβάνουν –πέραν του μισθού τους- οι εργαζόμενοι στο ΟΣΕ και την ΕΡΓΟΣΕ. Παράλληλα καλείται ο αρμόδιος Υπουργός να ενημερώσει τη Βουλή για το πώς αιτιολογούνται οι σχετικές παροχές από την οικονομική κατάσταση των φορέων αυτών.»
      Θα απαντήσει ο Υφυπουργός Μεταφορών και Επικοινωνιών κ. Νεράντζης.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Η ΕΡΓΟΣΕ δεν είναι ελλειμματική. Πέραν των όσων λένε οι συλλογικές συμβάσεις -γιατί αυτό προφανώς ενδιαφέρει τον εκλεκτό συνάδελφο και φίλο- και η κλαδική σύμβαση των υπερωριών κλπ. ισχύει για τον ΟΣΕ ο ν. 2414/1996, ο οποίος ψηφίστηκε, κατά πλειοψηφία, από την τότε Βουλή. Αυτό το σχέδιο νόμου, το οποίο υπογράφουν ο κ. Τσοχατζόπουλος, ο κ. Λαλιώτης, η κ. Βάσω Παπανδρέου, ο κ. Γιάννος Παπαντωνίου, όλος ο πράσινος αστερισμός, στο άρθρο 10 παράγραφος 2 αναφέρει τα εξής: «Επιτρέπεται η χορήγηση στο προσωπικό των δημοσίων επιχειρήσεων επιπλέον αμοιβών στο πλαίσιο άσκησης πολιτικής στελεχών με σκοπό την αύξηση της παραγωγικότητας είτε με τη μορφή επιβράβευσης επιτυχιών είτε με τη σύνδεση αμοιβών και παραγωγικότητας, όπου η τελευταία μπορεί αντικειμενικά να μετρηθεί. Η χορήγηση αυτή επιτρέπεται υπό την προϋπόθεση της πρόβλεψής της στην ετήσια συνολική δαπάνη μισθοδοσίας». Αυτό, λοιπόν, πραγματοποιείται και στον ΟΣΕ και αυτό είναι το έκτακτο, στο οποίο εσείς αναφέρεστε, και το υπερβολικό. 
      Κύριε Πρόεδρε, προκειμένου να σας απαντήσω πλήρως στην ερώτηση του κυρίου συναδέλφου, θα πάρω ένα κομμάτι από τη δευτερολογία μου. 
      Η διοίκηση του οργανισμού κρίνει ότι όχι μόνο δεν ζημιώνεται από τη χορήγηση αυτών των αμοιβών στο προσωπικό, αλλά απεναντίας ωφελείται, γιατί το έργο, το οποίο αναλαμβάνουν να φέρουν εις πέρας οι εργαζόμενοι και οι συγκροτούντες τις επιτροπές, πραγματοποιείται πέραν του κανονικού ωραρίου εργασίας τους, και Σαββατοκύριακα και ημέρες εορτών και αργιών, και ως εκ τούτου αυτές οι αμοιβές της πρόσθετης εργασίας του προσωπικού είναι επιβεβλημένες και πλήρως αιτιολογημένες ουσιαστικά και τυπικά, αφού εμπίπτουν στις σχετικές νομοθετικές ρυθμίσεις.
      Κατά τα λοιπά, για αυτούς τους δύο Οργανισμούς, τον ΟΣΕ και την ΕΡΓΟΣΕ, ισχύουν οι επιχειρησιακές συλλογικές συμβάσεις εργασίας, που υπογράφονται μεταξύ αυτών των εταιρειών και της Πανελλήνιας Συνομοσπονδίας Σιδηροδρομικών. 
      Και από την άλλη πλευρά ισχύει το νέο μισθολόγιο του έτους 1993, το οποίο έχει εγκριθεί με μια απόφαση επίσης της αυτής χρονολογίας. 
      Αυτά είχα να πω, κύριε συνάδελφε. 
      ΠΡΟΕΔΡΕΥΩΝ (Ιωάννης Τραγάκης): Ο κ. Ανδριανόπουλος έχει το λόγο.
      ΑΝΔΡΕΑΣ ΑΝΔΡΙΑΝΟΠΟΥΛΟΣ: Κύριε Πρόεδρε, ο Υπουργός Μεταφορών δεν μας έκανε την τιμή να παρευρεθεί σήμερα εδώ και όπως συνήθως συμβαίνει έστειλε τον Υφυπουργό, ο οποίος οφείλω να ομολογήσω ότι κάθε φορά τα πηγαίνει μάλλον καλά. Αλλά η ουσία της ερώτησής μου -και από την απάντηση που πήρα προφορικά εδώ στη Βουλή, αλλά και από την έγγραφη- δεν απαντάται. 
      Εγώ δεν ρώτησα τι λέει ο νόμος ή ποιοι νόμοι ψηφίστηκαν και ποιος τους ψήφισε. Σας ρώτησα, κύριε Υπουργέ, να μου πείτε συγκεκριμένα ποιες είναι αυτές οι έξτρα παροχές, για να τις ακούσει επιτέλους ο μέσος Έλληνας φορολογούμενος και να καταλάβει περί τίνος πρόκειται. Το να μου λέτε ότι ψηφίστηκε ο νέος νόμος που υπογράφουν διάφορα στελέχη του ΠΑΣΟΚ, δεν μου λέει τίποτα. Είστε Κυβέρνηση και αν διαφωνείτε αλλάζετε το νόμο και τον καταργείτε. 
      Επίσης, μου είπατε ότι ο νόμος λέει ότι επιτρέπεται η χορήγηση έξτρα παροχών. Το «επιτρέπεται» δεν σημαίνει ότι είναι υποχρεωτικό. Και το ερώτημα που τίθεται και το επαναλαμβάνω για μια ακόμα φορά είναι να μας πείτε ποιες είναι αυτές οι έξτρα παροχές συγκεκριμένα. 
      Έχω ακούσει εκπληκτικά πράγματα, αλλά δεν είναι δική μου δουλειά να αναφέρω εδώ τι έχω ακούσει. Είναι δική σας δουλειά να μας πείτε συγκεκριμένα ποιες ακριβώς είναι οι παροχές που έχουν οι εργαζόμενοι στον ΟΣΕ και στην ΕΡΓΟΣΕ. Είναι εταιρείες κυρίως του ΟΣΕ, συντριπτικά ελλειμματικές, που καλείται να συμπληρώσει τη διαφορά από το υστέρημά του ο Έλληνας φορολογούμενος. Πρέπει, λοιπόν, να διευκρινιστούν αυτά τα πράγματα με απόλυτη σαφήνεια.
      Θα ήθελα και κάτι διαδικαστικό να πω, κύριε Πρόεδρε, που αφορά ενδεχομένως και το Προεδρείο. Δεν μπορώ να καταλάβω πώς είναι δυνατόν Υπουργοί να απαντούν σε ερωτήσεις με ένα σημείωμα που λέει: «Σας εσωκλείω την απάντηση του Γενικού Διευθυντή του τάδε οργανισμού». Η οποία απάντηση που μου έχει έρθει εδώ δεν είναι τίποτε άλλο παρά μια αναφορά στους νόμους που ισχύουν και μοιάζει με είδος απολογητικού υπομνήματος. Δηλαδή, σαν να μου λέει ότι συμβαίνουν κάποια περίεργα πράγματα, δεν φταίμε εμείς, αλλά τα λέει ο τάδε  νόμος ή κάποιος άλλος κλπ.. 
      Δεν είναι κοινοβουλευτικός έλεγχος αυτός. Τουλάχιστον θα μπορούσε η Κυβέρνηση να παίρνει το κείμενο του διευθυντή και να το υπογράφει ο Υπουργός. Εκτός αν ο Υπουργός δεν το ενστερνίζεται και λέει ότι ο διευθυντής τα λέει, εγώ δεν έχω ευθύνη, δική του είναι η ευθύνη. Αυτά δεν προσιδιάζουν στη λογική ενός κοινοβουλευτικού ελέγχου.
      Εγώ ρωτώ κάτι και η απάντηση που μου έρχεται είναι ή κάποια κομμάτια από τον οργανισμό του Υπουργείου, που λέει ο οργανισμός τι προβλέπει  ή το σύνηθες αυτό συνοδευτικό υπόμνημα του προέδρου του οργανισμού, και ένα κείμενο τριών λέξεων του Υπουργού, που αναφέρει ότι «σας επισυνάπτουμε την απάντηση του προέδρου ή του διευθυντή κλπ.». Δεν νομίζω αυτό, όπως είπα και προηγούμενα, να προσιδιάζει στον κοινοβουλευτικό έλεγχο.
      Αλλά η ουσία είναι μία, κύριε Υπουργέ. Θα πρέπει εδώ να μας πείτε συγκεκριμένα ποιες είναι αυτές οι παροχές.  
      Όσον αφορά δε το θέμα της ΕΡΓΟΣΕ ότι δεν είναι ελλειμματική, με συγχωρείτε, αλλά θα χαμογελάσω. Βεβαίως είναι ελλειμματική, γιατί δεν εισπράττει από πουθενά χρήματα. Εξηγείστε μου πώς γίνεται αυτό το πράγμα; Αν έχετε την απάντηση σ’ αυτό, τότε να μην «κάνετε» τον Υφυπουργό Επικοινωνίας, αλλά να πάρετε το νόμπελ της οικονομίας. Είναι και πιο προσοδοφόρο! 
      ΠΡΟΕΔΡΕΥΩΝ (Ιωάννης Τραγάκης): Ο κύριος Υφυπουργός έχει το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Όποιος θέλει τόσο λεπτομερή στοιχεία, κύριε Ανδριανόπουλε, δεν κάνει επίκαιρη ερώτηση. Δεν είναι δυνατόν μέσα σε τρία λεπτά να σας κάνω ένα κατάλογο με το τι επιδόματα παίρνει ο καθένας, ποιοι και πότε. 
    Δεύτερον, επί της ουσίας της δεύτερης παρατηρήσεώς σας με βρίσκεται απόλυτα σύμφωνο, αν και δεν με αφορά προσωπικά. Ουδέποτε εγώ στη μακρά κοινοβουλευτική μου παρουσία, και μάλιστα στη βραχύβια υπουργική, απαντώ με τα σημειώματα των υφισταμένων. Έχετε κάθε δίκιο να διαμαρτύρεστε και ειλικρινά αυτό αποτελεί συνήθη υπηρεσιακή αβλεψία. Δεν με αφορά προσωπικά, αλλά αποδέχομαι αυτή την ευθύνη. Ο κάθε Υπουργός οφείλει να απαντά και να υπογράφει, κατά τον κανονισμό, ο ίδιος, λαμβάνοντας βεβαίως υπόψη του τα στοιχεία που του χορηγεί η υπηρεσία, αλλά όχι απευθύνοντας αυτά, καθ’ εαυτά στον ερωτώντα Βουλευτή. Με βρίσκετε απόλυτα σύμφωνο σ’ αυτό.
      Ο νόμος που σας διάβασα, το άρθρο 10, που ψηφίστηκε επί του ΠΑΣΟΚ –και το τόνισα αυτό- πράγματι λέει «επιτρέπεται». Αλλά ελάτε εσείς, κύριε Ανδριανόπουλε, με τη γνωστή δεξιοτεχνία που έχετε, ένα επίδομα ή επιδόματα που χορηγούνται από το 1996 να τα κόψετε τώρα, όταν η παροχή των υπηρεσιών των εκτάκτων, των εξαιρετικών υπηρεσιών που προσφέρουν οι εργαζόμενοι συνεχίζεται αδιάλειπτα, από τότε μέχρι σήμερα. Επομένως, είναι καλό να λέμε αυτό που λέμε, αλλά το θέμα είναι πόσο αυτά μπορούν να πραγματωθούν.
      Όσον αφορά το πώς μπορεί να μην είναι η ΕΡΓΟΣΕ ελλειμματική, όταν δεν εισπράττει από πουθενά, δεν έχετε παρά να μου ζητήσετε κατάθεση του ισολογισμού τους, να σας τον φέρω, με αίτηση καταθέσεως εγγράφων την άλλη φορά, ούτως ώστε, με τη γνωστή εμβρίθειά σας και τη διεισδυτικότητά σας, να δείτε, εάν πράγματι είναι ή όχι, και γιατί, ελλειμματική η ΕΡΓΟΣΕ. Μίλησα μόνο για την ΕΡΓΟΣΕ. Δεν μίλησα για τον ΟΣΕ. 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στην ημερησία διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Ψήφιση στο σύνολο του σχεδίου νόμου του Υπουργείου Ανάπτυξης: «Αντικατάσταση και συμπλήρωση του ν. 703/1977 «Περί ελέγχου μονοπωλίων και ολιγοπωλίων και προστασίας του ελεύθερου ανταγωνισμού» ( ΦΕΚ 278 Α΄)».
      Κύριε Υπουργέ, θέλετε να κάνετε κάποιες διορθώσεις;
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Βεβαίως.
      Κύριε Πρόεδρε, το άρθρο 13, όπως κατετέθη το νομοσχέδιο –και θα το δώσω για τα Πρακτικά- δεν περιελάμβανε δύο λέξεις, οι οποίες υπάρχουν στο κείμενο το οποίο μοιράσατε για ψήφιση. Στην παράγραφο 1, στον τέταρτο και στον δέκατο στίχο να διαγραφούν οι λέξεις «Εισηγητών» και «σύμφωνη». Και στο άρθρο 13 στην παράγραφο 2, στον πέμπτο, έκτο και έβδομο στίχο να διαγραφεί η φράση, η οποία δεν περιελαμβανόταν: «τα προσόντα των Ελεγκτών, Εισηγητών και βοηθών Ελεγκτών, Εισηγητών και λοιπού προσωπικού», διότι είναι σύμφωνα με το κατατεθέν στην Εθνική Αντιπροσωπεία σχέδιο νόμου.
      ΠΡΟΕΔΡΕΥΩΝ (Ιωάννης Τραγάκης): Έχετε δίκιο, κύριε Υπουργέ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Τα έχω εδώ. Να κατατεθούν στα Πρακτικά. Πιστεύω ότι έχει κάνει έλεγχο η αρμόδια διεύθυνση και μ’ αυτές τις τροποποιήσεις να γίνει η σχετική διόρθωση.
      ΠΡΟΕΔΡΕΥΩΝ (Ιωάννης Τραγάκης): Έχει γίνει έλεγχος από την υπηρεσία.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Παρακαλώ, να κατατεθούν στα Πρακτικά.
      (Στο σημείο αυτό ο Υπουργός Ανάπτυξης κ. Δημήτριος Σιούφας          καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
      «Άρθρο 13, παρ. 1, στίχοι: 
      4ος, 10ος
      Να διαγραφούν οι λέξεις: «εισηγητών» και «σύμφωνη», οι οποίες δεν υπήρχαν στο αρχικώς κατατεθέν σχέδιο νόμου.
      Άρθρο 13 παρ. 2, στίχοι:
      5ος, 6ος, 7ος
      Να διαγραφεί η φράση: «τα προσόντα των ελεγκτών, εισηγητών και βοηθών ελεγκτών, εισηγητών και λοιπού προσωπικού»
      Η διαγραφή είναι σύμφωνη με κατατεθείσα προσθήκη νομοτεχνικής βελτίωσης.
      (Να φωτογραφηθεί το κείμενο, σελ. 53-56 )
      ΠΡΟΕΔΡΕΥΩΝ (Ιωάννης Τραγάκης): Επομένως, ερωτάται το Τμήμα: Γίνεται δεκτό και στο σύνολο το νομοσχέδιο του Υπουργείου Ανάπτυξης «Αντικατάσταση και συμπλήρωση του ν. 703/1977 «Περί ελέγχου μονοπωλίων και ολιγοπωλίων και προστασίας του ελεύθερου ανταγωνισμού» (ΦΕΚ 278 Α΄)» ως διενεμήθη και με τις νομοτεχνικές διορθώσεις του κυρίου Υπουργού; 
      ΡΟΔΟΥΛΑ ΖΗΣΗ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς το νομοσχέδιο του Υπουργείου Ανάπτυξης: «Αντικατάσταση και συμπλήρωση του ν. 703/1977 «Περί ελέγχου μονοπωλίων και ολιγοπωλίων και προστασίας του ελεύθερου ανταγωνισμού» (ΦΕΚ 278 Α΄)» έγινε δεκτό κατά πλειοψηφία, σε μόνη συζήτηση επί της αρχής, των άρθρων και του συνόλου και έχει ως εξής:
      (Να καταχωριστεί το κείμενο του νομοσχεδίου σελ. 57α)
      
ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, παρακαλώ το Τμήμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Το Τμήμα παρέσχε τη ζητηθείσα εξουσιοδότηση.
      Εισερχόμαστε στη συζήτηση του σχεδίου νόμου του Υπουργείου Εθνικής Παιδείας και Θρησκευμάτων.
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εθνικής Παιδείας και Θρησευμάτων: «Διασφάλιση της ποιότητας στην ανώτατη εκπαίδευση -Σύστημα μεταφοράς και συσσώρευσης πιστωτικών μονάδων- Παράρτημα διπλώματος.»
      Κύριε Υφυπουργέ, θέλετε να συμπληρώσετε κάτι για τα τρία τελευταία άρθρα;
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Όχι.
      ΠΡΟΕΔΡΕΥΩΝ (Ιωάννης Τραγάκης): Καλώς.
      Ο συνάδελφος, εισηγητής του ΠΑΣΟΚ, κ. Παντούλας έχει το λόγο.
      ΜΙΧΑΗΛ ΠΑΝΤΟΥΛΑΣ: Θα ήθελα να πω κατ’ αρχήν, κύριε Πρόεδρε, σε σχέση με τα δύο υπό συζήτηση άρθρα -το τελευταίο αφορά την έναρξη ισχύος του νόμου- ότι γνωρίζουμε όλοι μας πως η Ευρωπαϊκή Επιτροπή και τα κράτη- μέλη έχουν αποδεχθεί ορισμένα εργαλεία, που ενισχύουν τη μεταφορά και τη διαφάνεια των δεξιοτήτων και των ικανοτήτων, όπως το συμπληρωματικό δίπλωμα και τη συμπληρωματική βεβαίωση όσον αφορά τα επαγγελματικά προσόντα, το ευρωπαϊκό σύστημα ακαδημαϊκών μονάδων, μεταφερόμενο σε ολόκληρη την Kοινότητα για την αναγνώριση των περιόδων σπουδών στο εξωτερικό, το ευρωπαϊκό υπόδειγμα βιογραφικού και το ευρωδιαβατήριο κατάρτισης. Εδώ οι ρυθμίσεις αναφέρονται στα δύο πρώτα από αυτά. 
      Εκ μέρους του ΠΑΣΟΚ θέλω να δηλώσω ότι υπερψηφίζουμε και τα δύο σχετικά άρθρα. 
Θα μου επιτρέψετε, όμως, να κάνω δύο παρατηρήσεις γενικότερες σε σχέση, όμως, με την ουσία του περιεχομένου του σχεδίου νόμου. 
    Αναφερόμαστε όλοι στην αξιολόγηση, στη διασφάλιση της ποιότητας. Θα ήθελα να καταθέσω στη Βουλή τον εξής προβληματισμό: Ο πρώτος προβληματισμός συνεχίζει το χθεσινό προβληματισμό της κ. Δαμανάκη. Έχω στα χέρια μου το σημείωμα, το οποίο κατέθεσε στο Εθνικό Συμβούλιο Παιδείας η Υπουργός Παιδείας σε σχέση με την επιλογή των στελεχών της εκπαίδευσης. Και ενώ εδώ επί τρεις ημέρες συζητούμε για τη διασφάλιση της ποιότητας, για την αξιολόγηση, για το πώς θα βρούμε ικανότερους ανθρώπους ή για το πώς τα πανεπιστήμια θα καταρτίσουν ικανότερους ανθρώπους, βλέπουμε με έκπληξη ότι στην πράξη το Υπουργείου Παιδείας ενισχύει σε ό,τι αφορά τη στελέχωση της πρωτοβάθμιας και δευτεροβάθμιας εκπαίδευσης, υπερμοριοδοτεί, δηλαδή, την προϋπηρεσία και τη συνέντευξη. 
    Η προϋπηρεσία έπαιρνε με το προηγούμενο νομοθετικό καθεστώς έως 17 μόρια –τώρα πάει στα 30- η συνέντευξη 20 –παραμένει στα 20- αλλά η επιστημονική και η παιδαγωγική κατάρτιση –θέματα που θίξαμε όλοι εδώ κατά τη συζήτηση του σχεδίου νόμου που θα ψηφιστεί σήμερα- από τα 25 μόρια πάει στα 15. Σε σύνολο, δηλαδή, 65 μορίων με το νέο καθεστώς, αν τελικά αυτό είναι το τελικό κείμενο της Κυβέρνησης, το 50% θα το προσδιορίζει η αρχαιότητα –αναγόμενο, δηλαδή, το ποσοστό στα 100 μόρια- το άλλο 30% η συνέντευξη και μόνο το 20% η επιστημονική και παιδαγωγική κατάρτιση. Αυτά είναι πρωτοφανή πράγματα. Σας ζητώ να μην έρθει τέτοιο κείμενο στο Τμήμα ή στην Ολομέλεια, γιατί δεν ξέρω πότε θα έρθει. Αυτό είναι το πρώτο ζήτημα.
    Και τώρα το δεύτερο: Έχω στα χέρια μου ένα έγγραφο του Υπουργείου Παιδείας, το οποίο φέρει ημερομηνία 6.7.2005 και αναφέρεται στις προσλήψεις προσωρινών αναπληρωτών και ωρομισθίων εκπαιδευτικών σε ΣΜΕΑ και σε τμήματα ένταξης για το διδακτικό έτος 2005-2006. Από την αίτηση-δήλωση προκύπτει ότι κάποια από τα κριτήρια, η κατοχή διδακτορικού διπλώματος στην ειδική αγωγή, ο μεταπτυχιακός τίτλος σπουδών στην ειδική αγωγή ή στη σχολική ψυχολογία υπολογίζονται με τον ίδιο τρόπο όπως και η επιμόρφωση ή η εξειδίκευση σε σεμινάριο διάρκειας τουλάχιστον τριακοσίων ωρών ετησίως. Δηλαδή ό,τι συζητούσαμε αυτές τις ημέρες, στην πράξη το ανατρέπει το Υπουργείο Παιδείας; Δηλαδή το διδακτορικό δίπλωμα είναι το ίδιο με το μεταπτυχιακό; Και το μεταπτυχιακό και το διδακτορικό είναι το ίδιο με τις τριακόσιες ώρες ενός σεμιναρίου; Αυτό αναφέρει η εγκύκλιος και η συνοδευτική αίτηση. 
    Και ξέρετε γιατί γίνεται αυτό, κύριε Υφυπουργέ; Διότι –από ό,τι τουλάχιστον έχω πληροφορηθεί εγώ- η υπεύθυνη Ειδικής Αγωγής του Παιδαγωγικού Ινστιτούτου, η κ. Παντελεάδη –μπορεί να κάνω λάθος στο επίθετο κατά τι, αλλά πάντως μάλλον αυτό είναι το επίθετό της- που είναι καθηγήτρια στο Πανεπιστήμιο Θεσσαλίας, στο Βόλο, και ήταν υπεύθυνη του σεμιναρίου των τριακοσίων ωρών -το σεμινάριο είχε τίτλο: «Μαθησιακές δυσκολίες στη δευτεροβάθμια εκπαίδευση» και λειτουργούσε τα Σαββατοκύριακα, νομίζει ότι είναι «μαγαζί» της η ειδική αγωγή και, επίσης, ταυτίζει και εξομοιώνει το διδακτορικό και το μεταπτυχιακό μ’ ένα σεμινάριο τριακοσίων ωρών. Δηλαδή πάει περίπατο ό,τι συζητήσαμε εδώ μέσα; Έτσι εννοείτε την αξιολόγηση; Έτσι εννοείτε τη διασφάλιση της  ποιότητας; Έτσι θα στελεχώσουμε τα σχολεία μας σ’  έναν τόσο ευαίσθητο τομέα, όπως είναι η ειδική αγωγή; 
    Θεώρησα κρίσιμο να κάνω αυτές τις παρατηρήσεις, συνεχίζοντας το χθεσινό προβληματισμό της κ. Δαμανάκη για τα ζητήματα των στελεχών της εκπαίδευσης, αλλά βάζοντας και ένα επιπλέον θέμα, το οποίο δεν μπορεί να ανεχθεί η Βουλή και προφανώς δεν μπορεί να δεχθεί, εφόσον ενημερωθεί μέσα από την κοινοβουλευτική διαδικασία και το Υπουργείο Παιδείας. Να ισχύσει, δηλαδή, ό,τι ίσχυε μέχρι πέρσι. Και αυτό είναι το σωστό. Διότι όπως είπα και το επαναλαμβάνω, δεν είναι μαγαζί κανενός -προφανώς και της υπευθύνου του Παιδαγωγικού Ινστιτούτου, της κ. Παντελεάδη- η ειδική αγωγή, ώστε να ισοπεδώνει τα πάντα, προκειμένου να ικανοποιήσει τις δικές της ορέξεις, φιλοδοξίες ή ο,τιδήποτε άλλο.
    (Στο σημείο αυτό ο Βουλευτής κ. Μιχαήλ Παντούλας καταθέτει για τα Πρακτικά το σχετικό έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	 ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο συνάδελφο.
      Κύριε Υπουργέ, θέλετε να κάνετε κάποια παρατήρηση;
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Μάλιστα, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ορίστε, έχετε το λόγο.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, θα κάνω ένα μικρό σχόλιο, όχι για τα θέματα που αφορούν το νομοσχέδιο. Θα τοποθετηθώ γι’ αυτά, αφού ακούσω όλους τους συναδέλφους. Απλώς θα αναφερθώ στα θέματα της πρότασης του Υπουργείου Παιδείας για τα στελέχη της εκπαίδευσης, η οποία υπεβλήθη στο ΕΣΥΠ. Εμείς κάνουμε μία μεγάλη τομή. Βάζουμε ως απαραίτητη προϋπόθεση, για να αξιολογηθούν τα στελέχη, έναν αδιάβλητο διαγωνισμό μέσω του ΑΣΕΠ, ο οποίος δεν υπήρχε μέχρι σήμερα…
      ΜΙΧΑΗΛ ΠΑΝΤΟΥΛΑΣ: Δεν μοριοδοτείται, κύριε Υπουργέ.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ένα λεπτό, κύριε συνάδελφε.
      Απαραίτητη προϋπόθεση, λοιπόν, για να συμμετάσχει στην αξιολόγηση οποιοσδήποτε εκπαιδευτικός, είναι να περάσει με επιτυχία αυτόν το διαγωνισμό. Ένα το κρατούμενο. 
      Δεύτερον: Θεωρούμε ως το ασφαλέστερο, το αντικειμενικότερο και το καλύτερο κριτήριο, τη μακρά προϋπηρεσία μέσα στην τάξη. Ο καλός εκπαιδευτικός είναι αυτός που είναι μέσα στην τάξη και που έχει διδάξει.
      Τρίτον: Σ’ ό,τι αφορά τη συνέντευξη, έχουμε ακριβώς τα ίδια μόρια που είχε και το προηγούμενο καθεστώς. Είχε 20 μόρια το δικό σας σχέδιο, η δική σας πρόταση, ο δικός σας νόμος, 20 μόρια παίρνει η συνέντευξη και με τη δική μας πρόταση. Συνεπώς καμία αλλαγή σε ό,τι αφορά τη συνέντευξη.
      Σε ό,τι αφορά τα επιστημονικά κριτήρια, παραλείπετε το ότι βάζουμε μόρια και για το συγγραφικό έργο. Όταν αυτό προστίθεται στα επιστημονικά κριτήρια, φθάνουμε περίπου στα ίδια μόρια που ήταν και πριν. 
      Συνεπώς το σύστημα το οποίο εισηγούμεθα για να γίνει η συζήτηση στο ΕΣΥΠ, πληροί τις προϋποθέσεις του αδιάβλητου, πληροί τις προϋποθέσεις του σύγχρονου και δεν καταλείπει καμία δυνατότητα για κομματική παρέμβαση. Είναι ένα σύστημα απολύτως αδιάβλητο. Πρέπει να το συζητήσουμε στο πλαίσιο του ΕΣΥΠ, ώστε αν υπάρχουν και άλλες προτάσεις περαιτέρω βελτιωτικές, να τις δούμε. Φρονούμε, όμως, ότι όπως είναι, με το διαγωνισμό, με την υπηρεσία μέσα στην τάξη –εκεί κρίνεται ο μάχιμος εκπαιδευτικός, από το τι διδάσκει μέσα στην τάξη και όχι όντας απών, έξω από την τάξη- αυτά είναι τα κρίσιμα στοιχεία που δίνουν τις δυνατότητες για εκείνους οι οποίοι θα ηγηθούν της εκπαίδευσης στην πατρίδα μας.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο Υπουργό.
      Κυρία Δαμανάκη, έχετε ζητήσει το λόγο;
      ΜΑΡΙΑ ΔΑΜΑΝΑΚΗ: Κύριε Πρόεδρε, ένα γενικό σχόλιο θέλω να κάνω.
      ΠΡΟΕΔΡΕΥΩΝ (Ιωάννης Τραγάκης): Ορίστε, έχετε το λόγο.
      ΜΑΡΙΑ ΔΑΜΑΝΑΚΗ: Αν η Κυβέρνηση συνεχίσει να κάνει τις τομές –όπως άκουσα πάλι- με τον τρόπο που τις κάνει, σε λίγο θα ακούει ο ελληνικός λαός «τομή» και θα φεύγει μακριά. 
      Κύριε Υπουργέ, αυτό που συμβαίνει, με τον τρόπο με τον οποίο το κάνετε, είναι ότι έχετε καταφέρει να δυσφημίσετε την έννοια της μεταρρύθμισης, την έννοια της τομής, την έννοια της αλλαγής. Αν συνεχίσουμε έτσι, θα φθάσουμε σ’ ένα σημείο, όπου ο ελληνικός λαός θα λέει: «Καλύτερα μην κάνετε τίποτα». Πιστεύω ότι αυτό θα είναι σε βάρος της πορείας της χώρας. 
      Για να εξηγηθούμε, κύριε Πρόεδρε, εγώ δεν λέω ότι το σύστημα που ίσχυε πριν ήταν το καλύτερο. Επειδή ο κύριος Υπουργός μονίμως μπερδεύει δύο πράγματα, το τι συνέβαινε στο παρελθόν και τις προτάσεις του ΠΑΣΟΚ, θα ήθελα να πω, κύριε Υπουργέ, ότι αυτά δεν ταυτίζονται. Αν δεν το έχετε αντιληφθεί, είστε Κυβέρνηση και εμείς είμαστε Αντιπολίτευση με ιστορία, αλλά πάντως Αντιπολίτευση. 
      Ο κύριος Υπουργός συνέχεια θεωρεί ότι το ΠΑΣΟΚ προτείνει σήμερα να επανέλθουμε στα όσα συνέβαιναν πριν. Λέω λοιπόν ευθέως, μήπως και το καταλάβετε: Δεν ήταν το καλύτερο το σύστημα επιλογής των διευθυντικών στελεχών επί ΠΑΣΟΚ, αλλά εσείς το κάνετε πολύ χειρότερο. 
      Για να εξηγηθούμε και, επιτέλους, για να μη λέτε ανακρίβειες -λυπούμαι που υψώνω τους τόνους, αλλά δεν πάει άλλο- σας αναφέρω πως είπατε πριν ότι «Το σύστημα στελεχών που κάνουμε εμείς, είναι το ίδιο με το σύστημα που ίσχυε επί ΠΑΣΟΚ». Δεν είναι το ίδιο, κύριε Υπουργέ. Πράγματι υπήρχε προσωπική συνέντευξη και πράγματι μετρούσε 20 μόρια, αλλά σ’ εκείνο το σύστημα, τα επιστημονικά προσόντα δεν έπαιρναν 15 μόρια, όπως στο δικό σας, έπαιρναν 25 και κατά συνέπεια το ειδικό βάρος της συνέντευξης ήταν πολύ μικρότερο. Σ’ εκείνο το σύστημα η προϋπηρεσία δεν έπαιρνε τα 30 μόρια που παίρνει σε σας, κάνοντας μία προσπάθεια να πάμε σε παλιότερες ηλικίες, για να «ακουμπήσουμε» τα «γαλάζια» στελέχη της Νέας Δημοκρατίας. Επιτέλους, αν θέλετε να γίνει διάλογος, να γίνει σε σοβαρούς τόνους. 
      Επομένως, κύριε Πρόεδρε, εμείς θέλουμε να υπάρξει καινούργιο σύστημα στελεχών. Θέλουμε να υπάρξει και θα περιμένουμε, όταν η Κυβέρνηση το φέρει στην Επιτροπή Μορφωτικών Υποθέσεων, να πούμε τις απόψεις μας, που θα είναι συγκεκριμένες.
      Αλλά, επιτέλους, με την επιστροφή στην αρχαιότητα και την προσωπική συνέντευξη των «γαλάζιων παιδιών», θέλετε να μας πείσετε σώνει και καλά ότι πρόκειται περί αξιοκρατίας; Ε, δεν μπορούμε να το δεχθούμε αυτό. Και παρακαλώ να αφήσουμε κατά μέρος μεγάλες και σοβαρές λέξεις, όπως «τομή», όπως «μεταρρύθμιση». Δεν μπορείτε να τα κάνετε αυτά. Τουλάχιστον, ας χαμηλώσουμε όλοι λίγο τους τόνους.
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Αν μου επιτρέπετε, κύριε Πρόεδρε, θα ήθελα το λόγο για μια σύντομη απάντηση.
      ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε Υπουργέ.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Πρώτον, κυρία Δαμανάκη, εμείς δεν μιλήσαμε για «μεταρρύθμιση» ποτέ. Εμείς μιλάμε για τις λύσεις που δίνουμε στα προβλήματα.
      Δεύτερον, έχουμε την άποψη ότι η προϋπηρεσία στην τάξη είναι ένα σημαντικό στοιχείο στη διαμόρφωση της προσωπικότητας του εκπαιδευτικού. Ακόμη θέτουμε ως βασική προϋπόθεση εξέτασης από το ΑΣΕΠ, που είναι ένα μέτρο το οποίο διασφαλίζει…
      ΜΙΧΑΗΛ ΠΑΝΤΟΥΛΑΣ: Δεν μοριοδοτείται, κύριε Υπουργέ. Είναι ψευδές αυτό το οποίο λέτε.
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Παρακαλώ, κύριε Παντούλα. Εγώ δεν σας διέκοψα. Έχετε την υπομονή να με ακούσετε;
      ΜΙΧΑΗΛ ΠΑΝΤΟΥΛΑΣ: Δεν μοριοδοτείται, κύριε Υπουργέ.
      ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε Παντούλα. Θα παρακαλέσω να μην καταγράφεται καμιά διακοπή του κ. Παντούλα στο εξής.
      Είναι η τελευταία φορά που σας επιτρέπω να κάνετε διακοπή χωρίς να σας δίνω το λόγο.
      ΜΙΧΑΗΛ ΠΑΝΤΟΥΛΑΣ: Παρακαλώ πιο ήρεμα, κύριε Πρόεδρε. Όχι μ’ αυτόν τον τρόπο να απευθύνεσθε σ’ εμάς.
      ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε Υφυπουργέ.
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Κάνουμε τις εξετάσεις του ΑΣΕΠ απαραίτητη προϋπόθεση, που είναι ένα μέτρο αδιαμφισβήτητα αδιάβλητο. 
      Η προϋπηρεσία, επίσης, είναι ένα μέτρο αδιαμφισβήτητα αδιάβλητο.
      Τρίτον, τα επιστημονικά κριτήρια λαμβάνουν 15 και  5 μόρια το συγγραφικό έργο, ίσον 20 μόρια. Άρα η διαφορά μας είναι τα 5 μόρια. Αυτή είναι η διαφορά που λέτε. Εσείς δίνετε 25. Εμείς ουσιαστικά δίνουμε 20. Ε, δεν αξίζει να κάνουμε θέμα για 5 μόρια. Εμείς έχουμε τη φιλοσοφία, τα 5 μόρια να διατεθούν σ’ εκείνους οι οποίοι έχουν προϋπηρεσία. 
      Τώρα, αν εσείς λέτε ότι αυτοί που έχουν προϋπηρεσία στην τάξη είναι της Νέας Δημοκρατίας, διότι οι δικοί σας δεν πηγαίνανε στην τάξη παλιά, αυτό είναι άλλο θέμα. Εμείς πιστεύουμε ότι εκπαιδευτικός είναι αυτός που προσφέρει και αγωνίζεται στην τάξη μαζί με τα παιδιά, δίνει τον αγώνα του και όχι αυτός ο οποίος για διάφορους λόγους είναι εκτός τάξης. Εάν αυτό σας ενοχλεί, είναι πρόβλημά σας.
      ΜΑΡΙΑ ΔΑΜΑΝΑΚΗ: Αν μου επιτρέπετε, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Κυρία Δαμανάκη, ακούστε με παρακαλώ. Δεν έχουν πάρει το λόγο ακόμα οι εισηγητές και αρχίσατε διαξιφισμούς με τον κύριο Υφυπουργό.
      Κατ’ αρχήν, για να καταλάβω, ο κ. Παντούλας είπε ότι ψηφίζετε και τα τρία αυτά άρθρα. Έτσι δεν είναι; 
      ΜΙΧΑΗΛ ΠΑΝΤΟΥΛΑΣ: Τα δύο από τα τρία.
      ΠΡΟΕΔΡΕΥΩΝ (Ιωάννης Τραγάκης): Αν είναι έτσι, παρακαλώ να γίνει διόρθωση στα Πρακτικά, διότι εγώ άκουσα και για τα τρία. Ένα αυτό.
      Τώρα, κυρία Δαμανάκη, θα δώσω το λόγο στην εισηγήτρια της Νέας Δημοκρατίας και μετά απαντήστε στον κύριο Υφυπουργό ό,τι θέλετε.
      ΜΑΡΙΑ ΔΑΜΑΝΑΚΗ: Αυτό που θέλω να πω, είναι ότι με τη λογική του κυρίου Υφυπουργού για «τα δικά μας» και «τα δικά σας παιδιά», η παιδεία καταβαραρθρώνεται.
      ΠΡΟΕΔΡΕΥΩΝ (Ιωάννης Τραγάκης): Το λόγο έχει η κ. Τσαρουχά.
      ΜΑΡΙΑ ΚΟΛΛΙΑ-ΤΣΑΡΟΥΧΑ: Αν μου επιτρέπετε, κύριε Πρόεδρε και κύριε Υφυπουργέ, αυτήν τη στιγμή βρίσκεται σε εξέλιξη ο εθνικός διάλογος στο Υπουργείο Παιδείας, από τον οποίο, κυρία Δαμανάκη, έχετε αποχωρήσει.
      Εγώ αυτήν τη στιγμή, σεβόμενη το Κοινοβούλιο, σέβομαι και τον εθνικό διάλογο, που γίνεται και πρέπει να γίνεται για τις προτάσεις που κατεβάζει η Κυβέρνηση ή τις απόψεις που έχουν τα κόμματα, από τον οποίο όμως αποχωρήσατε, κυρία Δαμανάκη. Εκεί, λοιπόν, γίνεται όλη η συζήτηση. Δεν έχει έρθει ακόμη κάποια ρύθμιση, η οποία να έχει σχέση μ’ αυτά τα οποία συζητάτε τώρα.
      Σήμερα συζητείται ακόμη το νομοσχέδιο για την αξιολόγηση. Άρα, όταν έρθει κάποια ρύθμιση και αφού δεν συμμετέχετε στο διάλογο, τότε θα μας πείτε τις απόψεις σας, κυρία Δαμανάκη.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Συνεχίζοντας, λοιπόν, την εισήγησή μου για τα υπόλοιπα άρθρα του νομοσχεδίου για την αξιολόγηση, θα πρέπει να πω ότι στο άρθρο 14 του υπό συζήτηση νομοσχεδίου εισάγεται με την παράγραφο 1 το ευρωπαϊκό σύστημα μεταφοράς και συσσώρευσης πιστωτικών μονάδων για τις προπτυχιακές και μεταπτυχιακές σπουδές.
      Στην παράγραφο 2 ορίζεται ότι το σύστημα βασίζεται στο φόρτο εργασίας, που απαιτείται για την ολοκλήρωση των στόχων ενός ακαδημαϊκού προγράμματος από ένα φοιτητή ή σπουδαστή. Αυτοί οι στόχοι πρέπει κατά προτίμηση να εξειδικεύονται σε μαθησιακά αποτελέσματα και ικανότητες, οι οποίες πρέπει να έχουν αποκτηθεί με την επιτυχή αποπεράτωση του προγράμματος σπουδών.
    Στην παράγραφο 3 προσδιορίζεται ειδικότερα η έννοια του φόρτου εργασίας του φοιτητή ή σπουδαστή, η οποία περιλαμβάνει την παρακολούθηση παραδόσεων και σεμιναρίων, την ανεξάρτητη μελέτη, την προετοιμασία εργασιών, την πρακτική άσκηση, τη συμμετοχή στις εξετάσεις και τέλος την εκπόνηση διπλωματικής εργασίας. 
    Στην παράγραφο 4 καθορίζεται ο κανόνας ότι 60 πιστωτικές μονάδες αποτελούν φόρτο εργασίας ενός φοιτητή-σπουδαστή πλήρους φοίτησης κατά τη διάρκεια ενός ακαδημαϊκού έτους, 30 μονάδες ανά εξάμηνο και 20 μονάδες ανά τρίμηνο. 
    Στην παράγραφο 5 του άρθρου 14 ξεκαθαρίζεται ότι οι διατάξεις για τις πιστωτικές μονάδες δεν θίγουν τις ισχύουσες διατάξεις για τις διδακτικές μονάδες των μαθημάτων και τον ελάχιστο αριθμό που απαιτείται για τη λήψη του πτυχίου. 
    Στην παράγραφο 6, παρέχεται εξουσιοδότηση στον Υπουργό Εθνικής Παιδείας και Θρησκευμάτων για τον καθορισμό ειδικότερων ζητημάτων, που είναι αναγκαία για την εφαρμογή του εισαγόμενου νέου συστήματος. 
    Στο άρθρο 15, κυρίες και κύριοι συνάδελφοι, προβλέπονται οι αναγκαίες ρυθμίσεις για την καθιέρωση παραρτήματος διπλώματος, που συνοδεύει τους τίτλους σπουδών των αποφοίτων των ιδρυμάτων ανώτατης εκπαίδευσης. Οι λεπτομέρειες εφαρμογής των διατάξεων αυτών καθορίζονται ειδικότερα με απόφαση του Υπουργού Εθνικής Παιδείας και Θρησκευμάτων. 
    Στο άρθρο 16, η έναρξη εφαρμογής των παραπάνω ρυθμίσεων ξεκινά από τη δημοσίευση των υπουργικών αποφάσεων, που προβλέπονται από τις διατάξεις του κεφαλαίου αυτού και σε κάθε περίπτωση από την έναρξη του ακαδημαϊκού έτους 2005-2006. Η έναρξη ισχύος των διατάξεων του σχεδίου νόμου ξεκινά από τη δημοσίευσή του στην Εφημερίδα της Κυβερνήσεως, εκτός αν ορίζεται ρητά κάτι διαφορετικό. 
    Κυρίες και κύριοι συνάδελφοι, ολοκληρώνοντας την εισήγησή μου επί των άρθρων του σχεδίου νόμου για τη διασφάλιση της ποιότητας στην ανώτατη εκπαίδευση, το σύστημα μεταφοράς και συσσώρευσης πιστωτικών μονάδων και το παράρτημα διπλώματος, θα ήθελα να πω ότι θεωρώ, όπως έχω δηλώσει, υψίστη τιμή να εισηγούμαι αυτό το σχέδιο νόμου εκ μέρους της Κυβέρνησης. Με αυτό το νομοσχέδιο πρέπει να μπει η χώρα μας στον ενιαίο ευρωπαϊκό χώρο ανώτατης εκπαίδευσης, ο οποίος προϋποθέτει στενή συνεργασία περαιτέρω των ΑΕΙ και ΤΕΙ μεταξύ τους. Αυτό απαιτεί συγκρισιμότητα των σπουδών, δηλαδή ένα συγκρίσιμο αριθμό πιστωτικών μονάδων για τα διδασκόμενα αντικείμενα με συνοδευτική βεβαίωση του πτυχίου -όπως είναι αυτή που προβλέπεται με το υπό συζήτηση νομοσχέδιο- που θα αφορά τη διάρκεια και την αντικειμενικότητα στις πιστωτικές μονάδες. 
    Αυτά έπρεπε να είχαν γίνει χθες, κυρίες και κύριοι συνάδελφοι του ΠΑΣΟΚ. Η Κυβέρνηση και το Υπουργείο Εθνικής Παιδείας και Θρησκευμάτων τολμά κάνοντας τομές και ρήξεις, όσο και αν αυτό εσείς δεν το αναγνωρίζετε. Η μετάνοια, κυρίες και κύριοι συνάδελφοι, οπωσδήποτε δεν διορθώνει το λάθος. Κάποτε, όμως, πρέπει να διορθώνει εκείνους που το διέπραξαν. 
    Σίγουρα το συζητούμενο νομοσχέδιο θα κριθεί στην πράξη. Αλλά αυτό που ήδη κρίθηκε, είναι ότι όλο και περισσότεροι είναι αυτοί που συμμετέχουν στην προσπάθεια που κάνει η χώρα μας και η νέα διακυβέρνηση να τρέξει με μεγαλύτερη ταχύτητα. Όλο και περισσότεροι αγωνιούν, να μην αναφερόμαστε σε σχέση με το παρελθόν, αλλά μόνο γι’ αυτά τα οποία έρχονται, για το πώς θα προετοιμαστούμε καλύτερα και πώς θα προετοιμάσουμε τις νεότερες γενιές των Ελλήνων για το μέλλον. Όλοι συμφωνούμε ότι ο σεβασμός και στην τελευταία δραχμή, στο τελευταίο ευρώ του Έλληνα φορολογούμενου πολίτη, είναι υποχρέωση όλων μας. Ας το κάνουμε πράξη. 
    Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε. 
     Το λόγο έχει η Κοινοβουλευτική Εκπρόσωπος του Κομμουνιστικού Κόμματος Ελλάδος κ. Ελπίδα Παντελάκη. 
     ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε. Με τα τελευταία αυτά άρθρα, για τη συσσώρευση πιστωτικών μονάδων και το παράρτημα διπλώματος, κλείνει ουσιαστικά και η συζήτηση για το νομοσχέδιο, το οποίο ήρθε «ντάλα καλοκαίρι» που ουσιαστικά δεν λειτουργούν τα πανεπιστήμια. Και νομίζουμε ότι δεν είναι τυχαίο αυτό. 
     Δεν έχω στόχο να αναδείξω τις πλευρές που και στη συζήτηση επί της αρχής εισηγητικά ανέδειξα. Προσπάθησε το κόμμα μας να αποδείξει με ποιο τρόπο -με βάση και τις οδηγίες της Ευρωπαϊκής Ένωσης και τη διεθνή εμπειρία αλλά και μ’ αυτό το νομοσχέδιο- κατακερματίζεται η γνώση και υποβαθμίζονται οι σπουδές και μάλιστα με παραδείγματα. Δεν θα μπω σ’ αυτήν τη διαδικασία. 
     Θα κάνω δυο-τρία σχόλια μόνο. Διαφημίστηκε και διαφημίζεται και μέσα από τα κείμενα ότι γίνεται στο όνομα της απελευθέρωσης του φοιτητή από την ανελαστική τυποποίηση σπουδών, της εξατομίκευσης, της προσφοράς ευκαιριών. 
    Έχει μία ιδιαίτερη σημασία η προσφορά ευκαιριών, δηλαδή να είναι ικανός ο κάθε φοιτητής να διερευνά το τι θέλει η αγορά. Δηλαδή προσπαθείτε να συνδέετε από εδώ και πέρα στο μυαλό του αυριανού εργαζόμενου και του σημερινού φοιτητή το πόσο έχει την ικανότητα να διερευνά όλες αυτές τις ανάγκες της αγοράς και να βρίσκει και δουλειά. Δηλαδή, η ανεργία θα είναι ζήτημα δικής του ικανότητας και προσαρμοστικότητας.
    Θέλω, όμως, να σας πω το εξής: Για την κινητικότητα έχει γίνει αρκετή συζήτηση. Το κείμενο του Μπέργεν για την κινητικότητα, αναφέρει συγκεκριμένα και βάζει την εξής οπτική γωνία: Ενήμεροι για τις πολλές υπόλοιπες προκλήσεις που πρέπει να υπερνικηθούν, επαναβεβαιώνουμε την υποχρέωσή μας να διευκολύνουμε τη μεταβίβαση των επιχορηγήσεων και των δανείων, όπου απαιτείται, μέσω της κοινής δράσης, με σκοπό να καταστήσουμε την κοινότητα μέσα στον ευρωπαϊκό χώρο εκπαίδευσης.
    Είναι γνωστό το τι συμβαίνει στην Ευρώπη. Ήδη στην Αγγλία οι φοιτητές παίρνουν δάνεια και τα αποπληρώνουν, όταν πιάσουν δουλειά, μέσω της εφορίας. Στην Αμερική εδώ και πολλά χρόνια υπάρχει ένα σύστημα, με το οποίο καλύπτουν τη διαβίωσή τους όλο το διάστημα των σπουδών  και μετά, όταν πιάσουν δουλειά, για δύο χρόνια προσφέρουν εθελοντικά κοινωνικές υπηρεσίες στην παιδεία, στο περιβάλλον και στις κοινωνικές ανάγκες. Και στη χώρα μας, όμως, δεν είναι λίγα τα παραδείγματα, που από μόνη της η λαϊκή οικογένεια –εγώ ξέρω και προσωπικά περιπτώσεις- έχει πάρει καταναλωτικά δάνεια για τις ανάγκες των σπουδών των παιδιών. 
    Τώρα φανταστείτε ότι θα υπάρχουν και τα προγράμματα κινητικότητας είτε στην Ελλάδα είτε έξω. Δηλαδή, θα πληρώνει αδρά η λαϊκή οικογένεια τις σπουδές. Θα έχει δηλαδή και βαθιά το χέρι στην τσέπη.
    Ξέρετε μας απασχολεί το εξής ζήτημα. Με το φόρτο εργασίας, με τις μονάδες και με όλη αυτήν τη συσσώρευση, τα παιδιά των λαϊκών στρωμάτων που εργάζονται και παράλληλα σπουδάζουν, δεν θα έχουν πρόβλημα; Θα υπάρχει πρόβλημα. Και από τη στιγμή που και σήμερα δεν υπάρχει μέριμνα ούτε στο χώρο της δουλειάς ενός σπουδαστή ούτε και στο χώρο της σχολής του να υπάρχει πρόνοια και να διευκολύνεται, καταλαβαίνετε τώρα τι θα γίνεται στην πορεία. Θα υπάρχει πρόβλημα, γιατί η βαθμοθηρία που θα υπάρχει θα είναι αδυσώπητη και ταυτίζεται πλέον με το τι σπουδάζεις και πώς το σπουδάζεις. Το μεγαλύτερο ερώτημα της αγοράς είναι πόσες πιστωτικές μονάδες έχεις και μετά –φαντάζομαι- το τι σπουδάζεις, το περιεχόμενο. Θα εκφυλιστεί πάρα πολύ η κατάσταση.
    Λέτε ότι θα φανεί στην πράξη. Θα φανεί στην πράξη, αλλά δεν θα φανεί αμέσως. Αυτά τα πράγματα θα είναι σταδιακά και θα φανούν και από τις εξελίξεις στην αγορά. 
    Συμπερασματικά θέλω να πω το εξής πράγμα. Μπορεί να έχει μία αυτοτέλεια σε αρκετά ζητήματα η όλη εκπαιδευτική διαδικασία και τα ζητήματα των ανώτατης εκπαίδευσης –ειδικά ζητήματα- αλλά συνδέονται με την οικονομία. Κι έρχεται και μια στιγμή σε ορισμένα ζητήματα που ταυτίζονται απολύτως.
    Δηλαδή αυτές οι εξελίξεις, που ζούμε αυτές τις ημέρες -γενικότερα τα τελευταία χρόνια, αλλά ιδιαίτερα αυτές τις ημέρες, με ακραία μέτρα που συζητούνται για την ευελιξία στην αγορά εργασίας- σχετίζονται ακριβώς με το ποιο είναι το μοντέλο του εργαζόμενου. Το μοντέλο του εργαζόμενου σαφέστατα έχει υποχωρήσει ιδιαίτερα τα τελευταία χρόνια με την τομή –θα πω εγώ- που είχε γίνει τότε στην Ευρωπαϊκή Ένωση με τη Συνθήκη του Μάαστριχτ και όλες αυτές τις ελευθερίες, κεφαλαίου, εργατικού δυναμικού, υπηρεσιών κλπ.. Τώρα, όμως, με αυτό το μοντέλο οι εργαζόμενοι θα είναι πλέον λάστιχο. Άρα ο φοιτητής πρέπει να είναι ένα μοντέλο κομμένο και ραμμένο στα μέτρα αυτής της αγοράς. 
    Συνεπώς μη λέτε ότι θα δούμε στην πράξη και ότι θα γίνει ακριβώς αυτό, γιατί από τη στιγμή που έχει υιοθετηθεί η στρατηγική η δική σας με βάση την ανταγωνιστικότητα, όλα τα πράγματα θα εξαρτώνται από τις αντιστάσεις που θα βρίσκει η πολιτική είτε της δικής σας Κυβέρνησης είτε μιας άλλης κυβέρνησης που θα είναι αύριο και θα υιοθετεί αυτήν τη λογική. Κακά τα ψέματα. Ανάλογα με τις αντιστάσεις θα εξαρτώνται και οι ρυθμοί που θα υπάρχουν.
    Γι’ αυτό πιστεύουμε ότι τελικά είναι αδιέξοδη αυτή η πολιτική από τη μεριά συνολικότερα των εργαζομένων, της πλειοψηφίας του ελληνικού λαού και της νεολαίας. Αδιέξοδη πολιτική με ποια έννοια; Με την έννοια ότι δεν μπορείς να συμβιβάσεις και τα δύο. Τι να κάνουμε; Δεν μπορείς να συμβιβάσεις την ενίσχυση της ανταγωνιστικότητας των επιχειρήσεων, που είναι κορυφαία προτεραιότητα όλων των κρατών-μελών της Ευρωπαϊκής Ένωσης, με το να ζει κανείς με δικαιώματα. Δίνονται ευκαιρίες και αυτές είναι εμπορεύσιμες. 
    Γι’ αυτό πιστεύουμε ότι όλες οι αλλαγές που θα υπάρχουν στην εκπαίδευση στα άλλα ζητήματα, θα εξαρτώνται από τα ζητήματα της οικονομίας και από τη γενικότερη πολιτική που θα υπάρχει. 
     Γι’ αυτό, αν δεν υπάρχει μια άλλη συνολικότερη, διαφορετική πολιτική –αυτή είναι η αντίληψή μας που αφορά ως θετική επίδραση και στην παιδεία και σε όλα τα άλλα ζητήματα- η οποία θα είναι μια ανάπτυξη που στο κέντρο της θα βάζει τα ζητήματα της συντριπτικής πλειοψηφίας του λαού -θα συμμετέχει ο κόσμος μέσα από συλλογικές διεργασίες στο σχεδιασμό, στον προγραμματισμό της ανάπτυξης και θα γεύεται αυτούς τους καρπούς της ανάπτυξης- τότε δεν υπάρχει περίπτωση η σημερινή γενιά, οι γενιές που έρχονται, να ζουν μια ζωή, η οποία θα απαντά στις ανάγκες, στις ανησυχίες και στα όνειρά τους. 
     Το σκέφθηκα από την αρχή όταν διάβασα το νομοσχέδιο, ότι αυτή η εξέλιξη θεσμοθετεί το ότι κλειδώνεις τη σκέψη και τα όνειρα των νέων ανθρώπων. Σκεφθείτε το αυτό. Δεν θέλω να κάνω λαϊκισμό μ’ αυτό που λέω τώρα, αλλά αυτό θα καταλήξει εκεί. Εμένα δεν με εντυπωσιάζει που σήμερα λέει το ΠΑΣΟΚ ότι το ψηφίζει. Και να μην το ψήφιζε, το ίδιο θα ήταν. Νομίζω ότι η Αντιπολίτευση έδωσε το δρόμο και στη Μπολόνια, όπου το κέντρο βάρους της διακήρυξης της Μπολόνια ήταν η αξιολόγηση, η οποία ωθεί την κατηγοριοποίηση των σπουδών και κατευθύνει τη χρηματοδότηση, αλλά και στη Σύνοδο του Βερολίνου του 2003, που έθεσε το ζήτημα της πιστοποίησης. Οπότε και τώρα αν δεν το ψήφιζε, δεν θα μου έκανε εντύπωση. Επί της ουσίας όμως συμφωνεί μ’ αυτήν τη λογική. 
     Εμάς μας ανησυχεί και μας προβληματίζει, κύριοι συνάδελφοι του ΠΑΣΟΚ –ειλικρινά σας το λέω- ότι ωθείτε την Κυβέρνηση σε πιο ακραίες λύσεις. Κρατηθείτε. Και αν γίνετε κυβέρνηση -όποτε ξαναγίνετε- τότε προχωράτε. Δεν είμαστε της λογικής του άσπρου ή του μαύρου. Εμείς θα θέλαμε τώρα, για παράδειγμα, να ανατραπεί -αν μπορούσε να γίνει ένας συσχετισμός- αυτή η πολιτική και να είχαμε λαϊκή εξουσία. Αλλά αν μπορούμε και μέσα από το κίνημα να καταφέρουμε κάτι και να μη γίνουν χειρότερα τα πράγματα, ας το καταφέρουμε και αυτό. Δεν λέμε όχι. Εσείς της κάνετε κριτική με ακραίες λύσεις σ’ αυτά τα ζητήματα. 
     Και βέβαια ήταν αποκαλυπτική όχι μόνο η συζήτηση εδώ, γιατί δεν αναπτύχθηκαν όλα τα ζητήματα της εκπαιδευτικής διαδικασίας. Νομίζω ήταν πολύ ζεστή η συζήτηση των Αρχηγών των κομμάτων που είχε γίνει για την παιδεία. Και έχω και αυτά υπ’ όψιν μου. Δεν έχουμε υπ’ όψιν μας μόνο τη συζήτηση που γίνεται σε ένα νομοσχέδιο για ένα θέμα. Έχουμε συνολικότερα τη στάση των κομμάτων. 
     Θέλω να κάνω ένα σχόλιο ακόμη. Εξάλλου είμαι ανοιχτή και στην κριτική σας προς εμάς και από τη μεριά του Συνασπισμού. Από τον εισηγητή εγώ κατάλαβα «ναι μεν, αλλά». Ας μιλήσουμε καθαρά. Ή θα λέμε ότι συμφωνούμε με όλη αυτήν τη στρατηγική της Μπολόνια ή της Συνόδου του Βερολίνου και την ανταγωνιστικότητα στην εκπαίδευση ή αν την αποκλείουμε, τότε καταψηφίζουμε και το νομοσχέδιο. Αν  πούμε, δηλαδή, για φιλολαϊκή πολιτική, θα ήταν πιο αντιφατικό αν λέγαμε για φιλολαϊκή αξιολόγηση ή για έναν άλλο τύπο αξιολόγησης μέσα στα πλαίσια αυτής της πολιτικής. Είναι πιο αντιφατικό απ’ αυτό που λέμε εμείς, να αποσυρθεί το νομοσχέδιο και να καταργηθεί. Δεν είναι έτσι; Απ’ αυτήν την άποψη νομίζω ότι μετράει πάρα πολύ η αξιοπιστία των λόγων και των έργων. Και βέβαια κρινόμαστε όλοι στη ζωή. 
     Τέλος, θέλω να σας πω το εξής. Εμείς είμαστε γενικότερα ανήσυχοι για τα ζητήματα που αφορούν τους νέους ανθρώπους, τη νεολαία. Βέβαια δεν είναι μόνο δικό μας θέμα. Η ανησυχία δεν είναι δικό μας προνόμιο. Αφορά κι εσάς. Ο καθένας το αντιμετωπίζει από τη δική του πλευρά. Εμείς σκεφτόμαστε το επόμενο διάστημα, από το καλοκαίρι και μετά, να ανοίξουμε ένα διαρκή διάλογο με τη νεολαία από τη μεριά του κόμματός μας. Θα προχωρήσει το κόμμα σε πανελλαδική συνδιάσκεψη που θα αφορά μόνο τα ζητήματα της νεολαίας. Εκπαίδευση, εργασία, ζωή. Την άποψή μας για τη ζωή θέλουμε να την κουβεντιάσουμε με τη νεολαία και με την Κομμουνιστική Νεολαία Ελλάδας, αλλά και με όλο τον κόσμο. Δεν είμαστε, δηλαδή, αυτάρκεις, τα ξέρουμε όλα και τα έχουμε λυμένα. Αυτό που έχουμε λυμένο είναι η βασική κατεύθυνση και ο προσανατολισμός του ότι αν δεν έρθεις σε ρήξη με το σύνολο αυτής της πολιτικής, που ακουμπάει όλες τις πτυχές της ζωής, τότε δεν μπορεί σε καμιά περίπτωση να βελτιωθεί η ζωή της νεολαίας και στο μορφωτικό επίπεδο, αλλά και γενικότερα.
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Παντελάκη. 
     Το λόγο έχει ο ειδικός αγορητής του Συνασπισμού, ο κ. Δραγασάκης. 
     ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, ακούγοντας τα σχόλια της τελευταίας ομιλήτριας, αναρωτήθηκα μήπως πάσχει ο λόγος μου από έλλειψη σαφήνειας. Αλλά, εν πάση περιπτώσει, κάποιο προσόν που μου λένε ότι έχω είναι ότι συνήθως μιλάω και απλά και κατανοητά. 
     Η κ. Παντελάκη δεν αντιλήφθηκε χθες ότι όχι απλώς διαφώνησα με την πορεία της Μπολόνια, αλλά άσκησα και κριτική στα θεμέλια αυτής της πορείας. Και να μου επιτραπεί να πω ότι, ακούγοντας και αυτά που είπε η ίδια σήμερα για τη σχέση πανεπιστημίου και αγοράς, αλλά και αυτά που είπε χθες η κ. Παπαρήγα για το ίδιο θέμα, η κριτική που άσκησε είναι πιο ουσιαστική, με μεγαλύτερο θεωρητικό βάθος και με μεγαλύτερη αριστερή προοπτική. 
    ΕΛΠΙΔΑ ΠΑΝΤΕΛΑΚΗ: Αλίμονο αν η κ. Παπαρήγα δεν έκανε καλύτερη ανάλυση από εμένα. Εξάλλου γι’ αυτό ήρθε χθες και έκανε παρέμβαση.  
    ΙΩΑΝΝΗΣ ΔΡΑΓΑΣΑΚΗΣ: Συνιστώ, λοιπόν, αν θέλετε, να μελετήσετε τη χθεσινή μου ομιλία για να αντιληφθείτε πώς θέτουμε εμείς το θέμα σε ό,τι αφορά τη σχέση πανεπιστημίου και αγοράς. 
      Το θέμα για εμάς δεν είναι όπως το θέτετε εσείς, «Τι να κάνουμε; Έτσι και αλλιώς υπάρχει σχέση πανεπιστημίου και αγοράς.» Το θέμα είναι να προσδιορίσουμε ποια είναι αυτή η σχέση που υπάρχει σήμερα, ποια είναι η σχέση που επιδιώκεται και τι προτείνει η Αριστερά. 
      Και εκείνο το οποίο υποστήριξα χθες, είναι ότι ένα πανεπιστήμιο υποταγμένο στην αγορά, παύει να είναι πανεπιστήμιο. Παύει η παιδεία να μπορεί να παίξει το ρόλο της και την αποστολή της, διότι η αγορά ούτε σκέφτεται ούτε αισθάνεται. Αν θέλουμε, λοιπόν, η παιδεία να αισθάνεται τις ανάγκες της κοινωνίας και να σκέφτεται τρόπους αντιμετώπισης αυτών των αναγκών, πρέπει η παιδεία να είναι μπροστά από την αγορά, πάνω από την αγορά. Αυτή ήταν η θέση που διατύπωσα χθες.
      Θα ήθελα να διατυπώσω ορισμένα σχόλια σε ένα δεύτερο, ας το πω έτσι, θεμέλιο ή υπόβαθρο, πάνω στο οποίο στηρίζεται και το νομοσχέδιο το οποίο συζητούμε και η περιβόητη διαδικασία της Μπολόνια. Διαμορφώνεται μία αντίληψη και ανάμεσα σε συναδέλφους Βουλευτές και στην κοινωνία, ότι αν μεταξύ των πανεπιστημίων υπήρχε ανταγωνισμός, όπως υπάρχει στην οικονομία, ενδεχομένως τότε τα πανεπιστήμιά μας θα γίνονταν καλύτερα. 
      Επειδή θεωρώ αυτήν την αντίληψη επικίνδυνη, θα ήθελα να εξηγήσω το σκεπτικό μας. Διαχωρίζω εδώ εκείνους που χρησιμοποιούν τον όρο «ανταγωνισμό», αλλά εννοούν άμιλλα μεταξύ των πανεπιστημίων.  Και στέκομαι σε εκείνους που, πράγματι, πιστεύουν ότι ο ανταγωνισμός, όπως ασκείται στην οικονομία, εάν μεταφερθεί στο χώρο της παιδείας, θα έχει θετικά αποτελέσματα για το εκπαιδευτικό σύστημα και την κοινωνία.
      Το πρόβλημα ξεκινά από το εξής γεγονός. Ο ελεύθερος ανταγωνισμός στην οικονομία δεν είναι το αντίθετο του μονοπωλίου, αλλά είναι ο τρόπος με τον οποίο δημιουργούνται τα μονοπώλια στην οικονομία. Μέσω του ελεύθερου ανταγωνισμού, κάποιες επιχειρήσεις επιτυγχάνουν ένα τεχνολογικό ή άλλο προβάδισμα. Αξιοποιώντας αυτό το προβάδισμα επιτυγχάνουν υψηλότερα κέρδη. Αξιοποιώντας τα υψηλότερα κέρδη, αποκτούν μεγαλύτερες δυνατότητες ελέγχου της αγοράς, επέκτασης της αγοράς, χρηματοδότησης της έρευνας και με αυτόν τον τρόπο τελικά εδραιώνονται ως ένα μονοπώλιο, ως ένα ολιγοπώλιο στον αντίστοιχο κλάδο.
      Εάν, λοιπόν, εφαρμοστεί αυτή η ίδια αρχή στην παιδεία, το αποτέλεσμα θα είναι σε λίγα χρόνια να έχουμε κάποια πανεπιστήμια, τα οποία θα αποτελούν ένα είδος ολιγοπωλίου, κάποια πανεπιστήμια τα οποία εν συνεχεία θα αξιοποιούν αυτήν τους τη θέση και θα μπορούν να αναπτύσσουν δραστηριότητες διαφήμισης, δραστηριότητες δημοσίων σχέσεων, δραστηριότητες διασύνδεσης με κεντρικά μέσα ενημέρωσης, ή και με ιδιωτικά συμφέροντα, με αποτέλεσμα να αναπαράγεται μία σχέση ανισοτιμίας μεταξύ των πανεπιστημίων.
      Σε ένα τέτοιο πλαίσιο που εν μέρει τείνει να συμβεί στη Βρετανία, που εν μέρει έχει συμβεί στις Ηνωμένες Πολιτείες, το περιφερειακό πανεπιστήμιο δεν είναι απλώς πανεπιστήμιο δεύτερης τάξης, αλλά θα λειτουργεί όπως μία μικρή επιχείρηση σε σχέση με τη μεγάλη. Εάν σε ένα μικρό πανεπιστήμιο, δηλαδή, εμφανιστεί κάποιος ερευνητής, ο οποίος επιτύχει κάποια επιτεύγματα, ο ερευνητής είναι σίγουρο ότι μετά από λίγο θα μεταπηδήσει, θα προσελκυστεί από το μεγάλο πανεπιστήμιο. Το μικρό πανεπιστήμιο θα λειτουργεί λίγο σαν φυτώριο για κάποια ταλέντα για τα μεγάλα πανεπιστήμια και δεν θα έχει ποτέ την αυτοδυναμία να επιβιώσει και να δώσει τη δική του συνεισφορά.
      Το δεύτερο πρόβλημα που υπάρχει με το θέμα του ανταγωνισμού, είναι πιο ουσιαστικό και ποιοτικό με την εξής έννοια. Εάν μια επιχείρηση επιτύχει ένα τεχνολογικό ή άλλο προβάδισμα, πρέπει να το κρατήσει για τον εαυτό της. Αυτός είναι ο νόμος του καπιταλιστικού ανταγωνισμού. Δεν είναι δυνατόν μία επιχείρηση που βρήκε μία πατέντα, να την κάνει κοινό κτήμα όλων των επιχειρήσεων. Θα την κρατήσει για τον εαυτό της. Δεν είναι δυνατόν μία φαρμακοβιομηχανία που ανακάλυψε ένα φάρμακο να πει «το διαθέτω στο κοινωνικό σύνολο». Θα το κατοχυρώσει για τον εαυτό της και μάλιστα με πατέντες κλπ..
      Αυτήν την αρχή θέλουμε στο χώρο της παιδείας; Εμείς νομίζουμε ότι θέλουμε την αντίθετη αρχή. Εάν ένα πανεπιστήμιο έχει ένα επίτευγμα σ΄ ένα χώρο, θα το τιμήσουμε οπωσδήποτε το πανεπιστήμιο για την προσπάθειά του, αλλά από εκεί και πέρα θα θέλαμε το επίτευγμα να διαχυθεί και στα άλλα πανεπιστήμια, να γίνει κοινό κτήμα. Αυτή είναι η ποιοτική διαφορά ανάμεσα σε ένα δημόσιο αγαθό και τους φορείς που το λειτουργούν και σ΄ ένα χώρο εμπορευμάτων.
      Άρα στο χώρο των πανεπιστημίων, αντί της αρχής του ανταγωνισμού, θα πρέπει και θεσμικά και ως αντίληψη και ως πρακτική να οικοδομήσουμε προϋποθέσεις που να μπορεί να ανθεί η άμιλλα, η συνεργασία και η υλοποίηση κοινών σχεδίων. Αυτή, λοιπόν, είναι μια ουσιαστική διαφορά που διαχωρίζει την αριστερή αντίληψη, όπως εμείς την κατανοούμε, από ό,τι σήμερα συντελείται υπό την επιρροή νεοφιλελεύθερων αντιλήψεων και ιδεών, τόσο στο χώρο της Ευρώπης όσο και στη χώρα μας, με αφορμή αυτό το νομοσχέδιο. Πιστεύω, αυτήν τη φορά, η άποψη για το τι λέει ο Συνασπισμός, να είναι σαφής και να μην έχουμε νέες διαστρεβλώσεις και μάλιστα μέσα σ’ αυτήν την Αίθουσα που είμαστε παρόντες και ο ένας μπορεί να ακούσει τον άλλο τι λέει. 
      Ένα τελευταίο σχόλιο. Εμείς απορρίπτουμε τη μοιρολατρία, απορρίπτουμε τη λογική των απόλυτων αδιεξόδων. Θεωρούμε ότι αυτός ο τρόπος σκέψης είναι αντιδιαλλεκτικός. Ασφαλώς ο καπιταλισμός θέτει περιορισμούς. Αλλά μέσα στον καπιταλισμό είναι και ο «κοινωνικός αγώνας», η «ταξική πάλη». Στοιχείο του καπιταλισμού είναι, δεν είναι κάτι εξωγενές. 
      Θυμίζω, λοιπόν, ότι υπό συνθήκες καπιταλισμού, με το εργατικό κίνημα, με κοινωνικούς και πολιτικούς αγώνες, κατακτήσαμε, ως εργαζόμενοι, ως κοινωνίες, το καθολικό δικαίωμα στην ψήφο, την ψήφο των γυναικών, την κοινωνική ασφάλιση, την εργασιακή νομοθεσία, το οκτάωρο, όλα αυτά που σήμερα αμφισβητούνται. Αλλά το ότι αμφισβητούνται σήμερα δεν σημαίνει ότι έπαψε να υπάρχει η δυνατότητα, όχι μόνο αντίστασης αλλά και διεκδίκησης νέων, πιο προωθημένων και ουσιαστικών μεταρρυθμίσεων. Αυτό έχει να κάνει με την κατάσταση του εργατικού κινήματος σήμερα, με την κατάσταση της Αριστεράς, με τον κατακερματισμό της, με την ηγεμονία των νεοφιλελεύθερων ιδεών. Αλλά αυτά είναι παροδικά φαινόμενα, δεν είναι ιστορικά, αιώνια φαινόμενα και εμείς αγωνιζόμαστε για να υπερβούμε αυτήν την αρνητική συγκυρία και να μπορέσουμε, όχι απλώς να αντισταθούμε, αλλά -όπως είπα- και να ανοίξουμε νέους δρόμους. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Δραγασάκη. 
      ΕΛΠΙΔΑ ΠΑΝΤΕΛΑΚΗ: Κύριε Πρόεδρε, μπορώ να έχω το λόγο για ένα λεπτό; Δεν είναι προσωπικό το ζήτημα, αλλά δεν αισθάνομαι καλά ως Βουλευτής εδώ, επειδή ειπώθηκε κάτι για το ζήτημα της διαστρέβλωσης. 
      ΠΡΟΕΔΡΕΥΩΝ (Γεώργιος Σούρλας): Έχετε το λόγο για δύο λεπτά. 
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε, λιγότερο θα μιλήσω. 
      Είναι εξαιρετικά σοβαρό ζήτημα σ’ αυτήν την Αίθουσα, γιατί δεν βρισκόμαστε σε συγκεντρώσεις να μιλάμε σε κόσμο, είμαστε εδώ και έχουμε ευθύνη γι’ αυτά που λέμε. Παραβλέπω το ζήτημα ότι, όποτε είμαστε με τον κ. Δραγασάκη και αναφερθώ σε ζητήματα που αφορούν το Συνασπισμό, βάζει το ζήτημα της διαστρέβλωσης. Το παραβλέπω αυτό. 
      ΙΩΑΝΝΗΣ ΔΔΡΑΓΑΣΑΚΗΣ: Μα εδώ μίλησα. Υπάρχει στα Πρακτικά. 
      ΕΛΠΙΔΑ ΠΑΝΤΕΛΑΚΗ: Μισό λεπτό να πω το εξής. Η κριτική στις θέσεις των άλλων δεν έχει προσωπική διάσταση και πρέπει να γίνεται με πολιτικά επιχειρήματα. Πρώτον αυτό.
      Ποιο είναι το ζήτημα που έθεσα ευθύς εξαρχής και το θέτω και τώρα και το υποστηρίζω; Όταν υιοθετείς τη λογική της ανταγωνιστικότητας –και βεβαίως υπάρχουν μορφές αυτής της λογικής- οδηγείσαι στη λογική ότι πρέπει να υπάρχει ανταγωνιστικότητα στο πανεπιστήμιο. Είτε συμφωνείς είτε όχι με τη διακήρυξη της Μπολόνια, έχει μία διαφορά στο αποτέλεσμα, αλλά έβαλα τα ζητήματα της οικονομίας σκοπίμως ότι επιδρούν σε όλους τους τομείς της ζωής. Και μου άρεσε που το έβαλε αυτό η κ. Δαμανάκη, εν πάση περιπτώσει, και είπε ότι όλοι λέτε ότι είναι δημόσιο αγαθό, αλλά πρέπει να ξεκαθαρίσετε είτε θα υπάρχει ανταγωνιστικότητα  και αυτή η οικονομία της αγοράς είτε όχι. Αυτή η τοποθέτηση νομίζω ότι ήταν ξεκάθαρη. Από αυτήν την άποψη το είπα. 
      Υπάρχει βέβαια η ακραία λύση σε σχέση με την οικονομία το πώς προχωράς. Αλλά αν μπαίνεις στα ζητήματα της οικονομίάς για το πώς θα τη διαχειριστείς, στα πλαίσια αυτής της πολιτικής με μία καλύτερη βελτίωση, οδηγείσαι σε αυτό το συμπέρασμα. Από αυτήν την άποψη το λέω και επιμένουμε ότι αυτό δεν βοηθάει το κίνημα και είπα ότι όλοι κρινόμαστε στην πράξη. Εμείς θεωρούμε θεμιτό αυτό που λέγεται και γίνεται κριτική σε εμάς: «Αυτά που λέτε είναι καλά, έχετε δίκιο, αλλά δεν γίνονται». Αυτό δηλαδή τι σημαίνει, ότι δεν γίνονται; Είναι μοναχικός ο δρόμος. Είναι μια αντιπαράθεση που σου κάνει ο άλλος και προσπαθείς να την αποδείξεις. 
      Αυτό, λοιπόν, λέω, ότι όσες φορές θέλετε ο καθένας μπορεί να πει ότι διαφωνεί με αυτό το νομοσχέδιο. Στην πράξη όμως φαίνεται η όλη σου πολιτική ή η εναλλακτική σου πρόταση για το τι εξουσία ζητάς, όταν παραπέμπεις στο καπιταλιστικό σύστημα. Εμείς από αυτήν την άποψη το κρίνουμε και περιμένουμε να κριθούμε και από τους συναδέλφους μας στην Ολομέλεια και από το λαό γι’ αυτό το πράγμα. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας):  Το λόγο έχει ο κ. Σπηλιόπουλος Αναστάσιος. 
      ANAΣΤΑΣΙΟΣ ΣΠΗΛΙΟΠΟΥΛΟΣ: Κύριε Πρόεδρε, κύριοι συνάδελφοι, άκουσα και χθες και προχθές και σήμερα τις απόψεις της κ. Παντελάκη με την οποία διαφωνούμε, όπως διαφωνεί και η πλειοψηφία του ελληνικού λαού. Και είναι ευχής έργο ότι διαφωνεί, διότι η Ελλάδα δεν μπορεί να ακολουθήσει την πορεία που εσείς οραματίζεστε. Τα πράγματα προχωρούν, η Ελλάδα πρέπει να προχωρήσει. Καταλάβετε ότι είστε έξω από τα γεγονότα, και από τις εξελίξεις.
      Τώρα θα ήθελα να αναφερθώ σε ορισμένες απόψεις που διατυπώθηκαν από την πλευρά της Αξιωματικής Αντιπολίτευσης. Κύριοι συνάδελφοι, επειδή σας βλέπω να εξανίστασθε για πολλά και διάφορα πράγματα, εμείς πιστεύουμε στη δημόσια διαβούλευση, στον εθνικό διάλογο, από τον οποίο αποχωρήσατε. 
      Αν ενδιαφέρεστε τόσο πολύ για τα προβλήματα της εκπαίδευσης, μπορείτε να επανέλθετε, είστε ευπρόσδεκτοι εξ όσων γνωρίζω. Και ξέρετε πάρα πολύ καλά ότι για το θέμα της αξιολόγησης, για το θέμα της ποιότητας στην εκπαίδευση έγινε ευρύτατος διάλογος, στον οποίο συμμετείχατε. Γι’ αυτό και σας έψεξα προχθές, χρησιμοποιώντας όντως πολιτικά οξείς χαρακτηρισμούς, γιατί γνωρίζετε και το ήθος και το ύφος μου και την ευπρέπεια που με χαρακτηρίζει, όπως είπε και ο κύριος συνάδελφος εδώ. 
      ΜΙΧΑΗΛ ΠΑΝΤΟΥΛΑΣ: …(Δεν ακούστηκε)
      ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Αυτά είναι καθαρά πολιτικά θέματα, κύριε Παντούλα, και δεν ανακαλώ τίποτα απ’ όσα είπα. 
      Έρχεστε, λοιπόν, εδώ και μας κατηγορείτε γιατί είμαστε υποχρεωμένοι να αντιμετωπίσουμε τα αυτονόητα. Γιατί αυτό έκανε μέχρι σήμερα η Κυβέρνηση σεβόμενη τον εαυτό της και τον εθνικό διάλογο που ξεκίνησε και που βρίσκεται σε εξέλιξη. Εκτός και αν μας λέτε ότι δεν θα έπρεπε να αντιμετωπισθεί το θέμα του ΔΙΚΑΤΣΑ -για το οποίο οι ευθύνες σας είναι τεράστιες και καταγεγραμμένες- ότι δεν έπρεπε να αντιμετωπισθεί το θέμα των μετεγγραφών εσωτερικού για το οποίο όλοι γνωρίζετε τι γινόταν, εκτός αν νομίζετε ότι δεν έπρεπε να αντιμετωπισθούν  άλλα τρέχοντα ζητήματα, που θα τα χαρακτήριζα αυτονόητα. Φθάσαμε, λοιπόν, στο σημείο να δίνουμε τη μάχη του αυτονόητου. Να προσπαθούμε να αντιμετωπίσουμε τα αυτονόητα και να δεχόμαστε κριτική. Από ποιους; Από αυτούς που –όπως είπα προχθές και θα το ξαναπώ και σήμερα- διέλυσαν την τριτοβάθμια εκπαίδευση, παρά τα όσα έκαναν στην πρωτοβάθμια και δευτεροβάθμια εκπαίδευση, γιατί δεν θέλω να τα μηδενίζω όλα. Εγώ επιμένω στις απόψεις μου.
      Βεβαίως, αν κάποιοι συνάδελφοι, τα χρόνια εκείνα ήταν σε άλλα κόμματα ή δεν ήταν Βουλευτές, δεν φταίμε εμείς. Θα πρέπει, λοιπόν, να σας θυμίσω, κύριοι συνάδελφοι, ότι την αξιολόγηση δεν την ήθελε το ΠΑΣΟΚ, κύριοι συνάδελφοι, παρά το ότι η διαδικασία αυτή είχε ξεκινήσει διεθνώς στις αρχές της δεκαετίας του ’60.
      Και ορθώς είπατε, κυρία Δαμανάκη, ότι δεν είναι δυνατόν αυτό το θέμα να το συγχέουμε με τη διακήρυξη της Μπολόνια. Συμφωνώ απόλυτα μαζί σας. 
      Όμως θα πρέπει να ξέρετε και είμαι βέβαιος ότι το ξέρετε, ότι το ΠΑΣΟΚ, ως κυβέρνηση, εν ονόματι αυτής της διακήρυξης πήρε συγκεκριμένες αποφάσεις. Κι έχει δίκιο να λέει αυτά που λέει η κ. Παντελάκη, γιατί η διαπιστωτική ανωτατοποίηση των ΤΕΙ, εν ονόματι της οποίας είχατε δεσμευτεί να προχωρήσετε σε αξιολόγηση δεν έγινε, εν ονόματι της Μπολώνιας έστω μετά την ανωτατοποίηση -πράγμα που δεν κάνατε- και η αύξηση, ουσιαστικά ο διπλασιασμός του αριθμού των εισακτέων στα τριτοβάθμια εκπαιδευτικά ιδρύματα έγινε, χωρίς η αύξηση αυτή να συνοδευτεί από τις αναγκαίες πιστώσεις. Διότι ο κάθε φοιτητής και σπουδαστής έχουν ένα συγκεκριμένο κόστος. Σήμερα αυτά που διαθέτουμε ανά φοιτητή και σπουδαστή είναι υποτριπλάσιο του μέσου ευρωπαϊκού όρου. 
      Η υποχρηματοδότηση της τριτοβάθμιας εκπαίδευσης συνολικά λειτουργεί σε βάρος της ποιότητάς της; Ενώ έχει σοβαρές επιπτώσεις και στις υποδομές; Έχει επιπτώσεις στη φοιτητική μέριμνα; Επιπτώσεις σε μια σειρά άλλων ζητημάτων, όπως η σχέση διδασκόντων και διδασκομένων, η οποία έγινε δυσμενέστερη; Αυτά σας είπα. Είναι καταγεγραμμένα και είναι η πραγματικότητα.
      Σας είπα προχθές, το λέω και σήμερα και τα λέει, όλα αυτά ένας άνθρωπος ο οποίος διακονεί το πανεπιστήμιο περισσότερο από τριάντα χρόνια. Υπεύθυνα σας πληροφορώ, εκφράζοντας την αγωνία μου για την πορεία των τριτοβάθμιων εκπαιδευτικών ιδρυμάτων, για την υποβάθμιση των πτυχίων των παιδιών μας. Εκεί φθάσαμε. 
      Ευθύνεται αυτή η Κυβέρνηση για το ότι θελήσατε να λειτουργήσατε καινούργια τμήματα στα χαρτιά, για να ανακαλυφθεί δυο μήνες πριν από την έναρξη της νέας ακαδημαϊκής χρονιάς ότι δεν ήταν θεσμοθετημένα, ότι δεν είχε εγγραφεί στον προϋπολογισμό ούτε ένα ευρώ για να λειτουργήσουν; Ότι οι απόφοιτοι λυκείου, παρά ταύτα είχαν κληθεί να δηλώσουν αυτά τα καινούργια τμήματα στο μηχανογραφικό δελτίο που συμπλήρωσαν; 
      Αυτά είναι καταγεγραμμένα. Μην απορείτε γιατί υπάρχουν τεράστιες ευθύνες. Δεν θέλατε την αξιολόγηση γιατί την φοβόσασταν και γιατί ξέρατε ότι θα αποκαλυφθούν οι πελώριες ευθύνες γι’ αυτά που κάνατε ή δεν κάνατε στην τριτοβάθμια εκπαίδευση. Δεν ξέρατε αυτά που προανέφερα και επίσης δεν ξέρατε ότι είμαστε δραματικά τελευταίοι σε δημόσιες και ιδιωτικές δαπάνες για έρευνα; Φαντάζεσθε ύπαρξη πανεπιστημίου χωρίς να έχει ερευνητικές δυνατότητες; Εγώ δεν μπορώ να φανταστώ κάτι τέτοιο και είμαι βέβαιος ότι εσείς αισθάνεσθε το ίδιο, όμως είμαστε δραματικά τελευταίοι. Πώς θα αναπτυχθεί και πώς θα προχωρήσει το πανεπιστήμιο;
      Γι’ αυτό κύριοι σας είπα ότι εκφράζω την αγωνία μου και είμαι έντονα προβληματισμένος γιατί πέρα απ’ όσα προείπα υπάρχει και μια σειρά άλλων ζητημάτων όπως η συμπεριφορά του ίδιου του εκπαιδευτικού προσωπικού που λειτουργούσε τα τελευταία χρόνια εντελώς ανεξέλεγκτα. Είναι κακό να λέμε πως υπάρχουν μέλη ΔΕΠ που δεν πατάνε στο πανεπιστήμιο; Είναι κακό να λέμε πως υπάρχουν μέλη ΔΕΠ που επιλέγουν έναν επιστημονικό συνεργάτη άμισθο αναθέτοντάς του όλες τις δουλειές τους; Αυτά συνέβαιναν και συνεχίζουν να γίνονται και γι’ αυτό τα λέω. Όλοι έχουμε ευθύνες …
      ΜΑΡΙΑ ΔΑΜΑΝΑΚΗ: Γιατί τα λέτε σε μας και όχι στην Κυβέρνηση;
      ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Δεν τα λέω σε σας κυρία Δαμανάκη.  Και γι’ αυτό επιμένω στον εθνικό διάλογο, γιατί ήλθατε να μας κάνετε μάθημα, λέτε και με  τις εκλογές παρεγράφησαν όλες οι ευθύνες σας. Λέτε πως ήλθατε από άλλο κόσμο, από άλλο πλανήτη. 
    Κύριοι συνάδελφοι, πρέπει να κάνουμε διάλογο, γιατί γι’ αυτές τις συμπεριφορές υπάρχουν βαρύτατες πολιτικές ευθύνες, γιατί κανένας δεν ήλεγχε κανέναν και αυτή η ιστορία πρέπει να σταματήσει.
      Πιστεύω ότι η αξιολόγηση είναι ένα πρώτο θετικό βήμα και γι’ αυτό σας λέω να συμφωνήσουμε και μην ανακαλύπτετε προφάσεις εν αμαρτίαις για να δικαιολογήσετε τα αδικαιολόγητα. 
      Το 1992 με το ν. 2083 θεσπίστηκε σύστημα αξιολόγησης και είχα τότε την τιμή να είμαι στο Υπουργείο Παιδείας. Ένα χρόνο μετά το καταργήσατε. Επί δέκα ολόκληρα χρόνια περιφέρατε ένα σχέδιο προεδρικού διατάγματος, κάνοντας υποτίθεται διάλογο με την ακαδημαϊκή κοινότητα για το θέμα της αξιολόγησης. Ποιος σας εμπόδιζε να προχωρήσετε αυτή τη διαδικασία; Δεν τη θέλατε την αξιολόγηση και είναι ντροπή, για όλους, για τον τόπο. Με λίγα λόγια είναι κατάντια.
      Η αξιολόγηση λειτουργεί διεθνώς σαν σύστημα εδώ και τέσσερις δεκαετίες. Είμαστε η μόνη χώρα που δεν αξιολογεί τα εκπαιδευτικά της πράγματα και εγώ διευρύνοντας αυτό το πράγμα θα πω ότι έχουμε υποχρέωση να αξιολογήσουμε όλες τις βαθμίδες και όλες τις παραμέτρους του εκπαιδευτικού συστήματος, ώστε να αναδειχτούν οι ευθύνες και της πολιτείας και της κεντρικής εξουσίας.
      Πιστεύω ότι πρέπει να συμφωνήσουμε και να συζητήσουμε στα πλαίσια του εθνικού διαλόγου και της Επιτροπής Μορφωτικών Υποθέσεων της Βουλής. Είναι αδιανόητο αυτού του είδους τα ζητήματα, όπως είναι η αξιολόγηση και η μεταφορά πιστώσεων και γενικότερα της ποιότητας στην εκπαίδευση, να μας χωρίζουν.
      Με αυτές τις σκέψεις είναι ολοφάνερο ότι υπερψηφίζω αυτή την πρόταση, γιατί θεωρώ ότι αντιμετωπίζει ένα τεράστιο πρόβλημα, γιατί το θέμα της ποιότητας της εκπαίδευσης είναι το σημαντικότερο του εκπαιδευτικού μας συστήματος και ιδιαίτερα της τριτοβάθμιας εκπαίδευσης. Τα πτυχία των παιδιών μας δεν αναγνωρίζονται πλέον, αμφισβητούνται ολοένα και περισσότερο. Θα πρέπει να παραμείνουμε απαθείς; 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, από τα άνω δυτικά θεωρεία παρακολουθούν τη συνεδρίασή μας αφού προηγουμένως ξεναγήθηκαν στην Έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, είκοσι μαθητές και πέντε συνοδοί καθηγητές από την Ελληνογαλλική Σχολή Αθηνών.
    Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
    Τους πληροφορούμε ότι παρακολουθούν συνεδρίαση νομοθετικής εργασίας της Βουλής που βρίσκεται προς το τέλος της. 
      Ο κύριος Υφυπουργός Παιδείας έχει το λόγο.
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Κύριε Πρόεδρε, θέλω να σημειώσω με ικανοποίηση τη δήλωση του κ. Παντούλα εισηγητή του ΠΑΣΟΚ που λέει ότι ψηφίζει τα δύο άρθρα 14 και 15 του σχεδίου νόμου.
      Κυρίες και κύριοι συνάδελφοι, με το άρθρο 14 εισάγεται το ευρωπαϊκό σύστημα μεταφοράς και συσσώρευσης πιστωτικών μονάδων για τις προπτυχιακές και μεταπτυχιακές σπουδές. Αυτό το σύστημα εξυπηρετεί πολλαπλούς στόχους. 
      Εξυπηρετεί πρώτον, την κινητικότητα των φοιτητών και την αναγνώριση των περιόδων σπουδών και των πτυχίων. Η χρήση του οδηγεί σε καλύτερη οργάνωση των προγραμμάτων σπουδών των ιδρυμάτων με διαφανή και συγκρίσιμο τρόπο και συμβάλλει στην ανάπτυξη ποιοτικών συνεργασιών και κοινών προγραμμάτων μεταξύ πανεπιστημίων της αλλοδαπής και των ελληνικών αλλά και μεταξύ ελληνικών πανεπιστημίων. 
      Θα ήθελα να πω ακόμα ότι αυτή η κινητικότητα των φοιτητών, όχι μόνο μεταξύ πανεπιστημίων της Ελλάδος και άλλων πανεπιστημίων της Ευρώπης, αλλά και μεταξύ των ίδιων των πανεπιστημίων της πατρίδας μας, καθώς και μεταξύ των τμημάτων αυτών των πανεπιστημίων, τους δίνει τη δυνατότητα να διευρύνουν τις ακαδημαϊκές τους δραστηριότητες. 
      Αυτό το σύστημα δεν είναι καινούργιο στην Ελλάδα. Έχει χρησιμοποιηθεί από πανεπιστημιακά τμήματα κατά την εφαρμογή των προγραμμάτων SOCRATES και ERASMUS, έχει χρησιμοποιηθεί και από τα ΤΕΙ τα τελευταία τέσσερα χρόνια. 
      Όμως, μέχρι σήμερα δεν υπήρξε νομοθετικό πλαίσιο ενιαίας οργάνωσης και λειτουργίας αυτού του συστήματος. Αυτό ακριβώς το κενό έρχεται να καλύψει το σχέδιο νόμου. Δεν θίγονται ισχύουσες διατάξεις για διδακτικές μονάδες και ούτε οι πιστωτικές μονάδες σχετίζονται με τη βαθμολογία -δεν έχουν να κάνουν απολύτως τίποτα- και το σύστημα βασίζεται στο φόρτο εργασίας που απαιτείται για την ολοκλήρωση ενός ακαδημαϊκού προγράμματος με την επιτυχή αποπεράτωσή του.
      Στο σχέδιο νόμου ορίζεται με σαφήνεια η έννοια του φόρτου εργασίας και πώς αυτή προσδιορίζεται. 
      Τέλος, στο άρθρο 15 του σχεδίου νόμου προβλέπονται οι αναγκαίες ρυθμίσεις για την καθιέρωση του παραρτήματος διπλώματος. Το Παράρτημα Διπλώματος είναι ένα επεξηγηματικό έγγραφο που συνοδεύει τους τίτλους σπουδών και παρέχει πληροφορίες. 
      Ουσιαστικά, δεν διαφέρει από το πιστοποιητικό αναλυτικής βαθμολογίας που λαμβάνουν και σήμερα οι απόφοιτοι όλων των πανεπιστημίων. Εκτός του ότι θα είναι γραμμένο και στην αγγλική γλώσσα, θα περιέχει περισσότερες πληροφορίες που θα προβάλλουν το έργο που επιτελείται στα πανεπιστήμια, στα ΤΕΙ και αυτό είναι σημαντικό γιατί βοηθάει το φοιτητή και το σπουδαστή στις σπουδές του και στο μέλλον του. 
      Καλώ τη Βουλή να υπερψηφίσει αυτά τα δύο άρθρα του σχεδίου νόμου. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Το λόγο έχει η Κοινοβουλευτική Εκπρόσωπος του ΠΑΣΟΚ κ. Δαμανάκη. 
      ΜΑΡΙΑ ΔΑΜΑΝΑΚΗ: Κύριε Πρόεδρε, θα ήθελα να κάνω δύο, τρία σχόλια για τη συζήτηση. 
      Κατ’ αρχήν, θέλω να πω ότι για μια ακόμα φορά σ’ αυτήν την Αίθουσα, όταν συζητούμε ζητήματα παιδείας, ακούμε από τους συναδέλφους της κυβερνητικής παράταξης για πολλοστή φορά τη λέξη διάλογος. Έχουμε κουραστεί να ακούμε τη λέξη διάλογος, κύριε Πρόεδρε! 
      Ο διάλογος πράγματι είναι ένα πολύ σοβαρό κοινωνικό αγαθό, αλλά πια μ’ αυτήν τη συνεχή χρήση του όρου, το πιπίλισμα αυτής της υπόθεσης, η Κυβέρνηση κινδυνεύει να μετατρέψει τη λέξη διάλογος, αυτήν την τόσο σοβαρή κοινωνική υπόθεση, σε μία παθογένεια του πολιτικού συστήματος. 
      Αυτό, κύριε συνάδελφε γιατρέ, δεν είναι διάλογος! Πώς θα το λέγαμε στην ιατρική γλώσσα; Είναι «διαλογίτιδα» πλέον! Μιλάμε για πάθηση. Οξεία «διαλογίτιδα»! Αυτό μας συμβαίνει. Και επειδή, εν πάση περιπτώσει, αυτές οι έννοιες απαιτούν κάποιο σεβασμό, εγώ στο τέλος όταν θα ακούω για διάλογο, θα αναγκαστώ να θυμίσω εδώ στην Κυβέρνηση αυτά που έλεγε ο Ροΐδης για την ηθική, γι’ αυτούς που μιλούν τόσο πολύ για την ηθική. 
      Ας μην το παρατραβήξω και εγώ, κύριε Πρόεδρε!
      Εν πάση περιπτώσει, για μία ακόμα φορά γίνεται εθνικός διάλογος για την παιδεία και το ΕΣΥΠ. Η Κυβέρνηση επιμένει μόνη της. Από αυτόν τον περίφημο εθνικό διάλογο έχουν αποχωρήσει όλα τα κόμματα της Αντιπολίτευσης, έχει αποχωρήσει η μεγάλη πλειοψηφία των εκπαιδευτικών φορέων, κάποιοι παραμένουν και συζητάει η Κυβέρνηση με τη Νέα Δημοκρατία και κάποιους άλλους. Αυτό το λέει «εθνικό διάλογο»; Εντάξει, δικαίωμά της! 
      Φθάνουμε στο άλλο στάδιο. Γιατί αποχωρήσατε; Εσείς φταίτε που αποχωρήσατε! Τώρα θα επαναλάβουμε αυτήν τη συζήτηση; 
      Κύριε Πρόεδρε, εσείς θεωρείτε ότι η Αξιωματική Αντιπολίτευση θα έπρεπε να παραμένει σε ένα όργανο όπου συμβαίνουν τα εξής; Σας καλεί το πρωί ο πρόεδρος του οργάνου, λέγοντάς σας «ελάτε να συζητήσουμε το απόγευμα ένα νομοσχέδιο» και το απόγευμα ειδοποιούν από το γραφείο του ότι δεν θα γίνει η συνεδρίαση, αναβάλλεται. Την επόμενη μέρα, κατατίθεται το νομοσχέδιο στη Βουλή. Σας φαίνεται, λοιπόν, λογικό να  παραμείνει ένα κόμμα;
      Με συγχωρείτε για τους υψηλούς τόνους, αλλά υποτιμάτε τη νοημοσύνη μας. Αυτό είναι διάλογος; 
      Εν πάση περιπτώσει, διάλογος γίνεται και εδώ. Και εδώ δημόσια συζήτηση γίνεται και διάλογος γίνεται και σας ακούμε. Εμείς δεν είπαμε ποτέ ότι η Νέα Δημοκρατία δεν δικαιούται δια να ομιλεί. Ακούω, όμως, συνεχώς: «εσείς του ΠΑΣΟΚ επειδή κάνατε, δείξατε κ.λπ., εσείς είστε που θα μας πείτε;». Εμείς είμαστε που θα σας πούμε, λοιπόν, αυτό είναι τι να κάνουμε; Το ΠΑΣΟΚ είναι λοιπόν που θα πει την άποψή του. 
      Λέω, λοιπόν, την άποψή μου για μια πολύ σοβαρή συζήτηση που έγινε εδώ και που αφορά γενικότερα την εκπαίδευση. Η εκπαίδευση είναι βεβαίως δημόσιο αγαθό. Εμείς σ’ αυτό παραμένουμε. Η εκπαίδευση έχει όμως και οικονομική λειτουργία. Η οικονομική αυτή λειτουργία δεν καθιστά την εκπαίδευση αυτομάτως εμπόρευμα. Ούτε αυτομάτως, επειδή θα δούμε τις οικονομικές συνέπειες της εκπαίδευσης, καταλήγουμε σε εμπορευματοποίηση και δεν ξέρω τι άλλο ακούστηκε εδώ. Χρειάζεται, κατά τη γνώμη μου και αυτή είναι η μεγάλη πρόκληση, να προσπαθήσουμε να συνδυάσουμε τη λειτουργία της εκπαίδευσης ως δημόσιου αγαθού και με τις οικονομικές πλευρές της παραγωγής της, της δημιουργίας της, της συγκρότησής της και με τις οικονομικές πλευρές της διάθεσης του αποτελέσματος. Αλλιώς, πώς απευθυνόμαστε στους πτυχιούχους και τους λέμε ότι θα τους βρούμε δουλειά; Πώς μιλάμε για άνεργους από το χώρο της εκπαίδευσης, αν η εκπαίδευση είναι μόνο δημόσιο αγαθό; Εν τοιαύτη περιπτώσει, να πάμε σε ένα άλλο σύστημα όπου οι πολίτες θα εξαντλούν στα πλαίσια του εκπαιδευτικού συστήματος το δικαίωμά τους για μόρφωση και πολιτιστικά αγαθά. Αυτό είναι μια πολύ σεβαστή διάσταση, αλλά κατά τη γνώμη μου δεν αρκεί. 
      Στο «δια ταύτα», αυτό το οποίο χρειάζεται να δούμε είναι σ’ αυτά τα πλαίσια πώς με την καλύτερη χρηματοδότηση, με τους καλύτερους θεσμούς μπορούμε να οργανώσουμε αυτό που δίνει η πολιτεία στα παιδιά της. 
      Και εδώ, λοιπόν, εγώ να δεχθώ ότι υπήρξαν καθυστερήσεις. Είπα και στην ομιλία μου από εκείνο το Βήμα ότι πράγματι το ΠΑΣΟΚ καθυστέρησε να φέρει την αξιολόγηση. Δεν είναι, όμως, ότι δεν την ήθελε, όπως ακούσαμε εδώ. Ο ίδιος ο Υπουργός είπε ότι έφερε νομοσχέδιο που ουσιαστικά αντιγράφει σε πολλά σημεία –το κατέθεσε μάλιστα- το νομοσχέδιο που βρήκε στα συρτάρια του. 
      Το ΠΑΣΟΚ καθυστέρησε κακώς. Η αξιολόγηση πρέπει να εφαρμοστεί τώρα. Πρέπει, όμως, να εφαρμοστεί παράλληλα με σύστημα χρηματοδότησης που θα αντιμετωπίζει τις συνέπειές της. Εμείς δεν λέμε να προηγηθεί η χρηματοδότηση. Το άκουσα και αυτό ότι τα λέμε αυτά επειδή ζητούμε προφάσεις. Λέμε, όμως, ότι αυτά πρέπει να πάνε μαζί, γιατί αν δεν πάνε μαζί, απλώς θα καταγραφεί μια κατάσταση στο χώρο των δημόσιων πανεπιστημίων που θα τα υποβαθμίσει. 
      Ασφαλώς, υπάρχουν πάρα πολλά κακά στο χώρο της ανώτατης εκπαίδευσης. Όλα αυτά θα τα λύσετε με την αξιολόγηση; Δηλαδή, ακούμε εδώ το ότι -ας πούμε- ο καθηγητής δεν πηγαίνει όπως πρέπει στο πανεπιστήμιο της περιφέρειας. Αυτό είναι θέμα αξιολόγησης; Μα, αν αυτός βγάλει εκατό papers θα αξιολογηθεί και με το παραπάνω με το νομοσχέδιό σας. Σήμερα υπάρχει νόμος, γιατί δεν τον εφαρμόζει η Κυβέρνηση; Τα λέω αυτά επειδή οι συνάδελφοι στρέφονται προς εμάς και λένε υπάρχουν καθηγητές. Υπάρχει νόμος. Γιατί δεν τον εφαρμόζει ο κύριος Υπουργός; Δεν καταλαβαίνω. Φταίει το κακό ΠΑΣΟΚ γι’ αυτό; 
      Λέτε συνέχεια ότι το ΠΑΣΟΚ ιδρύει τμήματα χωρίς μελέτη. Η Κυβέρνηση της Νέας Δημοκρατίας γιατί ίδρυσε άλλα τρία μέσα σε ένα χρόνο, αφού είναι τόσο κακό; Φταίει το ΠΑΣΟΚ γι’ αυτό; Ο κύριος Πρωθυπουργός εδώ είπε ότι «ιδρύσαμε τρία νέα τμήματα και είμαστε περήφανοι». Εδώ ήμασταν και τον ακούσαμε όλοι στη συζήτηση προχθές. 
      Εν πάση περιπτώσει, εγώ δεν θέλω τώρα να δώσω μια διάσταση στη συζήτηση και λυπάμαι εάν παίρνει τη διάσταση, τι κάνατε εσείς και τι κάναμε εμείς. Ας το αφήσουμε. Να δούμε, όμως, ότι κάθε κόμμα εδώ δικαιούται να έχει την άποψή του. Και η άποψη η δική μας είναι ότι χρειάζεται αξιολόγηση. Δεν συμφωνούμε, όμως, με τον τρόπο που το κάνει η σημερινή Κυβέρνηση. Δεν συμφωνούμε ούτε θα δώσουμε άλλοθι –το είπα αυτό με μεγάλη σαφήνεια- σε εκείνους που δεν θέλουν να αξιολογηθούν. Δεν έχουμε αυτήν την άποψη. Υπάρχουν τέτοιες απόψεις και δυστυχώς εκφράζονται και στο συνδικαλιστικό κίνημα των πανεπιστημιακών καθηγητών. Δεν συμφωνούμε με αυτές, το λέω ευθέως. Αλλά δεν σημαίνει αυτό σε καμία περίπτωση ότι μπορούμε να δεχθούμε οτιδήποτε φέρνει η Κυβέρνηση στο όνομα ενός διαλόγου που δεν υπήρξε και κινδυνεύει, κύριοι συνάδελφοι, να ακυρωθεί και σ’ αυτήν την Αίθουσα. 
       (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε την κυρία Δαμανάκη. 
      Ορίστε, κύριε Υπουργέ, έχετε το λόγο για μια σύντομη παρέμβαση. 
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
      Θα ξεκινήσω από το τελευταίο που είπε η κ. Δαμανάκη, ενός διαλόγου που δεν υπήρξε. Για το νομοσχέδιο που σήμερα συζητάμε έγιναν δύο συνεδριάσεις στην ολομέλεια του ΕΣΥΠ και μία συνεδρίαση στο ΣΑΠΕ. Έχω τα πρακτικά, θα σας τα στείλω για να ενημερωθείτε. 
      ΦΙΛΙΠΠΟΣ ΤΣΑΛΙΔΗΣ: Και μια κοινή συνεδρίαση.  
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας & Θρησκευμάτων): Άρα, έγιναν τέσσερις συνεδριάσεις, όπως με διορθώνει ο συνάδελφος κ. Τσαλίδης. Συνεπώς, υπήρξε εκτενής διάλογος. 
      Εμείς τολμήσαμε και ένα νόμο που είχε ψηφίσει το ΠΑΣΟΚ και δεν τον ενεργοποίησε επί τέσσερα χρόνια να τον ενεργοποιήσουμε. Ξεκίνησε και λειτουργεί το ΕΣΥΠ με τα όποια προβλήματα και αδυναμίες του. Εμείς σας καλούμε σε αυτό το όργανο διαλόγου να επανέλθετε. Συμμετέχουν οι καθηγητές, οι πρυτάνεις, οι πρόεδροι των ΤΕΙ και μεγάλο κομμάτι της εκπαιδευτικής κοινότητας. Ελάτε και εσείς, αν θέλετε, μέσα εκεί να συζητήσουμε και να βελτιώσουμε τυχόν διαδικασίες διαλόγου, ενός διαλόγου που είναι πρωτόγνωρος για τα πολιτικά πράγματα της πατρίδας μας και που είναι αναγκαίος κατεξοχήν για την εκπαίδευση. 
      Το δεύτερο θέμα που ήθελα να πω είναι ότι η αξιολόγηση που ψηφίζουμε σήμερα είναι ένα πρώτο βήμα. Εκεί που ήταν το απόλυτο κενό και δεν υπήρχε τίποτα όλα αυτά τα χρόνια, εμείς φέραμε αυτήν την πρόταση, μιας ήπιας μορφής αξιολόγηση, η οποία δεν τιμωρεί, επισημαίνει τα προβλήματα, τις αδυναμίες και καλεί τα ιδρύματα και την πολιτεία να παρέμβουν. Επιλέξαμε πολιτικά αυτήν την ήπια αξιολόγηση. Αν εσείς θέλετε αυστηρότερη και αξιολόγηση με τιμωρητικό χαρακτήρα, αυτό είναι άλλο θέμα. Εμείς, όμως, κάναμε αυτήν την επιλογή. 
      Το παράδειγμα που αναφέρατε με τον εκπαιδευτικό με τα εκατό papers θα κριθεί αρνητικά, κυρία Δαμανάκη, διότι αξιολογείται και το εκπαιδευτικό έργο μέσα από τα κριτήριά μας. Αν, λοιπόν, αυτός ο καθηγητής απέχει από τη διδασκαλία και στέλνει με e-mails τα εκατό papers που λέτε, δεν θα αξιολογηθεί θετικά. Θα αξιολογηθεί αρνητικά. 
      Κλείνω, λέγοντας ότι τα τρία τμήματα που ιδρύσαμε ήταν στον προγραμματικό σχεδιασμό που είχαν κάνει τα πανεπιστήμια, όταν ιδρύθηκαν, όπως τα πανεπιστήμια της Στερεάς Ελλάδος και Δυτικής Μακεδονίας, επί των ημερών σας. Εμείς, σεβόμενοι τη συνέχεια της διοίκησης, προχωρήσαμε στην ενεργοποίησή του. Αυτό κάναμε. 
      Όπως και πέρυσι το καλοκαίρι φέραμε νόμο και ιδρύσαμε νέα τμήματα, τα οποία ήταν στον προγραμματικό σχεδιασμό της δικής σας κυβέρνησης. Δεν είχαν προλάβει μέχρι τον Ιούνιο, μέχρι το Μάρτιο που είχαν γίνει εκλογές να περάσουν σε προεδρικό διάταγμα και τα φέραμε για τη συνέχεια της διοίκησης και του κράτους. Σεβαστήκαμε την απόφαση της προηγούμενης κυβέρνησης να ιδρύσει τμήματα και το κάναμε εμείς με νόμο, όταν η προηγούμενη κυβέρνηση είχε αμελήσει να το κάνει. Έτσι, λοιπόν, εντάσσονται και τα τρία τμήματα. 
      Κλείνω, λέγοντας ότι η αξιολόγηση και γενικότερα τα θέματα της παιδείας θέλουν συζήτηση και ανοικτό πνεύμα. Σας καλούμε και πάλι να επανέλθετε, όποτε εσείς θέλετε, στο Εθνικό Συμβούλιο Παιδείας. 
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε Υφυπουργέ. 
      Δεν υπάρχει άλλος ομιλητής. 
      Επομένως, κηρύσσεται περαιωμένη η συζήτηση επί της ενότητας των άρθρων 14-16 και θα γίνει η ψήφισή τους χωριστά. 
      Ερωτάται το Τμήμα: Γίνεται δεκτό το άρθρο 14 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): «Ναι» από το ΠΑΣΟΚ. «Όχι» από το ΚΚΕ. Συνεπώς, το άρθρο 14 έγινε δεκτό κατά πλειοψηφία. 
      Ερωτάται το Τμήμα: Γίνεται δεκτό το άρθρο 15 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): «Ναι» από το ΠΑΣΟΚ «Όχι» από το ΚΚΕ. Συνεπώς το άρθρο 15 έγινε δεκτό κατά πλειοψηφία. 
      Ερωτάται το Τμήμα: Γίνεται δεκτό το άρθρο 16 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 16 έγινε δεκτό κατά πλειοψηφία. 
      Κυρίες και κύριοι συνάδελφοι, εισερχόμαστε στη συζήτηση των τροπολογιών.
      Κύριε Υπουργέ, έχουν κατατεθεί δύο τροπολογίες, η με γενικό αριθμό 350 και ειδικό αριθμό 84/15-06-2005 του κ. Αλευρά και η με γενικό αριθμό 369 και ειδικό αριθμό 85/06-07-2005 του κ. Δραγασάκη.
      Ο κ. Αλευράς είναι φυσικά απών, αφού δεν συμμετέχει στο Τμήμα. Θα μας πείτε αν κάνετε δεκτές τις τροπολογίες;
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Όχι, κύριε Πρόεδρε, δεν κάνουμε δεκτές ούτε τη μία ούτε την άλλη τροπολογία.
      ΠΡΟΕΔΡΕΥΩΝ (Γεώργιος Σούρλας): Καλώς, κύριε Υπουργέ.
      Κύριε Δραγασάκη έχετε το λόγο για δύο λεπτά.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, το πρόβλημα που θέτει η τροπολογία μας είναι το εξής: υπάρχουν πανεπιστήμια, παραδείγματος χάρη το Πανεπιστήμιο Θεσσαλίας, το Πανεπιστήμιο Κρήτης και άλλα, των οποίων ένας καθηγητής μπορεί να κατοικεί σε έναν όμορο νομό. Δηλαδή, μπορεί να διδάσκει στο Βόλο και να μένει στη Λάρισα, μπορεί να διδάσκει στο Ρέθυμνο και να μένει στα Χανιά.
      Όπως είναι σήμερα οι αποστάσεις, οι επικοινωνίες, οι συγκοινωνίες, η έννοια του τόπου κατοικίας, θεωρώ ότι είναι μηχανιστικό να περιορίζεται απλώς στο νομό που είναι η έδρα του πανεπιστημίου. Και επειδή το πρόβλημα είναι συγκεκριμένο και αφορά κάποιους ανθρώπους, με αυτή την έννοια, καταθέτουμε την τροπολογία και θα ήθελα κάποια εξήγηση από τον κύριο Υπουργό ή μάλλον, πρώτα θα ήθελα να το δει πιο θετικά.
      Τώρα, δεν μπαίνω στη συζήτηση γενικότερα. Αυτή είναι η κατάσταση των πανεπιστημίων. Θα θέλαμε μια άλλη λειτουργία των περιφερειακών πανεπιστημίων, αυτή όμως είναι η συγκεκριμένη κατάσταση. Εκεί μέσα, λοιπόν, υπάρχει αυτό το συγκεκριμένο πρόβλημα. Θεωρούμε ότι είναι εφικτή η αντιμετώπισή του. Θα διευκολύνει, δεν θα δημιουργήσει πρόβλημα.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ζητάει το λόγο και ο κ. Παντούλας για την τροπολογία αυτή και παρακαλώ να προηγηθεί, για να απαντήσετε συνολικά μετά.
      Ορίστε, κύριε Παντούλα, έχετε το λόγο.
      ΜΙΧΑΗΛ ΠΑΝΤΟΥΛΑΣ: Εμείς θεωρούμε ότι ο προβληματισμός που έθεσε ο κ. Δραγασάκης είναι σωστός και σοβαρός και καλούμε την Κυβέρνηση να το δει θετικά και να αποδεχτεί την τροπολογία.
      ΕΛΠΙΔΑ ΠΑΝΤΕΛΑΚΗ: Κύριε Πρόεδρε, μπορώ να έχω κι εγώ το λόγο;
      ΠΡΟΕΔΡΕΥΩΝ (Γεώργιος Σούρλας): Ορίστε, κυρία Παντελάκη.
      ΕΛΠΙΔΑ ΠΑΝΤΕΛΑΚΗ: Ακριβώς αυτό θέλω να πω, ότι είναι πολύ λογικό και δίκαιο αυτό το ζήτημα. Συμφωνούμε κι εμείς και ζητάμε από τον Υπουργό να κάνει δεκτή την τροπολογία που κατέθεσε ο κ. Δραγασάκης.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, δύο κουβέντες μόνο θα πω.
      Ήθελα να κάνω μια πρώτη παρατήρηση, ότι είμαστε αντίθετοι με τη φιλοσοφία που διέπει την εισηγητική έκθεση της τροπολογίας, της απασχόλησης τρεις μέρες την εβδομάδα στο πανεπιστήμιο. Αυτό το «τρεις μέρες την εβδομάδα» μας ενοχλεί βαθύτατα.
      ΦΙΛΙΠΠΟΣ ΤΣΑΛΙΔΗΣ: Έτσι λέει ο νόμος.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Εμείς θέλουμε τον καθηγητή να είναι στο πανεπιστήμιο.
      ΜΑΡΙΑ ΔΑΜΑΝΑΚΗ: Να εφαρμοστεί ο νόμος.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Δεύτερον, μπορούμε πάντως…
      ΜΙΧΑΗΛ ΠΑΝΤΟΥΛΑΣ: Αλλάξτε το νόμο.
      ΕΛΠΙΔΑ ΠΑΝΤΕΛΑΚΗ: Κύριε Υπουργέ, για τη διευθέτηση του ζητήματος πείτε μας.
      ΠΡΟΕΔΡΕΥΩΝ (Γεώργιος Σούρλας): Αφήστε τον Υπουργό να ολοκληρώσει.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Επαναλαμβάνω: μας ενοχλεί η φιλοσοφία των τριών ημερών της εβδομάδας. Ένα αυτό.
      Δεύτερον, σε ό,τι αφορά τους όμορους νομούς, πράγματι, λόγω αποστάσεων, είναι ένα θέμα το οποίο έχει μια κοινωνική διάσταση. Θα το δούμε όμως σε συνδυασμό με τα θέματα και των ΤΕΙ και γενικά των ρυθμίσεων των πανεπιστημίων, σε ένα σχετικό νομοσχέδιο, που θα αφορά θέματα προσωπικού ανωτάτων εκπαιδευτικών ιδρυμάτων.
    ΠΡΟΕΔΡΕΥΩΝ (Γεώργιος Σούρλας): Εισερχόμαστε στην ψήφιση του ακροτελεύτιου άρθρου.
    Ερωτάται το Τμήμα: Γίνεται δεκτό το ακροτελεύτιο άρθρο; 
    ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΕΥΩΝ (Γεώργιος Σούρλας): Το ακροτελεύτιο άρθρο έγινε δεκτό ομοφώνως. 
    Συνεπώς το νομοσχέδιο του Υπουργείου Εθνικής Παιδείας και Θρησκευμάτων «Διασφάλιση της ποιότητας στην ανώτατη εκπαίδευση–Σύστημα μεταφοράς και συσσώρευσης πιστωτικών μονάδων-Παράρτημα διπλώματος» έγινε δεκτό επί της αρχής και επί των άρθρων. 
    Η ψήφισή του στο σύνολο αναβάλλεται για άλλη συνεδρίαση. 
    Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    Με τη συναίνεση του Τμήματος και ώρα 12.55΄ λύεται η συνεδρίαση για αύριο ημέρα Παρασκευή 15 Ιουλίου 2005 και ώρα 10.30΄ με αντικείμενο εργασιών του Τμήματος νομοθετική εργασία: μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εθνικής Παιδείας και Θρησκευμάτων: «Ίδρυση Σχολείου Ευρωπαϊκής Παιδείας», σύμφωνα με τη συμπληρωματική ημερήσια διάταξη που έχει διανεμηθεί.
    Η  ΠΡΟΕΔΡΟΣ 				                         ΟΙ  ΓΡΑΜΜΑΤΕΙΣ



2

Συνεδρίαση Θερινού Τμήματος 14-7-2005


