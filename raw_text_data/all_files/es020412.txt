







ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣ ΡΚΑ΄
Παρασκευή 12 Απριλίου 2002
ΘΕΜΑΤΑ


Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το 1ο Γυμνάσιο Αγίων Αναργύρων Αττικής, το 2ο Γυμνάσιο Αρσακείου Ψυχικού, το 2ο Γυμνάσιο Τυρνάβου Λάρισας και το 1ο Ενιαίο Λύκειο Καρδίτσας, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 16 Απριλίου 2002, σελ.
4. Συζήτηση επικαίρων ερωτήσεων.
α) Προς τον Πρωθυπουργό, σχετικά με την καθυστέρηση ψήφισης των εκτελεστικών του Συντάγματος Νόμων, σελ.
β) Προς τον Υπουργό Μεταφορών και Επικοινωνιών, σχετικά με δημοσιεύματα του Τύπου, αναφερόμενα σε περιστατικό στο αεροδρόμιο των Βρυξελλών, με την πτήση της Ολυμπιακής Αεροπορίας προς την Αθήνα, σελ.
γ) Προς τον Υπουργό Αιγαίου, σχετικά με τη θετική σκοπιμότητα της ακτοπλοϊκής σύνδεσης της ηπειρωτικής Ελλάδας με τα νησιά του Αιγαίου μέσω των λιμανιών της Εύβοιας, σελ.
δ) Προς τον Υπουργό Ανάπτυξης, σχετικά με την πώληση των Ναυπηγείων Σκαραμαγκά, σελ.
ΟΜΙΛΗΤΕΣ
Α. Επί των επικαίρων ερωτήσεων
i) Προς τον Πρωθυπουργό:
ΠΑΥΛΟΠΟΥΛΟΣ Π., σελ.
ΣΗΜΙΤΗΣ Κ., σελ.
ii) Προς τους Υπουργούς:
ΑΓΓΕΛΟΠΟΥΛΟΣ Ν., σελ.
ΒΕΡΕΛΗΣ Χ., σελ.
ΣΗΦΟΥΝΑΚΗΣ Ν., σελ.
Β. Επί της επερώτησης:
ΚΑΛΑΦΑΤΗΣ Α., σελ.
ΚΑΣΤΑΝΙΔΗΣ Χ., σελ.
ΛΑΦΑΖΑΝΗΣ Π., σελ.
ΜΗΤΣΟΤΑΚΗΣ Κ., σελ.
ΝΑΚΟΣ Α., σελ.
ΠΑΝΑΓΙΩΤΟΠΟΥΛΟΣ Π. σελ.
ΠΑΠΑΘΑΝΑΣΙΟΥ Ι., σελ.
ΣΚΥΛΛΑΚΟΣ Α., σελ.
ΤΣΟΧΑΤΖΟΠΟΥΛΟΣ Α., σελ.
ΤΣΙΑΡΤΣΙΩΝΗΣ Ν., σελ.


ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β΄
ΣΥΝΕΔΡΙΑΣΗ ΡΚΑ΄
Παρασκευή, 12 Απριλίου 2002


Αθήνα, σήμερα στις 12 Απριλίου 2002, ημέρα Παρασκευή και ώρα 11.04΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Ιωάννη Γιαννακόπουλο, Βουλευτή Μεσσηνίας, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Οι Βουλευτές κύριοι ΕΜΜΑΝΟΥΗΛ ΜΠΕΝΤΕΝΙΩΤΗΣ και ΒΑΣΙΛΕΙΟΣ ΚΕΔΙΚΟΓΛΟΥ κατέθεσαν αναφορά με την οποία το Νομαρχιακό Συμβούλιο Πειραιά ζητεί τη λήψη μέτρων για τη στήριξη και προαγωγή της βιολογικής γεωργίας στην περιοχή Τροιζηνίας.
2) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία η Πανελλαδική Ένωση Θερμαστών Ξηράς ζητεί την πρόσληψη θερμαστών στο Δημόσιο Τομέα, ανεξαρτήτως ηλικίας.
3) Οι Βουλευτές κύριοι ΣΠΥΡΟΣ ΣΠΥΡΟΥ και ΕΥΤΥΧΙΟΣ ΚΟΝΤΟΜΑΡΗΣ κατέθεσαν αναφορά με την οποία η Ένωση Ποδοσφαιρικών Σωματείων Κέρκυρας ζητεί την κατασκευή τριών γηπέδων χόρτου στην Κέρκυρα.
4) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία η Πανελλαδική Ένωση Θερμαστών Ξηράς ζητεί την πρόσληψη θερμαστών στο Δημόσιο Τομέα ανεξαρτήτως ηλικίας και με μόνο προσόν την κατοχή άδειας ασκήσεως επαγγέλματος θερμαστή ξηράς.
5) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Δήμος Φερών Μαγνησίας ζητεί την ανέγερση Εργατικών Κατοικιών στο Βελεστίνο Μαγνησίας.
6) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμος Αταλάντης Φθιώτιδας ζητεί να ενταχθεί η παραλία Αταλάντης στο σχεδιασμό δημιουργίας ναυταθλητικών χώρων.
7) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Σύνδεσμος Πρακτόρων Φθιώτιδας - Φωκίδας - Ευρυτανίας ζητεί την ανάκληση και ακύρωση των νέων αδειών λειτουργίας πρακτορείων ΠΡΟ-ΠΟ.
8) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμος Δομοκού Φθιώτιδας ζητεί να ενταχθεί στην ενδιάμεση ζώνη αναπτυξιακών κινήτρων.
9) Ο Βουλευτής Εύβοιας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία το Ηλεκτρονικό Κέντρο Εμπορίου Τουρισμού Περιφέρειας Στερεάς Ελλάδας ζητεί την τροποποίηση των προϋποθέσεων για την ένταξη έργων στο ΜΕΤΡΟ 3,1 Δράση 3 του προγράμματος "Κοινωνία της Πληροφορίας".
10) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία οι κύριοι Δημήτριος Γεωργούσης, Κων/νος Τσαμαντάνης και Σπύρος Τσιτσής Κάτοικοι του Νομού Φθιώτιδας ζητούν πληροφορίες σχετικά με την κατατεθείσα μηνυτήρια αναφορά κατά της εταιρείας ΑΣΤΡΑΙΑ ΑΕΠΕΥ.
11) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία Εργαζόμενοι της νήσου Λήμνου ζητούν τη μείωση των ορίων συνταξιοδότησης.
12) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Σύλλογος Εκτάκτων Αρχαιολόγων ζητεί τη στελέχωση της Αρχαιολογικής Υπηρεσίας του ΥΠ.ΠΟ. με μόνιμους αρχαιολόγους.
13) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία το Εργατικό Κέντρο Αρκαδίας καταδικάζει τη στρατιωτική εισβολή και κατοχή των ισραηλινών δυνάμεων στα παλαιστινιακά εδάφη.
14) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Πανελλήνια Ομοσπονδία Εργατ/των και Υπαλλήλων Γάλακτος, Τροφίμων και Ποτών καταγγέλλει τη σφαγή του παλαιστινιακού λαού από τον ισραηλινό στρατό.
15) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία η Ομοσπονδία Βιοτεχνικών Σωματείων Θεσσαλονίκης καταδικάζει την επέμβαση του ισραηλινού στρατού στα παλαιστινιακά εδάφη.
16) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Σύλλογος για την Προώθηση του Ελληνικού Πολιτισμού που εδρεύει στο Μόναχο Γερμανίας διαμαρτύρεται για τη διακοπή των απευθείας πτήσεων της Ολυμπιακής Αεροπλοϊας προς Μόναχο, Στουτγάρδη και Φραγκφούρτη από Θεσσαλονίκη.
17) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Πανελλήνιος Σύλλογος Διοικητικού Προσωπικού Λεωφορείων καταγγέλλει παραβιάσεις της εργατικής και ασφαλιστικής νομοθεσίας από τα Υπεραστικά ΚΤΕΛ.
18) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο Πανελλήνιος Σύλλογος Φυσικοθεραπευτών διαμαρτύρεται για αλλοτρίωση των επαγγελματικών δικαιωμάτων των μελών του.
19) Ο Βουλευτής Έβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία η Ένωση Αποστράτων Αξιωματικών Αεροπορίας, Παράρτημα Νομού Μαγνησίας, ζητεί την ικανοποίηση των μισθολογικών αιτημάτων των μελών της.
20) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Ένωση Αξιωματικών Ελληνικής Αστυνομίας Θεσσαλίας και η Ένωση Αξιωματικών Πυροσβεστικού Σώματος ζητούν την ικανοποίηση εργασιακών θεσμικών και οικονομικών αιτημάτων των μελών τους.
21) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Δήμος Κάτω Ολύμπου Λάρισας ζητεί την ικανοποίηση του αιτήματος των βαμβακοπαραγωγών της περιοχής του για τον τρόπο πληρωμής της επιλέξιμης ποσότητάς τους με ποσοστό ανάλογο της καλλιεργούμενης έκτασης.
22) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία το Σωματείο Μαγείρων Νομού Λάρισας ζητεί τη λειτουργία τμημάτων μετεκπαίδευσης μαγείρων στη Λάρισα.
23) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Δήμος Νίκαιας Λάρισας ζητεί να καθορισθούν τα δικαιολογητικά απόδειξης της ζημίας των αγροτών που κατατίθενται στη φορολογικής τους δήλωση.
24) Ο Βουλευτής Φλώρινας κ. ΝΙΚΟΛΑΟΣ ΚΟΡΤΣΑΡΗΣ κατέθεσε αναφορά με την οποία ο Σύνδεσμος Τραυματιών και Πολεμιστών - Οπλιτών Νομού Φλώρινας ζητεί οικονομική ενίσχυση για την αντιμετώπιση των λειτουργικών δαπανών του γραφείου του.
25) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Δήμος Θεστιέων Αιτωλ/νίας ζητεί τη διατήρηση και ενίσχυση με αστυνομικό προσωπικό του αστυνομικού σταθμού Καινουργίου Αιτωλ/νίας.
26) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Δήμος Φερών Μαγνησίας ζητεί να υλοποιηθεί το έργο της ανέγερσης των εργατικών κατοικιών στο Βελεστίνο Μαγνησίας.
27) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η Νομαρχιακή Αυτοδιοίκηση Μαγνησίας ζητεί την ίδρυση Θεραπευτικής Μονάδας Εφήβων - Νέων Ενηλίκων με μοντέλο θεραπείας χωρίς υποκατάσταση των ναρκωτικών ουσία.
28) Οι Βουλευτές κύριοι ΕΥΑΓΓΕΛΟΣ ΒΛΑΣΣΟΠΟΥΛΟΣ και ΒΑΣΙΛΕΙΟΣ ΚΕΔΙΚΟΓΛΟΥ κατέθεσαν αναφορά με την οποία ο Δήμος Λευκάδας ζητεί χρηματοδότηση για την αποκατάσταση του αγωγού ύδρευσης της περιοχής του.
29) Ο Βουλευτής Λευκάδας κ. ΕΥΑΓΓΕΛΟΣ ΒΛΑΣΣΟΠΟΥΛΟΣ κατέθεσε αναφορά με την οποία ο Δήμος Λευκάδας ζητεί χρηματοδότηση για το έργο μείωσης της αμμόγλωσσας στην είσοδο του Διαύλου της Λευκάδας.
30) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Πατριωτικός Σύλλογος Άνω Καρυωτών "Ο Λύκαιος Δίας" προτείνει τοποθεσίες στην Ελλάδα από τις οποίες θα διέλθει η Ιερή Φλόγα των Ολυμπιακών Αγώνων του 2004.
31) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο κ. Δημήτριος Σπυρόπουλος, κάτοικος Τρίπολης Αρκαδίας εκπρόσωπος ιδιοκτητών ακινήτων, ζητεί να ενταχθούν στο σχέδιο πόλεως η ακίνητη περιουσία τους στην περιοχή Φιλικών Τριπόλεως.
32) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία η Επιτροπή Ωρομισθίων Καθηγητών ΟΑΕΔ ζητεί την μετατροπή των συμβάσεων των καθηγητών από ορισμένου σε αορίστου χρόνου.
33) Η Βουλευτής Μαγνησίας κ. ΖΕΤΤΑ ΜΑΚΡΗ με αναφορά της ζητεί τη χορήγηση αμοιβής στον κ. Δημήτριο Ουρανίτσα, κάτοικο στο Πατητήρι Αλοννήσου, για την υπόδειξη και εύρεση αρχαίων μνημείων στην περιοχή του.
34) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία ο Σύλλογος Επιτυχόντων Εκπαιδευτικών Διαγωνισμού ΑΣΕΠ 2000 ζητεί την κάλυψη των επιπλέον οργανικών κενών θέσεων από τους πίνακες επιτυχίας του ΑΣΕΠ στο ποσοστό που ορίζει ο νόμος.
35) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία ο Δήμος Αρχαίας Ολυμπίας Ηλείας ζητεί την επαναλειτουργία της σιδηροδρομικής γραμμής Κατακώλου - Πύργου - Αρχαίας Ολυμπίας.
36) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Σύλλογος Εκτάκτων Αρχαιολόγων ζητεί την πρόσληψη των μελών του για τη στελέχωση της αρχαιολογικής υπηρεσίας του Υπ. Πολιτισμού.
37) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Πανελλαδική Ένωση Θερμαστών Ξηράς ζητεί την πρόσληψη των θερμαστών στο Δημόσιο Τομέα, ανεξαρτήτως ηλικίας.
38) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Φωτεινή Σούλιου, κάτοικος Δράμας, ζητεί να της χορηγηθεί πρόωρη σύνταξη από τον ΟΓΑ.
39) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Γ.Αντωνιάδης, κάτοικος Δράμας, ζητεί να του χορηγηθεί επικουρική σύνταξη από το ΙΚΑ.
40) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία το Νομαρχιακό Τμήμα Δράμας του Συνδέσμου Κοινωνικών Λειτουργών Ελλάδος ζητεί την κάλυψη των κενών οργανικών θέσεων των κοινωνικών λειτουργών σε όλες τις θεσμοθετημένες υπηρεσίες του Νομού Δράμας.
41) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Πανελλήνιος Σύλλογος Φυσικοθεραπευτών και η Πανελλήνια Ένωση Εργαστηριούχων Φυσικοθεραπευτών διαμαρτύρονται για αλλοτρίωση των επαγγελματικών δικαιωμάτων των φυσικοθεραπευτών.
42) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία Εργαζόμενοι στην Ολυμπιακή Αεροπλοΐα ζητούν την ανεξαρτητοποίηση της Αεροπλοΐας με μεταφορά των μετοχών της στο Ελληνικό Δημόσιο.
43) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία ο Σύλλογος Πολυτέκνων Γονέων Νομού Ιωαννίνων ζητεί την αλλαγή του συστήματος διάθεσης αποσυρόμενων προϊόντων.
44) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία ο Δήμος Άνω Καλαμιάς Ιωαννίνων ζητεί έκτακτη οικονομική ενίσχυση για την ανέγερση μνημείου πεσόντων 1940-41.
45) Οι Βουλευτές κύριοι ΔΗΜΗΤΡΙΟΣ ΑΠΟΣΤΟΛΑΚΗΣ και ΕΜΜΑΝΟΥΗΛ ΣΤΡΑΤΑΚΗΣ κατέθεσαν αναφορά με την οποία ζητούν να επαναϋπολογισθούν οι οφειλές των αγροτών προς την ΑΤΕ.
46) Ο Βουλευτής Κέρκυρας κ. ΣΠΥΡΟΣ ΣΠΥΡΟΥ κατέθεσε αναφορά με την οποία ο Σύλλογος Νεφροπαθών Κέρκυρας ζητεί να χορηγηθεί στα μέλη του προνοιακό επίδομα.
47) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Αγίου Νικολάου Λασιθίου ζητεί την άρση του χαρακτηρισμού "κορεσμού" για την περιοχή του, όσον αφορά στις τουριστικές κλίνες.
ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 671/23-7-01 ερώτηση δόθηκε με το υπ' αριθμ. 809/1-10-01 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 671/23-7-2001, την οποία κατέθεσαν οι Βουλευτές κύριοι Φλωρίνης Αθηναίος, Δημοσχάκης Θεοφάνης, Στυλιανίδης Ευρυπίδης, Κοντός Αλέξανδρος και αφορά στην έκδοση του Π.Δ. για το Διεθνές Ερευνητικό Κέντρο Πολυπλοκότητας και Χάους, σας γνωρίζουμε τα εξής:
Στο άρθρο 63 του Ν. 2413/96 (ΦΕΚ 114 Α΄), προβλεπόταν η έκδοση σχετικής Υπουργικής Απόφασης.
Με το άρθρο 9 του Ν. 2916/2001 (ΦΕΚ 114 Α΄) η δεύτερη παράγραφος του άρθρου 63 του Ν. 2413/96 αντικαταστάθηκε ως εξής:
"Με προεδρικό διάταγμα, που εκδίδεται με πρόταση των Υπουργών Εθνικής Παιδείας και Θρησκευμάτων, Οικονομικών και Εσωτερικών, Δημόσιας Διοίκησης και Αποκέντρωσης, ύστερα από γνώμη της Γενικής Γραμματείας Έρευνας και Τεχνολογίας και της Συγκλήτου του Δημοκριτείου Πανεπιστημίου Θράκης, καθορίζονται τα εξής:
Ι. Ο τρόπος άσκησης της εποπτείας του Υπουργού Εθνικής Παιδείας και Θρησκευμάτων επί του Κέντρου.
ΙΙ. Οι τρόποι επίτευξης του σκοπού και των στόχων του Κέντρου.
ΙΙΙ. Η διάρθρωση του Κέντρου σε Ινστιτούτα και λοιπές επιστημονικές μονάδες.
ΙV. Η συγκρότηση και ο τρόπος ορισμού των οργάνων διοίκησης του Κέντρου, οι ιδιότητες, τα κωλύματα και τα ασυμβίβαστα των μελών τους, όπως επίσης και οι αρμοδιότητές τους και τα σχετικά με τη λειτουργία τους.
V. Η συγκρότηση και ο τρόπος ορισμού των οργάνων επιστημονικής διεύθυνσης του Κέντρου, των Ινστιτούτων και των λοιπών επιστημονικών μονάδων, όπως επίσης και οι αρμοδιότητές τους και τα σχετικά με τη λειτουργία τους.
VI. Η διάρθρωση των υπηρεσιακών μονάδων του Κέντρου, οι αρμοδιότητές τους και η κατάταξη των θέσεων διοικητικού προσωπικού σε αυτές.
VII. Η σύσταση θέσεων προσωπικού του Κέντρου και η διάρθρωσή τους σε κατηγορίες προσωπικού και σε βαθμίδες, οι προϋποθέσεις και οι διαδικασίες πλήρωσης των θέσεων, οι αρμοδιότητες των διαφόρων κατηγοριών προσωπικού, οι αποδοχές και η εν γένει υπηρεσιακή κατάσταση και εξέλιξη του προσωπικού.
VIII. Οι τρόποι με τους οποίους στοιχειοθετείται και υλοποιείται η διεθνής διάσταση του Κέντρου, τα σχετικά με τη συνεργασία του με Ερευνητικά Κέντρα Ινστιτούτο του εξωτερικού, όπως επίσης και οι όροι και οι προϋποθέσεις συμμετοχής τους στη διοίκηση του Κέντρου.
ΙΧ. Οι προϋποθέσεις, οι διαδικασίες και οι όροι συνεργασίας με επισκέπτες εμπειρογνώμονες ερευνητές από την Ελλάδα ή από το εξωτερικό.
Χ. Οι προϋποθέσεις, οι διαδικασίες και οι όροι απασχόλησης μεταπτυχιακών φοιτητών στο Κέντρο.
ΧΙ. Ο τρόπος κατάρτισης του Εσωτερικού Κανονισμού του Κέντρου και ο καθορισμός των θεμάτων που θα ρυθμίζονται σε αυτόν.
ΧΙΙ. Οι κάθε είδους πόροι του Κέντρου και τα σχετικά με την οικονομική διαχείριση του.
ΧΙΙΙ. Τα σχετικά με την προσωρινή διοίκηση του Κέντρου, μέχρι να ολοκληρωθούν οι διαδικασίες συγκρότησης των κανονικών οργάνων διοίκησης.
Συνεπεία των ανωτέρω για την έκδοση του Π.Δ. προαπαιτούνται οι ενέργειες των οργάνων του προαναφερθέντος άρθρου.
Ο Υπουργός
ΠΕΤΡΟΣ Δ. ΕΥΘΥΜΙΟΥ"
2. Στις με αριθμό 713/24-7-01, 1138/29-8-01 ερωτήσεις δόθηκε με το υπ'αριθμ. 1872/27-9-01 έγγραφο από τον Υπουργό Γεωργίας η ακόλουθη απάντηση:
"Απαντώντας στις ερωτήσεις 713/24-7-01, 1138/29-8-01 που κατέθεσαν οι Βουλευτές κύριοι Ι. Τζαμτζής και Ζ. Μ. Μακρή, σας παρακαλούμε τα εξής:
Από την περίοδο 1995-96 σύμφωνα με το άρθρο 5 του Κανονισμού 2064/95 της Επιτροπής των Ευρωπαϊκών Κοινοτήτων, η τελική συνυπευθυνότητα στο βαμβάκι καθορίζεται με απόφαση της Επιτροπής, στις αρχές του μηνός Ιουλίου, κάθε χρόνου, οπότε και αρχίζει η καταβολή της στους δικαιούχους. 
Για τον τρέχοντα χρόνο, οι πληρωμές άρχισαν από τις 23.7.01 και όπως κάθε χρόνο, έπρεπε να ολοκληρωθούν μέχρι τις 31.8.2001. Η ανάθεση των διαδικασιών που αφορούν τους ελέγχους και την έγκριση των δαπανών στον Ο.Π.Ε.Κ.Ε.Π.Ε., δεν παρουσίασε καθυστερήσεις. Αντίθετα, μέχρι τις 20 Αυγούστου, ολοκληρώθηκε η καταβολή των 42,7 δρχ./κιλό συσπόρου βάμβακος, ως επιστροφή συνυπευθυνότητας στους βαμβακοπαραγωγούς.
Τέλος επισημαίνεται ότι η ανάθεση της διαδικασίας των ελέγχων και της έγκρισης των δαπανών στον Ο.Π.Ε.Κ.Ε.Π.Ε. αντί του Οργανισμού Βάμβακος, δεν επηρεάζει ούτε επιδεινώνει τα θέματα πληρωμής των αγροτών.
Ο Υπουργός
Γ. ΑΝΩΜΕΡΙΤΗΣ"
3. Στην με αριθμό 778/26-7-01 ερώτηση δόθηκε με το υπ΄ αριθμ. 832/1-10-01 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 778/26-7-01 την οποία κατέθεσε ο Βουλευτής κ. Κων/νος Τσιπλάκης και η οποία αναφέρεται στην εισαγωγή στην Τριτοβάθμια Εκπαίδευση υποψηφίων παρελθόντων ετών, σας γνωρίζουμε τα ακόλουθα: 
Σύμφωνα με τις διατάξεις της παρ 5 του άρθρου 2 του ν 2525/97 όπως αντικαταστάθηκε με την παρ 2 του άρθρου 1 του ν. 2909/2001 (ΦΕΚ 90 Α) δεν επιτρέπεται σε υποψήφιο να έχει διπλό δικαίωμα εισαγωγής στην Τριτοβάθμια Εκπ/ση επιλέγοντας είτε το βαθμό της νέας εξέτασης είτε διατηρώντας, άρα κατοχυρώνοντας τους βαθμούς της προηγούμενης εξέτασης (10%).
Το ΥΠΕΠΘ δεν προτίθεται να εισηγηθεί αλλαγή στη διάταξη αυτή του νόμου, γιατί πέρα από το γεγονός ότι με αυτό τον τρόπο επαναφέρεται ουσιαστικά και σε χειρότερη μορφή ο θεσμός της κατοχύρωσης βαθμολογίας, αποτελεί και στοιχείο άνισης μεταχείρισης των υποψηφίων αφού θα παρείχε το ίδιο έτος σε άλλους δικαίωμα επιλογής βαθμολογίας και σε άλλους όχι.
Ο Υπουργός
ΠΕΤΡΟΣ Δ. ΕΥΘΥΜΙΟΥ"
4. Στην με αριθμό 831/31-7-01 ερώτηση δόθηκε με το υπ' αριθμ. 319/31-7-01 έγγραφο από τον Υπουργό Εμπορικής Ναυτιλίας η ακόλουθη απάντηση:
"Σε απάντηση του με αριθμό πρωτ. 831/31-7-01 εγγράφου σας, με το οποίο μας διαβιβάσατε ερώτηση του Βουλευτή κ. Ι. Χωματά που κατατέθηκε στη Βουλή των Ελλήνων, σας πληροφορούμε τα ακόλουθα:
1.Μετά από έλεγχο που διενεργήθηκε από ιδιώτη δύτη που απέστειλε το Λιμενικό Ταμείο Κυκλάδων αμέσως μετά την εμφάνιση του προβλήματος, διαπιστώθηκε ότι το βόρειο ναύδετο του λιμένα Σαντορίνης έχει αποκοπεί από την καδένα και την άγκυρά του, με συνέπεια να είναι αδύνατη η χρησιμοποίησή του. Κατόπιν αυτού, η Λιμενική Αρχή Θήρας απαγόρευσε τη χρήση του συγκεκριμένου ναυδέτου από κρουαζιερόπλοια, καθώς επίσης και του ναυδέτου που βρίσκεται νότια του όρμου Φηρών, το οποίο για προληπτικούς λόγους χρησιμοποιείται μόνο για την πρόσδεση μικρών ιδιωτικών σκαφών αφού και τα δύο ναύδετα έχουν ενιαίο σύστημα πόντισης.
2.Το Λιμενικό Ταμείο Κυκλάδων αποφάσισε να προμηθευτεί τα απαραίτητα υλικά που απαιτούνται για την επισκευή του βορείου ναυδέτου και να την εντάξει στην εργολαβία της πόντισης καινούργιων ναυδέτων στον Όρμο Φηρών, η οποία είναι σε εξέλιξη. Σε σύσκεψη που έγινε παρουσία του Προέδρου του Λιμ. Ταμείου Κυκλάδων, του Αντινομάρχη Κυκλάδων και του αναδόχου εργολάβου, αποφασίσθηκε η έναρξη των εργασιών συντήρησης του υπάρχοντος συστήματος ναυδέτων καθώς και της τοποθέτησης των νέων να γίνει το Σεπτέμβριο, αφού αν ξεκινούσαν νωρίτερα οι περισσότερες εργασίες θα εκτελούνταν στο καινούργιο προβλήτα του λιμένα Αθηνιού λόγω ελλείψεως άλλων κατάλληλων χώρων, δημιουργώντας έτσι αρκετά προβλήματα στην ομαλή και ασφαλή λειτουργία του. Σύμφωνα με το Λιμενικό Ταμείο Κυκλάδων, εγκρίθηκε από την Περιφέρεια Νοτίου Αιγαίου η προμήθεια των αναγκαίων υλικών και η έναρξη των εργασιών αναμένεται κατά τα τέλη Σεπτεμβρίου. Μέχρι την ολοκλήρωση των εν λόγω εργασιών, τα κρουαζιερόπλοια θα παραμένουν στο αγκυροβόλιο. Τέλος, μέχρι σήμερα δεν υπήρξε ακύρωση προγραμματισμένης προσέγγισης πλοίου με αιτιολογικό τη μη λειτουργία των ναυδέτων.
Ο Υπουργός
ΧΡΗΣΤΟΣ ΠΑΠΟΥΤΣΗΣ"
5. Στις με αριθμό 882/3.8.01 ΑΚΕ98, 959/17.8.01 ΑΚΕ 118 ερωτήσεις δόθηκε με το υπ' αριθμ. 1063/3.10.01 έγγραφο από την Υφυπουργό Υγείας Πρόνοιας η ακόλουθη απάντηση:
"Απαντώντας στις με αριθμό 882/98/3.8.01 και 959/118/17.8.01 ερωτήσεις και αιτήσεις καταθέσεων εγγράφων που κατατέθηκαν στη Βουλή από τον Βουλευτή κ. Α. Γιαννόπουλο σχετικά με τη διακοπή της συνεργασίας της Εθνικής Υπηρεσίας Αιμοδοσίας με τον Ελβετικό Ερυθρό Σταυρό (Βέρνης) σας πληροφορούμε τα εξής:
Το Εθνικό Κέντρο Παρασκευής Παραγώγων Αίματος "ΗΛΙΑΣ ΠΟΛΙΤΗΣ" το 1991 είχε συνάψει συμβόλαιο για την παρασκευή λευκωματίνης με τον Ελβετικό Ερυθρό Σταυρό. Στα μέσα του 2000 το Κέντρο Κλασματοποίησης της Βέρνης πουλήθηκε από τον Ελβετικό Ερυθρό Σταυρό σε ιδιωτικό φορέα.
Το Εθνικό Κέντρο Παραγώγων Αίματος "ΗΛΙΑΣ ΠΟΛΙΤΗΣ" δεν κατάφερε, παρά τις προσπάθειές του, να παρακολουθήσει πάντα τις αυξημένες και διαρκώς τροποποιούμενες τεχνικές προδιαγραφές πλάσματος, με αποτέλεσμα να σημειωθεί ανεπάρκεια στην τήρηση και φύλαξη αρχείων για τις υπηρεσίες αιμοδοσίας και τους αιμοδότες, την θερμομέτρηση, συσκευασία και μεταφορά του πλάσματος.
Οι ανεπάρκειες αυτές κατά μεγάλο μέρος αποδίδονται στο αποκεντρωτικό σύστημα αιμοδοσίας που δυσκολεύει την καλύτερη δυνατή εκπαίδευση του προσωπικού, για την εφαρμογή κοινών επιστημονικών πρωτοκόλλων στο συνολικό πρόγραμμα λειτουργίας των υπηρεσιών. Η γεωγραφική ιδιομορφία της χώρας επιβάλλει τη λήψη επιπρόσθετων μέτρων για τη διακίνηση του αίματος και του πλάσματος.
Το Υπουργείο Υγείας και Πρόνοιας ασχολήθηκε ειδικά και με μεγάλη έμφαση με το θέμα του πλάσματος, προκειμένου να προωθηθούν επιπλέον μέτρα ποιότητας στην αιμοδοσία, άλλοτε με τη μορφή του επείγοντος (χώροι, ψυκτικοί θάλαμοι, συμβόλαιο με ιδιωτικό μεταφορέα, εκπαιδευτικά σεμινάρια, συστηματική χρηματοδότηση του Π.Γ.Ν. Νίκαιας και των υπηρεσιών αιμοδοσίας των άλλων Νοσοκομείων για συμπλήρωση του αναγκαίου εξοπλισμού και άλλων αναγκών) και άλλοτε με χρονοδιάγραμμα σύμφωνα με τις εισηγήσεις του Εθνικού Κέντρου Παραγώγων Πλάσματος και της Επιτροπής Αμμοδοσίας (μηχανοργάνωση, ανάπτυξη μεθόδων μοριακής βιολογίας σε δεξαμενές επιλογής αιμοδοτών σύμφωνα με τα Ευρωπαϊκά Πρότυπα.
Το Εθνικό Κέντρο Παραγώγων Πλάσματος μετά τη διακοπή του συμβολαίου με το ZLB υπέγραψε συμβόλαιο με τον νέο εταίρο CLB, Κέντρο Κλασματοποίησης της Αιμοδοσίας Ολλανδικού Ερυθρού Σταυρού, στις 12.9.01, το οποίο πρωταγωνιστεί διεθνώς, τόσο σε επιστημονικό κύρος, όσο και στην παραγωγή παραγώγων πλάσματος.
Οι όροι ασφαλείας που έχουν τεθεί από το συμβόλαιό μας με το CLB είναι εντός των προβλεπόμενων προδιαγραφών από την ευρωπαϊκή νομοθεσία για την παρασκευή λευκωματίνης, με προοπτική παρασκευής ενδοφλεβίων ανοσοσφαιρινών, από την ίδια αρχική ύλη που προσδιορίζεται τουλάχιστον 25.000 λίτρα πλάσμα για κλασματοποίηση. Το επιστημονικό, ιατρικό και οικονομικό όφελος που θα προκύψει για τη χώρα μας θα είναι μεγάλο.
Η Υφυπουργός
Χ. ΣΠΥΡΑΚΗ"
6. Στην με αριθμό 891/6-8-2001 ερώτηση δόθηκε με το υπ' αριθμ. 37329/2-10-2001 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 891/6-8-2001 που κατέθεσαν οι Βουλευτές κύριοι Π. Κοσιώνης, Λ. Κανέλλη και Α. Τζέκης και αναφέρεται στο αντικείμενο του θέματος, σας γνωρίζουμε τα εξής:
Στο μόνιμο προσωπικό των Νομαρχιακών Αυτοδιοικήσεων με την αριθμ. 2/61228/0022 Απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομικών και σε εφαρμογή των διατάξεων του άρθρου 30 παρ. 5 του ν. 2768/99, χορηγήθηκε μηνιαίο επίδομα ειδικής απασχόλησης ύψους 17.000 δραχμών λόγω των ειδικών συνθηκών εργασίας του και των εξόδων κίνησης.
Επιπλέον, με τη σύσταση του θεσμού της Νομαρχιακής Αυτοδιοίκησης (ν. 2218 και 2290/94) η Πολιτεία έλαβε κάθε μέριμνα για τη διασφάλιση των μισθολογικών ασφαλιστικών και συνταξιοδοτικών δικαιωμάτων των υπαλλήλων που τη στελέχωσαν και προέρχονταν από τις καταργηθείσες πολιτικές υπηρεσίες της πρώην Νομαρχίας. Με τις διατάξεις του άρθρου 39 παρ. 7β ν. 2218/94 ορίζεται ότι οι εν λόγω υπάλληλοι ακολουθούν το μισθολογικό καθεστώς και λαμβάνουν όλα τα επιδόματα που λαμβάνουν και οι υπάλληλοι των Υπουργείων από τα οποία προέρχονται.
Πέραν των ανωτέρω σας γνωρίζουμε ότι η με την ειδική συλλογική συμφωνία που υπεγράφη στις 20-8-2001 για την οικονομική ενίσχυση των υπαλλήλων των Νομαρχιακών Αυτοδιοικήσεων και την καλύτερη οργάνωση και άσκηση των αρμοδιοτήτων που μεταβιβάστηκαν στις Νομαρχιακές Αυτοδιοικήσεις από τα Υπουργεία, συμφωνήθηκε η χορήγηση επιπλέον επιδόματος ποσού 40.000 δραχμών στους υπαλλήλους των Νομαρχιακών Αυτοδιοικήσεων που λαμβάνουν ως πρόσθετη αμοιβή μόνο το επίδομα των 17.000 δραχμών του άρθρου 30 παρ. 5 του ν. 2768/1999 (ΦΕΚ Α΄/273/8-12-99) από 1-1-2002 σε ποσοστό 75% του παραπάνω ποσού και το υπόλοιπο 25% από 1-7-2002.
Επίσης στους υπαλλήλους που χορηγείται μηνιαίο επίδομα μικρότερο των 57.000 δραχμών χορηγείται η διαφορά που προκύπτει μεταξύ του ανωτέρω ποσού των 57.000 δραχμών και του επιδόματος που ήδη λαμβάνουν.
Ο Υφυπουργός
Κ. ΚΑΪΣΕΡΛΗΣ")
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να μεταφέρω στο Σώμα -και να παρακαλέσω να συμφωνήσετε- την ομόφωνη απόφαση της Διάσκεψης των Προέδρων ο Κοινοβουλευτικός Έλεγχος της Δευτέρας 15 Απριλίου να διεξαχθεί την Τρίτη 16 Απριλίου.
Συμφωνεί το Σώμα;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Το Σώμα συνεφώνησε.
Έχω την τιμή να σας ανακοινώσω, κυρίες και κύριοι συνάδελφοι, το δελτίο αναφορών και ερωτήσεων της Τρίτης 16 Απριλίου 2002. 
Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παρ. 5 Καν. Βουλής)
1. Η με αριθμό 3687/13.12.2001 ερώτηση του Βουλευτή της Νέας Δημοκρατίας κ. Αναστασίου Σπηλιόπουλου προς τον Υπουργό Υγείας και Πρόνοιας, σχετικώς με την τροποποίηση του Οργανισμού του Νοσοκομείου "ΠΑΠΑΓΕΩΡΓΙΟΥ" στη Θεσσαλονίκη, για την εγκατάσταση πανεπιστημιακών κλινικών.
"Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παρ. 5 Καν.Βουλής)
1. Η με αριθμό 4976/722/4.2.2002 ερώτηση και αίτηση κατάθεσης εγγράφων της Βουλευτού της Νέας Δημοκρατίας κας Μαρίας Κόλλια-Τσαρουχά προς τον Υπουργό Υγείας και Πρόνοιας, σχετικώς με την καθυστέρηση παράδοσης του έργου κατασκευής του νέου Νοσοκομείου Σερρών".
Επίσης, έχω την τιμή να σας ανακοινώσω το δελτίο επικαίρων ερωτήσεων της Τρίτης 16 Απριλίου 2002.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 4 Καν. Βουλής)
1. Η με αριθμό 537/8.4.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Φραγκλίνου Παπαδέλλη προς τον Υπουργό Υγείας και Πρόνοιας, σχετικώς με την απαγόρευση κυκλοφορίας του φαρμάκου T-4 για τον θυρεοειδή κλπ.
2. Η με αριθμό 546/9.4.2002 επίκαιρη ερώτηση του Βουλευτή της Νέας Δημοκρατίας κ. Γεωργίου Δεικτάκη προς τον Υπουργό Γεωργίας, σχετικώς με την καθυστέρηση καταβολής των στρεμματικών αποζημιώσεων στους σταφιδοπαραγωγούς.
3. Η με αριθμό 553/9.4.2002 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Άγγελου Τζέκη προς τον Υπουργό Μεταφορών και Επικοινωνιών, σχετικώς με την απόφαση της διοίκησης της Ολυμπιακής Αεροπορίας να περικόψει δρομολόγια από το Αεροδρόμιο "ΜΑΚΕΔΟΝΙΑ" προς ευρωπαϊκές πόλεις και ελληνικά νησιά.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 4 Καν.Βουλής)
1. Η με αριθμό 530/8.4.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχαήλ Καρχιμάκη προς τον Υπουργό Οικονομίας και Οικονομικών, σχετικώς με την καθυστέρηση έκδοσης του προεδρικού διατάγματος που θα επιτρέψει την κατασκευή λιμενικού έργου, στην περιοχή Αθερινόλακο του Δήμου Λεύκης Λασιθίου Κρήτης.
2. Η με αριθμό 547/9.4.2002 επίκαιρη ερώτηση του Βουλευτή της Νέας Δημοκρατίας κ. Αντωνίου Μπέζα προς τους Υπουργούς Περιβάλλοντος, Χωροταξίας και Δημοσίων Έργων, Οικονομίας και Οικονομικών, σχετικώς με την ανυπαρξία θεσμικού πλαισίου για τα αυτοχρηματοδοτούμενα έργα.
3. Η με αριθμό 552/9.4.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τους Υπουργούς Περιβάλλοντος, Χωροταξίας και Δημοσίων Έργων, Γεωργίας, σχετικώς με τη λήψη των αναγκαίων μέτρων περιβαλλοντικής προστασίας της λίμνης Κορώνειας κλπ."
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου: 
Η πρώτη, η με αριθμό 554/9.4.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχαήλ Καρχιμάκη προς τον Υπουργό Εθνικής Παιδείας και Θρησκευμάτων, σχετικώς με τις προθέσεις του Υπουργείου να συμπεριληφθεί ο Νομός Λασιθίου στις προτάσεις για ίδρυση νέων σχολών τριτοβάθμιας εκπαίδευσης, διαγράφεται λόγω κωλύματος του κυρίου Βουλευτή.
Προχωρούμε στη συζήτηση της δεύτερης με αριθμό 542/26/9.4.2002 επίκαιρης ερώτησης του Βουλευτή της Νέας Δημοκρατίας κ. Προκόπη Παυλόπουλου προς τον κύριο Πρωθυπουργό, σχετικώς με την καθυστέρηση ψήφισης των εκτελεστικών του Συντάγματος Νόμων.
Η επίκαιρη ερώτηση του κ. Παυλόπουλου έχει ως εξής:
"Συμπληρώθηκε ήδη ένας χρόνος (Ψήφισμα της 6.4.2001 της Ζ΄ Αναθεωρητικής Βουλής των Ελλήνων) από την τυπική έναρξη ισχύος των αναθεωρημένων διατάξεων του Συντάγματος. Όμως, η ουσιαστική εφαρμογή τους εξαρτάται από την ψήφιση σαράντα περίπου εκτελεστικών του Συντάγματος Νόμων. Απαντώντας σε σχετική (από 2.10.2001) ερώτηση του συναδέλφου κ. Δημήτρη Σιούφα και εμού, δια της τότε Υπουργού Εσωτερικών, Δημόσιας Διοίκησης και Αποκέντρωσης (την 10.10.2001), ο Πρωθυπουργός δεσμεύθηκε ότι ως το τέλος Μαρτίου 2002 θα είχαν κατατεθεί στη Βουλή προς ψήφιση είκοσι τέσσερις εκτελεστικοί νόμοι. 
Όμως, από τους προαναφερθέντες νόμους ελάχιστοι -συγκεκριμένα τέσσερις- έχουν ήδη ψηφιστεί ή έχουν κατατεθεί στη Βουλή προς ψήφιση. Και αυτοί δε ακόμη είναι ελλιπέστατοι και αποσπασματικοί. 
Υπό τα δεδομένα αυτά ερωτάται ο Πρωθυπουργός: 
1. Γιατί αυτή η μεγάλη καθυστέρηση ως προς την εκπλήρωση μιας τόσο σημαντικής θεσμικής δέσμευσης; 
2. Πώς και γιατί ο Πρωθυπουργός αδυνατεί να σχεδιάσει και να προγραμματίσει στοιχειωδώς τις θεσμικές υποχρεώσεις της Κυβέρνησής του και ποιο είναι εν πάση περιπτώσει το νέο σχεδιάγραμμα" -χρονοδιάγραμμα μάλλον- "ψήφισης των εκτελεστικών του Συντάγματος Νόμων;"
Ο Πρωθυπουργός κ. Κωνσταντίνος Σημίτης έχει το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, διάβασα με έκπληξη την ερώτηση του κ. Παυλόπουλου. Τη διάβασα με έκπληξη γιατί στην ερώτηση παρουσιάζει, ότι η Κυβέρνηση δεν θέλει να ψηφίσει τους νόμους, τους οποίους προβλέπει το Σύνταγμα και εν πάση περιπτώσει έτσι διαφαίνεται ότι κωλυσιεργεί στην εφαρμογή του Συντάγματος.
Τα πράγματα βεβαίως είναι πάρα πολύ διαφορετικά. Πρώτα απ' όλα όσον αφορά στους νόμους, τους οποίους προβλέπει το Σύνταγμα ότι πρέπει να υπάρξουν, υπάρχουν πολλοί νόμοι ήδη τώρα. Υπάρχουν νόμοι ήδη τώρα διότι οι διατάξεις του Συντάγματος είναι διατάξεις που επαναλαμβάνουν διατάξεις του Συντάγματος, όπως ίσχυε πριν από την Αναθεώρηση και υπήρχαν οι σχετικοί νόμοι. Υπάρχουν επίσης διατάξεις του Συντάγματος, οι οποίες προέβλεψαν την επένδυση με συνταγματική περιωπή ή την αναβάθμιση της υπάρχουσας νομοθεσίας σε συνταγματική ρύθμιση. Η υπάρχουσα νομοθεσία όμως είναι υπαρκτή και εφαρμόζεται. 
Θα αναφέρω μερικά παραδείγματα: Η εναλλακτική θητεία, άρθρο 4, έχει ήδη οργανωθεί. Ο Κώδικας Διοικητικής Διαδικασίας του 1999 ρυθμίζει ικανοποιητικά την υποχρέωση της Διοίκησης να απαντά στα αιτήματα των πολιτών. Η προστασία από τη συλλογή, την επεξεργασία και τη χρήση δεδομένων προσωπικού χαρακτήρα προβλέπεται από το νόμο που ρυθμίζει την ομώνυμη ανεξάρτητη αρχή και που είναι σε όλους γνωστός. Ακόμα και το θέμα του ιδιοκτησιακού καθεστώτος, της χρηματοδότησης και της συγκέντρωσης στο χώρο των Μέσων Μαζικής Επικοινωνίας, εκτός από ένα θέμα του βασικού μετόχου, ρυθμίζεται. 
Ο έλεγχος νομιμότητας των πράξεων των περιφερειακών οργάνων ρυθμίζεται. Ο Συνήγορος του Πολίτη, το ΑΣΕΠ, προβλέπονται ήδη στη νομοθεσία. Το Συμβούλιο του Απόδημου Ελληνισμού -αυτό είναι ένα άλλο παράδειγμα, το οποίο αναφέρει ο κ. Παυλόπουλος- συμπεριελήφθη στο Σύνταγμα επειδή θέλαμε στην υπάρχουσα νομοθεσία να δώσουμε ιδιαίτερο κύρος. Δεν χρειάζεται κανένας νόμος. Υπάρχει ήδη νομοθεσία. 
Ας πάμε όμως και πιο πέρα. Δεν υπάρχουν σαράντα εκτελεστικοί νόμοι. Δεν ξέρω πού τους βρίσκει ο κ. Παυλόπουλος. Προφανώς απαριθμεί, χωρίς να εξετάζει τι υπάρχει και τι δεν υπάρχει, όπου αναφέρεται στο Σύνταγμα η ύπαρξη εκτελεστικού νόμου. Και όλοι αυτοί δεν έχουν σχέση με την ουσιαστική εφαρμογή του Συντάγματος. Η ουσιαστική εφαρμογή του Συντάγματος είναι και δυνατή χωρίς όλους αυτούς τους νόμους και εν πάση περιπτώσει είτε έχουν ψηφιστεί πολλοί νόμοι απ' αυτούς, οι οποίοι είναι αναγκαίοι για την εφαρμογή του Συντάγματος, είτε βρίσκονται στη διαδικασία συζήτησης.
Θέλω να αναφέρω ενδεικτικά το ν. 2985/2002 ο οποίος εναρμονίζει τη νομοθεσία για τις αναγκαστικές απαλλοτριώσεις με τους ορισμούς του Συντάγματος, το ν. 2993/2002 για τη συμμετοχή δικαστικών λειτουργών σε συμβούλια και επιτροπές και τη διενέργεια διαιτησιών, τη σύνθεση και τη λειτουργία των δικαστικών συμβουλίων. Όλα αυτά ρυθμίζονται ήδη. Η Βουλή σύντομα θα ψηφίσει το σχέδιο νόμου για το βασικό μέτοχο. Ξέρετε ότι βρίσκονται στη διαδικασία κατάθεσης. Τα οικονομικά των πολιτικών κομμάτων και των υποψηφίων Βουλευτών συζητούνται ήδη στη Βουλή. Επίσης η επίλυση διαφορών ως προς τις αποδοχές και τις συντάξεις των δικαστικών λειτουργών προβλέπεται σε σχέδιο νόμου, το οποίο βρίσκεται στη διαδικασία συζήτησης. Το αυτό ισχύει και για τη συμμόρφωση της διοίκησης στις δικαστικές αποφάσεις.
Πέρα από αυτά, άλλα νομοσχέδια είναι ήδη έτοιμα, όπως για παράδειγμα, ο Οργανισμός του Νομικού Συμβουλίου του Κράτους, ο Κώδικας Εθνικών Κληροδοτημάτων, ενώ οι νομοπαρασκευαστικές επιτροπές έχουν παραδώσει τα σχέδια τα οποία θα έλθουν για το Εθνικό Συμβούλιο Εξωτερικής Πολιτικής, για τις ανεξάρτητες αρχές, για τη σύσταση αρχής απορρήτου επικοινωνιών. 
Τι βλέπουμε, λοιπόν; Βλέπουμε, όπως πάντα, ότι υπάρχει υπερβολή, υπάρχει μία φωνασκία, διότι δεν υπάρχουν επιχειρήματα που πραγματικά να τεκμηριώνουν, ότι το Σύνταγμα δεν δουλεύει και η Κυβέρνηση αδιαφορεί. Εάν στο ένα ή στο άλλο σημείο δεν τηρήθηκε ένα χρονοδιάγραμμα το οποίο είναι εσωτερικό της Κυβέρνησης, αυτό είναι αποτέλεσμα της προσπάθειας που γίνεται να υπάρξει σωστή παρουσίαση των νομοθετημάτων. Δεν είναι αποτέλεσμα αμέλειας, δεν είναι αποτέλεσμα αδιαφορίας για το Σύνταγμα, γιατί αυτό το Σύνταγμα είναι αποτέλεσμα της δικής μας πρωτοβουλίας. 
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Γείτονας): Ο κ. Παυλόπουλος έχει το λόγο. 
ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε. 
Λυπούμαι, κύριε Πρωθυπουργέ, γιατί είμαι υποχρεωμένος να συνοψίσω την απάντησή μου στα όσα είπατε σε μια μόνο λέξη: "Κρίμα!" Κρίμα, γιατί για ένα τόσο σοβαρό θέμα βρήκατε να πείτε μόνο αυτά τα οποία αναφέρατε. 
Θα μου επιτρέψετε να σας υπενθυμίσω ορισμένα πράγματα. Πρώτα-πρώτα η Αναθεώρηση του Συντάγματος είναι πρωτοβουλία της Νέας Δημοκρατίας. Και αυτό ουδείς μπορεί να το αμφισβητήσει. Εμείς ψηφίσαμε το Σύνταγμα του 1975, όταν εσείς ήσασταν απόντες από τη Βουλή. Εμείς πήραμε και την πρωτοβουλία της αναθεώρησης. Και χάρις σε εμάς επιτεύχθηκε η τόσο ευρεία αναθεώρηση, γιατί σας προσφέραμε πλουσιοπάροχα τη συναίνεσή μας. Βεβαίως, εσείς κάνατε πίσω την τελευταία στιγμή σε σημαντικότατες καινοτομίες, ιδίως δε εκείνες που αφορούν στη διαφάνεια. Με αποτέλεσμα η αναθεώρηση να μείνει λειψή σε σημαντικά ζητήματα. 
Και έρχεται το θέμα το οποίο σχετίζεται με τους εκτελεστικούς νόμους. Τι είναι αυτά που μας είπατε; Το ότι υπάρχουν σαράντα εκτελεστικοί νόμοι που πρέπει να ψηφισθούν, εσείς το ομολογήσατε. Στις 10-10-2001, στην απάντηση που έδωσε η κα Παπανδρέου εν ονόματί σας, περιγράφει σαράντα εκτελεστικούς νόμους με συγκεκριμένο χρονοδιάγραμμα, το οποίο δεν τηρήσατε ποτέ. Αναφέρομαι στο χρονοδιάγραμμα που δώσατε, σύμφωνα με το οποίο είκοσι τέσσερις σημαντικότατοι νόμοι, ρητά, με δική σας υπογραφή, έπρεπε να έχουν κατατεθεί στη Βουλή ως τον Μάρτιο του 2002. 
Αντ' αυτών έχετε καταθέσει ή ψηφίσει μόνο τέσσερις, εκ των οποίων οι δύο αφορούν στην αναγκαστική απαλλοτρίωση, ο ένας αφορούσε ένα ήσσονος σημασίας θέμα σε ό,τι αφορά στο status των δικαστικών λειτουργών και ο άλλος είναι ο νόμος ο οποίος σχετίζεται με τα θέματα του πολιτικού χρήματος. 
Είστε ανακόλουθος με αυτό που είχατε καταθέσει, με αυτό που δεσμευθήκατε απέναντι της Βουλής. Δεν είναι εσωτερικό χρονοδιάγραμμα της Κυβέρνησης. Απαντήσατε στην Αξιωματική Αντιπολίτευση. Αυτό είναι το θέμα. 
Και εγώ διερωτώμαι: Όταν ο Πρωθυπουργός της Χώρας δεν μπορεί να σχεδιάσει και να προγραμματίσει το θεσμικό έργο της Κυβέρνησής του για δύο μήνες, ποιος ευθύνεται; Ή οι Υπουργοί σας που δεν μπορούν να ακολουθήσουν τις οδηγίες σας ή εσείς που δεν είχατε καλή ενημέρωση. Αλλά τι να περιμένει κανείς από μία Κυβέρνηση η οποία εσχάτως μας έμαθε όχι μόνο ότι δεν μπορεί να εφαρμόσει το Σύνταγμα, αλλά εισάγει και νέα κοινοβουλευτικά ήθη; Νομοθετεί με ένα είδος τεστ κοπώσεως της κοινής γνώμης. Και αυτό το είδαμε. Ασφαλιστικό: εμφανίζετε το νόμο, τον παίρνετε πίσω την επομένη κάτω από την αντίδραση της κοινής γνώμης. Γιατί, βεβαίως, δεν σχεδιάσαμε και δεν προγραμματίσατε τίποτα. Φορολογικό: Εμφανίσατε προτάσεις τις οποίες παίρνετε πίσω, μόνο και μόνο γιατί αυτό αποτελεί θέμα σύγκρουσης μέσα στην Κυβέρνηση. Όταν η Κυβέρνηση δεν μπορεί να προγραμματίσει και να σχεδιάσει το στοιχειώδες νομοθετικό της έργο, είναι δυνατόν ποτέ να σχεδιάσει σοβαρά ένα ζήτημα σαν και αυτό πού αφορά στο Σύνταγμα;
Το μεγάλο θέμα, όμως, είναι το εξής: Ότι και αυτή η λειψή αναθεώρηση κινδυνεύει τούτη τη στιγμή να μην εφαρμόζεται εξαιτίας των ελλείψεων που ανέφερα.
Κύριε Πρωθυπουργέ, δεν έχει τίποτα το αντιπολιτευτικό αυτό το οποίο σας είπα. Εμείς αγωνιούμε για την εφαρμογή του Συντάγματος. Σας προσφέρουμε πλουσιοπάροχα τη βοήθειά μας σ' αυτόν τον τομέα. Κάντε το, αλλά μη δεσμεύεστε απέναντι στη Βουλή χωρίς να μπορείτε να εφαρμόζετε αυτά τα οποία έχετε υποσχεθεί και αυτά για τα οποία έχετε δεσμευθεί. Αυτό και μόνο θέλω να σας πω. Από εκεί και πέρα, δεσμεύσατε τους Υπουργούς σας να φέρουν τους σχετικούς νόμους στη Βουλή το συντομότερο δυνατόν, ώστε να μπορέσουμε να εφαρμόσουμε τις διατάξεις του Συντάγματος που αφορούν την ποιότητα της Δημοκρατίας αλλά και γενικότερα την ζωή στον Τόπο.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο κύριος Πρωθυπουργός έχει το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, πρώτα θα ήθελα να κάνω ένα σχόλιο για την έκφραση: "Μας προσφέρει η Αξιωματική Αντιπολίτευση πλουσιοπάροχα τη βοήθειά της". Αυτό είναι μία αλαζονική έκφραση. Ενδιαφέρεστε να είναι καλύτερες οι ρυθμίσεις του Συντάγματος; Ενδιαφέρεστε να λειτουργεί καλύτερα η δημοκρατία; Ενδιαφέρεστε να προστατεύεται ο πολίτης; Αν ενδιαφέρεστε γι' αυτά, δεν προσφέρετε πλουσιοπάροχα βοήθεια σε κανένα. Ανταποκρίνεστε στο χρέος σας. Η πολιτεία και το Σύνταγμα δεν χρειάζεται ελεημοσύνη από κανένα. 
Έρχομαι στο δεύτερο θέμα. Εσείς, κυρίες και κύριοι συνάδελφοι, έχετε σχηματίσει την εντύπωση ότι δεν λειτουργεί το Σύνταγμα, ότι δεν εφαρμόζεται το Σύνταγμα, ότι διάφορες ρυθμίσεις τις οποίες έχουμε αποφασίσει, δεν ισχύουν και γι' αυτό δεν μπορούν να προχωρήσουν τα πράγματα; Τίποτα από όλα αυτά δεν συμβαίνει. Και εξήγησα γιατί δεν συμβαίνει. Διότι στα περισσότερα θέματα υπάρχει ήδη νομοθεσία. Ένα άρθρο από τα οποία αναφέρει ο κ. Παυλόπουλος για το Α.Σ.Ε.Π. συγκεκριμένα: Όλοι ξέρουμε ότι υπάρχει το Α.Σ.Ε.Π., ότι λειτουργεί. Πώς λοιπόν, λέμε ότι δεν υπάρχει το Α.Σ.Ε.Π. και δεν λειτουργεί; 
ΠΡΟΚΟΠΗΣ ΠΑΥΛΟΠΟΥΛΟΣ: Ποιος το είπε αυτό; 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Εσείς το λέτε, με την ερώτησή σας. 
ΠΡΟΚΟΠΗΣ ΠΑΥΛΟΠΟΥΛΟΣ: Όχι, κύριε Πρωθυπουργέ, είναι 24 νόμοι, άλλοι από αυτούς που αναφέρατε. 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Με συγχωρείτε, και μέσα στο Σύνταγμα, αν διαβάσετε αυτό το οποίο επικαλείστε, λέει η διάταξη: "Μπορεί ο νομοθέτης". Έχει τη δυνατότητα ο νομοθέτης, εάν θέλει ή δεν θέλει. 
ΠΡΟΚΟΠΗΣ ΠΑΥΛΟΠΟΥΛΟΣ: Γιατί δεσμευθήκατε; 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Πώς δεν λειτουργεί, λοιπόν, το Σύνταγμα, και πώς δεν εφαρμόζεται το Α.Σ.Ε.Π., αφού έτσι και αλλιώς είναι δυνητική αυτή η διάταξη; 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το Εθνικό Συμβούλιο Ραδιοτηλεόρασης δεν λειτουργεί. 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Από εκεί και πέρα θέλω να σας υπενθυμίσω, κύριε Παυλόπουλε, επειδή επικαλεστήκατε το Σύνταγμα του 1975, ότι το 1981 η Κυβέρνηση του ΠΑ.ΣΟ.Κ. που ήρθε εψήφιζε τότε εφαρμοστικούς νόμους του Συντάγματος του 1975. Δηλαδή περάσανε έξι χρόνια για να εφαρμοστούν κάποιες ρυθμίσεις και αυτό είναι υπερβολικό. Αλλά από την άλλη μεριά, και μια νομοθεσία θέλει προσοχή και επεξεργασία. Κατά τη δική σας άποψη και παρουσίαση τους 40 νόμους θα μπορούσε να τους είχε ψηφίσει η Βουλή στο τέλος Δεκεμβρίου; Δεν ξέρετε ότι η Βουλή απαιτεί χρόνο να ψηφίσει τους νόμους; 
ΠΡΟΚΟΠΗΣ ΠΑΥΛΟΠΟΥΛΟΣ: Να τους καταθέσει, κύριε Πρωθυπουργέ. 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Έχουμε καταθέσει, έχουμε ψηφίσει, θα συνεχίσουμε να καταθέτουμε και προπαντός το Σύνταγμα λειτουργεί και εφαρμόζεται γιατί εμείς ενδιαφερόμαστε, ώστε αυτό το Σύνταγμα, το οποίο είναι πρωτοβουλία δική μας, να είναι ένα Σύνταγμα που καθορίζει την πορεία μας. 
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Κωνσταντίνος Γείτονας): Η τρίτη με αριθμό 550/9-4-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τον Υπουργό Εξωτερικών, σχετικώς με τις θέσεις της Ελληνικής Κυβέρνησης, όσον αφορά την προώθηση ψηφίσματος, από μέρους των Ηνωμένων Πολιτειών Αμερικής, καταδίκης της Κούβας για δήθεν παραβιάσεις των ανθρωπίνων δικαιωμάτων κ.λπ. λόγω κωλύματος του κυρίου Υπουργού δεν θα συζητηθεί και διαγράφεται. 
Επίκαιρες ερωτήσεις δευτέρου κύκλου:
Πρώτη είναι η με αριθμό 545/9-4-2002 επίκαιρη ερώτηση του Βουλευτή της Νέας Δημοκρατίας κ. Νικολάου Αγγελόπουλου προς τον Υπουργό Μεταφορών και Επικοινωνιών, σχετικώς με δημοσιεύματα του Τύπου, αναφερόμενα σε περιστατικό στο αεροδρόμιο των Βρυξελλών, με την πτήση της Ολυμπιακής Αεροπορίας προς την Αθήνα, κλπ. 
Η επίκαιρη ερώτηση του κ. Αγγελόπουλου έχει ως εξής:
"Σύμφωνα με δημοσιεύματα του Τύπου, την Τρίτη 26/3/2002 στο αεροδρόμιο Ζαβέντεμ των Βρυξελλών εξελίχθηκε ένα θλιβερό περιστατικό, το οποίο αφ' ενός μεν δεν τιμά καθόλου τους πρωταγωνιστές του, αφ' ετέρου δε εκθέτει για άλλη μια φορά τη διοίκηση της πολύπαθης Ολυμπιακής Αεροπορίας. 
Τέσσερις συνεργάτες-συνοδοί του Υπουργού Μεταφορών και Επικοινωνιών, που ήθελαν να επιστρέψουν στην Ελλάδα, αναζητούν θέσεις στην πτήση της Ολυμπιακής για Αθήνα. Το αεροπλάνο είναι πλήρες. Τηλεφωνούν, λοιπόν, σε κάποιον ανώνυμο παράγοντα της Ολυμπιακής, με την παρέμβαση του οποίου δεν επιτρέπεται η επιβίβαση στο αεροπλάνο σε τέσσερις ταξιδιώτες της ίδιας πτήσης, που είχαν εφοδιαστεί έγκαιρα με εισιτήρια. Δύο από αυτούς είναι μετανάστες, οι οποίοι ταξίδευαν στην Ελλάδα για την κηδεία του πατέρα τους. 
Επειδή τέτοιου είδους περιστατικά εκθέτουν την Ολυμπιακή Αεροπορία και επιβεβαιώνουν την αλαζονική νοοτροπία πολλών κυβερνητικών παραγόντων, ερωτάται ο κύριος Υπουργός:
1. Αν περιήλθε στην αντίληψή του το πιο πάνω περιστατικό και ποιος ήταν ο παράγων με την παρέμβαση του οποίου έγινε η αλλαγή στη λίστα των επιβατών;
2. Αν θεωρεί ότι τέτοιου είδους περιστατικά δυσφημούν, πέραν από τους πρωταγωνιστές, και την ίδια την Ολυμπιακή και ποιες θα είναι οι αποφάσεις του για τους συνεργάτες του (πρωταγωνιστές του επεισοδίου) και για τη διοίκηση της Ολυμπιακής;"
Θα απαντήσει ο Υπουργός Μεταφορών και Επικοινωνιών κ. Βερελής. 
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Κύριε Πρόεδρε, διαβάζοντας κάποιο δημοσίευμα έδωσα αμέσως εντολή να γίνει έλεγχος. Ο έλεγχος εμφανίζει μια εικόνα, η οποία είναι παντελώς διάφορη των δημοσιευμάτων. Περί της εικόνας αυτής ενημέρωσα τις τρεις εφημερίδες, οι οποίες είχαν το δημοσίευμα. Δυστυχώς, η ενημέρωση αυτή δεν έτυχε της προσοχής τους και έτσι η εικόνα, στις εφημερίδες τουλάχιστον, παρέμεινε η αυτή. 
Ποια είναι η πραγματικότητα; Κατ' αρχήν η ερώτηση έχει μια σειρά ανακριβειών, τις οποίες, βεβαίως, τις μεταφέρει από τα δημοσιεύματα. Υπήρχε μια πτήση στις 26/3/2002. Η πτήση αυτή ήταν overbooked. Εμφανίστηκαν έξι επιβάτες με κανονικά εισιτήρια και με κρατημένες θέσεις στη λίστα επιβατών, ένας εκ των οποίων ευρωβουλευτής, όχι του ΠΑΣΟΚ, άλλου Κόμματος. Υπήρχαν και άλλοι στη λίστα αναμονής. Σε αυτούς που είχαν τα κανονικά εισιτήρια και κρατημένες θέσεις στη λίστα επιβατών δόθηκε η δυνατότητα να ταξιδέψουν στις ελεύθερες θέσεις που υπήρχαν στη διακεκριμένη θέση, στη business class. Ουδείς ταξιδιώτης βγήκε από το δρομολόγιο, σε ουδένα αρνήθηκε κανείς να δώσει τη θέση του. Απλώς σε αυτούς που είχαν κρατήσεις στη λίστα αναμονής δεν τους δόθηκε η δυνατότητα, διότι δεν χωρούσαν. Αυτοί ήταν τρεις άνθρωποι. Κατ' αρχάς τονίζεται, λοιπόν, ότι κανείς επιβάτης με ισχύον εισιτήριο και κρατημένη θέση δεν έμεινε εκτός πτήσης. 
Δεύτερον, οι τρεις επιβάτες, εκ των οποίων ο ένας δημοσιογράφος, που βρίσκονταν στη λίστα αναμονής χωρίς κρατημένη θέση είχαν ενημερωθεί ότι βρίσκονταν στη λίστα αναμονής. Όλοι αυτοί αναχώρησαν με επόμενο δρομολόγιο και νομίζω ότι ο τρόπος με τον οποίο παρουσιάστηκε το όλο θέμα από τον Τύπο ήταν ένας τρόπος που προσπαθεί, αν μη τι άλλο, να δημιουργήσει μια εικόνα εντυπωσιασμού. 
Βεβαίως, στην πολιτική γνωρίζουμε όλοι ότι, ως δημόσια πρόσωπα, πρέπει να υφιστάμεθα την κριτική. Η κριτική, όμως, αυτή πρέπει να είναι δίκαιη, τεκμηριωμένη και, ιδιαίτερα, να μην εμπλέκει πρόσωπα τα οποία ουδεμία σχέση έχουν με τα περιστατικά. 
Η ερώτησή σας αναφέρει κάτι το οποίο δεν είχαν οι εφημερίδες και το οποίο -σας παρακαλώ πάρα πολύ- όταν μιλήσετε, να το διορθώσετε. Λέει "τέσσερις συνεργάτες-συνοδοί του Υπουργού". Με ποια έννοια συνοδοί; Υπάρχουν άνθρωποι που ήταν για δουλειές στις Βρυξέλλες, τακτικοί υπάλληλοι του Υπουργείου, και υπήρχαν και δύο μετακλητοί υπάλληλοι. Ο ένας εξ αυτών μάλιστα, όπως μπορείτε να δείτε σε άλλο δημοσίευμα, υπέβαλε την παραίτησή του διαμαρτυρόμενος για τον τρόπο με τον οποίο έγινε η παρουσίαση από τον Τύπο. Αφού επικοινώνησε με τις εφημερίδες, ζήτησε να γίνει επανόρθωση, η οποία, όμως, δεν έγινε, και αποχώρησε από το γραφείο, πράγμα το οποίο πρέπει να σας πω ότι μου δημιούργησε και ένα προσωπικό πρόβλημα. 
Η ευαισθησία, την οποία πρέπει να επιδεικνύουν οι έχοντες την άσκηση της εξουσίας, συμφωνώ ότι θα πρέπει να είναι άμεση, έγκαιρη και έμπρακτη. Αυτό, λοιπόν, έκανα. Το έγγραφο, το οποίο πήρα εις απάντηση αυτών των οποίων ζήτησα να γίνουν στον έλεγχο, είναι στη διάθεσή σας και θα το καταθέσω. 
(Στο σημείο αυτό ο Υπουργός Μεταφορών και Επικοινωνιών κ. Χ. Βερελής καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Αγγελόπουλος. 
ΝΙΚΟΛΑΟΣ ΑΓΓΕΛΟΠΟΥΛΟΣ: Κύριε Πρόεδρε, πραγματικά οι εξηγήσεις που δίνει ο κύριος Υπουργός επανορθώνουν όσα αναφέρονται στα δημοσιεύματα. Εγώ δέχομαι τις εξηγήσεις αυτές. Τον τιμούν, εφόσον η πρωτοβουλία από την πλευρά του κυρίου Υπουργού για την άσκηση ελέγχου ήταν άμεση. Θέλω, όμως, να σταθώ στα πραγματικά περιστατικά. 
Τα δημοσιεύματα γράφουν επί λέξει το εξής: "Μια ομάδα τεσσάρων τεχνοκρατών, με προσεγμένη ένδυση και ευρωπαϊκό αέρα, καταφθάνει στο αεροδρόμιο και αναζητεί θέσεις στην πτήση της Ολυμπιακής για Αθήνα.
Το αεροπλάνο είναι πλήρες, όμως εκείνοι δεν είναι όποιοι και όποιοι. Είναι τα μέλη της συνοδείας του Υπουργού Χρήστου Βερελή, ο οποίος είχε ήδη αναχωρήσει για την Ελλάδα το μεσημέρι, αλλά οι ίδιοι φαίνεται ότι προτίμησαν να παραμείνουν για ψώνια". 
Ίσως είναι λίγο υπερβολικό ή λανθασμένο το δημοσίευμα, σκοπός όμως της επίκαιρης ερώτησης η οποία κατετέθη ήταν να υπάρξει η άμεση διαλεύκανση της υπόθεσης και δεύτερον να καταδείξει για άλλη μια φορά -μπορεί να μην ανταποκρίνεται πλήρως το δημοσίευμα στο περιστατικό- την αλαζονική νοοτροπία η οποία διακατέχει πολλά από τα κυβερνητικά στελέχη, συμβούλους, συνεργάτες. Γιατί δεν είναι το πρώτο επεισόδιο το οποίο έχουμε αυτό. Επίσης, θέλαμε να καταδείξουμε πόσο ευάλωτη είναι η Δημόσια Διοίκηση σε πολιτικές ή σε άλλης μορφής παρεμβάσεις.
Στόχος μας, λοιπόν, ήταν να αναδείξουμε το πρόβλημα και να δώσουμε την ευκαιρία στον Υπουργό να ασκήσει τον έλεγχο ο οποίος έγινε και να έχει την ευκαιρία να δώσει εξηγήσεις και να μας ενημερώσει για το αν πραγματικά αληθεύει το περιστατικό ή όχι. 
Εγώ ευχαριστώ για τις εξηγήσεις του κυρίου Υπουργού και τις δέχομαι. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο. 
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Κύριε Πρόεδρε, όσον αφορά το περιστατικό αυτό και τον τρόπο με τον οποίο παρουσιάστηκε στον Τύπο γίνεται κάτι εμφανές. Νομίζω ότι αυτά τα οποία σας εξήγησα καλύπτουν πλήρως το θέμα. 
Από την άλλη πλευρά όμως φαίνεται ότι κάποιοι οι οποίοι έχουν τη δυνατότητα να δημοσιεύουν αυτά τα οποία θέλουν να δημοσιεύσουν, το κάνουν με τρόπο ο οποίος πολλές φορές δεν λαμβάνει υπόψη του την πραγματικότητα. Όταν δε η απάντηση δημιουργεί πρόβλημα στην αξιοπιστία του πρωτογενούς δημοσιεύματος, αρνούνται να βάλουν την απάντηση. Και αυτό πρέπει να προβληματίζει όχι μόνον εμάς, αλλά γενικότερα. 
Νομίζω, λοιπόν, ότι εκεί υπάρχει ένα θέμα το οποίο αντιλαμβάνομαι πλήρως ότι και εσείς κατανοείτε, κύριε Αγγελόπουλε. Τελειώνοντας, θέλω να σας πω ότι συμφωνώ και θεωρώ ότι πρέπει οτιδήποτε υποπίπτει στην αντίληψη της εκτελεστικής εξουσίας σε ό,τι αφορά τέτοιου είδους φαινόμενα αμέσως να πατάσσεται. Από την άλλη πλευρά όμως βλέπετε ότι το νόμισμα έχει και άλλη όψη και η όψη αυτή δυστυχώς δεν πατάσσεται εύκολα. 
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να σας ανακοινώσω ότι από τα δυτικά θεωρεία τη συνεδρίασή μας παρακολουθούν, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "180 Χρόνια από την Ελληνική Επανάσταση", ογδόντα έξι μαθητές και μαθήτριες και έξι συνοδοί-καθηγητές του Α΄ Γυμνασίου Αγίων Αναργύρων Αττικής. 
Η Βουλή τους καλωσορίζει. 
(Χειροκροτήματα από όλες τις πτέρυγες)
Η δεύτερη με αριθμό 551/9-4-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Εξωτερικών, σχετικώς με τις θέσεις του Υπουργείου στα προβλήματα που δημιουργήθηκαν κατά τον εορτασμό της 25ης Μαρτίου από τον Έλληνα πρέσβη στην Αυστραλία, δεν θα συζητηθεί λόγω κωλύματος του Υπουργού και διαγράφεται. 
Τρίτη είναι η με αριθμό 544/9-4-2002 επίκαιρη ερώτηση του Ανεξάρτητου Βουλευτή κ. Βασιλείου Κεδίκογλου, προς τους Υπουργούς Εμπορικής Ναυτιλίας, Αιγαίου, σχετικώς με τη θετική σκοπιμότητα της ακτοπλοϊκής σύνδεσης της ηπειρωτικής Ελλάδας με τα νησιά του Αιγαίου μέσω των λιμανιών της Εύβοιας. 
Η επίκαιρη ερώτηση του κ. Κεδίκογλου έχει ως εξής: 
"Μέσα Μαζικής Ενημέρωσης, ημερίδες και συνέδρια απέδειξαν πρόσφατα τη θετική σκοπιμότητα σύνδεσης της Ηπειρωτικής Ελλάδος με τα νησιά του Αιγαίου, μέσω του Νομού Ευβοίας. Παρακάμπτεται το Λεκανοπέδιο της πρωτεύουσας, ο ταξιδιωτικός χρόνος γίνεται ελάχιστος, ο τουρισμός ωφελείται τα μέγιστα και το Λεκανοπέδιο απαλλάσσεται από μεγάλη περιβαλλοντική επιβάρυνση. 
Η χρησιμότητα των λιμένων Καρύστου-Κύμης και Μαντουδίου για τα νησιά των Κυκλάδων, του Ανατολικού Αιγαίου, τις Σποράδες και του Β. Αιγαίου αντιστοίχως, είναι μοναδική. Παραδείγματος χάριν το ταξίδι από Χίο-Λέσβο και Λήμνο από διανυκτερευόμενο μεταβάλλεται σε ολίγων ωρών, ενώ τα νησιά των Κυκλάδων απέχουν ελάχιστα από την Κάρυστο. 
Επί αιώνες η Εύβοια ήταν ο ενδιάμεσος σταθμός γι' αυτήν την επικοινωνία από εντόπιους και κατακτητές. Από την Εύβοια διενεργήθηκαν οι διαφυγές -μέσω της Μικράς Ασίας- προς τη Μέση Ανατολή κατά τον Β' Παγκόσμιο Πόλεμο. 
Ανεκτίμητη είναι η υπηρεσία των λιμένων αυτών για την Εθνική Άμυνα, στην περίπτωση κρίσεων, οπότε -η αναχώρηση, άφιξη- μπορεί να γίνει και τρεις φορές σε μια νύκτα. Ο λιμένας Κύμης αναπτύχθηκε κατ' απαίτηση του Υπουργείου Εθνικής Άμυνας Γενικό Επιτελείο Ναυτικού. 
Εντούτοις τόσο από το ΥΕΝ όσο και το Υπουργείο Αιγαίου καμία πρωτοβουλία έως τώρα δεν φαίνεται. Καμία παρέμβαση, σύσταση ή κίνητρο για την ανάπτυξη των λιμένων αυτών και την ευρύτερη διασύνδεση της Εύβοιας με τον ΠΑΘΕ. 
Σε ένα κεφαλαιώδες για την Εθνική Άμυνα και Οικονομία ζήτημα τα δύο Υπουργεία αρνούνται τον επιτελικό τους ρόλο και εξυπηρετούν, διαμεσολαβητικώς εγκατεστημένα συμφέροντα στους λιμένες της Αττικής και ιδιαίτερα στον Πειραιά. 
Επικειμένων και των Ολυμπιακών Αγώνων, ερωτώνται οι κύριοι Υπουργοί πώς σκέπτεται να κινηθεί η Κυβέρνηση;".
Θα απαντήσει ο Υπουργός Αιγαίου κ. Σηφουνάκης.
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Πράγματι ο εκσυγχρονισμός και η αναβάθμιση των λιμενικών εγκαταστάσεων της χώρας είναι μέσα στους σχεδιασμούς της Κυβέρνησης. Γι' αυτό και με τον καινούριο νόμο, που πριν από λίγους μήνες ψήφισε η Βουλή, για πρώτη φορά το Υπουργείο Εμπορικής Ναυτιλίας έχει λόγο, που έπρεπε εδώ και χρόνια να έχει αλλά δυστυχώς δεν είχε, όσον αφορά τις ανάγκες των λιμένων και κυρίως με τα σύγχρονα πλέον ταχύπλοα που οι προδιαγραφές και οι ανάγκες είναι τελείως διαφορετικές.
Βεβαίως η άλλη μεγάλη παρέμβαση που αφορά τη μεταφορά των λιμενικών ταμείων, όσων δεν έγιναν ανώνυμες εταιρείες, στους δήμους, είναι κεφαλαιώδους σημασίας γιατί μέχρι σήμερα…
ΒΑΣΙΛΗΣ ΚΕΔΙΚΟΓΛΟΥ: Κύριε Υπουργέ, πείτε μας για την ταμπακέρα, αφήστε τη σάλτσα.
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Θα μιλήσω για την ταμπακέρα.
ΠΡΟΕΔΡΕΥΩΝ (Κωνσταντίνος Γείτονας): Θα αρχίσετε αυτό το βιολί των διακοπών, κύριε Κεδίκογλου; Θα ακούσετε τον κύριο Υπουργό και μετά θα εκφράσετε τον αντίλογό σας με βάση τον Κανονισμό, για να μην έχουμε εδώ άσκοπες αντεγκλήσεις.
Συνεχίστε, κύριε Υπουργέ.
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Πρέπει να πω, επειδή η βασική αρμοδιότητα είναι του Υπουργείου Εμπορικής Ναυτιλίας, ότι το Υπουργείο Αιγαίου ούτως ή αλλέως στον προσεχή διαγωνισμό που κάνει στις 17 του μηνός για την κύρια άγονη γραμμή Αλεξανδρούπολη-Καβάλα-Σαμοθράκη-Λήμνος-Άγιος Ευστράτιος και επιστροφή θέτει ως όρο την ελεύθερη μη υποχρεωτική προσέγγιση με Ραφήνα ή Λαύριο ή Κύμη ή Πειραιά, πέρα από τις διαδικασίες που έχει να κάνει το Υπουργείο Εμπορικής Ναυτιλίας.
Μέχρι σήμερα, σύμφωνα με τον καινούριο νόμο και την πρώτη φάση που έχει λήξει, δεν έχει εκδηλωθεί ενδιαφέρον και δεν έχει ζητηθεί άδεια σκοπιμότητας σε επιβατικό ή οχηματαγωγό πλοίο στη δρομολογημένη γραμμή που περιλαμβάνει την Κύμη, σύμφωνα με τις προκηρύξεις του Υπουργείου Εμπορικής Ναυτιλίας. 
Για την αξιοποίηση του λιμένα της Κύμης στο γενικό δίκτυο ακτοπλοϊκών συγκοινωνιών έχουν συμπεριληφθεί οι γραμμές: Κύμη-Χίος-Μυτιλήνη αριθμός 146, Κύμη-Ικαρία-Σάμος αριθμός 147, Αλεξανδρούπολη-Λήμνος-Κύμη αριθμός 174. Μέχρι σήμερα όμως δεν έχει εκδηλωθεί ενδιαφέρον από μέρους των πλοιοκτητριών εταιρειών για τις τρεις γραμμές που προανέφερα. Στις επόμενες συνεδριάσεις του συμβουλίου ακτοπλοϊκών γραμμών, αυτού του βασικού οργάνου, θα εξεταστούν αυτές οι γραμμές στο πλαίσιο των υποχρεώσεων για την κάλυψη των συγκοινωνιακών αναγκών όλων ανεξαιρέτως των νησιών, λαμβανομένου υπόψη των διαθέσιμων στόλων επιβατικών πλοίων και τους διαθέσιμους βεβαίως κρατικούς πόρους. Θα εφαρμοστούν δηλαδή οι διατάξεις του άρθρου 8 του ν. 2932/2001 που προβλέπει την έκδοση πρόσκλησης για σύναψη σύμβασης ανάθεσης δημόσιας υπηρεσίας αποκλειστικής εκμετάλλευσης και συμβάσεων ανάθεσης δημόσιας υπηρεσίας, κατόπιν βεβαίως μειοδοτικών διαγωνισμών, με σκοπό την επίτευξη της πλήρους εξυπηρέτησης του μεταφορικού έργου.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κεδίκογλου έχει το λόγο.
Κύριε Κεδίκογλου, δεν θα σας διακόψει κανένας.
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, μπορεί να με διακόψει, δεν έχω αντίρρηση. 
Πριν προχωρήσω στην ερώτηση αυτή οφείλω να πω στον Πρόεδρο της Βουλής ότι έπρεπε να υπενθυμίσει στον Πρωθυπουργό, ότι το Σύνταγμα αρχίζει και τελειώνει με την ευθιξία των μελών της Κυβέρνησης, με το νόμο περί ευθύνης Υπουργών. Αφού αυτός ο νόμος δεν υπάρχει, δεν λειτουργεί και το Σύνταγμα και είναι λυπηρό που εμφανίστηκε ο Πρωθυπουργός ψευδόμενος. 
Πάμε τώρα στη δική μου ερώτηση. Κύριε Πρόεδρε, δεν πήρα καμία απάντηση. "Θα εξεταστεί και αν". Εδώ είναι συγκεκριμένο το θέμα. Γνωρίζετε πολύ καλά ότι υπάρχει δυτικό λιμάνι στη Χίο. Έχετε κάνει και προσωπικές προσπάθειες -και λυπάμαι γιατί προσωπικά είμαι επικριτικός σε ένα φίλο το Νίκο Σηφουνάκη- να κάνετε το λιμάνι το δυτικό στη Μυτιλήνη στο Σιγκρί.
Γνωρίζετε πως η Λήμνος είναι έτοιμη. Το θέμα είναι αν υπάρχει δέσμευση να κάνετε συγκεκριμένη προκήρυξη με επιδότηση, ως άγονη γραμμή Χίος-Κύμη ή Μυτιλήνη-Κύμη, για το οποίο δεν δεσμεύεστε. 
Κύριε Πρόεδρε, δεν πήρα κάποια ικανοποιητική απάντηση. "Πρόκειται να εξεταστεί". Και όχι μόνο "θα εξεταστεί" λένε, αλλά ούτε καν ότι υπάρχει εισήγηση της αρμόδιας υπηρεσίας προς την κατεύθυνση αυτή. Κύριε Πρόεδρε, πήρα για άλλη μία φορά μία απάντηση ότι η Εύβοια είναι το μαύρο πρόβατο στα ενδιαφέροντα της Κυβέρνησης. Πήρα μία άλλη απάντηση και της πρόθεσης της Κυβέρνησης να εγκαταλείψει πλήρως την Εύβοια, όταν η ίδια διακηρύσσει ότι: "Το πρόγραμμά μας είναι τώρα η σύγκληση". Ποια σύγκληση, αν δεν διευκολύνετε τις συγκοινωνίες; Πού είναι η εισήγησή σας να συνδεθεί ο ΠΑΘΕ με καθέτους άξονες προς την Εύβοια και να είναι εύκολη η πρόσβαση προς τους λιμένες της Εύβοιας; 
Δεν είπατε λέξη για το λιμάνι του Μαντουδίου, που είναι δύο βήματα από τις Σποράδες. Σήμερα χρειάζεστε ολόκληρη μέρα για να πάτε στις Σποράδες. Δεν είπατε μία λέξη για την Κάρυστο, που είναι δύο βήματα από τα νησιά των Κυκλάδων. Για να δείτε ότι έχετε αποποιηθεί εντελώς τον επιτελικό σας ρόλο, ότι υπηρετείτε τα κατεστημένα συμφέροντα που υπάρχουν στον Πειραιά κυρίως -και μερικώς σε άλλα λιμάνια- ότι έχετε απαρνηθεί τον επιτελικό σας ρόλο ως Υπουργοί, ότι είστε κάποια δεύτερα μέλη μιας "παρεούλας", η οποία κυβερνά σήμερα τη χώρα. 
Έρχονται οι νομαρχιακές εκλογές και θα καταρρεύσετε, για να απαλλαγεί επιτέλους ο τόπος από αυτήν την κυβερνώσα "παρεούλα", η οποία παριστάνει την Κυβέρνηση. Διότι εν πάση περιπτώσει το λιμάνι της Κύμης έγινε όταν το ΠΑΣΟΚ -γιατί ΠΑΣΟΚ δεν υπάρχει σήμερα- έβαλε το αίτημα της ανεξαρτησίας και το λιμάνι της Κύμης έγινε κυρίως για εθνικούς σκοπούς. Τόσα λεφτά από τότε επενδύθηκαν και παραμένει αδρανές. Αυτοί είστε. Αυτοί είστε, οι ανίκανοι, οι ανύπαρκτοι και πρέπει να φύγετε το συντομότερο. Θα πάρετε απάντηση τον Οκτώβριο του 2002. 
Ευχαριστώ, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κύριος Υπουργός. 
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Εγώ θα προσπαθήσω να είμαι πιο λιτός. Πράγματι στο λιμάνι του Σιγρίου στη Λέσβο που είναι απέναντι από την Κύμη, θα ξεκινήσουν έργα μεγάλα, γιατί αυτήν τη στιγμή δεν μπορεί να εξυπηρετήσει πλήρως τις υπάρχουσες ανάγκες στο βόρειο-δυτικό μέρος της Λέσβου. 
Το ίδιο ισχύει για την Λήμνο, όπου στο Γ΄ Κοινοτικό Πλαίσιο Στήριξης ΠΕΠ Β. Αιγίου έχει ενταχθεί ένα έργο περίπου έξι δισεκατομμύρια. Εκείνο όμως που πρέπει να γίνει κατανοητό..
ΒΑΣΙΛΗΣ ΚΕΔΙΚΟΓΛΟΥ: Στη Χίο όμως υπάρχει δυτικό λιμάνι. 
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Ένα λεπτό. 
Εκείνο που πρέπει να γίνει κατανοητό είναι ότι σήμερα τα ταχύπλοα πλοία από τον Πειραιά πάνε στη Χίο σε τεσσερισήμισι ώρες. 
ΒΑΣΙΛΗΣ ΚΕΔΙΚΟΓΛΟΥ: Στην Κύμη σε πόσο θα πάνε; 
ΠΡΟΕΔΡΕΥΩΝ (Κωνσταντίνος Γείτονας): Μην κάνουμε τώρα διάλογο.
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Είπα πριν ότι το Υπουργείο Εμπορικής Ναυτιλίας, να το επαναλάβω, έχει συμπεριλάβει την αξιοποίηση του λιμένα της Κύμης στο γενικό δίκτυο Ακτοπλοϊκών Συγκοινωνιών. Έληξε η πρώτη φάση που προβλέπει ο καινούριος νόμος, θα λήξει η δεύτερη και θα πάμε και στην τρίτη. Οι γραμμές που προκηρύχθηκαν είναι Κύμης-Χίου-Μυτιλήνης, η δεύτερη Κύμης- Ικαρίας-Σάμου και η τρίτη Αλεξανδρούπολης-Κύμης. 
Εφόσον και στη δεύτερη φάση δεν θα υπάρξει ενδιαφέρον, τότε -κατ' εντολήν του νόμου και των διατάξεων του - θα υπάρξει η ειδική πρόσκληση για την ανάθεση έργου δημόσιας υπηρεσίας στην τρίτη φάση.
ΒΑΣΙΛΗΣ ΚΕΔΙΚΟΓΛΟΥ: Η βούληση του Υπουργού ποια είναι; 
ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, σας παρακαλώ. Εξαπολύσατε μύδρους, δεν σας διέκοψε ο κύριος Υπουργός, σας σεβάστηκε. Τώρα εσείς δεν τον αφήνετε να ολοκληρώσει την απάντησή του. Δεν το καταλαβαίνω αυτό. 
ΒΑΣΙΛΗΣ ΚΕΔΙΚΟΓΛΟΥ: Ερωτώ. Δεν τον διακόπτω. 
ΠΡΟΕΔΡΕΥΩΝ (Κωνσταντίνος Γείτονας): Συνεχίστε, κύριε Υπουργέ. 
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Κύριε Πρόεδρε, νομίζω ότι ήμουν δεδομένος και συγκεκριμένος. Ο κ. Κεδίκογλου υποθέτω ότι ξέρει το νόμο. Έληξε η πρώτη φάση, κατετέθησαν οι προσφορές. Υπάρχουν όχι μόνο αυτές οι γραμμές, αλλά και άλλες πολλές γραμμές σε όλο το Αιγαίο για τις οποίες δεν υπήρξε προσφορά. Με τη λήξη και της δεύτερης φάσης, εφόσον δεν θα υπάρξει, τότε θα πάμε στην τρίτη φάση…
ΒΑΣΙΛΗΣ ΚΕΔΙΚΟΓΛΟΥ: Δεσμεύεστε για τη γραμμή αυτή; 
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Περί δημόσιας υπηρεσίας δεν έχω να πω τίποτα άλλο, κύριε Πρόεδρε. 
Ευχαριστώ πολύ. 
ΒΑΣΙΛΗΣ ΚΕΔΙΚΟΓΛΟΥ: Δεν υπάρχει δέσμευση. 
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων και πριν εισέλθουμε στην ημερήσια διάταξη των επερωτήσεων, διακόπτουμε επ' ολίγον. 
(ΔΙΑΚΟΠΗ)
(ΜΕΤΑ ΤΗ ΔΙΑΚΟΠΗ)
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, επαναλαμβάνεται η διακοπείσα συνεδρίαση.
Εισερχόμαστε στην ημερήσια διάταξη των 
ΕΠΕΡΩΤΗΣΕΩΝ
Θα συζητηθεί η υπ' αριθμόν 47/7/4.3.2002 επερώτηση των Βουλευτών της Νέας Δημοκρατίας κυρίων Αθανασίου Νάκου, Νικολάου Τσιαρτσιώνη, Ιωάννη Παπαθανασίου, Παναγιώτη Παναγιωτόπουλου, Γεωργίου Βουλγαράκη, Σταύρου Καλογιάννη, Παναγιώτη Ψωμιάδη και Γεωργίου Σαλαγκούδη προς τον Υπουργό Ανάπτυξης, σχετικώς με τα Ναυπηγεία Σκαραμαγκά. 
Για τη συζήτηση της επερώτησης ορίζεται Κοινοβουλευτικός Εκπρόσωπος από το Συνασπισμό της Αριστεράς και της Προόδου ο Βουλευτής κ. Παναγιώτης Λαφαζάνης και από τη Νέα Δημοκρατία ο κ. Προκόπης Παυλόπουλος. 
Το λόγο έχει ο πρώτος των επερωτώντων κ. Αθανάσιος Νάκος.
ΑΘΑΝΑΣΙΟΣ ΝΑΚΟΣ: Κύριοι συνάδελφοι, η συζητούμενη επερώτηση κατατέθηκε ως επίκαιρη επερώτηση στις 4.3.2002 και συζητείται σήμερα, τη 12η Απριλίου δηλαδή, σαράντα μέρες μετά. Είναι φανερό ότι αυτή η καθυστέρηση είναι σκόπιμη, για τον απλούστατο λόγο πως θεωρεί, φαίνεται, η Κυβέρνηση ότι το τοπίο ξεκαθάρισε και ότι δημιουργήθηκαν οι προϋποθέσεις για να δοθεί ένα τέλος στην υπόθεση της πώλησης των Ναυπηγείων Σκαραμαγκά. Ο κύριος Υπουργός Ανάπτυξης μάλιστα θριαμβολόγησε προ ολίγων ημερών, δηλώνοντας ότι εντός τεσσάρων εβδομάδων θα έχει υπογραφεί και η τελική συμφωνία μεταβίβασης των ναυπηγείων, προφανώς προεξοφλώντας τη θετική γνωμοδότηση της Επιτροπής Ανταγωνισμού της Ευρωπαϊκής Ένωσης, της οποίας η προθεσμία για γνωμοδότηση λήγει την 11η Μαϊου. Θριαμβολογεί, λοιπόν, στη λογική του "τέλος καλό, όλα καλά", χωρίς να διευκρινίζει όμως γιατί είναι τέλος και όχι αρχή νέων δεινών και γιατί είναι όλα καλά. 
Παρά τις εξελίξεις που είδαν το φως της δημοσιότητος και όπως γνωρίζετε -μόνο από δημοσιογραφικές πληροφορίες πλέον έχουμε ενημέρωση- σε αντίστοιχη επίκαιρη ερώτηση ο Υφυπουργός κ. Καλαφάτης αρνήθηκε να απαντήσει στα πιεστικά ερωτηματικά τα οποία η Νέα Δημοκρατία έθεσε. Κατά την προσφιλή μέθοδο της Κυβέρνησης η πληροφόρηση γίνεται με διαρροές από τον Τύπο. Αυτό δείχνει βέβαια ότι δεν υπάρχει ξεκαθαρισμένη θέση ή δεν ξέρει προς τα πού πηγαίνει το πράγμα ή κρύβονται πράγματα τα οποία κουβεντιάζονται με κλειστές τις πόρτες. 
Γράφτηκε προχθές ότι επιτέλους επήλθε συμφωνία και ότι υπήρξε μία συμφωνία όχι μόνο μεταξύ της "HDV FEROSTAL" της κοινοπραξίας η οποία αναδείχθηκε πλειοδότρια, αλλά και του ετέρου διαγωνισθέντος των Ναυπηγείων Ελευσίνος ιδιοκτησίας του κ. Ταβουλάρη. Σύμφωνα, λοιπόν, με τα δημοσιεύματα -και πρέπει, κύριε Υπουργέ, να δώσετε απάντηση αν αυτά είναι αληθή- προκειμένου να τηρηθεί ο βασικός όρος της διακήρυξης που αναφέρεται σε ενιαία πώληση των ναυπηγείων, θα γίνει πρώτα η πώληση, αλλά μετά θα δημιουργηθούν πέντε εταιρείες. 
Η πρώτη η οποία θα ανήκει στην κοινοπραξία θα ασχοληθεί με την κατασκευή των υποβρυχίων, η δεύτερη, επίσης ιδιοκτησία της κοινοπραξίας, με τα πολεμικά επιφανείας, η τρίτη με κατασκευές, η τέταρτη με επισκευές -κι εκεί υπεισέρχονται τα Ναυπηγεία Ελευσίνος- και η πέμπτη με το τροχαίο υλικό για τον Ο.Σ.Ε., που κι εκεί θα υπάρξει κυρίαρχη συμμετοχή των Ναυπηγείων Ελευσίνος. Είναι αλήθεια; Πρέπει να ενημερώσετε την Ελληνική Βουλή, πρέπει να δώσετε πειστικές απαντήσεις.
Η υποχρέωση αυτή απορρέει από το ότι επί σειρά ετών χειρίζεσθε χρήματα του Έλληνα φορολογούμενου, έχετε με την πολιτική σας ζημιώσει το ελληνικό δημόσιο δεκάδες δισεκατομμύρια δραχμές και το σημαντικότερο δεσμεύετε το μέλλον με αναθέσεις έργων εκατοντάδων δισεκατομμυρίων δραχμών.
Όταν κατατέθηκε η επερώτηση εκκρεμούσε η υπόθεση της μεταβίβασης της ΕΤΒΑ στην Τράπεζα Πειραιώς, μία επιπόλαια αντιμετώπιση που στέρησε τη δυνατότητα από την Κυβέρνηση να δώσει κάποιο στίγμα ότι κάτι αλλάζει, ότι θα προχωρήσουν διαρθρωτικές αλλαγές και να αλλάξει μ΄ αυτόν τον τρόπο το κλίμα, ιδίως μετά την πολιτική "γκάφα" της συγχώνευσης της Άλφα με την Εθνική προς όφελος της ελληνικής οικονομίας και του Χρηματιστηρίου Αθηνών. 
Σταθήκατε ανήμποροι τα δύο χρόνια που κρατάει η ιδιωτικοποίηση των ναυπηγείων και οκτώ μήνες μετά από την υπό όρους υπογραφή της συμφωνίας μεταβίβασης της εταιρείας να ξεκαθαρίσετε το μέγα θέμα των βιομηχανικών περιοχών. 
Εδώ και καιρό οι βιομηχανικές περιοχές της Ελλάδος βρίσκονται στον αέρα. Αλήθεια εάν θέλει κανείς σήμερα να επενδύσει, σε ποιον απευθύνεται για να αγοράσει οικόπεδο, όπου υπάρχει, στις βιομηχανικές περιοχές; Προφανώς δεν υπάρχει κανείς, ούτε ξεκαθάρισε το θέμα. Η ΕΤΒΑ είναι ιδιοκτήτρια των βιομηχανικών περιοχών, η ΕΤΒΑ όμως ανήκει πλέον στην Τράπεζα Πειραιώς. Σας διαβεβαιώ ότι δεν υπάρχει κάποιος ο οποίος να δώσει απάντηση τι γίνεται για τις βιομηχανικές περιοχές. Να σας θυμίσω…
ΒΑΣΙΛΗΣ ΚΕΔΙΚΟΓΛΟΥ: Δεν πωλούνται οικόπεδα; 
ΑΘΑΝΑΣΙΟΣ ΝΑΚΟΣ: Ποιος να τα πουλήσει, η Τράπεζα Πειραιώς ή η ΕΤΒΑ; Έγινε η άλλη εταιρεία; Δεν έγινε, κύριε Κεδίκογλου.
ΒΑΣΙΛΗΣ ΚΕΔΙΚΟΓΛΟΥ: Η άλλη εταιρεία;
ΑΘΑΝΑΣΙΟΣ ΝΑΚΟΣ: Ποιος; Αφού έχει εξαιρεθεί από την πώληση …
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Νάκο, επιτρέπετε τις διακοπές και δεν διευκολύνετε.
ΒΑΣΙΛΗΣ ΚΕΔΙΚΟΓΛΟΥ: Να πείτε στον Υπουργό να απαντήσει σ΄ αυτό. 
ΑΘΑΝΑΣΙΟΣ ΝΑΚΟΣ: Αυτό λέω, δεν το καταλάβατε. Μάλλον αυτό κάνω, κύριε Κεδίκογλου.
ΒΑΣΙΛΗΣ ΚΕΔΙΚΟΓΛΟΥ: Ευχαριστώ. Με συγχωρείτε.
ΑΘΑΝΑΣΙΟΣ ΝΑΚΟΣ: Υπήρξε το φιάσκο της αναθεώρησης του προεδρικού διατάγματος 84/84. Το σχέδιο νόμου πριν να ψηφιστεί έλεγε ότι καταργείται το προεδρικό διάταγμα 84/84 εκτός από τους χάρτες που είναι οριοθετημένες οι ΒΕΠΕ και οι ΒΙΟΠΑ. Από το τελικό κείμενο απαλείφθηκαν οι χάρτες με αποτέλεσμα σήμερα να ισχύει ο νόμος για την επωνομασθείσα βιώσιμη ανάπτυξη της Αττικής χωρίς να υπάρχει ο χάρτης, ο οποίος δεν καταργήθηκε μεν σύμφωνα με τα αναγραφόμενα στο σχέδιο νόμου, παράγραφος όμως η οποία απαλείφθηκε από την τελική διατύπωση του νόμου με αποτέλεσμα …
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Για νομοτεχνικούς λόγους δεν το αναφέρει. 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Υφυπουργέ, μη διακόπτετε. Αν θα επικρατήσει αυτό, δεν θα τελειώσουμε τη συζήτηση. 
ΑΘΑΝΑΣΙΟΣ ΝΑΚΟΣ: Υπάρχει ο εγκεκριμένος χάρτης σήμερα; Με αυτά τις δύο αβλεψίες-παραλείψεις της Κυβέρνησης αυτήν τη στιγμή στην Ελλάδα νομοθετημένη βιομηχανική περιοχή δεν υπάρχει. 
Ζήτημα δεύτερο: Δέκα δισεκατομμύρια η ΕΤΒΑ FINANCE. Αναφέρομαι στη μεταβίβαση της ΕΤΒΑ προς την Τράπεζα Πειραιώς, το μεγάλο σκάνδαλο των 10 δισεκατομμυρίων. 
Πρέπει να δώσετε απαντήσεις, κύριε Υπουργέ, πού βρίσκεται από πολιτικής άποψη η δική σας πρωτοβουλία. Τι ενέργειες έχετε κάνει, ποιοι θα τιμωρηθούν, τι γίνεται με τα 10 δισεκατομμύρια της ΕΤΒΑ FINANCE, εκτός αν περιμένετε να τελειώσει ο εισαγγελέας, παρ΄ότι θα μπορούσατε να έχετε αναλάβει σε πολιτικό επίπεδο τις πρωτοβουλίες που ζητάει η κοινή γνώμη, ζητάει ο ελληνικός λαός, διότι εξαφανίστηκαν 10 δισεκατομμύρια δραχμές. 
Σήμερα ο αναπτυξιακός νόμος βρίσκεται στον αέρα. Είχε εξαγγελθεί ότι θα αναθεωρηθεί ο αναπτυξιακός νόμος στο τέλος της προηγούμενης χρονιάς. Πριν από δύο μήνες ο κ. Χριστοδουλάκης ανακοίνωσε ότι θα αρχίσει η πραγματική συζήτηση για τον αναπτυξιακό νόμο το Σεπτέμβριο. Άρα, μέχρι τέλος της χρονιάς αναπτυξιακός νόμος δεν θα υπάρχει, διότι είναι προφανές ότι όλοι οι επενδυτές περιμένουν να δουν τι θα προβλέπει ο καινούριος αναπτυξιακός νόμος μήπως υπάρχουν διατάξεις που θα ξεμπλοκάρουν την αναπτυξιακή διαδικασία την οποία μπλοκάρισε ο αναπτυξιακός νόμος. Είχαμε καταθέσει στοιχεία συγκρίσεως μεταξύ των δύο αναπτυξιακών νόμων, του παλιού και του καινούριου, όπου αποδείχθηκε ο μεν παλιός αναπτυξιακός νόμος είχε τετραπλάσιες αιτήσεις και τριπλάσιες εγκρίσεις, ο δε καινούριος αποδείχθηκε τελείως αναποτελεσματικός, όπως η Νέα Δημοκρατία είχε επισημάνει. Μπορεί όμως έτσι να υπάρξει ανάπτυξη, χωρίς αναπτυξιακό νόμο, χωρίς βιομηχανικές περιοχές και το Γ΄ Κοινοτικό Πλαίσιο Στήριξης να είναι σε εξέλιξη; 
Μετά διερωτώνται μερικοί γιατί η ελληνική οικονομία γίνεται λιγότερο ανταγωνιστική, γιατί οι εξαγωγές μειώνονται και έφθασαν στο επίπεδο του Λουξεμβούργου, γιατί η Πορτογαλία έχει οκταπλάσιες εξαγωγές απ΄ ό,τι η χώρα μας και γιατί η ανεργία θεριεύει. 
Η όλη υπόθεση των Ναυπηγείων Σκαραμαγκά ανέδειξε την πλήρη ανικανότητα της Κυβέρνησης να προχωρήσει στην αναγκαία απλούστερη διαρθρωτική αλλαγή. Η δήθεν αποκρατικοποίηση με 51% στην κρατική ΕΤΒΑ και 49% στους εργαζόμενους, όπως είχαμε προεξοφλήσει εξάλλου, απέτυχε παταγωδώς, ζημιώνοντας παράλληλα όμως -και αυτό είναι το ζητούμενο- με δεκάδες δισεκατομμύρια τον ΄Ελληνα φορολογούμενο. 
Οι εργαζόμενοι του 49% είχαν αναλάβει την υποχρέωση να πληρώσουν 8,5 δισεκατομμύρια. Ποτέ δεν τα πλήρωσαν. Αντίθετα το δημόσιο ανέλαβε να τους επιστρέψει 1,5 δισεκατομμύριο για την αύξηση του μετοχικού κεφαλαίου. Όμως τα 8,5 δισεκατομμύρια για το 49% οδηγούν την αξία του ναυπηγείου σε 17 δισεκατομμύρια δραχμές. Εσείς θεωρείτε επωφελή μία πώληση μετά από πέντε χρόνια με 2 δισεκατομμύρια δραχμές, δηλαδή, τα Ναυπηγεία Σκαραμαγκά πωλούνται όσο μία βίλα στα βόρεια προάστια. 
Μακάρι, όμως, να ήταν μόνο το τίμημα. Το τίμημα δεν θα ήταν και τόσο σημαντικό. Εσείς πληρώνετε για να πάρουν το ναυπηγείο. Πληρώνετε με την αρχική σύμβαση, που προέβλεπε ότι αν κατασκευαζόντουσαν τέσσερα υποβρύχια, το τίμημα θα ήταν 1.292 εκατομμύρια ευρώ. Συμβόλαιο για το πρώτο υποβρύχιο στο Κίελο 384, για δύο υποβρύχια στο Σκαραμαγκά 565, σύνολο 949 εκατομμύρια ευρώ. Αυτά είναι αντιγραφή από τις συμβάσεις των οποίων έχουμε αντίγραφο, που μας δώσατε μετά από αίτηση κατάθεσης εγγράφων.
Το τέταρτο υποβρύχιο, η option, αν αφαιρέσουμε από τα 1.292 τα 949, δηλαδή, τις δύο συμβάσεις, δημιουργούν ένα κόστος κατασκευής 343 εκατομμυρίων ευρώ. Δηλαδή, κατασκευάζουν τα δύο με 565 εκατομμύρια ευρώ, με 282 το ένα και 343 το τελευταίο, που κανονικά θα έπρεπε να είναι φθηνότερα.
Υπάρχει, λοιπόν, μία διαφορά…
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Περιλαμβάνει και άλλα.
ΑΘΑΝΑΣΙΟΣ ΝΑΚΟΣ: Όχι, δεν περιλαμβάνει άλλα. Είναι οι συμβάσεις, τις οποίες θα καταθέσω.
Πληροφορίες υπάρχουν ότι επιπλέον αυτής της "προίκας" δίνεται και άλλη "προίκα", ότι έχει προσυμφωνηθεί για ανακατασκευές υπαρχόντων υποβρυχίων το ύψος της δαπάνης, 600 εκατομμύρια ευρώ και option για άλλα 300 εκατομμύρια ευρώ.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν είχε γίνει διαγωνισμός και εκ των υστέρων γίνονται αυτά;
ΑΘΑΝΑΣΙΟΣ ΝΑΚΟΣ: Πρέπει να μας δώσουν απαντήσεις, κύριε Πρόεδρε.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): ΄Ηταν αποφάσεις του ΚΥΣΕΑ πριν από τρία χρόνια.
ΑΘΑΝΑΣΙΟΣ ΝΑΚΟΣ: Οι συμβάσεις οι οποίες έχουν υπογραφεί, είναι για τρία υποβρύχια. Υπάρχει option για ένα ακόμη. Αυτό το ένα κοστίζει ακριβότερα από τα προηγούμενα. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το διαπραγματεύονται εκ των υστέρων. ΄Αρα είναι απαράδεκτο. 
ΑΘΑΝΑΣΙΟΣ ΝΑΚΟΣ: Ναι, εκ των υστέρων. Και δεν διαπραγματεύονται μόνο αυτό, αλλά διαπραγματεύονται και μη συμβολαιοποιηθείσες ανακατασκευές υπαρχόντων υποβρυχίων ύψους δαπάνης 600 εκατομμυρίων ευρώ και option για 300 εκατομμύρια ευρώ. 
Να μας πει, λοιπόν, ο κύριος Υπουργός, γι' αυτά που αναγράφονται στις εφημερίδες, γιατί ποτέ δεν είχαμε ενημέρωση πραγματική, ότι είναι αναληθή και εμείς δεν έχουμε κανένα λόγο να μην τον πιστέψουμε. Θα είμαστε όμως πάντα έτοιμοι να δούμε, αν αυτά που θα μας πει, θα τηρηθούν κιόλας, γιατί η εμπειρία μας λέει ότι δεν τηρούνται. 
Τι γίνεται με τον ΟΣΕ; Με τις προγραμματικές συμφωνίες τα Ναυπηγεία Σκαραμαγκά είχαν αναλάβει την κατασκευή και προμήθεια τροχαίου υλικού. Δεν έχει γίνει τίποτα. Τις ποινικές ρήτρες προς τον ΟΣΕ ποιος θα τις πληρώσει; 
Τι γίνεται με τη σύμβαση Στρίντζη; Τότε που υποτίθεται ότι ανέλαβαν οι εργαζόμενοι και η κρατική ΕΤΒΑ, υπεγράφη η σύμβαση για την κατασκευή των φέρρυ μποουτ της εταιρείας Στρίντζη με τίμημα το οποίο οδηγούσε σίγουρα σε ζημιά, προκειμένου να αναδειχθεί ότι τώρα κάτι καινούριο γίνεται στα Ναυπηγεία Σκαραμαγκά. ΄Ηδη υπάρχει ζημιά. Οι Γερμανοί ζητούν να πληρωθεί η ζημιά. Από ποιον θα πληρωθεί; Από το ελληνικό δημόσιο; 
Οφείλετε να δώσετε απαντήσεις και στα εξής ερωτήματα: Πόσες είναι οι ζημιές από τη χρήση των ναυπηγείων τα τελευταία επτά χρόνια; Πώς δημιουργήθηκαν και από ποιους;
΄Εγινε διαχειριστικός ή έστω φορολογικός έλεγχος τα τελευταία επτά χρόνια; Αν έγινε, θα σας παρακαλούσαμε να καταθέσετε το αποτέλεσμα του ελέγχου στη Βουλή. Αν δεν έγινε, γιατί δεν έγινε; Είναι δυνατόν να αναγράφονται όλα αυτά και εσείς να αδιαφορείτε; 'Εχετε υποχρέωση να καταθέσετε εδώ τις εκθέσεις των Ορκωτών Λογιστών που συνοδεύουν τους ισολογισμούς χρήσεως των τελευταίων ετών. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Θα παρακαλούσα να πάρω λίγο χρόνο από τη δευτερολογία μου, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Θα σας δώσω δυο, τρία λεπτά, θα χρειαστείτε όμως χρόνο για τη δευτερολογία σας. 
ΑΘΑΝΑΣΙΟΣ ΝΑΚΟΣ: Ενώ, λοιπόν, οι συμφωνίες δίνουν και παίρνουν και όλη η υπόθεση έχει μετατραπεί στην πραγματικότητα σε γύφτικο παζάρι, ενώ διαρρέουν στη δημοσιότητα ένα σωρό σενάρια για την επιπλέον προίκα, για την τριχοτόμηση ή διάσπαση σε πέντε κομμάτια των ναυπηγείων, προκειμένου οι κατ' ευφημισμό πλειοδότες να ξεφύγουν από τον αριθμό των εργαζομένων που έχουν προτείνει και αποτελεί βασικό όρο της διακήρυξης, όλα τελούν, υποτίθεται, υπό την αίρεση της έγκρισης του κοινωνικού πακέτου από τη Γενική Διεύθυνση Ανταγωνισμού της Ευρωπαϊκής Επιτροπής.
΄Ετσι ισχυρίζονταν οι Γερμανοί, έτσι ισχυριζόταν και η ελληνική πλευρά. Στη σύσκεψη όμως που έγινε την 28η Φεβρουαρίου αποκαλύφθηκε ότι τεσσεράμισι μήνες μετά δεν είχαν κατατεθεί τα απαιτούμενα έγγραφα στην Επιτροπή Ανταγωνισμού της Ευρωπαϊκής ΄Ενωσης. Σε εκείνη τη σύσκεψη μάλιστα αποφασίστηκε να μεταβούν στις Βρυξέλες μαζί Γερμανοί και ΄Ελληνες, προκειμένου να καταθέσουν το φάκελο.
Αλήθεια, κύριε Υπουργέ, δεν διερωτηθήκατε ποτέ, γιατί οι Γερμανοί οι οποίοι ενδιαφέρονταν να αγοράσουν τα ναυπηγεία, τεσσεράμισι μήνες μετά την υπογραφή δεν είχαν υποβάλει καν φάκελο στην Επιτροπή Ανταγωνισμού της Ευρωπαϊκής ΄Ενωσης; Δεν το καταλάβατε; ΄Η κάποιοι το ήξεραν και βοηθούσαν τους σκοπούς τους οποίους είχαν οι Γερμανοί; Πρέπει να μας απαντήσετε. ΄Ηταν αμέλεια ή ήταν συνεργασία με τους Γερμανούς;
Ο Σκαραμαγκάς υπήρξε, κύριοι συνάδελφοι, το δόλωμα για την πώληση της HDW. ΄Ηταν το δόλωμα σε μια μάχη λεόντων. ΄Ετσι αναγράφηκε στις εφημερίδες. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Πουλήθηκε η HDW;
ΑΘΑΝΑΣΙΟΣ ΝΑΚΟΣ: Βεβαίως, πακέτο για τα Ναυπηγεία του Κιέλου. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Καινούριος μέτοχος μπήκε. 
ΑΘΑΝΑΣΙΟΣ ΝΑΚΟΣ: Ναι, μα ο μέτοχος τι είναι; 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Δεν πουλήθηκε. 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Υπουργέ, μετά μπορείτε να ζητήσετε το λόγο για παρέμβαση.
ΑΘΑΝΑΣΙΟΣ ΝΑΚΟΣ: Αν πουλήθηκε το πλειοψηφικό πακέτο μιας εταιρείας, δεν πουλήθηκε; 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Θα σας το εξηγήσω μετά.
ΑΘΑΝΑΣΙΟΣ ΝΑΚΟΣ: Να μας το εξηγήσετε. 
ΠΡΟΚΟΠΗΣ ΠΑΥΛΟΠΟΥΛΟΣ: Πόσο είναι το πλειοψηφικό πακέτο; 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Είναι 10%. 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ πολύ να μη γίνονται διακοπές. 
ΑΘΑΝΑΣΙΟΣ ΝΑΚΟΣ: Δεν είναι έτσι. Το 75% των Ναυπηγείων Κιέλου παίρνει. ΄Εχω το μετοχολόγιο. Θα σας το δώσω, μια και εκεί υπάρχει αμφισβήτηση.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Νάκο.
ΑΘΑΝΑΣΙΟΣ ΝΑΚΟΣ: Το θέμα είναι το εξής. Τα αφήσατε να γίνουν δόλωμα τα ναυπηγεία ή κρατούσατε το αγκίστρι την ώρα που οι Γερμανοί δολώνανε; 
Στο διάστημα των οκτώ μηνών της διαπραγμάτευσης με την HDW και έξι μήνες μετά την υπό όρους υπογραφή της συμφωνίας και με το πρόσχημα αυτό, προκειμένου να βγει η εταιρεία από τη δύσκολη οικονομική θέση στην οποία βρισκόταν, πράγμα που στη Γερμανία ήταν πασίγνωστο και, υποτίθεται, άγνωστο στην Ελλάδα και σε σας, αυτοί διαπραγματεύονταν την πώληση της εταιρείας, με προίκα τις κατασκευές που είχαν συμφωνηθεί με την ελληνική Κυβέρνηση. Πλειοψηφικό πακέτο, επαναλαμβάνω, της συμμετοχής τους στα Ναυπηγεία Κιέλου. 
Το πρόσχημα της Επιτροπής Ανταγωνισμού τους έδωσε τον απαιτούμενο χρόνο για την προώθηση των διαπραγματεύσεων με τους Αμερικανούς. Εσείς δεσμευτήκατε, εγκλωβιστήκατε στη λογική της μικροπολιτικής, του πολιτικού κόστους, υποκύψατε στους εκβιασμούς των κομματικών σας που ηγούνται του συνεταιρισμού των εργαζομένων. Αυτοί οι οποίοι ανέδειξαν τον πλειοδότη, βγήκαν πιο μπροστά από την ALFA FINAΝCE και είπαν ότι πλειοδότης είναι η κοινοπραξία της HDW, παρ' ότι ο σύμβουλος ιδιωτικοποίησης έκρινε -και υπάρχει το έγγραφο- τις προσφορές μη αξιολογήσιμες.
Υπογράψατε, βέβαια, την 11η Οκτωβρίου υπό την πίεση των αναγκών του Συνεδρίου του ΠΑΣΟΚ.
Πουλάτε τα ναυπηγεία πληρώνοντας με κρατικές παραγγελίες υπερτιμολογημένες κατά 150 δισεκατομμύρια τουλάχιστον σε μία εταιρία, που αγωνιά η ίδια να βρει αγοραστή, γιατί αντιμετωπίζει προβλήματα επιβίωσης.
Αν νομίζετε ότι μ' αυτήν τη λύση ξεπερνιέται το αδιέξοδο, που εσείς δημιουργήσατε, πιστεύω ότι κάνετε πολύ μεγάλο λάθος. Πιστεύω ότι οδηγείτε την όλη υπόθεση σε νέες περιπέτειες και χώνεστε όλο και πιο βαθιά σε μία υπόθεση που, όπως τη δημιουργήσατε και όπως την στήσατε, δεν έχει τέλος.
Πρέπει για όλα αυτά τα ερωτήματα, κύριε Υπουργέ, να δώσετε μία πειστική απάντηση. Έχουμε φέρει το θέμα στη Βουλή, έχουμε κάνει ανακοινώσεις, αλλά μία απάντηση στρογγυλή, όπως λέμε εμείς στο χωριό μου, δεν έχετε δώσει. Πέστε μας, διότι χειρίζεστε χρήματα του ελληνικού λαού. Δεν είναι δικό σας μαγαζί, για να κάνετε ό,τι θέλετε.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Νικόλαος Τσιαρτσιώνης.
Ορίστε, κύριε Τσιαρτσιώνη.
ΝΙΚΟΛΑΟΣ ΤΣΑΡΤΣΙΩΝΗΣ: Κύριε Πρόεδρε, κύριοι συνάδελφοι, θα μπορούσα και εγώ με τη σειρά μου να διαμαρτυρηθώ, καθώς μία επίκαιρη επερώτηση που κατατέθηκε στις 4 Μαρτίου, συζητείται σήμερα, 12-4-2002, δηλαδή τριάντα οκτώ ολόκληρες μέρες μετά. Δεν θα το κάνω αυτό.
ΠΡΟΕΔΡΕΥΩΝ (Κωνσταντίνος Γείτονας): Με συγχωρείτε για τη διακοπή, κύριε Τσιαρτσιώνη, αλλά είμαι υποχρεωμένος, αφού το αναφέρετε, να σας δώσω μία απάντηση.
Δεν είναι έτσι τα πράγματα. Επελέγη από τη Διάσκεψη των Προέδρων άλλη επερώτηση του κόμματός σας ως επίκαιρη. Η σημερινή επερώτηση συζητείται ως μη επίκαιρη -και το ξέρετε- σύμφωνα με το άρθρο 138 του Κανονισμού της Βουλής.
Σας παρακαλώ να συνεχίσετε την ομιλία σας.
ΝΙΚΟΛΑΟΣ ΤΣΙΑΡΤΣΙΩΝΗΣ: Κύριε Πρόεδρε, εν πάση περιπτώσει η ένστασή μου δεν είναι κοινοβουλευτική.
ΠΡΟΕΔΡΕΥΩΝ (Κωνσταντίνος Γείτονας): Εντάξει, προχωρήστε.
ΝΙΚΟΛΑΟΣ ΤΣΙΑΡΤΣΙΩΝΗΣ: Δεν θα το κάνω, όμως, γιατί, χάρη στους κυβερνητικούς χειρισμούς και σχεδιασμούς στο θέμα της πώλησης των Ναυπηγείων Σκαραμαγκά, το θέμα παραμένει ακόμα και σήμερα -και δεν ξέρω και για πόσο άλλο καιρό- επίκαιρο, αν και υπογράφτηκε πριν από έξι μήνες η συμφωνία πώλησης των Ναυπηγείων Σκαραμαγκά.
Προφανώς το συγκεκριμένο εγχείρημα ιδιωτικοποίησης δεν μπορεί να αποτελέσει παράδειγμα προς μίμηση. Ασφαλώς, όμως, μπορεί να αποβεί πολλαπλά χρήσιμη η προσεκτική μελέτη της όλης μέχρι σήμερα διαδικασίας, προκειμένου να εξαχθούν για όλους μας ωφέλιμα συμπεράσματα προς αποφυγή, τα οποία θα επιχειρήσω να σας αναπτύξω αμέσως τώρα.
Κατ' αρχήν, η τελευταία προσπάθεια ιδιωτικοποίησης των Ναυπηγείων Σκαραμαγκά, που η Κυβέρνηση θέλησε να της δώσει σημαία και πιλοτικό χαρακτήρα διαρθρωτικής αλλαγής, είναι γνωστό ότι σέρνεται εδώ και δύο χρόνια. Άγνωστο παραμένει το πόσο ακόμα θα τραβήξει. Όλα αυτά γίνονται σε μία εποχή, όπου σημειωτέον οι συγχωνεύσεις και οι εξαγορές στην παγκοσμιοποιημένη πλέον οικονομία, συντελούνται με ασύλληπτη ταχύτητα.
Ενώ η Κυβέρνηση εδώ και έξι μήνες από την υπογραφή της συμφωνίας μεταβίβασης διαπραγματευόταν με τους αγοραστές τους όρους πώλησης, εκείνοι, ευρισκόμενοι σε δυσχερή οικονομική θέση στη γερμανική αγορά, προσπαθούσαν να πωλήσουν ακριβά το τομάρι τους σε εταιρία αμερικάνικων συμφερόντων, κάτι το οποίοι τελικά κατάφεραν. Σ' αυτήν τους την προσπάθεια χρησιμοποίησαν τις εξασφαλισμένες από τα Ναυπηγεία Σκαραμαγκά προμήθειες του Πολεμικού μας Ναυτικού ύψους ενάμισι τρισεκατομμυρίου δραχμών. Με άλλα λόγια, βασιζόμενοι στις δικές μας πλάτες, πέτυχαν την καλύτερη τιμή εξαγοράς για τη δική τους εταιρία από τους Αμερικάνους.
Ποιος καρπώθηκε αυτήν την υπεραξία, κύριοι της Κυβέρνησης; Αντίστοιχα τα λειτουργικά έξοδα των ναυπηγείων αυτής της περιόδου ποιος τα χρεώνεται; 
Όλα είχαν στηθεί στην εντέλεια από την πλευρά των αγοραστών για το μεγάλο παζάρι. Οι Γερμανοί, προκειμένου να έχουν άνεση χρόνου για διαπραγματεύσεις με τους Αμερικανούς, πρόβλεψαν κατά την υπογραφή της σχετικής συμφωνίας να υπάρχει ο όρος ότι η καταβολή του τιμήματος θα γίνει μετά την έγκριση της εξαγοράς τους από την Ευρωπαϊκή Επιτροπή Ανταγωνισμού. Ενώ οι Γερμανοί δεν είχαν καν καταθέσει σχετική αίτηση στην επιτροπή, η ελληνική πλευρά ουδέποτε ανησύχησε για το θέμα. Άρα, κοιμόταν τον ύπνο του δικαίου.
Θα ήταν πολύ άσχημο να αποδειχτεί πως όλα αυτά ήταν σε γνώση σας. Θα ήταν, επίσης, άκρως απογοητευτικό να δεχθεί κάποιος ότι πιαστήκατε στον ύπνο. Διαλέξτε, όμως, εσείς ποια εκδοχή σας βολεύει καλύτερα.
Σήμερα παραμένουν ακόμη ανοικτές με θολή έκβαση και χρονικό ορίζοντα οι διαδικασίες έγκρισης από την Επιτροπή Ανταγωνισμού. Σχετικά, πρώτον, με την εξαγορά του Σκαραμαγκά από την HDW. Δεύτερον, σχετικά με την εξαγορά της HDW από τους Αμερικανούς για τη διαδικασία και τρίτον σχετικά με τη διαδικασία χρηματοδότησης του προγράμματος εθελουσίας εξόδου των εργαζομένων. Ενώ είναι ακόμη γνωστό πως η συμφωνία της HDW με τους Αμερικανούς προβλέπει την επανεξέταση όλων των οικονομικών στοιχείων της αγοράς. 
Με δεδομένο, λοιπόν, το ότι στην υπόθεση έχει πλέον εμπλακεί ο ανταγωνισμός ανάμεσα στην Ευρωπαϊκή Ένωση και στις Ηνωμένες Πολιτείες, τα παραπάνω μας οδηγούν αναπόφευκτα σε πρόσθετες καθυστερήσεις σε μια πορεία γεμάτη από απρόβλεπτους και ασταθείς παραμέτρους. Παράλληλα το σωματείο των εργαζομένων εκφράζει τις αντιρρήσεις του στην όλη μεθόδευση διαφωνώντας κάθετα με τις θέσεις του συνεταιρισμού των εργαζομένων. Και σαν να μην έφθαναν όλα αυτά υπό την απειλή και των άλλων υποψηφίων επενδυτών, δηλαδή, του Ομίλου Ταβουλάρη για προσφυγή στην Ευρωπαϊκή Επιτροπή υπογράφτηκε πρόσφατα ένα μνημόνιο για το μοίρασμα της πίτας σε πέντε εταιρείες με χωριστές δραστηριότητες. 
Επαληθεύονται έτσι τα σενάρια που και από πριν μιλούσαν για συμφωνίες κάτω από το τραπέζι και για πανωπροίκια που τώρα αποκαλύφθηκαν περιγράφοντας μια πρωτοφανή μεθόδευση της διαδικασίας ιδιωτικοποίησης. Στη συγκεκριμένη, λοιπόν, περίπτωση υποκύψατε στους εκβιασμούς του συνεταιρισμού εργαζομένων και αναδείξατε ως πλειοδότρια την HDW παρά το γεγονός ότι ο σύμβουλος ιδιωτικοποίησης είχε a priori απορρίψει τις δύο προσφορές ως μη αξιολογήσιμες, διότι ήσαν εκτός των όρων του διαγωνισμού. Και όλα αυτά γιατί; Διότι λειτουργείτε πάντα στη λογική της αποφυγής του πολιτικού κόστους και εντάσσετε την κάθε κίνησή σας στην εξυπηρέτηση σκοπιμοτήτων. Δυστυχώς, έχετε πάψει προ πολλού να λειτουργείτε ως υπεύθυνος πολιτικός φορέας και έχετε μετατραπεί σε μηχανισμό αναπαραγωγής της εξουσίας. 
Σε έρευνα που θα βγει για το 2001 υπό το βάρος των πολιτικών εσωκομματικών εξελίξεων υπογράψατε μια συμφωνία με όρους που σας έχουν οδηγήσει στη σημερινή κατάσταση. Αναρωτιέται, λοιπόν, κανείς σήμερα ποιο είναι το επόμενο σενάριο που θα παιχθεί αύριο στην πλάτη του Έλληνα φορολογούμενου. 
Κλείνοντας, πρέπει να σας τονίσω πως αποτελείτε για μας ένα πολύ λαμπρό και χρήσιμο παράδειγμα προς αποφυγή. Ευχαριστώ, κύριε Πρόεδρε. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο κ. Ιωάννης Παπαθανασίου έχει το λόγο. 
ΙΩΑΝΝΗΣ ΠΑΠΑΘΑΝΑΣΙΟΥ: Κύριε Πρόεδρε, ο περιορισμός της κρατικής επιχειρηματικής δραστηριότητας αποτελεί κύρια επιδίωξη όλων των φιλελεύθερων, αλλά και των σοσιαλιστικών κυβερνήσεων της Ευρώπης. Στην Ελλάδα, όμως, ενώ στις διακηρύξεις αυτό πράγματι έτσι γίνεται, στην πράξη έχουν προκύψει τεράστιες και διακριτές διαφορές. 
Το 1985 η Kυβέρνηση του ΠΑΣΟΚ προκειμένου να προστατεύσει μερικές θέσεις εργασίας κρατικοποίησε τα Nαυπηγεία Σκαραμαγκά για να τα αναπτύξει, όπως είχε δεσμευτεί. Δέκα χρόνια μετά, το 1995 η κρατικοποίηση είχε δημιουργήσει πάνω από 100 δισεκατομμύρια ζημιές. Για να αντιμετωπίσει τότε η Kυβέρνηση την κατάσταση εμπνεύστηκε το σχήμα 51% ΕΤΒΑ και 49% εργαζόμενοι διαγράφοντας όλα τα χρέη. Χρέωσε, δηλαδή, με την επιλογή της αυτή με πάρα πολλά δισεκατομμύρια τους Έλληνες φορολογούμενους, αλλά βέβαια εξασφάλισε στη συνέχεια την υποστήριξη των συνδικαλιστών του ΠΑΣΟΚ στην ηγεσία του ΠΑΣΟΚ. Τώρα, τι έγινε στα επτά χρόνια που πέρασαν. Όχι μόνο δεν έχουν κέρδη τα ναυπηγεία, δεν εξυγιάνθηκαν και δεν ελύθη το πρόβλημα όπως τότε υποσχόταν ο Υπουργός Εθνικής Οικονομίας, όπως πάντοτε εξαιρετικά αισιόδοξος ο κ. Παπαντωνίου, αλλά τελικά συσσωρεύτηκαν ζημιές πολλών δισεκατομμυρίων, άγνωστο πόσων. Άλλοι μιλάνε για πενήντα, άλλοι για τριάντα, άλλοι για ογδόντα, άλλοι για εκατό, παίζουμε εδώ την κολοκυθιά. Tο ζήτησε και ο κ. Νάκος, θα πρέπει η Kυβέρνηση να μας πληροφορήσει πόσοι φορολογικοί και διαχειριστικοί έλεγχοι έγιναν από το 1995 μέχρι σήμερα στα ναυπηγεία, ποιες είναι ακριβώς οι επισημάνσεις που έγιναν σ' αυτούς τους ελέγχους και ποια μέτρα πήραν και οι εκάστοτε διοικήσεις μετά τους ελέγχους αν βέβαια έγιναν. Και βέβαια αν υπάρχει κυβερνητική ευαισθησία, τότε ακριβώς περιμένουμε να κατατεθούν, όπως ζητήθηκε άλλωστε, όλες οι παραπάνω εκθέσεις στο Κοινοβούλιο για να μπορέσουμε πέραν από τους κυβερνητικούς ισχυρισμούς να αξιολογήσουμε την πορεία του Σκαραμαγκά όλα αυτά τα χρόνια. 
Δεν είναι, όμως, μόνο αυτά. Το 1995 τότε που δώσατε τη λύση με το 49%, 51% είχατε εκτιμήσει αυθαίρετα την αξία του ναυπηγείου στα δεκαοκτώ δισεκατομμύρια αν βάλει κανείς ότι οκτώμισι δισεκατομμύρια περίπου ήταν το 49%. 
Σήμερα το πουλήσατε 2 δισεκατομμύρια. Αλήθεια, τι έγιναν αυτά τα 16 δισεκατομμύρια; Δεν θα λογοδοτήσει κανένας γι' αυτά; Δεν φταίει κανείς; Πού πήγαν; Πέρα από τις συσσωρευμένες ζημιές, 16 δισεκατομμύρια αποτιμήθηκε τότε, 2 δισεκατομμύρια πουλήθηκε τώρα. 

Κύριε Καλαφάτη, μην κοιτάτε έτσι, αν βάλετε 8,5 δισεκατομμύρια, που είναι το 49% για τους εργαζόμενους, είναι δεκαοκτώ περίπου δισεκατομμύρια. Σήμερα αποτιμάται σε 2 δισεκατομμύρια. Γι' αυτά τα 16 δισεκατομμύρια κανείς δεν δίνει λογαριασμό. Δηλαδή, το φαινόμενο της Ολυμπιακής δεν είναι ένα μεμονωμένο γεγονός, αλλά αποτελεί τη συνήθη τακτική των πασοκικών διοικήσεων και του πασοκικού κράτους. Αποτελεί ακόμα ένα παράδειγμα που μας φανερώνει περίτρανα ότι το πασοκικό σύστημα διαχείρισης κρατικών επιχειρήσεων βασίζεται στην εξής λογική: Πληρώνει ο Έλληνας φορολογούμενος, για να περνάνε καλά οι κρατικοδίαιτοι κομματικοί εγκάθετοι του κόμματος και κανένας δε λογοδοτεί σε κανέναν.
(Στο σημείο αυτό την Προεδρική Έδρα καταλαμβάνει η Δ' Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ ) 
Η Κυβέρνηση του ΠΑΣΟΚ ένα μήνα πριν από τις προηγούμενες εκλογές ανέθεσε στο Ναυπηγείο Σκαραμαγκά, σε συνεργασία με τα γερμανικά ναυπηγεία της ΗDW, όπως είναι γνωστό, την προμήθεια χωρίς διαγωνισμό τριών υποβρυχίων με κόστος 420 δισεκατομμύρια. Η Κορέα την ίδια εποχή προμηθεύτηκε τον ίδιο τύπο, τον ίδιο αριθμό υποβρυχίων με 280 δισεκατομμύρια. 420 δισεκατομμύρια εμείς, 280 δισεκατομμύρια η Κορέα. Εμείς θεωρούμε ότι αυτή είναι μια μεγάλη διαφορά.
ΒΑΣΙΛΗΣ ΚΕΔΙΚΟΓΛΟΥ: Του ιδίου τύπου.
ΣΤΕΦΑΝΟΣ ΜΑΝΟΣ: Του ιδίου τύπου.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Όχι βέβαια.
ΒΑΣΙΛΗΣ ΚΕΔΙΚΟΓΛΟΥ: Βαριά κουβέντα αυτή.
ΙΩΑΝΝΗΣ ΠΑΠΑΘΑΝΑΣΙΟΥ: Του ιδίου τύπου και τον ίδιο αριθμό υποβρυχίων. 
Πάντως, κύριε Υπουργέ, αυτή είναι μια μεγάλη διαφορά και έχει ακουστεί πάρα πολλές φορές. Οφείλετε κάποτε να δώσετε μια εξήγηση σ' αυτήν την Αίθουσα και στον ελληνικό λαό γι' αυτήν την τεράστια διαφορά.
Τώρα δεν τελειώσαμε εδώ, στη συνέχεια θα πληρώσουμε άλλα 25 δισεκατομμύρια για πρόωρες συνταξιοδοτήσεις και τελικά το κράτος θα εισπράξει μόλις 2 δισεκατομμύρια. Ήταν 1,5, έγιναν 2 δισεκατομμύρια. Μεγάλη επιτυχία. Κατά σύμπτωση βέβαια ο αγοραστής είναι ο ίδιος, ο οποίος είχε αναλάβει και τις απευθείας αναθέσεις. 
Αυτές είναι οι ιδιωτικοποιήσεις δικού σας τύπου, τύπου ΠΑΣΟΚ, δηλαδή, πληρώνουν οι Έλληνες φορολογούμενοι τους αγοραστές και δεν υπάρχει πράγματι ιστορικό τέτοιας άδικης και ληστρικής δήθεν ιδιωτικοποίησης. Είναι σαφές ότι εδώ δεν πρόκειται περί ξένης επένδυσης εταιρείας στην Ελλάδα αλλά είναι μια σκανδαλώδης παραχώρηση σε ξένη εταιρεία παραγγελιών ύψους άνω του ενός τρισεκατομμυρίου, μέρος των οποίων είχαν ήδη εξασφαλίσει οι ίδιοι. 
Είναι σημαντικό να ξεκαθαρίσουμε τουλάχιστον εμείς ότι αυτή η επιλογή της Κυβέρνησης δεν είναι ανεκτή και δεν γίνεται δεκτή από τη Νέα Δημοκρατία. Η υπόθεση δεν έχει κλείσει ακόμη γιατί η Κυβέρνηση Σημίτη πριν από ένα χρόνο κατακύρωσε το διαγωνισμό στη γερμανική κοινοπραξία χωρίς τη σύμφωνη γνώμη, όπως ελέχθη άλλωστε, του συμβούλου ιδιωτικοποίησης, ο οποίος είχε δηλώσει άλλα. Και δεν φτάνει μόνο αυτό, αλλά μετά από αυτό η γερμανική κοινοπραξία πιέζει μετά την κατακύρωση του διαγωνισμού, για να πάρει επιπλέον παραγγελίες και επιπλέον αναθέσεις. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κυρία Πρόεδρε, θα πάρω χρόνο και από τη δευτερολογία μου, αν επιτρέπετε. 
Οι παραγγελίες αφορούν στην άσκηση, όπως ελέχθη, της οption για το τέταρτο υποβρύχιο και τον εκσυγχρονισμό άλλων. Εν πάση περιπτώσει, μαζεύουμε πάλι κοντά στο ένα δισεκατομμύριο ευρώ παραγγελίες. Η γερμανική κοινοπραξία επίσης επιδιώκει το διαχωρισμό του ναυπηγείου. Στην αρχή είχε λεχθεί για τρία κομμάτια, τώρα έγιναν πέντε τα κομμάτια. Προφανώς το ενδιαφέρον της εστιάζεται κυρίως στο πολεμικό τμήμα. 
Η Κυβέρνηση δεν μας ξεκαθαρίζει τι έχει αποφασίσει, αλλά αφήνει να διαρρέει ότι αποδέχεται αυτόν το διαχωρισμό, ένα διαχωρισμό που, επειδή έγινε και μετά την κατακύρωση, ξεφεύγει και από τους δεσμευτικούς όρους του ίδιου του διαγωνισμού πώλησης. 
Επειδή τα ναυπηγεία είναι κρατική περιουσία, θα θέλαμε να μας πληροφορήσετε επισήμως και ξεκάθαρα επιτέλους πρώτον, εάν συμφωνείτε με το σπάσιμο του ναυπηγείου στα πέντε. Δεύτερον, εάν μια τέτοια εξέλιξη που είναι εκτός του διαγωνισμού, εσείς με τη δική σας λογική την κρίνετε σύννομη και τρίτον, σε αυτήν τη συμφωνία ποια είναι η θέση και η άποψη των εργαζομένων, που είναι και βασικοί μέτοχοι. 
Φαίνεται ότι για σας η μόνη εκκρεμότητα πλέον είναι η απόφαση της Επιτροπής Ανταγωνισμού για το κατά πόσον αποτελούν κρατικές ενισχύσεις οι αποζημιώσεις που έδωσε και που έχει υποσχεθεί να δώσει το ελληνικό δημόσιο για τη μείωση του προσωπικού του ναυπηγείου.
Υπάρχει ένα άλλα σημείο, που είναι ακόμη χειρότερο. Στην τελική συμφωνία για την πώληση της ΕΤΒΑ προβλέπεται ότι, αν μέχρι τη λήξη της εξάμηνης περιόδου δεν έχει ολοκληρωθεί η μεταβίβαση των ναυπηγείων, τότε τα ναυπηγεία θα περιέλθουν ξανά στο δημόσιο για ένα διάστημα, μέχρι να δούμε τι θα γίνει και θα συνεχίζουν οι Έλληνες φορολογούμενοι να πληρώνουν. 
Στις 13 Φεβρουαρίου του 2002 είχα καταθέσει μια σειρά ερωτημάτων προς τον Υπουργό Ανάπτυξης για τα Ναυπηγεία Σκαραμαγκά. Θα σας καταθέσω στα Πρακτικά και την ερώτηση και κυρίως την απάντηση που πήρα. Γιατί, τόσο στο θέμα των προμηθειών του Πολεμικού Ναυτικού, όσο και στο κρίσιμο θέμα της διάσπασης του ναυπηγείου, από τις απαντήσεις του Υπουργείου επιβεβαιώνονται όλες οι ενστάσεις μας, πως η πολιτική της Κυβέρνησης στην ουσία είναι αδιέξοδη, αδιαφανής και επιζήμια τόσο για την εθνική άμυνα της χώρας, όσο και για την ναυπηγική βιομηχανία. 
Και αυτή η πολιτική δεν πρέπει να συνεχισθεί.
Ευχαριστώ πολύ.
(Στο σημείο αυτό ο Βουλευτής κ. Γιάννης Παπαθανασίου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "180 Χρόνια από την Ελληνική Επανάσταση" τριάντα μαθητές και μαθήτριες και δύο συνοδοί καθηγητές του 2ου Γυμνασίου Αρσακείου Ψυχικού.
Η Βουλή τους καλοσωρίζει.
(Χειροκροτήματα απ' όλες τις πτέρυγες)
Εξηγούμε στα παιδιά ότι συζητείται επερώτηση Βουλευτών της Νέας Δημοκρατίας προς τον Υπουργό Ανάπτυξης και παρίστανται οι επερωτώντες Βουλευτές και Κοινοβουλευτικοί Εκπρόσωποι των κομμάτων και ο κύριος Υπουργός και Υφυπουργός που θα απαντήσουν.
Ο κ. Παναγιωτόπουλος έχει το λόγο.
ΠΑΝΟΣ ΠΑΝΑΓΙΩΤΟΠΟΥΛΟΣ: Κυρίες και κύριοι συνάδελφοι, βλέποντας κανείς και μελετώντας τον φάκελο των στοιχείων που συνιστούν το ναυάγιο -διότι εδώ που το καταντήσατε σήμερα πρόκειται περί ναυαγίου μιας τόσο μεγάλης επιχειρηματικής μονάδας που ιδρύθηκε το 1956- δικαιούται να απορεί -εάν δεν γνωρίζει το φαινόμενο ΠΑ.ΣΟ.Κ.- για το πόσα πράγματα έφθασαν σε αυτό το σημείο. Δεν είναι όμως τα Ναυπηγεία Σκαραμαγκά, όπως τονίστηκε πριν πολύ σωστά και όπως επανειλημμένα η Νέα Δημοκρατία με κάθε ευκαιρία καταγγέλλει στην Αίθουσα της Εθνικής Αντιπροσωπείας, μία εξαίρεση ή μία μεμονωμένη περίπτωση. Τα προβλήματα των χειρισμών που οδήγησαν τα ναυπηγεία εδώ που τα οδήγησαν δεν είναι προβλήματα τεχνοκρατικής ή οικονομικής υφής, τεχνοκρατικών ή οικονομικών χειρισμών. Δεν υπήρξαν δηλαδή κακοί managers που έφθασαν τα ναυπηγεία εδώ που τα έφθασαν. Ήταν αποφάσεις πολιτικές. Και έχουν να κάνουν με τον τρόπο που το ΠΑ.ΣΟ.Κ. αντιμετώπισε σε αυτό το μακρότατο χρονικό διάστημα που ασκεί την εξουσία, με τον τρόπο που το ΠΑ.ΣΟ.Κ. αντιμετώπισε τη δημόσια περιουσία και τη Δημόσια Διοίκηση τα συμφέροντα του ευρύτερου δημοσίου τομέα με την επιλογή του και είναι στρατηγική επιλογή του κυβερνώντος κόμματος μιας περίεργης όσμωσης μεταξύ συμφερόντων κόμματος, Δημοσίας Διοίκησης και διαχείρισης πόρων και περιουσίας του ευρύτερου δημοσίου τομέα. Πώς να εξηγήσει κανείς αλλιώς τα όσα έγιναν σε αυτό το πολύπαθο ναυπηγείο. Και πώς να εξηγήσει κανείς το γεγονός ότι όταν για παράδειγμα η κυβέρνηση της Νέας Δημοκρατίας επιχειρούσε με την εκκαθάριση να ανασυγκροτήσει το ναυπηγείο να το ανοίξει στην αγορά, να απελευθερώσει την αγορά, να του δώσει μία πνοή οξυγόνου, τότε η αντίδραση ήταν καθολική και σας παραπέμπω στις δηλώσεις, αντιδηλώσεις, συγκεντρώσεις διακηρύξεις Βουλευτών και συνδικαλιστικών στελεχών του ΠΑ.ΣΟ.Κ. της περιόδου εκείνης και στη συνέχεια όταν προχωρήσανε στις λύσεις τύπου ΗDW είδαμε ανακοινώσεις συνδικαλιστών, είδαμε ομιλίες συνδικαλιστών οι οποίοι τι έκαναν; Όχι μόνο προέβλεπαν, αλλά κοιτούσαν να προδεσμεύσουν τις εξελίξεις που αφορούσαν την ανάληψη της επιχειρηματικής πρωτοβουλίας από τη γερμανική κοινοπραξία. 
Πρέπει να πούμε ότι ενώ το ΠΑ.ΣΟ.Κ. πέρασε τις παιδικές του ιδεολογικές ασθένειες, προσπαθεί να μας πείσει ιδιαίτερα από το 1996 με την εκλογή στο αξίωμα του Προέδρου και του Πρωθυπουργού του κ. Κωνσταντίνου Σημίτη ότι διάγει μία περίοδο πολιτικής ωριμότητος και έχει βήματα πολιτικά συμβατά προς τα βήματα των υπολοίπων σοσιαλιστικών, σοσιαλδημοκρατικών ευρωπαϊκών κυβερνήσεων και ευρωπαϊκών κομμάτων που και αυτά είναι ξεκάθαρο, αυτά που κάνουν στην πράξη περνάνε μία περίοδο πολιτικής ωριμότητας, συνοχής και συγκροτημένης πολιτικής όσον αφορά την οικονομία και την κοινωνία.
Εδώ η πολιτική σας για μια ακόμη φορά σας διαψεύδει και δείχνει ότι δεν έχετε απαλλαγεί από τα καταστροφικά σύνδρομα του παρελθόντος που δεν είναι ιδεολογικά, δεν είναι τριτοκοσμικές περιπλανήσεις του παρελθόντος, είναι ένα σύνδρομο νομής της εξουσίας το οποίο έχει τρομερές εκφάνσεις, τρομερές εκδοχές και το σύνδρομο αυτό στιγματίζει και την πολιτική σας στα Ναυπηγεία Σκαραμαγκά.
Ούτε λίγο ούτε πολύ καταφέρατε για μία ακόμη φορά να δυσφημίσετε την ιδιωτικοποίηση. 
Ο κύριος Πρωθυπουργός έκανε δήλωσε για την HDW-FERROSTAHL και αναφερόμενος στα ναυπηγεία είπε ότι ήρθε για να κάνει επενδύσεις και ότι εγγυάται την ιδιωτικοποίηση, τη λειτουργία και την ευρωπαϊκή πορεία του ναυπηγείου.
Το τι έγινε, το κόλπο το οποίο στήθηκε σας το ανέλυσαν οι συνάδελφοι που προηγήθηκαν. Οι Γερμανοί έστησαν το κόλπο για να μπορέσουν να δημιουργήσουν υπεραξίες και να κάνουν τη συνέργεια που έκαναν με την αμερικανική πλευρά. 
Κυρία Πρόεδρε, θα ήθελα να κάνω χρήση και του χρόνου της δευτερολογίας μας. 
Ρωτούν οι εργαζόμενοι, όχι οι συνεταίροι -και αντιλαμβάνεστε τι εννοώ,- εδώ πρόκειται για τη διασπάθιση δισεκατομμυρίων, φορολογικοί έλεγχοι δεν έγιναν, δεν υπάρχουν τεκμήρια για το πόσα δισεκατομμύρια ξοδεύτηκαν σ' αυτήν τη νέα μεγάλη τρύπα, τη νέα "μαύρη" τρύπα, την καταβόθρα -προηγήθηκαν καταβόθρες τύπου Ολυμπιακής κλπ.- και δεν υπήρξε καμιά απάντηση. Θα μας πείτε σήμερα στη Βουλή πόσα χρήματα ξοδεύτηκαν; Θα μας δώσετε ένα ισοζύγιο για να έχουμε μία εικόνα;
Επίσης, θα μας πείτε γιατί λειτούργησε κατ' αυτόν τον τρόπο η ιδιωτικοποίηση, κατ' αυτόν τον τρόπο που λέμε στην πατρίδα μου στη Αρκαδία, "βόηθα με φτωχέ για να μη σου μοιάσω"; Ήρθε η HDW να την προικοδοτήσουμε για να διασωθεί. Αυτές είναι οι ιδιωτικοποιήσεις; Δυσφημείτε το σύστημα της ελεύθερης αγοράς με μία αντίληψη παρεΐστικου καπιταλισμού που έχει μόνο κατά νου και καλείται να εξυπηρετήσει το υπέρτατο δόγμα της νομής της εξουσίας και της διαιώνισης της νομής της εξουσίας από το ΠΑ.ΣΟ.Κ. Τίποτε άλλο.
Ξεζουμίζετε, λοιπόν, πολύ σημαντικούς στρατηγικούς τομείς του ευρύτερου δημόσιου τομέα και μετά καλείτε μέσα από αδιαφανείς διαδικασίες ξένα επιχειρηματικά συγκροτήματα να επωφεληθούν.
Αυτά που ειπώθηκαν δεν έχει νόημα να τα επαναλάβουμε, τα στοιχεία νομίζω είναι αδιαμφισβήτητα. Ειπώθηκαν από τη Νέα Δημοκρατία, έχουν ειπωθεί και με άλλες ευκαιρίες και είναι ο Τύπος γεμάτος από τα στοιχεία αυτά και συμφωνούν σχεδόν όλα τα δημοσιεύματα σε αυτές τις εκτιμήσεις.
Κλείνοντας, δεν θέλω να επαναλάβω τα ερωτήματα που έθεσαν οι συνάδελφοι που προηγήθηκαν, στα οποία όμως πρέπει να απαντήσετε. Να μας πείτε δηλαδή, υπάρχει συμφωνία να σπάσετε το ναυπηγείο και να διαχωρίσετε τα φιλέτα από τις ζημιογόνες χρήσεις; Τι γίνεται με την προικοδότηση σε ύψος εκατοντάδων δισεκατομμυρίων και με τις συμβάσεις που έχουν υπογραφεί; Υπάρχουν ρήτρες για τον ΟΣΕ και τι ύψος; Πώς θα λειτουργήσουν αυτές οι ρήτρες και τι ζημιές θα προκαλέσουν; 
Όσον αφορά τους εργαζομένους, θα πληρώσει κάποιος για τη διασπάθιση των δισεκατομμυρίων, όπως ρωτούν οι ίδιοι; Θα εξασφαλίσετε θέσεις εργασίας και πόσες; Θα εξασφαλίσετε το κόστος που απαιτεί η συνταξιοδοτική τους κάλυψη; Θα πάρουν και αυτοί κάποιες αυξήσεις -όπως ρωτούν οι εργαζόμενοι, γιατί άνθρωποι είναι και αυτοί- όταν έχουν μείνει πίσω 20% από ομοειδείς επιχειρήσεις και 40%-60% από επιχειρήσεις της υπόλοιπης Ευρώπης; 
Τα ερωτήματα είναι πολλά και αγωνιώδη. Συνήθως, κυρία Πρόεδρε, στην Αίθουσα αυτή η Νέα Δημοκρατία ρωτά. Το εξίσου σύνηθες είναι ότι απαντήσεις δεν παίρνουμε. Εκ των πραγμάτων, λοιπόν, μας οδηγείτε σε ένα συμπέρασμα. Ότι η Κυβέρνησή σας έκλεισε τον κύκλο της, λίγα μπορούσε να προσφέρει σε μία περίοδο που πολλές ευρωπαϊκές χώρες όπως η Πορτογαλία και η Ισπανία έκαναν τεράστια άλματα επί κοντώ και περνούσαν πάνω από το κεφάλι της Ελλάδας που προηγείτο κατά πολύ τη δεκαετία του '70. 
Σήμερα, λοιπόν, κλείσατε τον κύκλο σας, είχατε πολλές ευκαιρίες, λίγα προσφέρατε στον τόπο και θα πρέπει όσο το δυνατόν γρηγορότερα να εγκαταλείψετε την εξουσία. Όσο μένετε, η παραμονή σας είναι επιζήμια για το δημόσιο συμφέρον και για τον τόπο μας. Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εξαντλήθηκε ο κατάλογος των επερωτώντων Βουλευτών και το λόγο έχει ο Υπουργός Ανάπτυξης κ. Τσοχατζόπουλος.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, κυρίες και κύριοι συνάδελφοι, επιχειρήθηκε από τη μεριά των συναδέλφων της Νέας Δημοκρατίας περισσότερο να πραγματοποιηθεί μια κριτική και μια αντιπολίτευση απέναντι στην Κυβέρνηση που όμως, κατά την άποψή μου, έχει μία αδυναμία: Αγνοεί την πραγματικότητα, δηλαδή, τα πραγματικά δεδομένα, στηρίζεται σε φανταστικές εκτιμήσεις που δεν έχουν καμία απόδειξη και καταλήγουν σε υποτιμητικούς επικριτικούς χαρακτηρισμούς, επιδιώκοντας να ενισχύσουν την κριτική κατά της Κυβέρνησης. 
Είναι δικαίωμά σας να επιλέγετε τον τρόπο με τον οποίο θα κάνετε κριτική. Όμως, κυρίες και κύριοι συνάδελφοι, δεν μπορείτε να αμφισβητήσετε την πραγματικότητα και την αλήθεια. Και η αλήθεια είναι ότι, σε αντίθεση με την αδυναμία της Νέας Δημοκρατίας, την εποχή της διακυβέρνησης της χώρας απ' αυτή να ιδιωτικοποιήσει τα Ναυπηγεία Σκαραμαγκά μετά από δύο ανεπιτυχείς απόπειρες, στα πλαίσια της διακυβέρνησης ΠΑΣΟΚ κατέστη εφικτό, πρώτον να προχωρήσει ένα δυναμικό μοντέλο συνεργασίας εργαζομένων και κράτους, εξασφαλίζοντας τη λειτουργία του Ναυπηγείου Σκαραμαγκά από το 1996 και μετά, εξασφαλίζοντας την πλήρη επαναλειτουργία του σταματημένου για πολλά χρόνια ναυπηγείου με το οποίο κατέστη εφικτό να ικανοποιηθούν οι ανάγκες του Πολεμικού Ναυτικού και να κατασκευαστούν οι τρεις φρεγάτες οι οποίες έμεναν επί πέντε χρόνια ανεκτέλεστες στα ναυπηγεία λόγω των δικών σας ανεπιτυχών προσπαθειών να επαναλειτουργήσουν τα ναυπηγεία και δεύτερον να ανέβει η αξία του ναυπηγείου με την επαναλειτουργία του, διότι, όπως ξέρετε, κυρίες και κύριοι συνάδελφοι, όχι μόνο εξασφαλίζεται η απασχόληση όλων των εργαζομένων, οι οποίοι πλέον ως μέτοχοι στο μοντέλο το οποίο είχαμε δημιουργήσει συμμετείχαν ενεργά, αλλά επιπλέον ανέβηκε αντικειμενικά και η οικονομική αξία του συγκεκριμένου ναυπηγείου, διότι, θα γνωρίζετε, κύριοι συνάδελφοι, ότι κατά 20% ανεβαίνει η αντικειμενική αξία ενός ναυπηγείου το οποίο λειτουργεί, κατασκευάζει και παράγει έργο. 
Η επιλογή, λοιπόν, της Κυβέρνησης το 1996 απεδείχθη ορθή, διότι από τη μία έλυσε το πρόβλημα του κλεισμένου ναυπηγείου, το επανέφερε σε λειτουργία, έδωσε τη δυνατότητα να διατηρηθούν οι θέσεις εργασίας, και από την άλλη καλύπτει παραγωγικό δυναμικό αλλά και ανάγκες της αγοράς, τόσο για το Πολεμικό Ναυτικό, όσο και για τη διεθνή αγορά. 
Και φθάνουμε στην περίοδο του 2001, όπου διαπιστώνεται πραγματικά η ανάγκη να προωθήσουμε και να ενισχύσουμε τη λειτουργία του ναυπηγείου με την εξασφάλιση εταίρου, ο οποίος θα ενδιαφερθεί να ενταχθεί στο ναυπηγείο, να εξασφαλίσουμε με τον καλύτερο τρόπο την υποστήριξη του ναυπηγείου και να εγγυηθεί την περαιτέρω συνέχιση τόσο των προγραμμάτων του Πολεμικού Ναυτικού όσο όμως και να συμμετέχει στην ευρωπαϊκή αγορά ναυπήγησης, της ναυπηγικής οικονομίας, για την οποία, όπως ξέρετε, έχει αναπτυχθεί τα τελευταία χρόνια στα πλαίσια της Ευρωπαϊκής Ένωσης, μια ολοκληρωμένη πολιτική ναυπηγικού χαρακτήρα και η οποία εκφράζεται με σαφείς κατευθύνσεις όσον αφορά τη λειτουργία των ναυπηγείων στην Ευρώπη, όπου η Επιτροπή Ανταγωνισμού έχει συνεχή έλεγχο και παρακολούθηση με οδηγίες της Ευρωπαϊκής Ένωσης για λειτουργία ναυπηγείων ιδιωτικού χαρακτήρα, λειτουργία η οποία δεν αποδέχεται, αν θέλετε, την επιδότηση λειτουργίας των ναυπηγείων και λειτουργία η οποία προβλέπει στην καλύτερη περίπτωση σε κάθε μία χώρα να λειτουργήσει το πολύ ένα κρατικό ναυπηγείο για αμυντικές ανάγκες. Αυτό είναι το πλαίσιο της συμφωνηθείσας πολιτικής στο πλαίσιο της Ευρωπαϊκής Ένωσης. Αυτήν την πολιτική, χάριν του παγκόσμιου ανταγωνισμού και του ελέγχου του, η Ευρωπαϊκή Ένωση διεκδικεί την εφαρμογή της παντού στον κόσμο. 
Είναι κλασική η περίπτωση που διεκδικεί με αποφάσεις του Συμβουλίου Υπουργών της Ευρωπαϊκής Ένωσης, την παρέμβαση σε διεθνές επίπεδο ενάντια της Νότιας Κορέας, η οποία, όπως ξέρετε, κάνει dubbing στις τιμές ναυπήγησης πλοίων και γι' αυτό ακριβώς είναι ανάγκη να υπάρξει μία ενιαία ευρωπαϊκή πολιτική ναυπήγησης με την οποία θα αντιμετωπισθεί, αν θέλετε, το πρόβλημα μείωσης ή ακύρωσης του διεθνούς ανταγωνισμού. Από την άλλη μεριά όμως επιβάλλεται και μία συμμόρφωση και προσαρμογή στο κοινοτικό κεκτημένο, στο κοινοτικό, αν θέλετε, πλαίσιο λειτουργίας των ναυπηγείων, ώστε να μην έχουμε κανένα πρόβλημα. Και γι' αυτό βλέπετε εξάλλου σε κάθε περίπτωση συνένωσης, αγοράς ή σύγκλισης ναυπηγείων, είναι αναγκαία η έγκριση από την Επιτροπή Ανταγωνισμού και για την αποφυγή, αν θέλετε, επιλεκτικής ισχυρής δύναμης μέσα στη ναυπηγική αγορά, με τη συνένωση πιθανώς δύο μεγάλων ναυπηγείων, κάτι το οποίο δεν αφορά βέβαια τη δική μας περίπτωση όπου έχουμε εδώ τη συνένωση ουσιαστικά των Ναυπηγείων Σκαραμαγκά με τα Ναυπηγεία της FERROSTAHL και της HDW. Εν τούτοις είμαστε υποχρεωμένοι να αναμείνουμε την απόφαση της Επιτροπής Ανταγωνισμού υπό τον κ. Μόντι και η τελευταία δέσμευση είναι ότι μέχρι το τέλος Απριλίου, αν θυμάμαι καλά, θα εκδώσει και αυτή την απόφασή της για να κρίνει τελεσίδικα εάν συμφωνεί, αν δηλαδή η συνένωση αυτή δημιουργεί κίνδυνο συγκέντρωσης εξουσίας ή όχι, κάτι το οποίο νομίζω ότι δεν ισχύει, επομένως θα πρέπει να μας επιβεβαιώσει ότι είναι θετική η άποψή της, για να επικυρωθεί πλέον και επίσημα, αφού ικανοποιείται και ο τελευταίος όρος που υπήρχε στη σχετική σύμβαση, η συμφωνία πώλησης των Ναυπηγείων Σκαραμαγκά, στην εταιρεία FERROSTAHL-HDW .
Και επειδή άκουσα διάφορες κουβέντες και επιχειρήματα, μην ανησυχείτε. Η εταιρεία FERROSTAHL - HDW, η γερμανική παραδοσιακή κατασκευαστική εταιρεία πολλών δεκαετιών ενισχύθηκε, δεν αγοράστηκε διότι στη θέση της εταιρείας BABCO που συμμετείχε και η οποία είχε πολύ μεγάλες οικονομικές δυσκολίες, εισήλθε η TYSSEN, μία δεύτερη μεγάλη ανταγωνίστρια ναυπηγική μεταλλικών κατασκευών εταιρεία της Γερμανίας. Έτσι, λοιπόν, το συγκρότημα FERROSTAHL-HDW-TYSSEN συν τη συμμετοχή μιας αμερικάνικης εταιρείας προς το 5%, όχι παραπάνω, γίνεται ένας κολοσσός ο οποίος ενδυναμώνει τη θέση του, άρα κανένα πρόβλημα δεν έχουμε εμείς. 
Τώρα βέβαια εάν αυτός ο κολοσσός υποστηρίξει στην Επιτροπή Ανταγωνισμού ότι ενισχύει ακόμα περισσότερο τη θέση του με την εξαγορά του ελληνικού ναυπηγείου, θέλω να πιστεύω ότι δεν θα φθάσουμε σε τέτοιο οριακό σημείο, διότι είναι πολύ μικρή, αν θέλετε, η σημασία του ελληνικού ναυπηγείου έναντι των τεσσάρων ναυπηγείων που αγόρασε η FERROSTAHL-HDW τελευταία στην Ισπανία, στην Πορτογαλία και στη Ρουμανία, έτσι ώστε συνολικά η εταιρεία αυτή διεκδικεί ένα ρόλο leader στο επίπεδο της ευρωπαϊκής ναυπηγικής αγοράς. 
Κυρίες και κύριοι συνάδελφοι, η απόφαση για την ιδιωτικοποίηση και την εξαγορά των Ναυπηγείων Σκαραμαγκά ελήφθη στις 28 Ιανουαρίου 2001. Και καταλήξαμε σ' αυτήν την απόφαση μετά από διαγωνισμό για να διαπιστωθεί τελικά η ανάγκη να υπάρξει σε ιδιωτικά χέρια πλέον των Ναυπηγείων Σκαραμαγκά, εξασφαλίζοντας όμως πλήρως τους εργαζομένους με μία σταθερή διάρκεια λειτουργίας μετά την αγορά υποχρεωτικά, δεύτερον, αναλαμβάνοντας φυσικά όλες τις ευθύνες αν θέλετε λειτουργίας, υποχρεώσεων του συγκεκριμένου ναυπηγείου, έτσι ώστε να εξασφαλιστεί μέσα από τη συγκεκριμένη αγορά πράγματι η έναρξη υλοποίησης μιας νέας πορείας του ναυπηγείου που θα έχει ένα δυναμικό χαρακτήρα, θα στηρίζεται ουσιαστικά και σε έμπειρους και σε οικονομικά ισχυρούς παραγωγικούς ευρωπαϊκούς χώρους και συγχρόνως θα εξασφαλιστεί για την ελληνική αγορά η κάλυψη των αναγκών, πρώτα πρώτα της αμυντικής μας βιομηχανίας, η οποία όπως ξέρετε έχει σταθερό πρόγραμμα υλοποίησης προγραμμάτων εκσυγχρονισμού και ανανέωσης του στόλου μας και των υποδομών μας όπως επίσης βέβαια της ελεύθερης αγοράς, τις ανάγκες της ελληνικής ναυπηγικής και της ελεύθερης διεθνούς αγοράς. 
Υπήρξε μια δύσκολη διαδικασία με απόλυτη διαφάνεια, με τη χρησιμοποίηση δύο συμβούλων -απ' ό,τι θυμάμαι και απ' ό,τι διαπίστωσα- και με τελική συμφωνία η οποία, σε αντίθεση μ' αυτά τα οποία είπατε, μονογράφηκε τον Οκτώβριο του 2001. Η δεύτερη φάση τελειώνει τώρα. Στο πλαίσιο αυτής της συμφωνίας το ποσό της σύμβασης που συμφωνήθηκε ήταν 2 δισεκατομμύρια δραχμές, συν 15 δισεκατομμύρια δραχμές αύξηση του εταιρικού κεφαλαίου που εσυμφωνήθη, συν η πλήρης ανάληψη όλων των υποχρεώσεων σημερινών ή αυριανών.
ΠΑΝΑΓΙΩΤΗΣ ΛΑΦΑΖΑΝΗΣ: Πόσες είναι οι υποχρεώσεις;
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Αν επιχειρήσει κανείς να προσδιορίσει αυτό, διότι σε κάποια στιγμή δεν ήταν απόλυτα σαφές πόσο είναι…
ΑΘΑΝΑΣΙΟΣ ΝΑΚΟΣ: Είχε προσδιοριστεί μέχρι 11,5 δισεκατομμύρια δραχμές.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, κύριε συνάδελφε. Αφήστε τον κύριο Υπουργό. Θα απαντήσετε μετά.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης):
Θα σας πω εγώ. Υπήρξαν φορολογικοί έλεγχοι τρεις φορές, παρακαλώ. Δεν μπορούσε να προωθηθεί η πώληση χωρίς φορολογικό έλεγχο. Αυτές είναι στοιχειώδεις γνώσεις, το ξέρετε.
ΙΩΑΝΝΗΣ ΠΑΠΑΘΑΝΑΣΙΟΥ: Και στην Ολυμπιακή ήταν στοιχειώδης και δεν έγινε.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης):
Έγινε τρεις φορές. Εγώ είδα τρεις φορολογικούς ελέγχους.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): (Δεν ακούστηκε)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εσείς, κύριε Υφυπουργέ, γιατί παρεμβαίνετε; Είναι ο Υπουργός στην Έδρα.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τον βοηθά !
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης):
Με υποστηρίζει.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Δεν έχετε ανάγκη συνηγόρων, κύριε Υπουργέ.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης):
Ασφαλώς. Τώρα έχω την υποχρέωση να σας δώσω τις απαντήσεις. 
Θα σας πω όμως, αν μου επιτρέπετε, ότι με πραγματοποίηση φορολογικών ελέγχων το συνολικό κόστος της επένδυσης για τους ξένους, στην προκειμένη περίπτωση, ανέρχεται σ' αυτά τα 2 συν 15 δισεκατομμύρια δραχμές, δηλαδή 17 δισεκατομμύρια δραχμές, που είναι ουσιαστικά άμεσα πραγματοποιήσιμα, όπως επίσης η κάλυψη των υποχρεώσεων. Κατά υπολογισμούς των απαιτήσεων των λογαριασμών και των πιθανών μελλοντικών προβλέψεων πρέπει να ανέρχεται - και έχω εδώ στοιχεία- μεταξύ 40 και 50 δισεκατομμύρια δραχμές. Επομένως αυτή είναι η εκτίμηση για τη συνολική οικονομική επένδυση για τη λειτουργία του νέου ναυπηγείου. Εξασφαλίζεται, πιστεύω, με τη σύμβαση αυτή η λειτουργία του ναυπηγείου σε μια καινούρια βάση. 
Ρωτήσατε, κύριοι συνάδελφοι, εάν προβλέπεται διαχωρισμός. Σε προηγούμενη ερώτησή σας μιλήσατε για τριχοτόμηση. Τώρα ακούω για πέντε εταιρείες. Ακούστε να δείτε. Η εταιρεία αυτήν τη στιγμή διαπραγματεύεται και θα συμβασιοποιηθεί η πώληση συνολικά του ενιαίου ναυπηγείου Σκαραμαγκά Α.Ε. Από εκεί και πέρα η ίδια η εταιρεία έχει τη δυνατότητα βέβαια, για να υλοποιήσει τις υποχρεώσεις της, να επιλέξει συμμαχίες και συνεργασίες. Ήδη με τον κ. Ταβουλάρη, τα ναυπηγεία Ελευσίνας, όπως ξέρετε, υπέγραψαν μια σημαντική συμφωνία συνεργασίας σε τρεις τομείς, όπως στον τομέα της επισκευής και γενικότερα των επισκευών, στον τομέα κάποιας άλλης δραστηριότητας κλπ, η οποία βοηθά τη γενική μας πολιτική. 
Γιατί η πολιτική μας, κυρίες και κύριοι συνάδελφοι, ήταν να υποστηρίξουμε σταθερά τα ελληνικά ναυπηγεία. Όπως ξέρετε, στο ΚΥΣΕΑ, όπου παίρνονται σταθερά και διαρκώς οι αποφάσεις για την υλοποίηση της πολιτικής του Υπουργείου Αμύνης, όσον αφορά τουλάχιστον τα αμυντικά μας προγράμματα, επανειλημμένα συζητήθηκε το θέμα παρουσία των οικονομικών Υπουργείων για τη σχέση μας με την ελληνική ναυπηγική, με το ελληνικό ναυπηγικό δυναμικό, με την ελληνική ναυπηγική βιομηχανία. 
Οι επιλογές ήταν πάντοτε τέτοιες ώστε να εξασφαλίζεται περίπου στο μισό-μισό η διάθεση στο ναυπηγείο Ελευσίνας και στο ναυπηγείο Σκαραμαγκά των αναγκών και πάντοτε βέβαια με συνθήκες διαγωνισμού και με τον καλύτερο δυνατό τρόπο και με την υποχρέωση των ναυπηγείων -διότι έχουν αυτοί πια την υποχρέωση να φέρνουν προσφορές- για το σύνολο των δραστηριοτήτων που τουλάχιστον τα υπό ναυπήγηση πλοία -όπως γνωρίζετε και θα έχετε ακούσει πολλές φορές- ενώ το βασικό κομμάτι του κόστους πιστεύει κανείς ότι πραγματοποιείται στα ίδια τα ναυπηγεία, τελικά διαπιστώνεται ότι πολύ μεγαλύτερο κόστος έχουν οι εξοπλισμοί, πολύ μεγαλύτερο κόστος έχουν τα ηλεκτρονικά, πολύ μεγαλύτερο κόστος έχουν όλες οι τεχνολογικές, αν θέλετε, ανανεώσεις και εξοπλισμοί ενός πλοίου, αυτά που έρχονται από διεθνείς διαγωνισμούς που κάνουν οι εταιρείες ναυπηγείων στο εξωτερικό, έτσι ώστε να υπάρχει πράγματι η βέλτιστη δυνατή αξιοποίηση των προσφορών της σύγχρονης τεχνολογίας. Επομένως μένει το υπόλοιπο 30% με 40%, το οποίο σε τελική ανάλυση αφορά την κατασκευή των πλοίων. 
Και έτσι υλοποιούνται αυτές οι συμβάσεις προς όφελος του δημοσίου συμφέροντος, της εξασφάλισης της λειτουργίας, αν θέλετε, των ναυπηγείων, την ικανοποίηση των αναγκών του Υπουργείου Αμύνης, του Πολεμικού Ναυτικού και οποιεσδήποτε άλλες δραστηριότητες χρειάζονται σύμφωνα με σαφείς, καθαρές διαδικασίες συνεχούς παρακολούθησης και εποπτείας.
Μια που βρίσκομαι σε αυτό το σημείο, αν μου επιτρέπετε, επειδή άκουσα κάτι φανταστικά, αναξιόπιστα και ανακριβή στοιχεία, θέλω να πω τα εξής: Κυρίες και κύριοι συνάδελφοι, η σύμβαση για τα υποβρύχια συζητήθηκε δυόμισι χρόνια για να μπορέσουμε να φτάσουμε στην επιλογή να παραγγείλει το Υπουργείο Άμυνας και το Πολεμικό Ναυτικό την κατασκευή σύγχρονων υποβρυχίων στην Ελλάδα. Είχαμε το δίλημμα: αγορά απ' έξω έτοιμα ή συμπαραγωγή και δυνατότητα να μεταφέρουμε την τεχνολογία κατασκευής υποβρυχίων. Ουδέποτε στο παρελθόν κατασκευάστηκε υποβρύχιο στην Ελλάδα. Και επιλέξαμε ακριβώς τη δεύτερη λύση, να πάμε σε συμπαραγωγή, δηλαδή αγορά με συμπαραγωγή στην Ελλάδα, γεγονός που οδήγησε το πρώτο υποβρύχιο να κατασκευαστεί στο Κίελο και εν τω μεταξύ να εκπαιδευτεί το αντίστοιχο ελληνικό δυναμικό. Διακόσια άτομα ζουν εκεί συνεχώς. Το πρώτο υποβρύχιο "χτίζεται" -είχα πάει στα εγκαίνια- με πολύ υψηλό ρυθμό και εκπαιδεύονται οι Έλληνες τεχνικοί στην κατασκευή σε όλα τα επίπεδα, στη συγκόλληση, στη στεγανοποίηση. 
Το μεγαλύτερο πρόβλημα είναι η απόλυτη στεγανοποίηση τμημάτων που αποτελούν το νέο υποβρύχιο με σύγχρονες τεχνολογίες. Διότι αυτά τα υποβρύχια τα οποία έχουμε πάρει, ο τύπος "214", διαθέτουν το σύστημα αναερόβιας πρόωσης, έτσι ώστε να είναι τα μοναδικά υποβρύχια στον κόσμο μη πυρηνικού χαρακτήρα -συμβατικού χαρακτήρα δηλαδή- τα οποία έχουν τη δυνατότητα να μένουν ένα μήνα περίπου κάτω από το νερό. Διότι δεν έχει ανάγκη να ανέβει στην επιφάνεια για να ανανεώσει τις μπαταρίες του και να εξαεριστεί γιατί διαθέτει αυτό το νέο σύστημα το οποίο υπάρχει μόνο σε αυτό τον τύπο, τον "214" της HDW. 
Έχουν πουληθεί βέβαια αρκετά υποβρύχια στον κόσμο τέτοιας μορφής, ώστε να συγκρίνετε εύκολα τις τιμές των υποβρυχίων. Δεν είναι η πρώτη φορά που αγοράζει μία χώρα αυτό τον τύπο του υποβρυχίου. Και υπάρχει η επίσημη διαβεβαίωση ότι η τιμή αγοράς του υποβρυχίου HDW 214, που έκανε η Ελλάδα, είναι η πλέον φθηνή από τις αντίστοιχες τιμές πώλησης των υποβρυχίων της HDW σε οποιαδήποτε άλλη χώρα. Και αυτό υπάρχει μέσα στα πρακτικά και τους φακέλους που μάλιστα, αν θυμάμαι καλά, κάποια συζήτηση είχε γίνει στη Βουλή, στο Υπουργείο Άμυνας και τότε το είχαμε καταθέσει.
Όσον αφορά το κόστος, επειδή ακούστηκαν και νούμερα, τα οποία λυπούμαι που λέγονται και ενώ έχουν υπάρξει γραπτές απαντήσεις οι οποίες, όμως, δεν αξιοποιούνται, θέλω να πω τα εξής: 
Κυρίες και κύριοι συνάδελφοι, το συνολικό κόστος του προγράμματος για τα υποβρύχια, που ήταν τρία συν ένα option, διαμορφώθηκε με την τελική βελτιωμένη προσφορά των ναυπηγείων σε 464,42 δισεκατομμύρια για τα τέσσερα υποβρύχια. Τα τρία υποβρύχια κοστίζουν 360 δισεκατομμύρια δραχμές. Εάν ρωτάτε τώρα γιατί υπάρχει αυτό το μεγαλύτερο κόστος έναντι των απλών υποβρυχίων εξαγοράς στο εξωτερικό, οφείλεται σε ένα πρόσθετο κόστος περίπου 80 δισεκατομμυρίων, αν θυμάμαι καλά, που αφορά τη μεταφορά της τεχνογνωσίας.
Το γεγονός δηλαδή ότι κάνουμε αυτήν την εκπαίδευση και μεταφέρουμε την κατασκευή των δύο από τα τρία υποβρυχίων στην Ελλάδα έχει ένα επιπρόσθετο κόστος. 
ΠΑΝΑΓΙΩΤΗΣ ΛΑΦΑΖΑΝΗΣ: Δεν ισχύει τώρα αυτό. Μετά την πώληση που έγινε αυτό είναι δώρο άδωρο. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Λαφαζάνη, σας παρακαλώ.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Λαφαζάνη, εάν μου επιτρέπετε, η μεταφορά ειδικής τεχνογνωσίας στην Ελλάδα δεν είναι ποτέ άστοχη. Μην επηρεάζεστε και μην παρασύρεστε από το γεγονός του ιδιοκτησιακού καθεστώτος. Η τεχνολογία είναι στην Ελλάδα. Εάν δηλαδή η τεχνολογία είναι στην Ελλάδα και είναι μία ιδιωτική, μία δημόσια επιχείρηση, δεν θα επωφεληθεί η Ελλάδα; Δεν καταλαβαίνω τη λογική σας. Επιχείρηση είναι, στην Ελλάδα λειτουργεί, η τεχνογνωσία μας ενδιαφέρει, θέσεις εργασίας καλύπτει. Τώρα ποιος έχει περισσότερο ποσοστό ιδιοκτησίας, με συγχωρείτε, εγώ δεν έχω τέτοιο πλέγμα. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δηλαδή θα ερχόταν χωρίς την τεχνογνωσία; 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Πώς είπατε;
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Θα την άφηνε στη Γερμανία; 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Όχι, θα παίρνατε έτοιμη γάτα στο σακί. Αν πάρετε έτοιμο υποβρύχιο, τότε με συγχωρείτε, δεν έχετε καμία σχέση με την τεχνολογία, τη γνώση και την κατασκευή. Απλά παίρνετε …
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Από την ώρα που έρχεται, έρχεται με την τεχνογνωσία.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ναι, αλλά δεν μπορείτε, δεν γνωρίζετε να το κατασκευάσετε. Έχει τεράστια διαφορά να αγοράσω ένα "Volkswagen" και να ξέρω να κάνω εγώ την κατασκευή του και άλλο πράγμα να μεταφέρω.
Κυρίες και κύριοι συνάδελφοι, εν πάση περιπτώσει, το γεγονός είναι ότι αυτά είναι τα πραγματικά νούμερα, αυτή είναι η πραγματικότητα. Τίποτα το μεμπτό ή το περίεργο δεν υπάρχει στην προκειμένη περίπτωση. Θα ήθελα να το ξεκαθαρίσω και όσον αφορά στα κόστη και όσον αφορά στους χρόνους παράδοσης και όσον αφορά στην option. Βεβαίως αυτό, όπως έχει ξεκαθαριστεί, δεν περιλαμβάνει ούτε προίκες ούτε τίποτα, αφού η ναυπήγηση του τετάρτου υποβρυχίου περιλαμβάνεται στην αρχική σύμβαση ναυπήγησης. Λέει: "Τρία συν ένα υποβρύχια".
ΑΘΑΝΑΣΙΟΣ ΝΑΚΟΣ: Άμα θέλαμε.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Μα, σας είπα τα ποσά. Νομίζω ότι όλοι ξέρουμε τι θα πει option, κύριε συνάδελφε. Βεβαίως, αλλά το κοστολόγιο είναι δεδομένο. Δεν υπάρχει περίπτωση αλλαγών. Ανάλογα τι επιλογή θα γινόταν. Σας τα είπα τα ποσά προηγουμένως και για τα τέσσερα και για τα τρία. 
Άρα, λοιπόν, τον Ιανουάριο του 2000 που υπογράψαμε τη σύμβαση υπήρχε δικαίωμα προαίρεσης, συμφωνήθηκε το κόστος και για τα τρία και για τα τέσσερα υποβρύχια από τότε ποια θα είναι, έτσι ώστε εάν αξιοποιηθεί η option να ξέρουμε τι θα πληρώσουμε και αυτό που μένει μόνο ήταν, πρώτον, εάν θα αποφασίσει η ελληνική Κυβέρνηση -έτσι είπαμε τον Ιανουάριο- να πάρει το τέταρτο υποβρύχιο και δεύτερον, θα είχε τη δυνατότητα να αποφασίσει: θα το χτίσω στην Ελλάδα ή θα το χτίσω έξω; 
Αυτή η δυνητική ικανότητα έπρεπε να εξασφαλιστεί, διότι δεν ήμασταν σίγουροι εάν τελικά θα καταφέρναμε να εγγυηθούμε ότι μπορούμε να μεταφέρουμε την τεχνογνωσία και να κατασκευάσουμε τα υποβρύχια στο Σκαραμαγκά. Γεγονός το οποίο, όπως διαπιστώθηκε, είναι εφικτό. Προχωρούν με επιτυχία όλες οι προϋποθέσεις, έχει ετοιμαστεί πλήρως το ναυπηγείο του Σκαραμαγκά και ξεκινάει την κατασκευή του δεύτερου υποβρυχίου την επόμενη χρονιά. Αυτό είναι, αν θέλετε, ένα πολύ σημαντικό γεγονός που επιβεβαίωσε και την αγορά των συγκεκριμένου τύπου υποβρυχίων και με το συγκεκριμένο τρόπο που αγοράστηκαν και, εν πάση περιπτώσει, απαντούμε στα ερωτήματα, τα οποία υπήρξαν στις παρουσιάσεις σας. 
Συμπληρώνω ότι ένα πρόγραμμα εκσυγχρονισμού στα νέα προγράμματα του Υπουργείου Εθνικής Άμυνας για τέσσερα υποβρύχια πράγματι υπάρχει. Είναι όμως εγκεκριμένα προγράμματα στο πενταετές ΕΜΠΑΕ. Είναι, όπως γνωρίζετε, εγκεκριμένα από το ΚΥΣΕΑ από το 1996. Άρα, λοιπόν, ότι η υλοποίηση αυτών των προγραμμάτων είναι επίκαιρη, είναι δεδομένο, αλλά είναι σε διαπραγμάτευση. 
Δεν ξέρω εάν ενοχλείσθε γιατί η εταιρεία "Ναυπηγεία Σκαραμαγκά" διαπραγματεύεται αυτήν τη στιγμή την εξασφάλιση αυτής της σύμβασης εκσυγχρονισμού τεσσάρων παλαιού τύπου υποβρυχίων. Όμως το ότι είναι σε διαπραγμάτευση η πώλησή της ή ότι έχει πωληθεί -κάτι που δεν μπορώ να πω γιατί δεν έχει υπογραφεί η τελική σύμβαση- ή βρίσκεται σε ένα στάδιο, αν θέλετε, μετεξέλιξης, αυτό δεν εμποδίζει την εταιρεία να λειτουργήσει. Λειτουργεί κανονικά. Έχει πλήρη υποχρέωση, πληρώνει μισθούς, διεκδικεί την υλοποίηση…
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
Κυρία Πρόεδρε, δύο λεπτά να συμπληρώσω τις απαντήσεις μου. Μετά ίσως δεν χρειαστεί να πούμε πολλά δευτερολογώντας. 
Άρα, λοιπόν, αυτό ισχύει και για το θέμα των προγραμμάτων εκσυγχρονισμού. 
Υπάρχει τώρα ένα μεγάλο θέμα: Ρήτρες, υποχρεώσεις, ΟΣΕ. Είναι κατανοητό. Βεβαίως δημιουργήθηκε καθυστέρηση. Τα τελευταία δύο χρόνια στο ναυπηγείο υπήρξε καθυστέρηση. Ήταν τελικά αρκετά δύσκολη η επιχείρηση αυτή, να πάει δηλαδή σε μία φάση κατασκευής υποβρυχίων.
Χρειάστηκε περισσότερο χρόνο, ενώ παράλληλα το ναυπηγείο είχε προβλήματα με ιδιωτικές κατασκευές. Σε συγκεκριμένη εταιρεία οι συμβάσεις που υπογράφτηκαν για την κατασκευή των επιβατικών πλοίων δεν ήταν οι πλέον έξυπνες, με συνέπεια να δημιουργείται ζημία από την υλοποίησή τους. Αυτό είχε ως αποτέλεσμα μια σειρά από δυσλειτουργίες.
Οι συμβάσεις των βαγονιών των τρένων που αφορούν στον ΟΣΕ, τόσο στον προαστιακό όσο και στον αττικό σιδηρόδρομο, είναι σε εξέλιξη. Είναι δυνατόν να πούμε από τώρα ότι θα καλυφθούν ή δεν θα καλυφθούν οι ρήτρες παραβίασης του χρόνου, αφού έτσι κι αλλιώς δεν έχουν επιβεβαιωθεί; Υπάρχει μια καθυστέρηση βέβαια στην έναρξη κατασκευής των συγκεκριμένων τμημάτων, όμως υπάρχουν προτάσεις -αυτό ήταν το στοιχείο της διαπραγμάτευσης με τον ΟΣΕ- της καινούριας εταιρείας για τον τρόπο που θα μπορέσουν να συγκληθούν οι καθυστερήσεις, ώστε τελικά να αποφευχθούν οι ποινικές ρήτρες που επιβάλλονται εάν υπάρχει καθυστερημένη παράδοση. Αυτό, όμως, είναι ένα θέμα προς διαπραγμάτευση. Ουδείς μπορεί από τώρα να δεσμευτεί ότι θα είναι τόσο η καθυστέρηση ή δεν θα υπάρξει καθόλου καθυστέρηση.
Έτσι κι αλλιώς παραμένουν πάντα σε ισχύ η σύμβαση και οι υποχρεώσεις που έχει η εταιρεία έναντι του ΟΣΕ. Όποια καθυστέρηση διαπιστωθεί, θα υποχρεωθεί να την αναλάβει -αυτή είναι η ευθύνη της, εξάλλου αυτό υπέγραψε- και γι' αυτόν ακριβώς το λόγο η ίδια η εταιρεία κάνει σημαντικές διαπραγματεύσεις με τον ΟΣΕ, για να μπορέσει να βρει άκρη σε αυτό το θέμα, που βέβαια είναι ένα θέμα που αφορά στην ίδια. Εμείς μόνο βοηθητικά μπορούμε να παρέμβουμε. Δεν έχουμε καμία αρμοδιότητα. 
Το απαντώ, λοιπόν, γιατί θέλω να δώσω ολοκληρωμένες απαντήσεις για όλα τα θέματα που τέθηκαν και σας ευχαριστώ, κυρία Πρόεδρε, για το χρόνο που μου δώσατε παραπάνω.
Κυρίες και κύριοι συνάδελφοι, επειδή αναφερθήκατε στις ΒΙΠΕ και στις ΒΙΟΠΑ ιδιαίτερα για την Αθήνα, είναι αναληθές αυτό το οποίο ισχυριστήκατε ότι δεν μπορεί να προχωρήσει σε βιομηχανική ζώνη. Με βάση το νόμο που μαζί συζητήσαμε και περάσαμε το Δεκέμβρη στη Βουλή, που ακύρωσε το διάταγμα 84/84, προχωρήσαμε. Ο κ. Καλαφάτης έστειλε εγκύκλιο για το νόμο στις νομαρχίες, πώς δηλαδή εφαρμόζεται. Υπήρξαν τρεις επιτροπές για τη σύσταση των υπουργικών αποφάσεων, δεν έγιναν αυθαίρετα και στο πόδι με βάση μόνο το περιεχόμενο της κουβέντας μας και επιπλέον, υπήρξε επιτροπή διαβούλευσης με παραγωγικές τάξεις και επιστημονικούς φορείς, ώστε να εξασφαλιστεί η συνεπής εφαρμογή αυτής της πολιτικής.
Όσον αφορά τώρα στο θέμα της διαπραγμάτευσης της ΕΤΒΑ με την ΠΕΙΡΑΙΩΣ, αναμφισβήτητα η ΕΤΒΑ πουλήθηκε στην ΠΕΙΡΑΙΩΣ. Η ΠΕΙΡΑΙΩΣ έχει αναλάβει την πλήρη ευθύνη για τη λειτουργία. Όποια ευθύνη έχει η ΕΤΒΑ μέχρι σήμερα, είτε για βιομηχανική ζώνη είτε για οτιδήποτε άλλο, συνεχίζει να την υπηρετεί. Παράλληλα, όμως, γίνονται διαπραγματεύσεις για τη διαμόρφωση ανεξάρτητης εταιρείας του δημοσίου, η οποία θα διαχειριστεί πλέον, ανεξάρτητα της πώλησης της ΕΤΒΑ στην ΠΕΙΡΑΙΩΣ, μετά από απογραφή, το σύνολο του βιομηχανικού δυναμικού.
ΑΘΑΝΑΣΙΟΣ ΝΑΚΟΣ: Μέχρι να γίνει αυτό;
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Σας είπα ότι η ΕΤΒΑ συνεχίζει να λειτουργεί κανονικά, όπως τώρα. Η δημιουργία αυτής της εταιρείας απογραφής και διαχείρισης βιομηχανικού δυναμικού είναι θέμα ενός, δύο μηνών, δεν έχει σημασία. Με πλήρη ευθύνη του δημοσίου θα ολοκληρωθεί, για να εξασφαλιστεί ομαλά η διαχείριση των προγραμμάτων της Ευρωπαϊκής Ένωσης για τις ΒΙΠΕ και η πλήρης στήριξη των αιτήσεων κατασκευής τέτοιων βιομηχανικών μονάδων.
Κυρίες και κύριοι συνάδελφοι, θα μου επιτρέψετε να πω ότι προσπαθήσαμε να σας δώσουμε αντικειμενικά τις απαντήσεις που έπρεπε να δοθούν, ώστε να υπάρξει πλήρης διαφάνεια στο θέμα που σας απασχολεί. Ελπίζω αυτές να σας είναι χρήσιμες για να διαμορφώσετε μια αντικειμενική άποψη για τα θέματα που συζητάμε.
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο επίτιμος Πρόεδρος της Νέας Δημοκρατίας κ. Μητσοτάκης.
KΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριοι συνάδελφοι, θα αρχίσω με μια γενική παρατήρηση. Τα Ναυπηγεία του Σκαραμαγκά εκρατικοποιήθηκαν για να προστατεύσει η Κυβέρνησις του ΠΑ.ΣΟ.Κ. τις θέσεις εργασίας των εργαζομένων. Είναι μια παλιά αδυναμία, μια παλιά αμαρτία του ελληνικού κράτους να νομίζει ότι σε καθεστώς ελεύθερης οικονομίας μπορούμε να αποφασίζουμε ποιοι και πόσοι εκάστοτε θα εργάζονται και ότι η αγορά δεν παίζει κανένα ρόλο σε αυτήν την περίπτωση. Ευεργέτησε στην ουσία τον μακαρίτη τον Νιάρχο τότε, ο οποίος πρέπει να τους κάνει άγαλμα, διότι σε μια δύσκολη φάση δεν του επέτρεψαν να ελαττώσει το προσωπικό που ηργάζετο και παρέδωσε το ναυπηγείο για να αναλάβουν από εκεί και πέρα την ευθύνη άλλοι.
Από τότε ίσαμε σήμερα, κύριε Υπουργέ, δεν υπάρχει καμιά αμφιβολία ότι οι ζημιές που εισέπραξε η χώρα, η Ελλάς, το κράτος, ο Έλληνας φορολογούμενος, περνούν τα εκατό δισεκατομμύρια δραχμών. Είμαι πολύ μετριοπαθής, πολύ επιεικής. 
Από εκεί και πέρα, είχαμε και μία δεύτερη εμπλοκή που αποτελεί μια δεύτερη κατάρα του ελληνικού κράτους. Το Υπουργείο Εθνικής Αμύνης, του οποίου είχατε την τιμή να προΐστασθε επί πολλά χρόνια, ακολουθεί μια πολύ εσφαλμένη πολιτική, προσπαθεί με πολεμικές παραγγελίες να επιδοτεί και να κρατήσει στη ζωή βιομηχανίες που δεν είναι βιώσιμες, γιατί δεν είναι ανταγωνιστικές. Και προσετέθη και αυτή η τραγωδία, διότι πολλές έμμεσες επιδοτήσεις εδίδοντο με παραγγελίες προνομιακές, κάτι το οποίον το Υπουργείον Εθνικής Αμύνης στην Ελλάδα έκανε και κάνει ακόμα δυστυχώς επί των κυβερνήσεων του ΠΑ.ΣΟ.Κ. από σύστημα.
Να θυμίσω ότι η εταιρεία "PIRELLI" από την Πάτρα έφυγε διότι αρνήθηκε ηρωικά το Εργατικό Κέντρο των Πατρών να συμφωνήσει να ελαττωθεί ελάχιστα το προσωπικό και πήραν την εταιρεία, την πήγαν στην Τουρκία και είμαστε όλοι ευχαριστημένοι! Αυτή είναι η πολιτική του ΠΑ.ΣΟ.Κ. και αυτήν την πολιτική ακριβώς εμείς δεν μπορούμε να δεχθούμε, κύριε Υπουργέ.
Το άλλο που θα ήθελα να πω ως γενική παρατήρηση είναι ότι, όταν η Νέα Δημοκρατία άρχισε τις αποκρατικοποιήσεις -εμείς κάναμε αποκρατικοποιήσεις, δεν κάναμε αυτό που κάνετε εσείς, που δεν είναι αποκρατικοποίηση- και αρχίσαμε από το Νεώριο της Σύρου -το οποίο ειρήσθω εν παρόδω είναι έργο δικό μας, είναι έργο της Νέας Δημοκρατίας, δικό μου και του Γιάννη του Παλαιοκρασσά, ήμασταν τότε μαζί στο Υπουργείο Συντονισμού και είναι πολύ σωστό έργο- ήταν τόσο λυσσαλέα η αντίδρασις του ΠΑ.ΣΟ.Κ., ώστε κυρία Βουλευτής της εποχής εκείνης -και σήμερα άλλοστε- των Κυκλάδων εχειροδίκησε εναντίον μίας κυρίας νομάρχου που είχαμε ορίσει εκείνη την εποχή και της αφήρεσε μία τούφα από τα μαλλιά. Τόσο λυσσασμένη ήταν η επίθεσις που εκάνατε εναντίον της αποκρατικοποίησης. Σήμερα βέβαια χαίρεστε διότι έγινε αποκρατικοποίηση, το ναυπηγείο είναι βιώσιμο και η Σύρος ανακουφίστηκε και ζει ουσιαστικά από το ναυπηγείο. Αυτά για την ιστορία. 
Τώρα, όσον αφορά την ουσία του προβλήματος, κύριε Υπουργέ, πράγματι κάνετε μια ηρωική προσπάθεια να ωραιοποιήσετε πράγματα που δεν ωραιοποιούνται δυστυχώς. Τι συμβαίνει στο ναυπηγείο του Σκαραμαγκά; Συμβαίνει ότι το Ναυπηγείο ουσιαστικά είναι υπό τον απόλυτο έλεγχο του σωματείου των εργαζομένων, ενός σωματείου, το οποίο στην ουσία διευθύνει το ναυπηγείο, διευθύνει και την Κυβέρνηση, διότι η Κυβέρνησή σας από εκεί διευθύνεται: Η κεντρική επιτροπή του ΠΑ.ΣΟ.Κ., κρατικοδίαιτη στη συντριπτική της πλειοψηφία, αποφασίζει για την Κυβέρνηση, διότι επί των ημερών σας, κύριε Τσοχατζόπουλε, και τα όρια μεταξύ Κυβερνήσεως και κόμματος έχουν τελείως εξαφανιστεί, έχουν σβήσει.
Ειρήσθω εν παρόδω, συνεδριάζει όργανο του ΠΑ.ΣΟ.Κ. στο Μαξίμου, σαν να είναι ένα πράγμα η Κυβέρνηση και το Κόμμα, κάτι που ισχύει μόνο στα ολοκληρωτικά καθεστώτα. 
Αλλά εν πάση περιπτώσει αυτή η υπόθεση των ναυπηγείων εξακολουθεί ακόμη και σήμερα να είναι ανοικτή. Από αυτήν την πλευρά ενδιαφερόμαστε και γι' αυτό επερωτούμε, μπας και -έστω τελευταία στιγμή- κάτι σώσουμε. Η ζημιά που έγινε έγινε. Από εκεί και πέρα τι γίνεται; 
Κύριε Υπουργέ, η επιχείρηση 49%-51%, σαράντα εννέα οι εργαζόμενοι που ήταν εμπαιγμός εξαρχής, ήταν βέβαιον πως δεν επρόκειτο να αποδώσει τίποτα. Απορώ πώς την ωραιοποιείτε και αυτήν. Κατέληξε, βέβαια, σε φιάσκο τραγικό. Διότι αν δεν ήταν τραγικό φιάσκο, γιατί την πουλάτε τώρα ολόκληρη; Δεν καταλαβαίνω πώς είναι δυνατό να ισχυρίζεστε ότι ήταν επιτυχία; Ήταν τραγικό φιάσκο, που και αυτό με τη σειρά του προσέθεσε ελλείμματα. Σήμερα, όμως, κάνετε ένα διαγωνισμό. Αυτά που συνέβησαν σε αυτόν το διαγωνισμό δεν σας αφορούν, προσωπικά γιατί δεν ήσασταν εσείς τότε υπεύθυνος, είναι όμως, κύριοι συνάδελφοι, τραγικά. Είναι ντροπή αυτά που έγιναν. Ήταν ένας τελείως διάτρητος διαγωνισμός, ο οποίος μάλιστα είχε την κωμική κατάληξη το σωματείο των εργαζομένων να σπεύσει να ανακοινώσει το αποτέλεσμα, πριν οιοσδήποτε άλλος αρμόδιος μιλήσει, και με τον ειδικό σύμβουλο μέχρι τέλους να μη λέει ποιος ήταν ο πλειοδότης, ποιος έπρεπε να προτιμηθεί. Διότι έτσι έδοξε τω κυρίω Κοντάκη -έτσι ονομάζεται ο πρόεδρος των εργαζομένων- ο οποίος διέταξε την Κυβέρνηση να κάνει αυτό. Και το έκανε η πειθήνια πάντοτε εις τα συνδικαλιστικά αιτήματα και εις τις συνδικαλιστικές πιέσεις Κυβέρνηση του ΠΑ.ΣΟ.Κ.. Αυτή είναι η πραγματικότητα. 
Έχετε ένα διαγωνισμό, ο οποίος δεν στέκεται πουθενά και ο οποίος ανά πάσα ώρα, αν κριθεί αντικειμενικά στις Βρυξέλες, θα πέσει. Από εκεί και πέρα αρχίζει η αγωνία. Ο έτερος μετέχων εις το διαγωνισμό θα προσφύγει ή όχι στις Βρυξέλες; Και αρχίζει από εκεί και πέρα η συζήτηση για το τι πρέπει να κάνουμε. Να δώσουμε και σε αυτόν ορισμένα πλεονεκτήματα, για να μην προσφύγει στις Βρυξέλλες. Περί αυτού πρόκειται. 
Όσο για τα υποβρύχια θέλω να σας πω, κύριε Υπουργέ, ότι τα διαχειρίστηκα και εγώ, πριν από εσάς. Το είχαμε και εμείς το θέμα αυτό από τότε. Τα υποβρύχια σίγουρα είναι υπερτιμημένα. Δεν υπάρχει καμιά αμφιβολία. Εσείς είπατε "η τεχνολογία". Και πολύ σωστά σας είπε ο κ. Λαφαζάνης ότι τώρα που πουλιέται και έρχεται εδώ η εταιρεία, δεν ισχύει το επιχείρημά σας. Και δεν ισχύει, βέβαια, γιατί αν έρχεται η εταιρεία εδώ, έρχεται με την τεχνολογία της. Δεν την αφήνει στη Γερμανία, όπως σας είπα διακόπτοντας πρωτύτερα. 
Δεν είναι, όμως, μόνο αυτό. Είναι και οι τιμές. Εγώ δέχομαι ότι δεν είναι απολύτως όμοιες οι παραγγελίες της Ελλάδος με την παραγγελία της Κορέας. Αν θέλετε, το δέχομαι και δεν είμαι και σε θέση να μπω στην τελευταία λεπτομέρεια. Όμως, τόσο μεγάλες είναι οι διαφορές; Και αν δεν ήταν τόσο μεγάλες οι διαφορές, γιατί αυτή η λύσσα να πάρει και το τέταρτο υποβρύχιο, το οποίο λέτε εσείς ότι είναι option. Και όντως είναι μόνο option. 
Κατά συνέπεια, από τη μια μεριά έχετε ένα διάτρητο διαγωνισμό και από την άλλη μεριά έχετε διαπραγματεύσεις που γίνονται σήμερα με τη γερμανική εταιρεία. Εγώ ειλικρινά δεν καταλαβαίνω αυτήν τη δουλοπρέπεια έναντι αυτής της γερμανικής εταιρείας. Την έχω δει και αλλού. Την είδαμε και στο αεροδρόμιο των Σπάτων με την "HOCHTIEFF". Όμως, δεν την καταλαβαίνω καθόλου. Γιατί; 
Κύριε Υπουργέ, είναι βέβαιο ότι γίνονται διαπραγματεύσεις αυτήν την ώρα, που δεν επιτρέπεται να γίνονται μετά το διαγωνισμό. Μετά το διαγωνισμό ή κλείνετε ή δεν κλείνετε. Η option έπρεπε να μείνει option. Δεν μπορεί να κλείσει ο διαγωνισμός με τη βεβαιότητα των Γερμανών, έστω και αν τύποις δεν έχει μπει υπογραφή ότι θα πάρουν και το τέταρτο υποβρύχιο. Αυτό είναι ανέντιμο. Είναι αντίθετο προς κάθε κανόνα των συναλλαγών. 
Είπατε ακόμη ότι "δεν τρέχει τίποτα". Λέτε ότι στο πρόγραμμα των εξοπλισμών υπάρχει και ο εκσυγχρονισμός ορισμένων περαιτέρω υποβρυχίων. Άρα, μπορεί να τα πάρουν οι Γερμανοί. 
Το πρόβλημα όμως δεν είναι θεωρητικό, το πρόβλημα είναι πρακτικό. Αυτή την ώρα κουβεντιάζετε και δεσμεύεστε; Οι Γερμανοί δηλαδή έλαβαν μέρος σε ένα διαγωνισμό, τον πήραν χωρίς να είναι μειοδότες και μετά έρχονται και σας βάζουν το μαχαίρι στο λαιμό να τους δώσετε και το τέταρτο υποβρύχιο, που είναι μόνο οπσιόν (option), να τους δώσετε και παραπάνω παραγγελίες εκατοντάδων δισεκατομμυρίων που αφήνουν τεράστια περιθώρια. Αυτό τιμά το ελληνικό κράτος, κύριε Υπουργέ; Κατ' αυτόν τον τρόπο νομίζετε ότι προστατεύονται τα ελληνικά συμφέροντα;
Το ερώτημα είναι γιατί επιτέλους τα κάνετε όλα αυτά. Γιατί τα κάνετε όλα αυτά; Γιατί υπάρχει ένα σωματείο εργαζομένων με δύο χιλιάδες ανθρώπους. Τι έχουν όμως αυτοί; Τη σφραγίδα στο μέτωπο έχουν; Οι άλλοι Έλληνες εργαζόμενοι δεν είναι εργαζόμενοι;
Εκεί καταλήγει τελικά το πρόβλημα, κύριοι συνάδελφοι. Εκεί καταλήγει το πρόβλημα της Ελλάδος σήμερα, η τραγωδία της Ελλάδος. Δεν είμαστε ανταγωνιστικοί ως οικονομία. Και το βλέπετε με τις εξαγωγές, οι οποίες έχουν μια δραματική μείωση. Είμαστε στην τελευταία σειρά από πλευράς ανταγωνιστικότητας και παραγωγικότητας.
Και όταν συμβαίνει αυτό, είναι βέβαιον ότι η ανεργία καλπάζει. Είμαστε πρωταγωνιστές στην ανεργία. Τον άνεργο όμως της επαρχίας, της μακρινής επαρχίας ή του νησιού, το νέο ο οποίος δεν έχει υπό τον ήλιο μοίρα, δεν τον σκέφτεται το ΠΑ.ΣΟ.Κ.. Εν τελική αναλύσει, όμως, αυτός είναι που πληρώνει, για να υπάρχουν ορισμένοι προνομιούχοι εργαζόμενοι, οι οποίοι δημιουργούν αυτά τα τεράστια ελλείμματα. Εγώ δεν το δέχομαι, κύριε Υπουργέ!
Να σας πω και κάτι ιστορικό, που είναι ανάγκη να λεχθεί αυτήν την ώρα. Όταν έγινε μετά τις εκλογές του 1989 πρώτα η κυβέρνηση η δική μας με την Αριστερά και στη συνέχεια η Οικουμενική Κυβέρνηση, είχαμε το πρόβλημα των προβληματικών, που είχε δημιουργήσει το ΠΑ.ΣΟ.Κ.. Τότε δεν είπαμε βεβαίως αυτά τα τρελά που λέει σήμερα ο κ. Σημίτης, ο οποίος έχει χάσει πλέον και τα τελευταία κατάλοιπα σοβαρότητος, αν νομίζει ότι μπορεί να προστατεύσει τις εργασιακές σχέσεις και τις θέσεις εργασίας με διαταγές. Είπαμε ότι θα κλείσουν αυτές οι προβληματικές -δεν γινόταν αλλιώς- και βεβαίως θα απολυθούν άνθρωποι. Και είχαμε τότε ορίσει ότι η αποζημίωση που θα πληρωνόταν σε αυτούς που θα απολύονταν από τις προβληματικές θα είναι τριπλάσια της κανονικής αποζημίωσης του ν.2190. Και πράγματι με αυτήν τη διαδικασία απολύθηκαν μερικές χιλιάδες άνθρωποι τότε και πληρώθηκαν με αυξημένες αποζημιώσεις.
Πρέπει να σας πω, κύριε Υπουργέ, ότι είναι προς τιμήν της Αριστεράς ότι οι ίδιοι οι αριστεροί ήρθαν και μου είπαν: Μα, κύριε Πρωθυπουργέ, είναι σωστό να υπάρχει αυτή η ανισότητα μεταξύ ορισμένων, οι οποίοι απολύονται με κάποια αποζημίωση και ορισμένων άλλων, οι οποίοι απολύονται με τριπλάσια αποζημίωση; Και την καταργήσαμε. Και είπαμε ότι, αν πρόκειται να απολυθούν άνθρωποι, θα πάρουν όλοι την ίδια αποζημίωση.
Και δεν νομίζω ότι κανείς σ' αυτήν την Αίθουσα, είτε αριστερός είτε κεντρώος είτε δεξιός, θα δεχθεί ότι υπάρχει διαφορά μεταξύ των εργαζομένων. Όλοι τα ίδια δικαιώματα έχουν.
Κατά συνέπεια, κύριοι συνάδελφοι και κύριοι Υπουργοί, βρισκόμαστε ενώπιον μιας ξεκάθαρης περίπτωσης, η οποία ακριβώς χαρακτηρίζει τον φαύλο κύκλο στον οποίο έχει μπει σήμερα η Κυβέρνηση του ΠΑ.ΣΟ.Κ., η οποία δεν γνωρίζει πλέον τι να κάνει, πού να βαδίσει και πού να στηριχθεί.
Εμείς υποστηρίζουμε την άποψη ότι σ' αυτές τις περιπτώσεις η ανταγωνιστικότητα είναι αυτή την οποία πρέπει να προσέξουμε, ότι το ελληνικό κράτος δεν έχει περιθώρια για τέτοιες σπατάλες, ότι τα χρήματα του ελληνικού λαού είναι λίγα και είναι ιερά.
Σήμερα ο συνάδελφός σας και προηγούμενος Υπουργός Ανάπτυξης, ο κ. Χριστοδουλάκης μιλάει για αναμόρφωση της φορολογίας. Άφησε να εννοηθεί ότι πρόκειται περί μειώσεως. Στην ουσία προχωρεί αναζητώντας καινούριους πόρους, διότι ουσιαστικά ο προϋπολογισμός δεν κλείνει, το κράτος μας έχει τραγικά χάλια, η οικονομία μας πάει πάρα πολύ άσχημα.
Δεν μπορείτε να πετάτε τα δισεκατομμύρια του ελληνικού λαού κατ' αυτόν τον τρόπο. 
Αυτό είναι το νόημα της επερωτήσεώς μας και αυτό θεωρώ χρέος μου από το Βήμα αυτό, με ιδιαίτερη έμφαση, να τονίσω.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κύριος Υπουργός θέλει να κάνει μία παρέμβαση.
Ορίστε, έχετε το λόγο.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, αυτό που είπατε ότι "η Κυβέρνηση διαπραγματεύεται μετά τη μονογραφή της σύμβασης" δεν ανταποκρίνεται στην πραγματικότητα. Καμία διαπραγμάτευση πλέον δεν υπάρχει με τη γερμανική πλευρά σε επίπεδο κυβέρνησης και εταιρείας, πέραν των όσων διημείφθησαν κατά τη διάρκεια που ήταν να καταλήξει, μετά την αξιολόγηση, η σύμβαση και να εξειδικευτούν ορισμένοι όροι. Βέβαια είμαστε, λόγω της καθυστέρησης η οποία υπήρξε για την έγκριση της σύμβασης από τη μεριά της Ευρωπαϊκής Ένωσης, σε μία διάρκεια περισσότερη, αν θέλετε, του κανονικού, διότι η σύμβαση υπογράφτηκε τον Οκτώβριο και η όλη διαδικασία υλοποίησης και έγκρισης θα ολοκληρωθεί τον Απρίλιο, όπως μας διαβεβαίωσε η Ευρωπαϊκή Επιτροπή. 
Σ' αυτό το διάστημα της επιμήκυνσης της περίεργης φάσης μετάβασης από το ένα καθεστώς στο άλλο, ο πρώην ιδιοκτήτης και ο νέος ιδιοκτήτης σαφώς συνεργάζονται -είναι φυσιολογικό- διότι έχουν υπογράψει μία σύμβαση, την έχουν συμφωνήσει, λείπει τυπικά η υπογραφή, επικυρώθηκε από τα εποπτικά συμβούλια και των δύο εταιρειών -όπως γνωρίζετε πολύ καλά εσείς, κύριε Πρόεδρε, στη Γερμανία καμία σύμβαση αγοράς, αν δεν περάσει από τα δύο εποπτικά συμβούλια που έχει κάθε εταιρεία, δεν εγκρίνεται- και έχει δοθεί πράσινο φως για την τελική υπογραφή, αναμένοντας όμως και την έγκριση της Επιτροπής Ανταγωνισμού της Ευρωπαϊκής Ένωσης. Επομένως σ' αυτήν τη φάση τίποτα παραπάνω δεν διαπραγματευόμαστε. 
Το ότι υπάρχουν προγράμματα ανοικτά και δυνατότητες από το Υπουργείο Αμύνης, όπως είναι η option για το ένα υποβρύχιο, είναι εγκεκριμένη απόφαση του ΚΥΣΕΑ, είναι πολιτική του Υπουργείου. Η εταιρεία έχει το δικαίωμα -δεν μπορεί κανένας να της το αμφισβητήσει -να διεκδικήσει να αξιοποιηθεί αυτή η option του υποβρυχίου, αλλά είναι αποκλειστικό θέμα της ελληνικής Κυβέρνησης και του Υπουργείου Εθνικής Αμύνης αν θα την ενεργοποιήσει ή όχι. Επίσης είναι θέμα καθαρά πολιτικής επιλογής του Υπουργείου Εθνικής Αμύνης αν θα ενεργοποιήσει το πρόγραμμα εκσυγχρονισμού παλαιών υποβρυχίων. 
Στο παρελθόν όλες οι χώρες της Ευρωπαϊκής Ένωσης, κύριε Πρόεδρε -το γνωρίζετε αυτό- ήθελαν να στηρίξουν αμυντική βιομηχανία για την εθνική τους άμυνα. Είναι σαφές ότι ήθελαν παρά το σεβασμό, αν θέλετε, στην ελεύθερη αγορά και στους κανόνες της Ευρωπαϊκής Ένωσης -και υπήρχε σχεδόν σε όλες τις χώρες- και το κρατικό ναυπηγείο ή τα κρατικά ναυπηγεία διά των οποίων δίδοντας προγράμματα το ίδιο το κράτος στο Υπουργείο Αμύνης εξασφάλιζε κάποιους όρους και αποδοτικής κάλυψης των αναγκών της άμυνας αλλά συγχρόνως και ανταγωνιστικής παραγωγής ανάλογης αμυντικής ανάγκης που χρειαζόταν.
Αυτή η τακτική ήταν πάγια, ίσχυε σε όλες τις κυβερνήσεις. Τέθηκε όμως εδώ και δέκα χρόνια σε περιορισμό λόγω των περιορισμών της Ευρωπαϊκής Ένωσης, η οποία προβλέπει μόνο πολύ συγκεκριμένους τρόπους παρέμβασης και υποστήριξης από την πολιτεία στα ναυπηγεία, έστω και αν δεν είναι κρατικά. Και γι' αυτό άλλωστε οδηγηθήκαμε τα περισσότερα κρατικά ναυπηγεία να έχουν κλείσει. Και οι προσπάθειες τις οποίες κατεβάλαμε για το Νεώριο, μετά από τη διακοπή του τόσα χρόνια, όπως για τα ναυπηγεία Σκαραμαγκά και τα ναυπηγεία Ελευσίνας, οδήγησαν σε επιτυχία, δικαιώθηκαν, υποστηρίχθηκαν, πήγαν μπροστά. Είναι, νομίζω, μία πολύ δυναμική επιχείρηση αυτήν τη στιγμή, η οποία μαζί με το Νεώριο στηρίζει απόλυτα τις ανάγκες και της εθνικής άμυνας και γενικότερα του ναυτικού δυναμικού της χώρας μας. Γι' αυτό ακριβώς πιστεύω ότι είναι δείγματα πετυχημένης πολιτικής διαμόρφωσης, αναβαθμισμένης συμμετοχής του ιδιωτικού τομέα πλήρως 100% ή μερικά στην πρώτη φάση όπως ξεκινήσαμε. Και στη δεύτερη φάση, τώρα με την πώληση προς τη "FERROSTAHL HDW", μία επιτυχημένη διεθνής ξένη συμμετοχή πλέον στη λειτουργία του ναυπηγείου, εκτιμούμε ότι θα συμβάλει να υπάρξει η ίδια επιτυχής πορεία.
Όσον αφορά τώρα, κύριε Πρόεδρε, την υποχρέωσή μας ως ΠΑΣΟΚ να στηρίζουμε τα δικαιώματα των εργαζομένων, επιτρέψτε μου να πω ότι εμμένουμε σ' αυτήν. Είναι πάντοτε μόνιμη προσπάθειά μας η εξασφάλιση θέσεων απασχόλησης και η υπεράσπιση των δικαιωμάτων των εργαζομένων. 
Είναι σταθερή πολιτική. Βεβαίως την εντάσσουμε στο πλαίσιο της νομιμότητας, της αγοράς, των νόμων, των οδηγιών της Ευρωπαϊκής Αγοράς από την Ευρωπαϊκή Ένωση, αλλά πάντως θα παραμείνει σταθερός στόχος έτσι όπως τελικά κάνατε και εσείς μαζί με τις κυβερνήσεις της Αριστεράς το 1989, που πράγματι δεν νομίζω ότι πήγατε σε απολύσεις, πήγατε σε ρυθμίσεις και διευκολύνατε εταιρείες οι οποίες πράγματι εκείνο τον καιρό εξασφάλιζαν την επιβίωση μέσα από τη συνεργασία. 
Τώρα αν αυτό θέλετε να το αμφισβητήσετε…
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Περί Οικουμενικής με το ΠΑΣΟΚ μίλησα. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Περί Οικουμενικής. Ά, εντάξει, άλλο αυτό. Και Οικουμενικής και με την Αριστερά, εν πάση περιπτώσει, προσπαθήσαμε να κάνουμε ορισμένα καλά πράγματα πιστεύω, θετικά στοιχεία. Εξάλλου υπήρχε η έγκριση όλων των κομμάτων. Ήταν μια πολύ σημαντική εποχή…
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το κόστος δεν μπορείτε να το αναλάβετε μόνοι σας. Θέλετε Οικουμενική για να κάνετε τη σωστή πολιτική!
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Εντάξει, κύριε Μητσοτάκη. Και με την Αριστερά εσείς κάνατε σωστή πολιτική, όταν ήσασταν κυβέρνηση κι εμείς μόνοι μας κάνουμε σωστή πολιτική. Σε τελική ανάλυση αυτό είναι θέμα του ελληνικού λαού να το κρίνει. 
Ευχαριστώ, κυρία Πρόεδρε, για τη δυνατότητα που μου δώσατε να παρέμβω.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "180 Χρόνια από την Ελληνική Επανάσταση", πενήντα τρεις μαθητές και μαθήτριες και τρεις συνοδοί καθηγητές του 2ου Γυμνασίου Τυρνάβου Λάρισας.
Η Βουλή τους καλωσορίζει.
(Χειροκροτήματα απ' όλες τις πτέρυγες)
Θα ήθελα να εξηγήσω στα παιδιά ότι σήμερα συζητείται επερώτηση Βουλευτών της Νέας Δημοκρατίας προς τον Υπουργό Ανάπτυξης, σχετικά με την πώληση των Ναυπηγείων Σκαραμαγκά και παρίστανται οι επερωτώντες Βουλευτές, οι Κοινοβουλευτικοί Εκπρόσωποι των κομμάτων και οι Υπουργοί που απαντούν.
Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Παυλόπουλος.
ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κυρία Πρόεδρε.
Κύριε Υπουργέ, παρακολουθώντας την απάντηση που δώσατε στη Νέα Δημοκρατία, δεν θα μπορούσα να μην κάνω ορισμένους συνειρμούς σε σχέση με το παρελθόν αλλά και σε σχέση με το παρόν του εκσυγχρονισμού της Κυβέρνησης Σημίτη.
Ανήκετε στην "παλιά φρουρά" του ΠΑΣΟΚ που, σε σύγκριση με τα σημερινά, είχε ένα μεγάλο πλεονέκτημα: Διαθέτατε τη μεγάλη "ικανότητα" κάθε φορά που διαμορφώνατε την εικονική πραγματικότητα στον τόπο να ήσαστε κάπως πειστικοί. Σας παρακολουθούσα σήμερα να προσπαθείτε, κύριε Υπουργέ, να δικαιολογήσετε τα αδικαιολόγητα. Να δικαιολογήσετε μία σύμβαση για την οποία δεν ευθύνεσθε, αλλά να προσπαθείτε να της δώσετε μία άλλη διάσταση από εκείνη την οποία έχει. 
Θυμήθηκα τις ικανότητες εκείνες που οδήγησαν στο "οι Βάσεις φεύγουν", αλλά οι Βάσεις μένουν. Στο ότι, ορισμένες φορές, είχαμε πιστέψει όταν φτάναμε στο Αντίρριο ότι η γέφυρα είναι έτοιμη να περάσουμε απέναντι! 
Και, βεβαίως, θυμήθηκα -Σαρακοστή που είναι τώρα- την περίφημη ρήση του Ροΐδη για τους Φραγκισκανούς μοναχούς, οι οποίοι κατά τη μεγάλη Σαρακοστή εβάφτιζαν το κρέας ψάρι, για να μπορούν να τρώγουν και να μην αμαρτάνουν.
Είναι φυσικό και το καταλαβαίνει κανείς ότι είναι πολύ διαφορετικά τα πράγματα σήμερα για την Κυβέρνηση Σημίτη. Δεν είναι δυνατόν να κρύψει την πραγματικότητα από κανέναν. Και, πολύ περισσότερο, από τη Νέα Δημοκρατία, η οποία είναι η πρώτη παράταξη που ξεκίνησε με τεράστιο κόστος -επί κυβερνήσεως Κωνσταντίνου Μητσοτάκη το 1990- την προσπάθεια των διαρθρωτικών αλλαγών και ιδίως των αποκρατικοποιήσεων και των ιδιωτικοποιήσεων. Τότε που εκείνη η Κυβέρνηση πήρε τα πρώτα μέτρα σε μια δυσμενέστατη διεθνή συγκυρία, με ένα ΠΑΣΟΚ το οποίο όχι απλώς δεν βοήθησε, αλλά υπονόμευσε όλη αυτή την προσπάθεια. Και η οποία κυβέρνηση έκανε τις μόνες αποκρατικοποιήσεις που έγιναν ουσιαστικά και οι οποίες θα αποτελούσαν υπόδειγμα ακόμη για σήμερα. Αλλά δεν θέλετε να το καταλάβετε ή δεν μπορείτε να το αντιληφθείτε.
Εν πάση περιπτώσει, για το θέμα της επερώτησης την οποία συζητάμε, για τα Ναυπηγεία του Σκαραμαγκά, ένα είναι γεγονός: Η διαδικασία πώλησης των Ναυπηγείων Σκαραμαγκά είναι ένα τυπικό δείγμα αναποτελεσματικότητας, αδιαφάνειας, γραφειοκρατίας και κομματισμού. Όλα αυτά συνθέτουν τον τρόπο με τον οποίο επιχειρείτε να πωλήσετε τα Ναυπηγεία Σκαραμαγκά. Αλλά δεν είναι μόνον αυτό. Η πώληση των Ναυπηγείων Σκαραμαγκά είναι ένα τυπικό δείγμα του πώς εννοείτε από τη μια πλευρά τις ιδιωτικοποιήσεις και αποκρατικοποιήσεις και από την άλλη τις μεγάλες διαρθρωτικές αλλαγές οι οποίες πρέπει να γίνουν, για να μπορέσουμε να αντιμετωπίσουμε την πρόκληση της ουσιαστικής σύγκλισης, που σήμερα δεν υπάρχει.
Να διευκρινίσω κάτι: Η επερώτηση της Νέας Δημοκρατίας μπορεί να αφορά τα Ναυπηγεία Σκαραμαγκά, αλλά στην ουσία θίγει όλο το πλέγμα της κακοδαιμονίας η οποία υπάρχει σήμερα σε ό,τι αφορά την ιδιωτικοποίηση και αποκρατικοποίηση στο χώρο της ελληνικής οικονομίας. Αλλά και, όπως είπα πριν, αφορά και τις μεγάλες διαρθρωτικές αλλαγές που πρέπει να γίνουν. 
Κύριε Υπουργέ, γνωρίζετε ότι μπήκαμε μεν στην ευρωζώνη, αλλά μπήκαμε τελευταίοι και ουραγοί. Μπήκαμε με ένα τεράστιο κόστος, το οποίο δεν θα το είχαμε, αν υπήρχε σοβαρή, τουλάχιστον, και πρόθεση και δυνατότητα να πορευθούμε όταν έπρεπε και όπως έπρεπε στην πορεία προς την ευρωζώνη. Και από εκεί και πέρα αισθανθήκατε υπερήφανοι γιατί επί των ημερών σας μπήκαμε στην ευρωζώνη, όταν ξέρετε πολύ καλά ότι αυτό επετεύχθη γιατί άλλοι είχαν δρομολογήσει αυτήν την πορεία. Πολύ δε περισσότερο ξέρετε πολύ καλά ότι το επιτύχαμε μόνο με ονομαστική σύγκλιση. Η ουσιαστική σύγκλιση δεν έχει έρθει. Οι μεγάλες προκλήσεις είναι ακόμη εδώ, οι μεγάλες προκλήσεις που αφορούν, όπως είπα, τις διαρθρωτικές αλλαγές, το Ασφαλιστικό ή τις ιδιωτικοποιήσεις, αποκρατικοποιήσεις, μεταξύ των οποίων τα Ναυπηγεία Σκαραμαγκά, η Ολυμπιακή κλπ. 
Τι έχετε να μας αντιτάξετε, στη Νέα Δημοκρατία, στον ελληνικό λαό απέναντι σ' αυτήν τη μεγάλη πρόκληση; Για το ασφαλιστικό τα είδατε. Το μόνο μεγάλο θέμα που θελήσατε να αγγίξετε από την ώρα που μπήκαμε στην ευρωζώνη κι επέκεινα ως σήμερα και να τι καταφέρατε. Καταφέρατε στο μεγάλο αυτό θέμα να έχετε έναν Πρωθυπουργό ο οποίος εμφάνισε μια πρόταση μεταρρύθμισης και την εγκατέλειψε την επομένη, κάτω από την κατακραυγή της κοινής γνώμης, ή, ακόμη, και του ιδίου αυτού κόμματος. Πράγμα το οποίο επανελήφθη χθες μόλις σχετικά με το φορολογικό ζήτημα, όπου εμφανίστηκε η Κυβέρνηση να διαρρέει η ίδια σχέδια μιας επιτροπής σχετικά με τη φορολογική μεταρρύθμιση -σχέδια μιας επιτροπής που η ίδια είχε διορίσει και η ίδια τα έδωσε προς τα έξω- για να έρχεται να "αδειάζει" ο Πρωθυπουργός και κορυφαία στελέχη της Κυβέρνησης εκείνους οι οποίοι διέρρευσαν αυτά τα πράγματα. 
Τι δείχνουν όλα αυτά; Δείχνουν ότι είστε παντελώς ανίκανοι να δρομολογήσετε τις εξελίξεις σε ό,τι αφορά την πορεία της ελληνικής οικονομίας για τις μεγάλες διαρθρωτικές αλλαγές και για την ουσιαστική σύγκλιση.
Το ίδιο έγινε και με την Ολυμπιακή Αεροπορία. Η Ολυμπιακή Αεροπορία απαξιώθηκε με δική σας ευθύνη. Ποτέ δεν θελήσατε να κάνετε ιδιωτικοποίηση της Ολυμπιακής. Μέσα σ' αυτήν την Αίθουσα συζητούσαμε μέρες και μέρες για το μεγάλο αυτό θέμα. Σας είχαμε πει ποια είναι τα τεράστια προβλήματα. Οδηγηθήκαμε στην πλήρη απαξίωση της εταιρείας. Κανείς δεν ενδιαφέρεται για την εταιρεία αυτήν τη στιγμή. Κανείς! Το φιάσκο, το οποίο γνωρίσαμε, το ξέρετε όλοι.
Και έρχομαι στα ναυπηγεία. Το ίδιο ακριβώς πρόβλημα αντιμετωπίζουμε στα ναυπηγεία. Αλλά εδώ στο θέμα των ναυπηγείων υπάρχουν και άλλα ζητήματα. Γιατί τα ερωτήματα τα οποία πλανώνται σχετικά με το θέμα των Ναυπηγείων Σκαραμαγκά είναι αμείλικτα και οι σκιές οι οποίες υπάρχουν είναι τεράστιες και πολύ βαριές. Και ξεκινώ από ορισμένες από αυτές.
Πρώτα πρώτα το χρονοδιάγραμμα. Θα μπορέσει κάποτε, κύριε Υπουργέ, η Κυβέρνηση Σημίτη να σταθεί συνεπής σε ένα στοιχειώδες χρονοδιάγραμμα εκείνων τα οποία λέει; Από πότε ξεκίνησε αυτή η ιστορία; Πόσες φορές δεσμευθήκατε ως Κυβέρνηση -όχι εσείς ως Υπουργός, γιατί δεν ήσασταν τότε, οι προκάτοχοί σας- για το θέμα αυτό, ότι η ιστορία των Ναυπηγείων Σκαραμαγκά θα τελειώσει; Και τώρα ακόμη που μιλάμε -το ξέρετε άλλωστε- τυπικά το θέμα αυτό δεν έχει τελειώσει. Το χρονοδιάγραμμα ουδέποτε το τηρήσατε. Και το χρονοδιάγραμμα έχει σημασία, γιατί όσο περνάει ο καιρός, όπως έχει συμβεί και με την Ολυμπιακή Αεροπορία, μέσα από τις γραφειοκρατικές κι αδιαφανείς διαδικασίες τις οποίες έχουμε μπροστά μας, απαξιώνεται έτι περαιτέρω το ίδιο το ναυπηγείο. 
Ρωτάμε λοιπόν: Γιατί αυτή η κατάσταση σε ό,τι αφορά το χρονοδιάγραμμα; Κανένας δεν ευθύνεται γι' αυτό; 
Ερώτημα δεύτερο, σε ό,τι αφορά την απαξίωση γενικά των ναυπηγείων. Η κατάσταση, κύριε Υπουργέ, γνωρίζετε ποια ήταν το 1995. Η δική σας Κυβέρνηση τότε έρχεται και επιλέγει, σε ό,τι αφορά την ιδιωτικοποίηση της εταιρείας, το περίφημο σχήμα: 51% η ΕΤΒΑ, 49% οι εργαζόμενοι. Αναλαμβάνετε την ευθύνη ως Κυβέρνηση, η οποία υποτίθεται ότι είναι σοβαρή και σχεδιάζει το μέλλον, ότι αυτό το σχήμα θα πετύχει. Κι όμως αυτό το σχήμα αποτυγχάνει πλήρως. Και μη μου πείτε αυτό που είπατε προηγουμένως, ότι κατάφερε η εταιρεία να λειτουργήσει από το 1995 ως σήμερα χάρη σ' αυτό το σχήμα. Γιατί το κόστος για να λειτουργήσει με αυτό το σχήμα ήταν τεράστιο, αφού φθάσαμε στο σημείο της πλήρους απαξίωσης της εταιρείας. Αν είναι να μου λέτε ότι κρατήσατε την εταιρεία ανοικτή με αυτό το κόστος και είστε υπερήφανοι γι' αυτό, τότε από εκεί και πέρα σας επαναλαμβάνω ότι η πολιτική σας είναι επικίνδυνη για τον τόπο, για την εθνική οικονομία. Είναι το ίδιο που λέτε για την Ολυμπιακή Αεροπορία: Ότι, δηλαδή, κρατήσατε ανοικτή την Ολυμπιακή Αεροπορία. Ποια Ολυμπιακή Αεροπορία; Εκείνη που αυτήν τη στιγμή δεν την θέλει κανείς; Εκείνη που τούτη την ώρα δεν μπορεί να επιβιώσει;
Δηλαδή, τι μας λέτε; Παρατείνετε τεχνητά τη ζωή των επιχειρήσεων με οποιοδήποτε κόστος και όταν έρχεται η ώρα λέτε ότι από εκεί και πέρα "δεν μπορώ να κάνω τίποτα". Μοιάζετε με εκείνον τον γιατρό που έχει διασωληνώσει τον ασθενή, ξέρει ότι δεν μπορεί να του κάνει τίποτα και κάποια στιγμή θα τραβήξει τα σωληνάκια. Αυτή είναι η λογική σας; Έτσι εννοείτε τις αποκρατικοποιήσεις και τις ιδιωτικοποιήσεις; Παρατείνετε τον επιθανάτιο ρόγχο των επιχειρήσεων και νομίζετε ότι με αυτόν τον τρόπο πορεύεται η ελληνική οικονομία και με τον τρόπο αυτό διαμορφώνονται οι συνθήκες σύγκλισης, διαρθρωτικών αλλαγών και αποκρατικοποιήσεων και ιδιωτικοποιήσεων; 
Το 1995, όταν επιλέγατε αυτό το σχήμα, για το οποίο λέτε ότι είστε υπερήφανοι, αποτιμήσατε εσείς -και τα στοιχεία είναι δικά σας- την αξία της εταιρείας σε 17,35 δισεκατομμύρια δραχμές. Και σήμερα πουλάτε την εταιρεία αποτιμώντας την αξία της σε 2 δισεκατομμύρια. Και το ερώτημα είναι: Από 17 δισεκατομμύρια το 1995 πήγε στα 2 δισεκατομμύρια το 2002. Αυτή είναι η πορεία της εταιρείας; Δηλαδή την κρατήσατε απαξιώνοντάς την, την οδηγήσατε στο μηδέν και είστε υπερήφανοι γι' αυτή την πορεία και λέτε ότι εξασφαλίσατε τη βιωσιμότητά της; 
Είπατε και κάτι άλλο. Είπατε ότι με τον τρόπο αυτό εξασφαλίσατε τους εργαζομένους και ότι αυτή ήταν η τακτική σας γενικότερα. Σας είπε ο κ. Μητσοτάκης πριν κάτι, το οποίο νομίζω ότι δεν φροντίσατε να το λάβετε σοβαρά υπόψη ή δεν μπορείτε να απαντήσετε. 
Όταν απαξιώνετε τις εταιρείες και τις πάτε για κλείσιμο και απλώς και μόνο παρατείνετε την απασχόληση των εργαζομένων για ένα ορισμένο χρονικό διάστημα, είναι πολιτική αυτό; Δηλαδή, απλώς επιβραδύνετε το χρόνο στον οποίο θα βγουν στην ανεργία; Αυτή είναι η λογική σας; Αυτό είναι το "ιδεώδες" της Κυβέρνησης Σημίτη; Το ιδεώδες δεν είναι δηλαδή να δημιουργούμε θέσεις εργασίας που υπάρχουν στο διηνεκές και αφορούν και τους νυν και τους μέλλοντες εργαζομένους, αλλά το ιδανικό είναι πώς θα μπορέσουμε για τους εργαζομένους που υπάρχουν σήμερα απλώς και μόνο να παρατείνουμε την αγωνία μέχρι να φθάσουν στην ανεργία, χωρίς βεβαίως να υπάρχει μέλλον για άλλους; 
Αυτό δεν κάνατε -και σας το τόνισε ο κ. Μητσοτάκης προηγουμένως- με το θέμα της "PIRELLI" στην Πάτρα; Γιατί η Πάτρα βρίσκεται εκεί που βρίσκεται; Διότι με τον τρόπο αυτόν τους οδηγήσατε στην ανεργία. Το "επίτευγμα" των Κυβερνήσεων Σημίτη είναι αυτό: Ότι ουδέποτε είχε η Ελλάδα το ποσοστό ανεργίας το οποίο υπάρχει σήμερα, διότι αυτήν την τακτική την είχατε πάντοτε. Η τακτική σας ήταν συγκεκριμένη προς αυτήν την κατεύθυνση πάντοτε και η ίδια είναι και τώρα. Δήθεν ασχολείστε με τους εργαζομένους, αλλά ποιους εργαζομένους; Εκείνους που εργάζονται τώρα και απλώς ανήκαν στο δικό σας συνδικαλιστικό χώρο. Είναι λογική σοβαρότητας κυβέρνησης αυτή; Φυσικά σε καμία περίπτωση. 
Αλλά υπάρχει και κάτι άλλο, το οποίο οφείλω να τονίσω. Το μεγάλο ερωτηματικό που πλανάται σε όλη αυτήν την ιστορία είναι το εξής. Από 17,5 περίπου δισεκατομμύρια πήγε στα δύο δισεκατομμύρια η αξία της εταιρείας. Αλλά δεν είναι μόνον αυτό. Εκείνοι που την αγοράζουν με δύο δισεκατομμύρια έχουν εξασφαλίσει προηγουμένως προμήθειες σε ό,τι αφορά το Πολεμικό Ναυτικό, αλλά και τον ΟΣΕ ενός τεράστιου ύψους. Μόνο για το Πολεμικό Ναυτικό -και το νούμερο αυτό δεν διαψεύστηκε ποτέ- οι προμήθειες αγγίζουν το 1,5 τρισεκατομμύριο δραχμές.
Το ερώτημα είναι το εξής: Είναι σοβαρή κατάσταση και λέτε σοβαρά ότι είστε υπερήφανοι για μία πώληση ενός φορέα τον οποίο τον αγοράζει κάποιος δύο δισεκατομμύρια και έχει πάρει προμήθειες αυτού του ύψους; 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Μα, δεν είναι έτσι. Αφού ξέρετε πόσα είναι αυτά τα ποσά, είναι παραπάνω. 
ΠΡΟΚΟΠΗΣ ΠΑΥΛΟΠΟΥΛΟΣ: Το ερώτημα, λοιπόν, είναι: Δεν θα δώσει κανείς εξήγηση γι' αυτό; Και μάλιστα προμήθειες που, αφού τις παίρνει ο αγοραστής -παρακαλώ- τις διαπραγματεύεται για να μπορέσει να ενισχύσει τη δική του οικονομική θέση σε ό,τι αφορά είτε την εξαγορά του είτε τη συγχώνευσή του ή τη συμμετοχή του σε ένα άλλο μετοχικό κεφάλαιο. Δηλαδή, όχι μόνο δεν κερδίζει η Ελλάδα για τα ναυπηγεία, αλλά εκείνος ο οποίος θα είναι ο μελλοντικός αγοραστής χρησιμοποιεί τη δεσπόζουσα θέση μέσα από προμήθειες του ελληνικού δημοσίου και αφορούν το Πολεμικό Ναυτικό, για να μπορέσει να ενισχύσει τη θέση του. Δηλαδή, στην πραγματικότητα και το ναυπηγείο απαξιώνεται και εκείνος που το αγοράζει κερδίζει. 
Ποιος ευθύνεται γι' αυτό; Ποιος ευθύνεται και για τη μείωση της αξίας των ναυπηγείων και για τη φαλκίδευση γενικότερα των προμηθειών, που όπως τονίστηκε είναι υπέρογκες;
Τελικά αυτό τι αποδεικνύει; Αποδεικνύει ποια είναι η λογική σας στο θέμα των αποκρατικοποιήσεων και των ιδιωτικοποιήσεων. Δεν σας αρέσει η λέξη -την οποία εσείς χρησιμοποιούσατε παλιά, αλλά τότε δεν ταίριαζε, ταιριάζει τώρα- "ξεπούλημα". Η λέξη τώρα ταιριάζει. Όχι όταν τη λέγατε, γιατί σας είπα ότι το 1990-1993 ήταν τα πρώτα βήματα απελευθέρωσης της ελληνικής οικονομίας από τα δεσμά ενός τεράστιου γραφειοκρατικού, κομματικού και αδιαφανούς δημόσιου τομέα.
Έγιναν τότε οι πρώτες προσπάθειες και πέτυχαν εκείνες οι προσπάθειες. Και αντί να αποτελέσουν οδηγό για ό,τι κάνετε και σήμερα, ακόμα περιπλανιέστε στους διαδρόμους του τριτοκοσμικού παρελθόντος. Δεν καταλάβατε ποτέ τι θα πει φιλελεύθερη οικονομία και φυσικά υγιής ανταγωνισμός. Και αφού δεν καταλάβατε, πως είναι δυνατόν από δω και πέρα να πορευτείτε διαφορετικά; 
Σας λέμε, λοιπόν, ότι στη συγκεκριμένη περίπτωση του Ναυπηγείου Σκαραμαγκά, όχι απλώς και μόνο δεν κερδίζει η ελληνική οικονομία και οι Έλληνες εργαζόμενοι, αλλά στην πραγματικότητα δίνουμε δωρεάν ή αν θέλετε δίνουμε και από πάνω, για να πάρει κάποιος ένα ναυπηγείο, το οποίο, όπως πάνε τα πράγματα, όχι μόνο δεν θα είναι βιώσιμο, αλλά στην πραγματικότητα θα είναι ένα όνειδος και για την εθνική οικονομία και για το μέλλον των ιδιωτικοποιήσεων και των αποκρατικοποιήσεων.
Εμείς σας το λέμε από τώρα. Γιατί, βεβαίως, το ζήτημα της οριστικής διατύπωσης, αλλά ταυτοχρόνως και της οριστικής έναρξης ισχύος της σύμβασης δεν έχει λυθεί ακόμα. Όταν θα έρθει η ώρα, το θέμα της σύμβασης θα το "ξεσκονίσουμε" στη Βουλή των Ελλήνων. Δεν θα μείνει καμία πτυχή αυτής της σύμβασης, την οποία να μην αναλύσουμε και σε ό,τι αφορά τους όρους με τους οποίους συνάπτεται και σε ό,τι αφορά την προνομιακή μεταχείριση εκείνων οι οποίοι θα είναι οι αγοραστές. Είτε μέσα στην Αίθουσα αυτή είτε στις αρμόδιες Διαρκείς Επιτροπές, εμείς θα κάνουμε τον έλεγχο ο οποίος αρμόζει. Και θα είναι έλεγχος, όχι μόνο για τη διαφάνεια -που ούτως ή να άλλως πρέπει να υπάρχει- αλλά και για να καταπολεμηθεί η αναποτελεσματικότητα σε ό,τι αφορά την πορεία των ιδιωτικοποιήσεων και των αποκρατικοποιήσεων.
Γιατί βρισκόμαστε, κυρία Πρόεδρε, κυρίες και κύριοι συνάδελφοι, σε ένα σημαντικό σταυροδρόμι. Τώρα δίνουμε εξετάσεις γενικότερα. Ό,τι λάθος γίνεται από δω και πέρα επιβαρύνει γεωμετρικά την ελληνική πραγματικότητα.
Γι' αυτό θα είμαστε πολύ περισσότερο κοντά στον κοινοβουλευτικό έλεγχο, θα είναι πολύ στενότερος ο κοινοβουλευτικός έλεγχος. Γιατί, όπως ελπίζουμε εμείς, σύμφωνα με τη βούληση του ελληνικού λαού -χωρίς να προκαταλαμβάνει κανείς τίποτα- ως αυριανή κυβέρνηση θέλουμε να ξέρουμε τι συμβαίνει στον τόπο. Τι είναι εκείνο το οποίο παραλαμβάνουμε, τι είναι εκείνο το οποίο πρέπει να διορθώσουμε, εφόσον φυσικά είναι δυνατόν να διορθωθεί. 
Γι' αυτό δεν είναι θέμα υψώσης αντιπολιτευτικών τόνων, αλλά είναι καθαρά θέμα άσκησης κοινοβουλευτικού ελέγχου. Για να περισωθεί το δημόσιο συμφέρον και, βεβαίως, το μέλλον της ελληνικής οικονομίας. Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλευτικός Εκπρόσωπος του ΠΑΣΟΚ κ. Καστανίδης έχει το λόγο.
ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, κυρίες και κύριοι συνάδελφοι, παρακολούθησα με πολλή προσοχή όλους τους ομιλητές συναδέλφους από την πλευρά της Αξιωματικής Αντιπολίτευσης. Άκουσα ομολογώ βαρύτατους χαρακτηρισμούς για το ΠΑΣΟΚ και την πολιτική του οι οποίοι όχι μόνο δεν ανταποκρίνονται στην αλήθεια, αλλά θίγουν βάναυσα την αλήθεια. 
Θα ήθελα να ξεκινήσω από μερικές γενικές διαπιστώσεις, τις οποίες έκανε ο Κοινοβουλευτικός Εκπρόσωπος της Νέας Δημοκρατίας. Είπατε ότι ένα από τα "χαρίσματα" του ΠΑΣΟΚ είναι να διαμορφώνει μια εικονική πραγματικότητα. 
ΠΡΟΚΟΠΗΣ ΠΑΥΛΟΠΟΥΛΟΣ: Της παλιάς φρουράς, όχι της τωρινής. Οι εκσυγχρονιστές δεν είναι έτσι. 
ΧΑΡΑΛΑΜΠΟΣ ΚΑΣΤΑΝΙΔΗΣ: Ωραία, όπως θέλετε κάντε εσείς τις διακρίσεις. Δεν με πειράζει αυτό το πράγμα. Δεν γνωρίζω σε ποιους ακριβώς αναφέρεστε και δεν με ενδιαφέρει αυτό το πράγμα, κύριε Παυλόπουλε. Ισχυρίζεσθε όμως ότι η εικονική πραγματικότητα είναι τελικά μια χαρισματική δυνατότητα του ΠΑΣΟΚ, η οποία προφανώς ξεγελά τον ελληνικό λαό και δι' αυτού του τρόπου κερδίζει τις εκλογές. 
ΠΡΟΚΟΠΗΣ ΠΑΥΛΟΠΟΥΛΟΣ: Δεν είπα έτσι. 
ΧΑΡΑΛΑΜΠΟΣ ΚΑΣΤΑΝΙΔΗΣ: Αφήστε με να μιλήσω. Θα προσέξατε ότι με πολύ μεγάλη προσοχή σας παρακολούθησα. Έχετε αυτό το μειονέκτημα όλοι σας της Νέας Δημοκρατίας να διακόπτετε, ενώ κανείς δεν διακόπτει εσάς. 
Οφείλετε να αναγνωρίσετε τα εξής πράγματα, κυρίες και κύριοι συνάδελφοι. Ή δεν είστε τόσο ικανοί εσείς να απαντάτε στα τεχνάσματα του ΠΑΣΟΚ, οπότε ορθά επιλέγει ο ελληνικός λαός το ΠΑΣΟΚ, φανερής ούσης της δικής σας ανικανότητας, ή σε διαφορετική περίπτωση έχετε μεν εσείς την ικανότητα, αλλά υποθέτετε ότι δεν έχει την επαρκή ευφυΐα ο ελληνικός λαός για να κατανοήσει τις δικές σας δυνατότητες. 
Διαλέξτε ποιο από τα δύο προσβλητικά για εσάς ή για τον ελληνικό λαό επιχειρήματα θα επιλέξετε. Αυτό το οποίο συμβαίνει πολύ απλά είναι ότι έχει διαυγή κριτήρια ο ελληνικός λαός, αντιλαμβάνεται και γι' αυτό το λόγο ορθά επιλέγει. 
Δεύτερον, ισχυρίζεστε συχνά-πυκνά ότι η πρόοδος της χώρας είναι και αυτή ένα τέχνασμα όπως έγινε με την ένταξη στην Οικονομική και Νομισματική Ένωση.
Δεν έχετε κανένα λόγο να υποτιμάτε τις επιτυχίες της χώρας. Αυτό δεν κάνει καλό σε κανένα. Ουδέποτε το ΠΑΣΟΚ ισχυρίστηκε, στην προσπάθειά του να εντάξει τη χώρα στην Οικονομική και Νομισματική Ένωση, ότι επιτυγχάνει ταυτόχρονα σημαντικά αποτελέσματα στην πραγματική οικονομική και κοινωνική σύγκλιση. Ο ισχυρισμός της Κυβέρνησης, μετά την επιτυχία της χώρας να ενταχθούμε στην Οικονομική και Νομισματική Ένωση, είναι ότι τώρα απαιτείται μία μακρά προσπάθεια για την πραγματική σύγκλιση.
Όπως εγώ δεν υποτιμώ και κανένας από το ΠΑΣΟΚ ιστορικά δεν το έχει πράξει, να υποτιμήσει δηλαδή τη συνάντηση της χώρας με την τότε ΕΟΚ, το 1980, κατά τον ίδιο τρόπο δεν θα πρέπει να υποτιμήσετε από την πλευρά σας την επιτυχία της χώρας να ενταχθεί στην Οικονομική και Νομισματική Ένωση.
Για να σας δείξω τις αντιφάσεις των συναδέλφων της Νέας Δημοκρατίας που επεσήμανα στις τοποθετήσεις τους, σας λέγω το εξής: Ο μεν κ. Παπαθανασίου ισχυρίστηκε ότι κακώς η Κυβέρνηση του ΠΑΣΟΚ, για να εξασφαλίσει λίγες θέσεις εργασίας πριν από μερικά χρόνια, έδωσε τη δυνατότητα στους εργαζομένους να συμμετέχουν κατά 49% στο κεφάλαιο των ναυπηγείων Σκαραμαγκά. Ο δε κ. Πάνος Παναγιωτόπουλος την ίδια στιγμή, αγωνιών προφανώς όχι απλώς για τις εργασιακές σχέσεις και τα εργασιακά δικαιώματα των ανθρώπων που υπηρετούν στη συγκεκριμένη επιχείρηση, αλλά και για την οικονομική τους ευεξία ερωτούσε έμπλεος αγωνίας την Κυβέρνηση: Τι θα κάνετε για τους εργαζομένους, οι οποίοι υπολείπονται κατά 20%, ως προς τις αποδοχές τους, σε σχέση με τους άλλους εργαζομένους και κατά 30% με 40% συγκριτικά με τις αποδοχές των Ευρωπαίων συναδέλφων τους; 
Υπάρχουν κατά κάποιο τρόπο δύο γραμμές σε μία συσκευασία. Ο ένας συνάδελφός σας ισχυρίζεται ότι κακώς προστατεύτηκε το εργασιακό δικαίωμα συγκεκριμένης κατηγορίας εργαζομένων. Ο δε άλλος συνάδελφός σας υπερακοντίζει σε κοινωνική ευαισθησία και ισχυρίζεται ότι πρέπει να εξασφαλίσουμε ακόμα μεγαλύτερες αποδοχές. Ποια γραμμή επιλέγετε;
Διέκρινα επίσης μία θυμηδία από την πλευρά των συναδέλφων της Αριστεράς, όταν επικαλέστηκε την Οικουμενική Κυβέρνηση ο κ. Μητσοτάκης. Προφανώς δεν αποδέχονται την πληροφορία που μας έδωσε λίγο πριν ο κ. Μητσοτάκης, σύμφωνα με την οποία η αριστερά τότε εξέφρασε την επιφύλαξή της για τις αυξημένες αποζημιώσεις που ο κ. Μητσοτάκης έδιδε στους απολυμένους των προβληματικών επιχειρήσεων.
Αν όλες οι αλήθειες, τις οποίες επικαλείστε, είναι τόσο όμοιες με την αλήθεια που προηγουμένως αποκάλυψε ο επίτιμος Πρόεδρος της Νέας Δημοκρατίας, ξεσηκώνοντας την αντίδραση των συναδέλφων του ενιαίου τότε Συνασπισμού, αναρωτιέμαι τότε ποια μορφή έχει η ανακρίβεια.
Έρχομαι τώρα στην αλήθεια που αφορά το αντικείμενο της επερώτησης δηλαδή τα Ναυπηγεία Σκαραμαγκά. Πώς μπορεί να γίνει κατανοητό ένα πράγμα; Δεν υπάρχει, σας διαβεβαιώνει η Κυβέρνηση, καμία εξωσυμβατική διαπραγμάτευση μετά τη μονογραφή της σχετικής συμφωνίας. Υπάρχει άλλος τρόπος να σας διαβεβαιώσει, πλην του λόγου της, η Κυβέρνηση ότι συμβαίνει αυτό; Σας ρωτώ : Δεν αντιλαμβάνεστε ότι είναι απολύτως σαφής η δέσμευση από την Κυβέρνηση πως μετά τη μονογραφή της συμφωνίας δεν υπάρχει κανένα εξωσυμβατικό αντικείμενο διαπραγμάτευσης; Ό,τι συμφωνήθηκε, δηλώνει η Κυβέρνηση με τον πιο κατηγορηματικό τρόπο, συμφωνήθηκε προ της μονογραφής της σχετικής συμβάσεως.
Δεύτερον, ισχυρίζεστε ότι είναι εξευτελιστική η πώληση των Ναυπηγείων Σκαραμαγκά έναντι τιμήματος 2 δισεκατομμυρίων δραχμών, ενώ, λέτε, ότι πριν από μερικά χρόνια η αποτίμηση της αξίας τους ήταν στο ύψος των 17 δισεκατομμυρίων δραχμών.
Λησμονείτε αυτό που με σαφήνεια ειπώθηκε προηγουμένως και το οποίο κωδικοποιώ: Δύο δισεκατομμύρια είναι η τιμή πωλήσεως συν 15 δισεκατομμύρια η αύξηση του μετοχικού κεφαλαίου.
(Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ )
Κύριοι συνάδελφοι, η αύξηση του μετοχικού κεφαλαίου δεν είναι χρήματα του ελληνικού δημοσίου, είναι χρήματα του νέου μετόχου. Αυτός προσφέρει άλλα 15 δισεκατομμύρια αυξάνοντας το μετοχικό κεφάλαιο.
ΠΑΝΑΓΙΩΤΗΣ ΛΑΦΑΖΑΝΗΣ: Ουδεμία σχέση. 
ΧΑΡΑΛΑΜΠΟΣ ΚΑΣΤΑΝΙΔΗΣ: Ουδεμία σχέση; Η αύξηση του μετοχικού κεφαλαίου γίνεται από ποιον; 
ΠΑΝΑΓΙΩΤΗΣ ΛΑΦΑΖΑΝΗΣ: Όταν αγοράζεις κάτι, το αγοράζεις. Από κει και πέρα…
ΧΑΡΑΛΑΜΠΟΣ ΚΑΣΤΑΝΙΔΗΣ: Δεν έχω τελειώσει. Μέσα στη συμφωνία αγοράς είναι, κύριε Λαφαζάνη, η αύξηση του μετοχικού κεφαλαίου. 
ΠΑΝΑΓΙΩΤΗΣ ΛΑΦΑΖΑΝΗΣ: Το δημόσιο τι εισπράττει;
ΧΑΡΑΛΑΜΠΟΣ ΚΑΣΤΑΝΙΔΗΣ: Και προσθέτω, γιατί δεν έχω ολοκληρώσει ακόμη…
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Στην προκήρυξη περιλαμβανόταν. 
ΧΑΡΑΛΑΜΠΟΣ ΚΑΣΤΑΝΙΔΗΣ: Ακριβώς, στην προκήρυξη και στη συμφωνία.
Πέραν, λοιπόν, αυτού, ο νέος μέτοχος αναλαμβάνει και όλες τις υποχρεώσεις. Μόνο για το 2001 οι υποχρεώσεις, τις οποίες αναλαμβάνει η HDW είναι 11 δισεκατομμύρια δραχμές. Το σύνολο δε των υποχρεώσεων, η εκτίμηση είναι, όπως σας είπε ο Υπουργός Ανάπτυξης, ότι ανέρχεται μεταξύ 40 και 50 δισεκατομμυρίων. Εγώ εκτιμώ ότι είναι γύρω στα 40 δισεκατομμύρια. Άρα, λοιπόν, αυτό που εισφέρει ο νέος μέτοχος με την αγορά είναι, πέραν των 2 δισεκατομμυρίων, η αύξηση του μετοχικού κεφαλαίου και οι αναληφθείσες υποχρεώσεις ύψους40 δισεκατομμυρίων δραχμών. 
Τώρα, είπε ο κ. Μητσοτάκης και το υπαινίχθηκε και κάποιος εκ των συναδέλφων που επερώτησαν, ότι δεν θα έπρεπε να γίνει η συμφωνία προ μερικών ετών, όπως έγινε και δόθηκε τότε, κακώς, η δυνατότητα συμμετοχής με 49% των εργαζομένων. Ειπώθηκε ότι ήταν μία συμφωνία με κοινωνικό κυρίως περιεχόμενο και όχι με οικονομικό. 
Εγώ, αν θέλετε, μπορώ να δεχθώ τις επιφυλάξεις για την οικονομική αποτελεσματικότητα της τότε συμφωνίας. Αλλά τελικά δεν είναι δυνατόν όσοι επερωτούν να διεκδικούν ταυτοχρόνως και κοινωνική ευαισθησία και οικονομική αποτελεσματικότητα και αναδιάρθρωση όλης της αγοράς με απελευθέρωση διαφόρων τομέων της. Θα πρέπει κάποια στιγμή να διαλέξουμε ποια είναι η προτεραιότητα. Εκείνη τη στιγμή η Κυβέρνηση επέλεξε ως προτεραιότητα τη διασφάλιση του εργασιακού δικαιώματος της συγκεκριμένης κατηγορίας των εργαζομένων. Θέλετε να το κρίνετε, έχει καλώς, αλλά μην ζητάτε ταυτοχρόνως όλα αυτά τα οποία δεν μπορείτε να τα τηρήσετε, όχι στην πράξη, ούτε καν στους λόγους.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σκυλλάκος έχει το λόγο.
ΑΝΤΩΝΗΣ ΣΚΥΛΛΑΚΟΣ: Για το θέμα των ναυπηγείων, όπως και για ανάλογες ιδιωτικοποιήσεις κρατικών επιχειρήσεων, υπάρχουν δύο φιλοσοφίες, δύο δρόμοι. Η δική μας άποψη είναι ότι οι στρατηγικής σημασίας επιχειρήσεις, θα έπρεπε να είναι εκσυγχρονισμένες και σωστότερα οργανωμένες, να μείνουν στο δημόσιο και ειδικά για τα ναυπηγεία θα έπρεπε να υπάρξει ένας ενιαίος φορέας ναυπηγικής βιομηχανίας, διότι αυτό θα υπηρετούσε καλύτερα τα συμφέροντα τα ελληνικά, θα υπηρετούσε την προοπτική της ανάπτυξης. 
Την τεχνογνωσία θα την έχει ο Γερμανός ή και ο Αμερικάνος μαζί. Το ελληνικό δημόσιο, το ελληνικό κράτος και γενικά η Ελλάδα δεν έχουν να κερδίσουν τίποτα από μεταφορά τεχνογνωσίας που θα κάνει μία ιδιωτική επιχείρηση και η δική μας άποψη είναι τα ναυπηγεία να μείνουν κρατικά. Υπηρετεί και έναν άλλο στόχο, το στόχο της ασφάλειας. Εξέλιπαν οι εθνικοί κίνδυνοι, δεν υπάρχουν; Και όταν χρειαζόμαστε για το Πολεμικό μας Ναυτικό ή γενικά για τις Ένοπλες Δυνάμεις κάποιες επιχειρήσεις που να είναι στα χέρια του δημοσίου, εδώ θα βρίσκονται στα χέρια των Γερμανών ή των Αμερικανών; Η δική μας λογική υπηρετεί τα συμφέροντα των εργαζομένων και τα δικαιώματά τους, τα οποία καταρρακώθηκαν, κατεδαφίστηκαν όλα αυτά τα χρόνια.
Υπάρχει και η άλλη λογική, η λογική των ιδιωτικοποιήσεων. Ήταν υποστηρικτής καθαρά από χρόνια και με συνέπεια η Νέα Δημοκρατία σε αυτήν τη λογική, προσχώρησε σταδιακά, αλλά σταθερά και το ΠΑΣΟΚ στην ίδια λογική. Η λογική των ιδιωτικοποιήσεων βεβαίως μπορεί να δώσει κέρδη σε κάποιες ντόπιες ή ξένες ιδιωτικές επιχειρήσεις, αλλά δεν έχει να κερδίσει τίποτε ούτε ο Έλληνας εργαζόμενος ούτε το ελληνικό κράτος.
Την απάντηση στο ζήτημα του τι γίνεται με την εθνική μας ασφάλεια και τι κλειδιά θα έχουμε στα χέρια μας, για να εξασφαλίσουμε αυτήν την εθνική ασφάλεια, δεν την άκουσα ούτε από την Κυβέρνηση ούτε από την πλευρά της Νέας Δημοκρατίας, όταν τα κλειδιά θα βρίσκονται στα χέρια των Γερμανών και των Αμερικάνων. Η διαφορά ανάμεσα στα δύο κόμματα, που έχουν πλέον προσχωρήσει στην ίδια λογική, είναι στη μεθόδευση της ιδιωτικοποίησης. 
Η μεθόδευση οδήγησε το ΠΑΣΟΚ να κάνει ελιγμούς, γιατί έχει διαφορετική κοινωνική βάση απ' ό,τι έχει η Νέα Δημοκρατία. Με άλλες αντιλήψεις είχαν διαπαιδαγωγηθεί. Εφάρμοσε την κοροϊδία, την απάτη του 51% και του 49%, οδηγώντας εκεί που οδήγησε. Σ' αυτά τα χρόνια έχασαν οι εργαζόμενοι κάθε δικαίωμα και από άποψη εισοδήματος πολλοί εργάζονται ως τριμηνίτες με πολλαπλές ειδικότητες, με δελτία παροχής υπηρεσιών ή ως επινοικιαζόμενοι εργάτες, ανασφάλιστοι, "μαύρης" εργασίας εργάτες στα κρατικά ναυπηγεία, με την ευθύνη του ΠΑΣΟΚ και της Νέας Δημοκρατίας, της ΠΑΣΚΕ και της ΔΑΚΕ, που "λύνουν και δένουν" εκεί μέσα από κοινού, ακόμα και σε προσλήψεις.
Φτάσαμε, λοιπόν, σε ένα οριακό σημείο και τώρα δικαιολογημένα λέει το ΠΑΣΟΚ ότι χρειαζόταν αυτό το στάδιο του 49% και του 51% -έχουν γίνει δηλώσεις- για να ωριμάσει και στην κοινή γνώμη και στους εργαζόμενους η ανάγκη να ξεπουληθούν, να ιδιωτικοποιηθούν τα ναυπηγεία. Υπάρχει διαφορά τακτικής. "Μία κι έξω" λένε ο κ. Μητσοτάκης και η Νέα Δημοκρατία και να μη λογαριάσουμε το πολιτικό κόστος και τις αντιδράσεις των εργαζομένων. Αυτά τα υπολογίζει το ΠΑΣΟΚ και αλλάζει τη μέθοδο, καθυστερεί με αργότερους ρυθμούς, αλλά με μεγαλύτερες συναινέσεις. Αυτή είναι η διαφορά σας.
Τώρα, ας περάσουμε στο "διά ταύτα". Η διαφορά που υπήρξε, η κριτική της Νέας Δημοκρατίας και η αντιπαλότητα με το ΠΑΣΟΚ ήταν στο τίμημα. Εμείς δεν παίζουμε με το τίμημα, εμείς δεν λέμε "ναι, να πουληθεί μία εταιρεία", ακόμα και αν ήταν καλό το τίμημα. Μία κρατική εταιρεία δεν μπορεί να πουλιέται με μεγαλύτερο ή μικρότερο αντάλλαγμα. 
Αλλά, ας έλθω και σε αυτό το τίμημα που λέτε. Έχουν βάση αυτά που λέει το ΠΑΣΟΚ, διότι θυμάμαι τον κ. Ανδριανόπουλο, ως Υπουργό της κυβέρνησης της Νέας Δημοκρατίας, που σε ανάλογες πωλήσεις και προσπάθειες ιδιωτικοποιήσεων όπου γινόταν κουβέντα για το τίμημα έλεγε ότι το τίμημα καθορίζεται από την αγορά. Μπορεί να είναι και μία δραχμή και να σκεφθείτε ότι ο κ. Ανδριανόπουλος εκπροσωπούσε τη Νέα Δημοκρατία. Αυτή είναι η νεοφιλελεύθερη άποψη. Όχι ότι εμείς είμαστε ικανοποιημένοι απ' αυτό το τίμημα. Βεβαίως ελέγχεται η Κυβέρνηση και γι' αυτό το τίμημα, αλλά δεν είναι αυτό το κύριο ζήτημα.
Δεύτερο θέμα: Δεν κατάλαβα καλά. Οι Γερμανοί και όποιοι άλλοι αγοραστές θέλουν και "προίκα". Και η "προίκα" είναι οι παραγγελίες από το Ναυτικό. Εσείς, η Νέα Δημοκρατία, τι λέτε; Το ΠΑΣΟΚ λέει "δίνω αυτήν την προίκα". Αυτή είναι η λογική. Η Νέα Δημοκρατία τι λέει; Θα μπορούσε να πουλήσει την επιχείρηση χωρίς "προίκα" από το κράτος; Ποια μεγάλη επιχείρηση, ντόπια ή ξένη, στήθηκε στα πόδια της και κερδοφόρησε χωρίς τη στήριξη του κράτους; Πάντα έτσι γινόταν και αυτό θα συνεχίσει να γίνεται. Τα υπόλοιπα είναι εκ του πονηρού, επικοινωνιακές ανάγκες υπέρ της μιας ή υπέρ της άλλης άποψης.
Τρίτον, στο οποίο δεν μας απαντήσατε. Η Νέα Δημοκρατία παίζει σε δύο ταμπλό με τους εργαζόμενους, όπως λένε μερικοί Βουλευτές και δεν την ενδιαφέρει ποιο θα είναι το κόστος, όπως είπε ο κ. Μητσοτάκης. Ας απολύονταν οι εργαζόμενοι εξαρχής. Δεν άκουσα την άποψη του ΠΑΣΟΚ, της Κυβέρνησης. Τι θα γίνει με τους εργαζόμενους; Προχωράτε στην ιδιωτικοποίηση. Ποια είναι η εξασφάλισή τους;
Γίνεται κουβέντα ότι θα διατηρηθούν από τους δύο χιλιάδες οι χίλιοι τετρακόσιοι. Μέσα στους χίλιους τετρακόσιους εννοείτε και τους τριμηνίτες και τους συμβασιούχους; Ποιος θα είναι ο αριθμός εργαζομένων που θα εξασφαλίζεται. Πρέπει να μας απαντήσετε. 
Επίσης θα ήθελα μια σαφέστερη απάντηση, αν παρά την υπογραφή της όποιας σύμβασης με τους Γερμανούς, είναι στην προοπτική να πάει ενιαία η εταιρεία ή θα κομματιαστεί σε κάποια κομμάτια και θα υπάρξουν περισσότερες από μια εταιρείες. 
Τώρα για τα υπόλοιπα ότι είναι σκανδαλώδης η σύμβαση κλπ σε ποια σύμβαση δεν υπάρχουν οι επιτήδειοι που επιδιώκουν να βγαίνουν ωφελημένοι από αυτές τις συμβάσεις. Με οποιαδήποτε κυβέρνηση και ανεξάρτητα αν ο κάθε Υπουργός είναι σωστός ή μη σωστός αυτά συμβαίνουν. Και το παιχνίδι ποια είναι πιο έντιμη διαχείριση του ΠΑΣΟΚ ή της Νέας Δημοκρατίας, το έχουμε χορτάσει. Δεν είναι εκεί το κύριο ζήτημα. Το σκάνδαλο είναι ότι μία στρατηγικής σημασίας, για την ανάπτυξη, για την τεχνογνωσία, για την ασφάλεια για την εθνική μας άμυνα και για τους εργαζόμενους, επιχείρηση δίνεται στους ιδιώτες. 
Με αυτά τα σχόλια θα περιμένω τη δευτερολογία από την πλευρά της Κυβέρνησης. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Λαφαζάνης έχει το λόγο. 
ΠΑΝΑΓΙΩΤΗΣ ΛΑΦΑΖΑΝΗΣ: Κατ' αρχάς λυπάμαι που δεν είναι ο κύριος Υπουργός εδώ μιας και ήταν σε όλη τη συζήτηση να ακούσει τις απόψεις όλων των Βουλευτών -δεν υποτιμώ την παρουσία του κ. Καλαφάτη, αλλά -νομίζω ότι θα έπρεπε και στα κόμματα της Αριστεράς που τα θυμάστε για άλλες περιστάσεις να παρευρίσκεστε τουλάχιστον να ακούτε τις απόψεις σας. 
Άκουσα τον κύριο Υπουργό να λέει κάτι που είναι αλήθεια. Δεν μπόρεσε να πετύχει την ιδιωτικοποίηση, είπε, η Νέα Δημοκρατία, την πετύχαμε εμείς. Αυτό σας λέμε, κύριε Καλαφάτη. Ακολουθείτε κατά πόδας την πολιτική της Νέας Δημοκρατίας. Είσαστε ένα νέο φιλελεύθερο μεταλλαγμένο κόμμα, όσον αφορά την πολιτική που ακολουθείτε. Η πικρή αλήθεια είναι αυτή. Δεν θα μιλήσω για τις τεράστιες ευθύνες σας, γιατί δεν έχω χρόνο και θα μου έπαιρνε πολύ χρόνο να πω όσα θα έπρεπε να πω γι' αυτό το θέμα. Δεν θα μιλήσω για τις τεράστιες ευθύνες σας στη διαχείριση των ναυπηγείων και το πώς τα καταντήσατε αυτά τα ναυπηγεία για να μπορείτε να τα απαξιώνετε περαιτέρω σήμερα μιλώντας για τα τεράστια ελλείμματά τους. 
Κύριε Υπουργέ, έχετε έναν διευθύνοντα σύμβουλο στα ναυπηγεία, ο οποίος δεν έχει πατήσει ποτέ το πόδι του στα ναυπηγεία. Ο κ. Εμμανουήλ δεν πατάει ποτέ στα ναυπηγεία. Αδιαφορείτε. Τοποθετείτε "ημετέρους" ανθρώπους για να βουλιάξουν τις δημόσιες επιχειρήσεις και μπορώ να σας αναφέρω σωρεία παραδειγμάτων, δεν έχω το χρόνο. Τις αφήνετε να βουλιάζουν και ερχόσαστε ύστερα να τις οικτίρετε, να τις δίνετε μια κλωτσιά, να τις απαξιώνετε και να τις πουλάτε μισοτιμής. Και δεν μιλάμε για οποιαδήποτε επιχείρηση, μιλάμε για επιχείρηση στρατηγικής σημασίας, η οποία συνδέεται με την άμυνα και την ασφάλεια της χώρας μας, την οποία δεν έπρεπε να πωλήσετε και είχατε τη δυνατότητα να την πωλήσετε. Όμως την πωλείτε με τους πλέον χαριστικούς όρους. 
Κύριε Υπουργέ, λυπάμαι που δεν είναι ο κ. Τσοχατζόπουλος εδώ να το ακούσει, κάνετε ένα χαριστικό διαγωνισμό. Ήταν δύο αυτοί οι οποίοι ενδιαφέροντο για να αγοράσουν τα ναυπηγεία. Ο ένας ήταν ο όμιλος Ταβουλάρης και η HDW "FERROSTAHL". Αν θα τα έπαιρνε τα ναυπηγεία ο κ. Ταβουλάρης, ο φερόμενος ως αγοραστής θα είχε το μονοπώλιο των κρατικών μονοπωλιών. Απαράδεκτο, σκανδαλώδες. Επομένως από χέρι έπρεπε να αποκλειστεί, όταν μιλάμε για κρατικές παραγγελίες.
Ο δεύτερος αγοραστής είναι αυτός που παίρνει και τις παραγγελίες. 
Ήταν η πώληση χαριστική από χέρι, απ' αυτούς που προσήλθαν στο διαγωνισμό. 
Δεύτερον, έρχεται ο σύμβουλος και λέει, απαράδεκτες και οι δύο προσφορές. Και οι δύο ήταν της HDW-FΕRROSTAHL. Αυτή ήταν η εισήγησή του. Ήταν παράτυπη, λέει. Την έχω εδώ…
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Την έχω κι εγώ εδώ. Αν θέλετε θα σας τη διαβάσω.
ΠΑΝΑΓΙΩΤΗΣ ΛΑΦΑΖΑΝΗΣ: Μην προσπαθείτε να διαψεύσετε τα αδιάψευστα. Ούτε εγγυητική επιστολή δεν διέθετε. Είναι εκτός των όρων του διαγωνισμού. Αυτή είναι η εισήγηση του συμβούλου για την πώληση. Εσείς όμως προχωρήσατε και δεν φτάνει τις παραγγελίες τις υπερτιμολογημένες των υποβρυχίων που είχε πάρει η HDW. Έρχεσθε μετά και ανακοινώνετε την option του ενός υποβρυχίου και την ανακατασκευή άλλων τεσσάρων υποβρυχίων.
Μας λέτε ότι αυτά τα δύο πράγματα δεν συνδέονται. Εγώ καλοπίστως να το δεχθώ. Σας διαψεύδει όμως η πράξη. Γιατί η πράξη τα συνδέεει αυτά. 
Επομένως πωλείτε τα ναυπηγεία σε αυτόν που θα εκτελέσει τις παραγγελίες των υποβρυχίων, τις οποίες ερχόσαστε να τις δώσετε πανοπροίκι. Δηλαδή έναντι ευτελέστατου τιμήματος παίρνει παραγγελίες η HDW FORRESTAHL πάνω από 1.300.000.000.000. Και το λέτε αυτό πώληση; 
Άκουσα τον κύριο Υπουργό προηγουμένως να λέει ότι ήταν παραπάνω η τιμή, γιατί θα μετεφέρετο η τεχνογνωσία. Τη στιγμή που πωλείτε στην εταιρεία αυτή τα Ναυπηγεία Σκαραμαγκά, δεν υπάρχει μεταφορά τεχνογνωσίας. Επίσης ξέρετε πολύ καλά, κύριε Υπουργέ, ότι ναυπηγεία θα λειτουργήσουν έως ότου ολοκληρωθούν οι παραγγελίες των υποβρυχίων. Μετά τέλειωσαν τα ναυπηγεία. Και γι' αυτό τα παίρνει η HDW. Αυτή είναι η πραγματικότητα. 
Επίσης τεμαχίζετε την εταιρεία. Τι είναι αυτά; Εκ των υστέρων μας είπε ο κύριος Υπουργός, όταν είχε, υποτίθεται για σας, επικυρωθεί η πώληση ότι η πώληση είναι στον αέρα. Δεν ξέρετε σε ποιον πουλάτε τώρα. Εδώ δεν ξέρουν οι άνθρωποι αυτοί που ασχολούνται με αυτές τις εταιρείες τι έχει μεσολαβήσει και σεις βγάλτε συμπεράσματα. 
Άκουσα ότι έγινε συζήτηση και διαπραγμάτευση εκ των υστέρων για τον τεμαχισμό των ναυπηγείων. Και λέτε ότι έχει γίνει και μία συνεργασία, όπου ο κ. Ταβουλάρης θα πάρει, λέει, τις επισκευές κλπ. Δηλαδή, τι πουλήσατε; Πουλήσατε τον κλάδο κατασκευής υποβρυχίων. Τα άλλα θα τα πάρουν οι άλλοι αγοραστές. Για να μη σας πω και το πώς συνδέονται αυτά και με το Πέραμα, την Κυνοσούρα, με την προσπάθεια να κλείσει τελικά η ζώνη, προκειμένου να επωφεληθεί ο νέος κατασκευαστής, που μπαίνει τώρα στα Ναυπηγεία Σκαραμαγά.
Τι πουλήσατε, λοιπόν, τώρα; Πού πάνε οι εταιρείες; Ποια είναι η συμφωνία η οποία έγινε κάτω από το τραπέζι με τον κ. Ταβουλάρη ή και με άλλους, ώστε την εταιρεία να την κάνετε κομματάκια; Γιατί αυτή είναι η λογική. Η BANK ONE, που στην ουσία είναι ο αγοραστής -δεν ξέρω αν υπάρχει και ο όμιλος HDW FORRESTAHL πλέον- και η οποία παρεισέφρησε την τελευταία στιγμή, αυτό κάνει. Κομματιάζει τις επιχειρήσεις που αγοράζει, πωλεί από δω και από κει και προσπαθεί μέσα απ' αυτές τις ανακατατάξεις να αντλήσει υπεραξίες. 
Στο τέλος δεν ξέρουμε πού θα βρεθεί και αυτό το ναυπηγείο, σε ποιανού χέρια θα είναι και τι ρόλο θα παίζει. Και μιλάμε για κρίσιμο τομέα, που αφορά την εθνική μας ασφάλεια, αφορά στρατηγικά τη χώρα μας.
Έχετε διαλύσει, με την πολιτική που ακολουθείτε, όλη τη ναυπηγική βιομηχανία. Το Πέραμα φυτοζωεί. Ο Σκαραμαγκάς παραπαίει. Ο όμιλος "ΤΑΒΟΥΛΑΡΗ", για τον οποίον επαίρεται και η Νέα Δημοκρατία στηρίζεται στις κρατικές παραγγελίες και στηρίζεται ακόμη στη διάλυση κάθε ίχνους εργασιακών δικαιωμάτων και εργασιακών σχέσεων για τα οποία δεν παρεμβαίνει κανείς ούτε το Υπουργείο Εργασίας. Αυτά τα πράγματα και αυτές οι κατασκευές δεν έχουν μέλλον. Θα μπορούσε να έχει μία άλλη προοπτική η ναυπηγική βιομηχανία. Και φυσικά αν θέλετε ένα ναυπηγείο αποκλειστικά για τα υποβρύχια, ακόμη και με αυτήν την ευρωπαϊκή οδηγία, την οποία κακώς, κάκιστα αποδεχθήκατε, θα μπορούσατε να το κρατήσετε στο δημόσιο. Σπάτε την επιχείρηση. Και αφού τη σπάτε, το δημόσιο θα μπορούσε να κρατήσει αυτό το ναυπηγείο, αφού στηρίζεται αποκλειστικά και μόνο στις κρατικές παραγγελίες, τον κλάδο των υποβρυχίων. Δεν το κάνετε κι αυτό.
Έχετε προχωρήσει σε πράγματα απερίγραπτα για τα οποία θα μιλήσει το μέλλον και μάλιστα πολύ γρήγορα και θα αποδοθούν ευθύνες. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Νάκος έχει το λόγο.
ΑΘΑΝΑΣΙΟΣ ΝΑΚΟΣ: Κύριε Πρόεδρε, θα πω ελάχιστα πράγματα σχετικά με τις ανακρίβειες που ακούστηκαν εδώ από τον κύριο Υπουργό.
Θέμα πρώτον, ΒΙΠΕ. Τι έγινε ο περίφημος νόμος της κας Παπανδρέου για την αυτοδιαχείριση, τη λειτουργία των ΒΙΠΕ κλπ., πριν από τέσσερα χρόνια; Έχει υπάρξει κάτι που δεν το ξέρουμε αναφορικά με αυτά που είπα προηγουμένως;, 
Θέμα δεύτερον. Η αύξηση μετοχικού κεφαλαίου σε μία επιχείρηση δεν είναι τίμημα εξαγοράς. Δηλαδή αγοράζω εγώ αύριο ένα μαγαζί και θέλω να το αναζωογονήσω βάζοντας κάποια χρήματα, αυτό δηλαδή θα αποτελεί τίμημα αγοράς του μαγαζιού; Αυτά είναι πρωτοφανή οικονομικά. Η προσφορά έγραφε 11,5 δισεκατομμύρια -όλοι τις έχουμε τις προσφορές- για χρέη που θα εδημιουργούντο μέσα στη χρονιά. Έγινε διαπραγμάτευση. Μπορεί τα 11,5 δισεκατομμύρια να έγιναν 12, 13, 14, 15 δισεκατομμύρια και 2 δισεκατομμύρια το τίμημα, σύνολο 17 δισεκατομμύρια. Αυτά είναι τα λεφτά.
Θέμα τρίτον. Δυναμικό μοντέλο ΕΤΒΑ και εργαζόμενοι. Πληρώθηκαν, κόστισαν ακόμη και αυτά τα 15 δισεκατομμύρια στη χρονιά που έφυγε, το 2001. 
Να πω και κάτι άλλο. Επί επτά χρόνια ταλαιπωρούνται οι εργαζόμενοι της βαμβακουργίας του Βόλου για να πάρουν δεδουλευμένα ύψους 1,5 εκατομμύριο ο καθένας. Κάντε τη διαίρεση των 30 δισεκατομμυρίων με αυτούς τους εργαζόμενους που αποχωρούν και να δείτε ότι ανά κεφάλι πέφτουν 52 εκατομμύρια δραχμές. Δηλαδή οι εργαζόμενοι της βαμβακουργίας του Βόλου, που δεν έχουν δουλειά και είναι συνέχεια στα προγράμματα ανεργίας, είναι εβδόμης κατηγορίας εργαζόμενοι; Ή επειδή δεν έχουν τον κ. Κοντάκη, τον εκλεκτό της Κυβέρνησης, εμείς πρέπει να καταλαμβάνουμε τράπεζες, να πηγαίνουμε στο Υπουργείο Βιομηχανίας και αλλού για να πάρουν οι εργαζόμενοι του Βόλου το 1,5 εκατομμύριο ο ένας; Πενήντα δύο εκατομμύρια το κεφάλι κοστίζουν αυτοί οι οποίοι θα αποχωρήσουν οικειοθελώς. Μακάρι να τα πάρουν οι άνθρωποι. Αλλά βλέπω δύο μέτρα και δύο σταθμά, τα οποία με εξοργίζουν. 
Θέμα τέταρτο. Το πρώτο υποβρύχιο που θα κατασκευαστεί στο Κίελο -και διαψεύστε με σας παρακαλώ, όλοι έχουμε τις συμβάσεις- θα κοστίσει 384 εκατομμύρια ευρώ. Τα δύο δεύτερα, το δεύτερο και τρίτο που θα κατασκευαστούν εδώ, όπως προβλέπει η σύμβαση, θα κοστίσει το καθένα 282 εκατομμύρια ευρώ. Πάρα πολύ καλά. Στα 384 εκατομμύρια ευρώ, που κατασκευάζεται μακριά και εμπεριέχεται και η τεχνογνωσία, να κοστίσει 100 εκατομμύρια ευρώ παραπάνω. Το τέταρτο που θα κατασκευαστεί εδώ, γιατί πρέπει να κοστίσει 343 εκατομμύρια ευρώ, δηλαδή 61 εκατομμύρια παραπάνω από το δεύτερο και το τρίτο;
Τεχνογνωσία να περιέχει αποκλείεται. Η τεχνογνωσία ήταν στο πρώτο. Ήταν και στο δεύτερο και τρίτο; Στο ίδιο μέρος με οικονομίες κλίμακος που θα έχουν προκύψει, με αποσβεσθείσα την τεχνογνωσία και το τέταρτο, η option κοστίζει 61 εκατομμύρια ευρώ παραπάνω. Εδώ απάντηση έχετε; 
Τα νούμερα είναι απλά και βγαίνετε και λέτε ότι θα το πάρετε και αυτό το τέταρτο. Αντί να πείτε "Τώρα που γίνεσαι ιδιοκτήτης, τι τεχνογνωσία; Στο δικό σου το μαγαζί δεν θα έχεις τεχνογνωσία;". Δεύτερον "Κάντε μας έκπτωση από το τέταρτο;", να το πάρετε. Τα κάνατε αυτά και δεν το ξέρουμε;
Ανακρίβεια. Και επειδή υπάρχουν τα στοιχεία, τίνος είναι η εταιρεία; Μας είπε για "TYSSEN" ο Υπουργός και διάφορα άλλα. Κlaus Leberer λέγεται ο πρόεδρος της "ΒΑΒ COC BORSI". To 1989 αγόρασε το 50% της HDW και μία μετοχή, για να πάρει την πλειοψηφία. Έλεγε ότι θα αγοράσει το 100%, θα αγοράσει τα Ναυπηγεία Σκαραμαγκά, τα ιταλικά "FINSALTERI" και τα ισπανικά ISAR. Και, ενώ διαμόρφωνε αυτό το κλίμα για τη γερμανική και ευρωπαϊκή αγορά και μίλαγε για το ευρωπαϊκό όνειρο που είναι απάντηση στους Αμερικάνους, τους Ιάπωνες και στους Κορεάτες, την 11η Μαρτίου πουλάει στην "BANK ONE ECUTY PARTNERS" το 25%. Την ίδια μέρα η "POSELANG" πούλησε το 30% της HDW και την ίδια μέρα ανώνυμος Γερμανός το 20% μείον μία μετοχή που κατείχε. Και σήμερα η "BANK ONE" διά μέσου της θυγατρικής της έχει το 75% μείον μία μετοχή και η BAB COC, αυτή η οποία είχε το 50% συν 1% της HDW, έχει 25% συν μία μετοχή.
Είναι καθαρό το παιχνίδι, κύριε Υπουργέ. Το ερώτημα για εμάς είναι, εσείς βοηθήσατε στο δόλωμα ή πιαστήκατε στον ύπνο; Εγώ νομίζω ότι ο κύριος Υπουργός με την απάντησή του ότι περιμένει με αγωνία την 11η Μαΐου που θα βγει η απόφαση της Επιτροπής Ανταγωνισμού αποδεικνύει το εξής, ότι παίζετε μαζί. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Τα ξέρετε και συνεργείτε εν γνώσει σας, για να γίνει αυτό, να χρησιμοποιηθεί…
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, σαράντα δευτερόλεπτα πέρασαν παραπάνω από τα πέντε λεπτά που είχαμε πει και πατάτε συνέχεια το κουμπί. Αφήστε με να τελειώσω μόνο μια φράση.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Νάκο, τελειώστε την.
ΑΘΑΝΑΣΙΟΣ ΝΑΚΟΣ: Δείχνει η απάντηση του κυρίου Υπουργού ότι συμμετέχετε σ' αυτήν τη συμπαιγνία, ότι ο Σκαραμαγκάς χρησιμοποιείται ως δόλωμα, χρησιμοποιήθηκε, για να πουληθεί μια εταιρεία, η οποία είχε προβλήματα. Τι θα γίνει με την καινούρια, πώς θα πουληθεί, τι θα γίνει, αυτό δεν εξασφαλίζεται σε καμιά περίπτωση, διότι δεν εξασφαλίζεται τίποτα, έτσι όπως έγινε το όλο πλέγμα σαν κουβάρι και παίζουν πάνω στην πλάτη των ναυπηγείων όλα τα συμφέροντα.
Και ένα τελευταίο. Όταν γίνεται διακήρυξη η οποία αναφέρει τους όρους της και μετά επιτρέπεται η συνεργασία με τα Nαυπηγεία Ελευσίνος, γιατί να μην πάνε μόνα τους τα Nαυπηγεία Ελευσίνος και να τα πάρουν και έπρεπε να τα πάρουν από δεύτερο χέρι; Αυτή είναι αλλαγή των όρων της σύμβασης. Γιατί έπρεπε δηλαδή να πληρώσει; Εκτός αν πιστεύετε ότι οι Γερμανοί θα βάλουν στο παιχνίδι τον οποιοδήποτε Ταβουλάρη. "Δεν μας ενδιαφέρει αυτό. Τζάμπα." Δηλαδή δεν θα μπορούσε να είναι από την αρχή; Είναι εκτός των όρων της συμβάσεως, εκτός των όρων της διακήρυξης και εμπεριέχει και αυτό το θέμα.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Παναγιώτης Σγουρίδης): Επειδή θεωρείτε ότι σας αδικώ, έχω εδώ από τον προηγούμενο Προεδρεύοντα…
ΑΘΑΝΑΣΙΟΣ ΝΑΚΟΣ: Δεν θεώρησα, κύριε Πρόεδρε. Δεν είπα τίποτα.
ΠΡΟΕΔΡΕΥΩΝ (Παναγιώτης Σγουρίδης): Όπως το λέτε, είναι σαν να σας αδικώ. Έχετε μόνο τέσσερα λεπτά να μιλήσετε σαν δευτερολογία, γιατί πήρατε στην πρωτολογία σας χρόνο από τη δευτερολογία. Εγώ δεν αδικώ. Γι' αυτό είμαστε εδώ. Αλλιώς να προεδρεύετε μόνοι σας, να μιλάτε μόνοι σας, να κάνετε ό,τι θέλετε μόνοι σας.
Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα εκατόν ογδόντα χρόνια από την Ελληνική Επανάσταση, εκατόν δέκα τέσσερις μαθητές και μαθήτριες και πέντε συνοδοί-καθηγητές από το 1ο Ενιαίο Λύκειο Καρδίτσας.
Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
Θέλω να πω στους μαθητές ότι η Βουλή έχει σήμερα κοινοβουλευτικό έλεγχο και βρίσκονται στην Αίθουσα οι Βουλευτές που ερωτούν και ο Υπουργός που απαντά.
Ορίστε, κύριε Υπουργέ. Έχετε το λόγο για δέκα λεπτά.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Δέκα λεπτά ή δεκαπέντε, κύριε Πρόεδρε; 
ΠΡΟΕΔΡΕΥΩΝ (Παναγιώτης Σγουρίδης): Δέκα λεπτά έχετε, διότι το χρόνο τον κατανάλωσε ο Υπουργός μιλώντας και παίρνοντας χρόνο από τη δευτερολογία του. 
Ορίστε έχετε το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Θα προσπαθήσω να επισημάνω ορισμένα από αυτά που δεν έχει απαντήσει ο κύριος Υπουργός. Και ξεκινάω πρώτα απ' όλα ότι αναχώρησε, κύριε Λαφαζάνη, ο Υπουργός διότι ταξιδεύει προς τη Θεσσαλονίκη, όχι επειδή υποτιμά τα κόμματα της Αριστεράς. Επίσης να γνωρίζετε ότι εμείς νομίζουμε ότι μπορούμε να έχουμε μία κοινή πορεία με τα κόμματα της Αριστεράς. Δεν εκλιπαρούμε καμία συνεργασία. Αν εσείς νομίζετε ότι δεν έχουμε, προφανώς δεν πρέπει να συμπορευτείτε. Σε αυτά που είπατε περί του νομοθετικού πλαισίου για τις ΒΙΠΕ, κύριε Νάκο, ο ν.2545 ισχύει, υπάρχουν όλες οι υπουργικές αποφάσεις και τα προεδρικά διατάγματα και είναι εν ενεργεία. Απορώ εσείς, που ασχολείστε με αυτά τα θέματα, πώς απορείτε ότι δεν λειτουργεί ο νόμος. 
Ειπώθηκε από τον κ. Λαφαζάνη ότι ακολουθούμε τα χνάρια της Νέας Δημοκρατίας στις ιδιωτικοποιήσεις. 
Κύριε Λαφαζάνη, δεν ακολουθούμε τα χνάρια της Νέας Δημοκρατίας στις ιδιωτικοποιήσεις. Έχουμε διαφορετική πολιτική. Εκείνο που κάνουμε είναι να ακολουθούμε τα χνάρια της διεθνούς προηγμένης κοινωνίας και να πορευόμαστε με τις σύγχρονες ανάγκες που διέπουν το διεθνές γίγνεσθαι. Ειδάλλως θα καταντήσουμε στο περιθώριο των εξελίξεων και ουδόλως το επιθυμούμε αυτό.
Στο διαγωνισμό, όπως λάθος αναφέρατε, λέτε ότι συμμετείχαν μόνο δύο εταιρείες. Συμμετείχαν εννέα εταιρείες στην πρώτη φάση, κύριε Νάκο και αγαπητοί συνάδελφοι της Αριστεράς. Ακολούθως στη δεύτερη φάση συμμετείχαν έξι και στην τελική προσφορά έδωσαν δύο μόνο. Οι εννέα δε εταιρείες, οι οποίες συμμετείχαν ήταν από τις πιο αξιόπιστες στο χώρο της ναυπηγικής βιομηχανίας στην Ευρώπη και σε όλο τον κόσμο. Είναι λάθος να λέτε ότι επειδή μία εταιρεία έρχεται εδώ, είναι αναγκαστικό να μεταφέρει την τεχνογνωσία της όταν αυτή η εταιρεία αναφέρεται στη ναυπηγική βιομηχανία. 
Δεν γνωρίζετε, αγαπητοί συνάδελφοι, ότι το 20% μόνο παράγεται εδώ στα ναυπηγεία της Ελλάδας. Θα μπορούσε, λοιπόν, κάλλιστα η ΗD ή οποιαδήποτε ξένη εταιρεία, που διαθέτει τεχνογνωσία, να κάνει όλες τις εργασίες στην πατρίδα της, να μη μεταφέρει τεχνογνωσία και εδώ να κάνει τις υπεργολαβικές δουλειές που κάνουν αυτήν τη στιγμή τα ελληνικά ναυπηγεία. Απορώ πώς δεν έχετε αυτήν τη στοιχειώδη γνώση ή εκτός και αν την έχετε, που προφανώς την έχετε, αλλά την αποσιωπάτε για να δημιουργήσετε περισσότερο θολό τοπίο.
Μια άλλη λανθασμένη αντίληψη που εκφράστηκε εδώ, θανάσιμα λανθασμένη αντίληψη, είναι ότι προσπαθούμε να κλείσουμε το Πέραμα για να ενισχύσουμε τη HDW που πήρε τώρα τα Ναυπηγεία Σκαραμαγκά.
Μα, αυτό το χαρακτήρισα προηγουμένως, δεν θέλω να εκφέρω άλλη χειρότερη έκφραση. Γιατί θα πρέπει να ξέρουμε ότι η ελληνική ναυπηγική βιομηχανία εάν μπορέσει να είναι παραγωγική, ανταγωνιστική, να μπορέσει να πάρει δουλειές όχι μόνο από το Πολεμικό Ναυτικό, αλλά να πάρει δουλειές από το Εμπορικό Ναυτικό, να πάρει μεταποιήσεις, να πάρει επισκευές, τότε που θα μπορέσουν να δουλέψουν και οι επαγγελματίες στη ζώνη του Περάματος, οι οποίοι κυρίαρχα δρουν ως υπεργολάβοι στα μεγάλα ναυπηγεία.
Εάν τα δύο-τρία μεγάλα ναυπηγεία, που διαθέτουμε, βουλιάξουν, αναγκαστικά θα βουλιάξουν και τα μικρά ναυπηγεία και όλοι οι βιοπαλαιστές που τρέφονται γύρω από αυτήν τη δράση. Επομένως ανάπτυξη της ελληνικής ναυπηγικής βιομηχανίας των δύο-τριών μεγάλων ελληνικών ναυπηγείων, σημαίνει ανάπτυξη και ανάσα και στην περιοχή του Περάματος.
Μου έκανε εντύπωση η έντονη κρατικιστική αντίληψη που διήπε ορισμένους ομιλητές της Νέας Δημοκρατίας, κύριε Νάκο. Και αν ποτέ αναλογίζεστε ότι θα πάρετε την κυβέρνηση, κάτι το οποίο θα γίνει αργά ή γρήγορα, απορώ και πρέπει να σας προβληματίσει και εσάς πώς με τέτοιου είδους αντιλήψεις θα προσπαθήσετε να κυβερνήσετε. Δηλαδή είσαστε εναντίον των συνεργασιών των ελληνικών επιχειρήσεων; Είσαστε εναντίον των συνεργασιών της HDW της "FERROSTAHL" με το Νεώριο; 
ΑΘΑΝΑΣΙΟΣ ΝΑΚΟΣ: Αυτό καταλάβατε;
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Βεβαίως, αυτό είπατε. 
ΑΘΑΝΑΣΙΟΣ ΝΑΚΟΣ: Αυτό είπα;
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αυτό είπατε. Είπατε μάλιστα ότι θα έπρεπε να τους είχατε αποβάλει.
Η συνεργασία μεταξύ των ελληνικών ναυπηγείων είναι επιθυμητή και πρέπει να γίνεται. Το πότε θα κάνουν τη συνεργασία οι επιχειρήσεις αυτές, δεν θα το καθορίσει το ελληνικό δημόσιο. Γι' αυτό σας λέω ότι διαπνέεστε από κρατικιστική αντίληψη. Το πότε θα κάνουν οι επιχειρηματίες τις επιχειρηματικές τους συνεργασίες, θα το καθορίσουν μόνο αυτοί. Δεν μπορούμε εμείς να το επιβάλουμε ούτε να το προδικάσουμε ούτε να το προβλέψουμε. 
Σε αυτό το παραλήρημα λαϊκισμού παραλείψατε να πείτε την αλήθεια για την τιμή, για το πώς πωλήθηκε. Ας ακούσουμε εδώ τα στοιχεία.
Στην προκήρυξη περιελαμβάνετο όρος που έλεγε ότι η αύξηση μετοχικού κεφαλαίου θεωρείται τμήμα του τιμήματος. Αυτό ή δεν το ξέρετε ή το αποσιωπάτε πάλι.
ΠΑΝΑΓΙΩΤΗΣ ΛΑΦΑΖΑΝΗΣ: Επειδή το λέτε εσείς; 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Είναι 2,1 δισεκατομμύρια το τίμημα που θα πάρει σε καθαρό, ζεστό χρήμα η ΕΤΒΑ, είναι 15 δισεκατομμύρια η αύξηση του μετοχικού κεφαλαίου, είναι οι ζημίες που έχουν επισωρευτεί στα ελληνικά ναυπηγεία. Και είναι ανακρίβεια αυτό που λέτε, ότι δηλαδή είναι μόνο 11 δισεκατομμύρια. Τα 11 δισεκατομμύρια αφορούσαν το μάξιμουμ, το ανώτερο πλαφόν για ζημίες που θα επισωρευτούν μέσα στο 2001. Υπάρχουν, όμως, και τα προηγούμενα χρέη, οι προηγούμενες ζημιές, τις οποίες τις αναλαμβάνει η νέα αγοράστρια εταιρεία. 
ΑΘΑΝΑΣΙΟΣ ΝΑΚΟΣ: Αφού αγοράζει το ενεργητικό.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αυτά, λοιπόν, μην τα αποσιωπάτε. Εάν δεν τα γνωρίζετε μην τα αναφέρετε. Δεν μπορείτε, όμως, να τα αποσιωπάτε.
ΑΘΑΝΑΣΙΟΣ ΝΑΚΟΣ: Αφού αγοράζει το ενεργητικό.
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Υπουργέ, επειδή δεν έχουμε αντίλογο, λέτε ανακρίβειες. 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριοι συνάδελφοι.
ΠΑΝΑΓΙΩΤΗΣ ΛΑΦΑΖΑΝΗΣ: Τι είναι αυτά που μας λέτε, κύριε Υπουργέ; 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ξέρετε πάρα πολύ καλά ότι οι ζημιές παραδείγματος χάρη από τον "ΣΤΡΙΝΤΖΗ"…
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Υπουργέ, επειδή δεν έχουμε αντίλογο…
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριοι συνάδελφοι, μη διακόπτετε. Αυτός που θα διαβάσει τα Πρακτικά θα κρίνει εάν ο Υπουργός λέει ανακρίβειες. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Απλώς, κύριοι συνάδελφοι, αποκαλύπτω τη δική σας διγλωσσία ή τη δική σας άγνοια.
ΠΡΟΕΔΡΕΥΩΝ (Παναγιώτης Σγουρίδης): Παρακαλώ να μη γράφονται οι διακοπές στα Πρακτικά.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Επίσης πρέπει να γνωρίζουμε ότι οι επιχειρηματικές εξελίξεις που υπήρχαν στην HDW δεν μπορούσαν να προβλεφθούν από εμάς. Εμάς, όμως, μας ενδιαφέρει πώς θα πάει το ελληνικό ναυπηγείο εδώ. Και ξέρετε ότι η Τράπεζα του Σικάγο είναι η δεύτερη τράπεζα της Αμερικής. Είναι ένας κολοσσός επενδυτικός. Κυρίως πρέπει να ξέρετε ότι ποτέ μία τράπεζα δεν αγοράζει παραγωγικές βιομηχανίες και πως το σύνηθες είναι να δουλεύει για το συμφέρον και για τις προοπτικές πελατών της. Η Τράπεζα του Σικάγο, λοιπόν, κατά τη δική μου άποψη δουλεύει για κάποιο μεγάλο επενδυτή στη ναυπηγική βιομηχανία. Και αν είναι αληθινές οι πληροφορίες που έχω πρόκειται ίσως για το μεγαλύτερο ναυπηγείο των Ηνωμένων Πολιτειών. Αυτό για να ξέρουμε πώς εμπλέκεται μία μεγάλη τράπεζα της Αμερικής. 
Επίσης πιστεύω ότι αυτό είναι θετική εξέλιξη. Σε καμία περίπτωση, όμως, εμείς δεν μπορούμε να παρέμβουμε και να διαμεσολαβήσουμε στο τι θα κάνει μία επιχείρηση με μία άλλη επιχείρηση. Εμείς αυτό που κοιτάμε να κάνουμε είναι εάν η όλη διαδικασία ολοκληρώνεται σύμφωνα με τη διακήρυξη, την οποία είχαμε προβάλει.
Εν τέλει, θα ήθελα να σας πως το εξής, διότι αυτό έχει τη μεγαλύτερη σημασία: Έχουν γίνει πολλά λάθη στο παρελθόν και τα έχουμε παραδεχθεί. 'Εχουν γίνει λάθη τα οποία έχει κάνει και η δική σας κυβέρνηση, αλλά και λάθη που έχει κάνει η δική μας Κυβέρνηση. Μην ξεχνάμε ότι η Νέα Δημοκρατία προσπάθησε δύο φορές να ιδιωτικοποιήσει τα ναυπηγεία και απέτυχε παταγωδώς. Μην ξεχνάτε ότι εμείς αποτύχαμε και ίσως αυτό που αιτιάστε ότι η συμφωνία του 1995, η λύση που βρήκαμε κάτω από το βάρος του να προσπαθήσουμε να βρούμε με κοινωνική ευαισθησία μία βιωσιμότητα, ίσως ήταν λανθασμένη εκ των υστέρων και να έχει επισωρεύσει δυσλειτουργία και κάποια χρέη.
Σήμερα έχουμε να λύσουμε ένα πολύπλοκο και ακανθώδες πρόβλημα, το οποίο απασχολεί την ελληνική ναυπηγική βιομηχανία, η οποία πρέπει να είναι ανταγωνιστική και όχι περιθωριακή στη διεθνή ναυπηγική βιομηχανία. Πρέπει να εξασφαλίσουμε θέσεις εργασίας, πρέπει να εξασφαλίσουμε την εκτέλεση των συμβατικών υποχρεώσεων που έχουν αναλάβει τα ναυπηγεία και που κυρίως αφορούν το ελληνικό Πολεμικό Ναυτικό, πρέπει να εξασφαλίσουμε αυτή η ναυπηγική βιομηχανία να εξακολουθήσει να λειτουργεί τουλάχιστον για δέκα χρόνια. Αυτό προσπαθούμε. Και πιστεύω ότι μέσα από τη διαφανή διαδικασία, την οποία ακολουθήσαμε και την οποία εσείς, σκανδαλολογώντας, αποκαλείτε ότι ήταν αδιαφανής, έχουμε, νομίζω, προς το παρόν εξασφαλίσει σημαντικά εχέγγυα για την ευόδωση αυτών των κριτηρίων.
Δεν είναι εξάλλου τυχαίο ότι οι εργαζόμενοι είναι σε όλες τις φάσεις από την αρχή μέχρι το τέλος της διαδικασίας δίπλα μας και συναινούν. Εάν εσείς θέλετε να λέτε ότι αυτοί οι εργαζόμενοι ούτε λίγο ούτε πολύ είναι μια σκληρή συντεχνία, η οποία διαπραγματεύεται μόνο τα συμφέροντά της και δεν ενδιαφέρεται για τίποτε άλλο, εμάς να μας επιτρέψετε να διαφωνούμε σ' αυτό. Γιατί σας βλέπουμε ότι και εδώ έχετε μία διγλωσσία. Όταν οι εργαζόμενοι φωνάζουν και διαμαρτύρονται, τότε είστε με το μέρος των εργαζομένων. Όταν οι εργαζόμενοι είναι με το μέρος της δικής μας προσπάθειας, τότε είναι εγκάθετοι. Θα πρέπει να διαλέξετε μία πορεία.
ΑΝΤΩΝΗΣ ΣΚΥΛΛΑΚΟΣ: Πόσες θέσεις εργαζομένων; Δεν μας είπατε.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Η συμβατική υποχρέωση αναφέρει για χίλιες τετρακόσιες θέσεις εργασίας τουλάχιστον που πρέπει να διατηρηθούν στο ναυπηγείο.
ΑΝΤΩΝΗΣ ΣΚΥΛΛΑΚΟΣ: Μαζί με τους συμβασιούχους;
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Όχι, αυτοί που απασχολούνται μόνιμα. Δεν μιλάμε για συμβασιούχους. Και θα πρέπει εδώ να δούμε το εξής: Εάν κάποια στιγμή μια εταιρεία χρειαστεί να πάρει κάποιους συμβασιούχους -τριμηνίτες, τετραμηνίτες, πενταμηνίτες- αυτό δεν σημαίνει ότι αυτοί συμπεριλαμβάνονται στον αριθμό των κανονικών εργαζομένων. Μακάρι να μπορούν να συμπεριληφθούν και να μείνουν μόνιμα όλοι οι συμβασιούχοι. Αυτό όμως δεν υποχρεώνει μια εταιρεία που θα πάρει εκατό τριμηνίτες ή εκατό τετραμηνίτες να εξακολουθήσει να τους έχει συνεχώς. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
Τελειώνω, κύριε Πρόεδρε.
Αγαπητοί συνάδελφοι, πιστεύω το εξής: Θα είναι πολύ σημαντικό για την παραγωγικότητα και την ανταγωνιστικότητα της ελληνικής ναυπηγικής βιομηχανίας να ευοδωθεί αυτή η προσπάθεια. Νομίζω ότι έχουμε κέρδος, έχουμε συμφέρον όλες οι παρατάξεις σ' αυτό το Κοινοβούλιο να ευοδωθεί αυτή η προσπάθεια. Και αναμένουμε στο τέλος Απριλίου με αρχές Μαΐου να μας στείλει το πόρισμά της η Επιτροπή Ανταγωνισμού στην Ευρωπαϊκή Ένωση για να έχουμε την εξέλιξη, την οποία πιστεύω όλοι ενδόμυχα επιθυμούμε διότι όλοι γνωρίζουμε το ακανθώδες πρόβλημα που υπάρχει και όλοι κατανοούμε ότι αν δεν βρούμε σήμερα λύση, θα έχουμε επιπλοκή προβλημάτων, τα οποία ίσως θα είναι πάρα πολύ δύσκολο να επιλύσουμε. 
Σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της υπ' αριθμόν 47/7/4-3-2002 επερώτησης Βουλευτών της Νέας Δημοκρατίας προς τον Υπουργό Ανάπτυξης, σχετικώς με τα Ναυπηγεία Σκαραμαγκά. 
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 14.30' λύεται η συνεδρίαση για την Τρίτη 16 Απριλίου 2002 και ώρα 18.00' με αντικείμενο εργασιών του Σώματος κοινοβουλευτικό έλεγχο: α) συζήτηση αναφορών και ερωτήσεων β) συζήτηση επικαίρων ερωτήσεων και γ) συζήτηση επερώτησης, σύμφωνα με την ημερήσια διάταξη που έχει διανεμηθεί.


 

 

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ



 
 


