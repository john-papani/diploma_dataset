ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ Γ΄
Τρίτη 3 Οκτωβρίου 2006 


ΘΕΜΑΤΑ

Α. ΕΙΔΙΚΑ ΘΕΜΑΤΑ
1.Επικύρωση Πρακτικών, σελ.
2.Επί Διαδικαστικού Θέματος, σελ.
3.Ο Υπουργός Δικαιοσύνης διαβίβασε στη Βουλή περί «Ποινικής Ευθύνης των Υπουργών:
α)μηνυτήρια αναφορά κατά του Υπουργού Οικονομίας και Οικονομικών κ. Γ. Αλογοσκούφη, σελ.
β)μηνυτήρια αναφορά κατά των Υπουργών Οκονομίας και Οικονομικών και Επικρατείας κ.κ.Γ. Αλογοσκούφη και Θ. Ρουσόπουλου, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1.Κατάθεση αναφορών, σελ.
2.Απαντήσεις Υπουργών σε ερωτήσεις Βουλευτών, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1.Ψήφιση επί του συνόλου του σχεδίου νόμου του Υπουργείου Τουριστικής Ανάπτυξης : «Ανάπτυξη ιαματικού τουρισμού και λοιπές διατάξεις».σελ.
2.Συζήτηση και ψήφιση επί της αρχής, των άρθρων, των τροπολογιών και του συνόλου του σχεδίου νόμου του Υπουργείου Οικονομίας και Οικονομικών: «Οργάνωση συστήματος ελέγχου για τη διασφάλιση της χρηστής δημοσιονομικής διαχείρισης του Κρατικού Προϋπολογισμού και των εκτός του Κρατικού Προϋπολογισμού φορέων και άλλες διατάξεις».σελ.
3.ΚΑΤΑΘΕΣΗ ΕΚΘΕΣΕΩΣ ΔΙΑΡΚΟΥΣ ΕΠΙΤΡΟΠΗΣ
Η Διαρκής Επιτροπή Παραγωγής και Εμπορίου καταθέτει την Έκθεσή της στο σχέδιο νόμου του Υπουργείου Τουριστικής Ανάπτυξης: «Κύρωση της Συμφωνίας μεταξύ της Κυβερνήσεως της Ελληνικής Δημοκρατίας και της Κυβερνήσεως της Ελληνικής Δημοκρατίας και της Κυβερνήσεως του Χασεμιτικού Βασιλείου της Ιορδανίας για συνεργασία στον τομέα του τουρισμού».σελ.

ΟΜΙΛΗΤΕΣ
1.Επί Διαδικαστικού Θέματος:
ΓΕΩΡΓΑΚΟΠΟΥΛΟΣ Δ. σελ.
ΚΑΚΛΑΜΑΝΗΣ Α. σελ.
ΜΠΕΝΑΚΗ ΨΑΡΟΥΔΑ Α. σελ.
ΧΑΤΖΗΓΑΚΗΣ Σ. σελ.
2.Επί του σχεδίου νόμου του Υπουργείου Οικονομίας και Οικονομικών:
ΑΛΟΓΟΣΚΟΥΦΗΣ Γ. σελ.
ΒΕΝΙΖΕΛΟΣ Ε. σελ.
ΒΕΡΓΙΝΗΣ Ξ. σελ.
ΓΕΙΤΟΝΑΣ Κ. σελ.
ΓΕΩΡΓΑΚΟΠΟΥΛΟΣ Δ. σελ.
ΔΟΥΚΑΣ Π. σελ.
ΕΥΘΥΜΙΟΥ Π. σελ.
ΚΑΛΛΙΩΡΑΣ Η. σελ.
ΚΑΣΤΑΝΙΔΗΣ Χ. σελ.
ΚΑΤΣΙΛΙΕΡΗΣ Π. σελ.
ΚΟΡΚΑ-ΚΩΝΣΤΑ Α. σελ.
ΚΟΥΣΕΛΑΣ Δ. σελ.
ΛΕΒΑΝΤΗΣ Α. σελ.
ΛΥΚΟΥΡΕΝΤΖΟΣ Α. σελ.
ΜΑΚΡΥΠΙΔΗΣ Α. σελ.
ΜΑΝΟΣ Σ. σελ.
ΜΠΕΖΑΣ Α. σελ.
ΠΑΠΑΓΕΩΡΓΙΟΥ Α. σελ.
ΤΑΣΟΥΛΑΣ Κ. σελ.
ΤΖΕΚΗΣ Α. σελ.
ΧΡΙΣΤΟΔΟΥΛΑΚΗΣ Ν. σελ.
     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Γ΄
     ΣΥΝΕΔΡΙΑΣΗ  Γ΄
     Τρίτη 3 Οκτωβρίου 2006 
     
     Αθήνα, σήμερα στις 3 Οκτωβρίου 2006, ημέρα Τρίτη και ώρα 18.25΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
     ΠΡΟΕΔΡΟΣ (Άννα Μπενάκη-Ψαρούδα):  Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από τον κ. Κωνσταντίνο Αγοραστό, Βουλευτή Λαρίσης, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμαρχος Ερμούπολης διαμαρτύρεται για τις διακρίσεις που γίνονται σε βάρος στρατεύσιμων Καθολικών.
     2) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία κάτοικοι και επιχειρηματίες της περιοχής  Νέας Λεύκης Καστοριάς ζητούν την ορθή σήμανση του κάθετου οδικού άξονα Κωσταράζι – Κορομηλιά της Εγνατίας Οδού.
     3) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία το Σωματείο «Βοήθεια στο Σπίτι» ζητεί να χορηγηθεί όχημα μεταφοράς στο Δήμο Ελυμνίων Εύβοιας για τις ανάγκες του προγράμματος.
     4) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Τσάφα Γεωργία ζητεί την ικανοποίηση αιτήματός της από τον Ο.Γ.Α.
     5.) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Γεωργίου Ιωάννα ζητεί την ικανοποίηση αιτήματος από το Υποκατάστημα του Ι.Κ.Α. Πτολεμαΐδας.
     6) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Ευθυμιάδης Ευστάθιος ζητεί τη συνταξιοδότησή του ως Αγωνιστή της Εθνικής Αντίστασης.
     7) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Παπαδόπουλος Λάκης, Πρόεδρος της Ομοσπονδίας Δημοκρατικών Αγροτικών Συλλόγων του Νομού Πέλλας ζητεί τη δημιουργία μονάδων παραγωγής βιοκαυσίμων στην περιοχή της κεντρικής Μακεδονίας.
     8) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Παπαμιχάλης Στέφανος ζητεί το διορισμό του στο δημόσιο.
     9) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Στεφανίδου Άννα ζητεί τη βαθμολογική της μετάταξη.
     10) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμαρχος Θήρας ζητεί να επιτραπεί η λειτουργία του αεροσκάφους της Αερολέσχης Σαντορίνης στα πλαίσια της Πολεμικής Αεροπορίας.
     11) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμαρχος Σίφνου ζητεί να παραχωρηθεί στο δήμο του το Εθνικό Αθλητικό Κέντρο Νεότητας Σίφνου.
     12) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Σύλλογος Γονέων με τρία τέκνα, επαρχίας Έδεσσας «ΟΙ ΤΡΕΙΣ ΙΕΡΑΡΧΕΣ» ζητεί στις προσλήψεις ειδικού ένστολου προσωπικού της Δημοτικής Αστυνομίας, να προβλέπεται 10% ποσοστό υπέρ των οικογενειών με τρία τέκνα.
     13) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία η Δ.Ε.Κ.Ε. Κεντρικής Μακεδονίας ζητεί την παράταση της απόφασης επίταξης ακινήτων για την κατασκευή του κάθετου άξονα Θεσσαλονίκης – Προμαχώνα της Εγνατίας Οδού.
     14) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Κρυσταλία Κάππα, παρασκευάστρια στο Νοσοκομείο Ν.Ι.Μ.Τ.Σ. ζητεί μετάταξη από το Ν.Ι.Μ.Τ.Σ. στο Νοσοκομείο Γιαννιτσών ή Έδεσσας.
     15) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Κων/νος Μεταλλίδης ζητεί την επίλυση εργασιακού του προβλήματος.
     16) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Γεώργιος Ιγνατιάδης ζητεί να του χορηγηθεί άδεια λαϊκών αγορών για πώληση αλλαντικών.
     17) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Χρήστος Κοντεσίδης, υπάλληλος του Δήμου Πέλλας, ζητεί τη μετάταξή του στην κατηγορία Δ.Ε..
     18) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Σαζαλτζόγλου Γεώργιος ζητεί την καταβολή επιδόματος από το Ι.Κ.Α..
     19) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Ηλόζογλου Κων/νος, διαμαρτύρεται για το ύψος της σύνταξης, η οποία του χορηγήθηκε από τον Ο.Γ.Α..
     20) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Κουρτελής Χρήστος ζητεί την επαγγελματική αποκατάσταση του γιού του.
     21) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία η Ένωση Αγροτικών Συνεταιρισμών Πηλίου – Βορείων Σποράδων ζητεί να εγκριθεί πίστωση για την πληρωμή των εργολάβων του έργου της δακοκτονίας ελαιών για το έτος 2006.
     22) Ο Βουλευτής Ηλείας κ. ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ κατέθεσε αναφορά με την οποία ο Τ.Ο.Ε.Β. Μυρτουντίων Ηλείας ζητεί την αντικατάσταση των αγωγών του υδρευτικού δικτύου του Νομού Ηλείας.
     23) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε δημοσίευμα εφημερίδας στο οποίο ζητείται η χρηματοδότηση του προγράμματος «Θησέας» στο Νομό Αργολίδας.
     24) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία κάτοικοι της Σελακάνου Λασιθίου ζητούν την ηλεκτροδότηση των κατοικιών τους.
     25) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ και ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ, κατέθεσαν αναφορά με την οποία καθηγητές Νοσηλευτικής του Τ.Ε.Ε. Κρήτης διαμαρτύρονται για τον αποκλεισμό της ειδικότητας του βοηθού νοσηλευτή από τις ειδικότητες του ΕΠ.Α.Λ..
     26) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας σχετικά με την αναγνώριση ιδιοκτησίας του Δήμου Μακρύ Γιαλού επί εκτάσεως 5.000 στρεμμάτων στη θέση Απηγανιάς Λασιθίου.
     27) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η ίδρυση πανεπιστημιακής σχολής τουριστικών επαγγελμάτων στον Αγ. Νικόλαο Λασιθίου.
     28) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται να χαρακτηρισθεί διατηρητέο κτήριο το ελαιουργείο της Λατσίδας Νεαπόλεως Λασιθίου.
     29) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο επισημαίνει πως η έλλειψη προσωπικού δεν επιτρέπει το άνοιγμα της παιδιατρικής κλινικής του Γενικού Νομαρχιακού Νοσοκομείου Αγ. Νικολάου Λασιθίου.
     30) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας σχετικά με τις προτάσεις της Γενικής Συνομοσπονδίας Επαγγελματιών – Βιοτεχνών – Εμπόρων για την αναμόρφωση του εκπαιδευτικού νόμου.
     31) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσιεύματα εφημερίδων στα οποία ζητούνται η άμεση επίλυση του στεγαστικού προβλήματος του 1ου Γυμνασίου Αγ. Νικολάου Λασιθίου.
     32) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία η Πανελλήνια Ένωση Καθηγητών Γερμανικής Γλώσσας Πανεπιστημιακής Εκπαίδευσης ζητεί να ληφθούν υπ΄ όψιν οι επισημάνσεις της σχετικά με την κάλυψη των φετινών αναγκών του κλάδου Π.Ε.07, για την επιτυχή επέκταση της διδασκαλίας του μαθήματος «Δεύτερη Ξένη Γλώσσα» σε όλα τα σχολεία της χώρας.
     33) Ο Βουλευτής Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία η Ομοσπονδία Ελλήνων ΡΟΜ Βορείου Ελλάδος, Μακεδονίας – Θράκης – Θεσσαλίας ζητεί να δοθεί άδεια για να επαναλειτουργήσουν τα «Κυριακάτικα Παζάρια».
     34) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην ίδρυση και λειτουργία της εταιρείας HELEXPO.
     35) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Νομάρχης Μαγνησίας ζητεί την πλήρη χρηματοδότηση των κτηριακών εγκαταστάσεων του Πανεπιστημίου Θεσσαλίας.
     36) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία οι κάτοικοι της συνοικίας του Αγίου Σπυρίδωνα και της περιοχής Αλιβερίου Ν. Ιωνίας Βόλου ζητούν την άμεση απομάκρυνση του υποσταθμού της Δ.Ε.Η. από την περιοχή τους.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 13504/21-8-06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 3018409/529/1-9-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σχετικά με την παραπάνω ερώτηση προς τη Βουλή των Ελλήνων, που κατέθεσε ο Βουλευτής κ. Μανόλης Σοφ. Στρατάκης, σας γνωρίζουμε τα ακόλουθα:
     Όσον αφορά στην εναρμόνιση της Οδηγίας 2005/33/ΕΚ, «για την τροποποίηση της Οδηγίας 1999/32/ΕΚ σχέτικά με την περιεκτικότητα των καυσίμων πλοίων σε θείο», η Δ/νση Πετροχημικών του Γενικού Χημείου του Κράτους (Γ.Χ.Κ.) εισηγήθηκε σχέδιο απόφασης Ανωτάτου Χημικού Συμβουλίου (Α.Χ.Σ.) για την εναρμόνιση της εθνικής νομοθεσίας με την Οδηγία 2005/33/ΕΚ.
     Στη συνεδρίαση του Α.Χ.Σ. στις 26(7)/2006 εγκρίθηκε ομόφωνα το υποβληθέν σχέδιο με την απόφαση Α.Χ.Σ. 284/2006.
     Όταν ολοκληρωθεί η συνυπογραφή της από τους αρμόδιους Υπουργούς Οικονομίας & Οικονομικών, Ανάπτυξης, Περιβάλλοντος Χωροταξίας & Δημοσίων Έργων και Εμπορικής Ναυτιλίας θα δημοσιευθεί στην Εφημερίδα της Κυβερνήσεως.
     Το 2ο ερώτημα εμπίπτει στις αρμοδιότητες των Υπουργείων Ανάπτυξης και Εμπορικής  Ναυτιλίας, στα οποία συνυποβάλλεται.
     Ο Υφυπουργός
     ΑΝΤΩΝΙΟΣ ΜΠΕΖΑΣ»
     2. Στην με αριθμό 13359/28-7-06 ερώτηση των Βουλευτών κυρίων Γεωργίου Παπαγεωργίου και Ντίνου Ρόβλια δόθηκε με το υπ’ αριθμ. 1074554/1373/17-8-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της με αριθμ. πρωτ. 13359/28.7.06 ερώτησης που κατέθεσαν οι Βουλευτές κ.κ. Γεώργιος Παπαγεωργίου και Ντίνος Ρόβλιας, αναφορικά με την αφαίρεση αρμοδιοτήτων από τις Νομαρχιακές Αυτοδιοικήσεις, σας γνωρίζουμε τα εξής
     α) Αρμοδιότητες του Υπουργείου Οικονομίας και Οικονομικών, οι οποίες ανήκαν ή είχαν μεταβιβασθεί στους Νομάρχες μέχρι την έναρξη λειτουργίας των Νομαρχιακών Αυτοδιοικήσεων και αφορούσαν σε θέματα των Υπηρεσιών αυτού, είχαν εξαιρεθεί ύστερα από την εφαρμογή των διατάξεων της παρ. 2 του άρθρου 39 του Ν. 2218/1994 (ΦΕΚ Α' 90) και του άρθρου 1 του Ν. 2240/1994 (ΦΕΚ Α' 153) και είχαν παραμείνει στον Υπουργό.
     β) Μετά από τη σύσταση των Διοικητικών Περιφερειών (παρ. 6 άρθρο 1 Ν. 2503/1997) και την κατάργηση των Περιφερειακών Διευθύνσεων, που είχαν συστηθεί σε κάθε Νομό (άρθρο 14 Ν. 2399/1996), οι αρμοδιότητες εξακολούθησαν να παραμένουν στον Υπουργό, ο οποίος με διάφορες αποφάσεις του κατένειμε αυτές σε Κεντρικές και Περιφερειακές Υπηρεσίες του Υπουργείου.
     γ) Το Ε' Τμήμα του Συμβουλίου της Επικρατείας, με την αριθμ. 1306/2000 απόφασή του, ύστερα από προσφυγή ενδιαφερομένου, έκρινε ότι οι καταργηθείσες ρυθμίσεις της παρ. 6 του άρθρου 52 του Ν. 2218/1994, όπως αντικαταστάθηκε με την παρ. 7 του άρθρου 4, του Ν. 2240/1994, ήταν εξ αρχής ανίσχυρες και επομένως, οποιαδήποτε απόφαση μεταβίβαζε τις αρμοδιότητες των Νομαρχών στους Προϊσταμένους των Υπηρεσιών του Υπουργείου, ήταν άκυρη.
     δ) Σύμφωνα με την παρ. 21 του άρθρου 46 του Ν. 3220/2004 (ΦΕΚ Α' 15) «Μέτρα αναπτυξιακής και κοινωνικής πολιτικής - αντικειμενικοποίηση του φορολογικού ελέγχου και άλλες διατάξεις», από 10.4.2004, οι ανωτέρω αρμοδιότητες περιήλθαν στο Γενικό Γραμματέα Περιφέρειας, εκτός των θεμάτων των Υπηρεσιών Δημοσιονομικού Ελέγχου (ΥΔΕ). Σε εφαρμογή της διάταξης αυτής, εκδόθηκε η αριθμ. 1063649/790/Α0006/3.8.2004 απόφαση του Υπουργού Οικονομίας & Οικονομικών, με την οποία γίνεται καταγραφή - διοικητική κωδικοποίηση των αρμοδιοτήτων του Υπουργείου, που περιέρχονται στους Γενικούς Γραμματείς Περιφερειών. Επισυνάπτουμε, για ενημέρωσή σας, φωτοαντίγραφα της απόφασης αυτής.
     Ο Υφυπουργός
     ΑΝΤΩΝΙΟΣ ΜΠΕΖΑΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     3. Στην με αριθμό 13635/28-8-06 ερώτηση της Βουλευτού κ. Τόνιας Αντωνίου δόθηκε με το υπ’ αριθμ. 34328/ΕΥΣ/6693/12-9-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση του ανωτέρου σχετικού και σύμφωνα με στοιχεία που δόθηκαν στις υπηρεσίες μας από την αρμόδια Ειδική Υπηρεσία Διαχείρισης (ΕΥΔ) ΠΕΠ Στερεάς Ελλάδας, σας πληροφορούμε ότι :
     Στο πλαίσιο της .υλοποίησης του Π.Ε.Π. Στερεάς Ελλάδας 2000-2006, εκδόθηκε η 5η πρόσκληση (α.π. ΕΥΔΕΠ 5788/24-05-2006) για υποβολή προτάσεων στο Μέτρο 2.1 «Υδατικό Περιβάλλον - Στερεά Απόβλητα - Υγρά Απόβλητα», για την κατηγορία έργων «Αποκατάσταση Χώρων Ανεξέλεγκτης Διάθεσης Αποβλήτων» (ΧΑΔΑ) με προϋπολογισμό 4.000.000 € και Τελικούς Δικαιούχους τους Δήμους της Περιφέρειας Στερεάς Ελλάδας. Από την συγκεκριμένη πρόσκληση θα χρηματοδοτηθούν τα τεχνικά έργα αποκατάστασης των ΧΑΔΑ. Επειδή μέχρι τη λήξη της προθεσμίας υποβολής προτάσεων της πρόσκλησης (31 Ιουλίου 2006) δεν υποβλήθηκε καμία πρόταση για χρηματοδότηση στην ΕΥΔΕΠ Στερεάς Ελλάδας, δόθηκε παράταση για την υποβολή προτάσεων μέχρι τις 2 Οκτωβρίου 2006.
     Περισσότερες πληροφορίες θα σας δοθούν από τα συνερωτώμενα Υπουργεία.
     Ο Υφυπουργός
     ΧΡΗΣΤΟΣ ΦΩΛΙΑΣ»
      4. Στις με αριθμούς 13066/20-7-06 και 13113/21-7-06 ερωτήσεις των Βουλευτών κυρίων Άγγελου Μανωλάκη και Κωνσταντίνου Βρεττού δόθηκε με το υπ’ αριθμ. 7017/4/6372/10-8-06 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση των ανωτέρω ερωτήσεων, που κατέθεσαν οι Βουλευτές κ.κ. Α. Μανωλάκης και Ν. Βρεττός, σας γνωρίζουμε ότι η πρόληψη και καταστολή της εγκληματικότητας, η διασφάλιση της δημόσιας τάξης και ασφάλειας και η εμπέδωση αισθήματος ασφάλειας στους πολίτες αποτελεί βασικό στόχο και καθημερινή επιδίωξη του Υπουργείου μας και κύρια αποστολή της Ελληνικής Αστυνομίας. Για το σκοπό αυτό και επειδή οι απαιτήσεις και οι προσδοκίες των πολιτών αυξάνουν συνεχώς, αξιώνοντας διαρκώς αναβάθμιση της ποιότητας των παρεχομένων αγαθών και Υπηρεσιών, το Υπουργείο μας, με ιδιαίτερη ευαισθησία και υπευθυνότητα, εφαρμόζει την αντεγκληματική πολιτική που έχει σχεδιάσει με στόχους άμεσους και μεσοπρόθεσμους με προοπτική αποτελεσματικότητας σε τοπικό και εθνικό επίπεδο.
      Για το σκοπό αυτό, έχουμε θέσει σε διαρκή ετοιμότητα και επαγρύπνηση το προσωπικό και τις Υπηρεσίες και ιδιαίτερα αυτές που ασχολούνται με την αντιμετώπιση της εγκληματικότητας, τις στελεχώνουμε κατά προτεραιότητα με κατάλληλο προσωπικό, το οποίο εκπαιδεύεται συνεχώς και τις ενισχύουμε με την απαραίτητη υλικοτεχνική υποδομή και τον κατάλληλο εξοπλισμό. Οι Υπηρεσίες μας παρακολουθούν τις εξελίξεις στον τομέα της εγκληματικότητας, τόσο σε εθνικό όσο και σε διεθνές επίπεδο, μελετούν τα αίτια, τις τάσεις, τα κίνητρα και τους τρόπους δράσης των κακοποιών, καθώς και τις διεθνείς αστυνομικές και επιστημονικές πρακτικές, τις οποίες προσαρμόζουν στις ιδιαιτερότητες που παρουσιάζει το έγκλημα στη χώρα μας.
      Η αντεγκληματική πολιτική που σχεδιάσθηκε και εφαρμόζεται για κάθε νομό, στοχεύει στη μείωση ή σταθεροποίηση του αριθμού συγκεκριμένων εγκλημάτων και στην αύξηση των εξιχνιάσεων, με προτεραιότητες την αποτροπή θυματοποίησης ευαίσθητων κοινωνικών ομάδων του πληθυσμού (γυναικών, ατόμων με αναπηρία, ηλικιωμένων ατόμων), την αντιμετώπιση του οργανωμένου εγκλήματος, την καταπολέμηση των ναρκωτικών, την αντιμετώπιση της μικροεγκληματικότητας, την καταπολέμηση της εμπορίας ανθρώπων με σκοπό τη σεξουαλική και οικονομική τους εκμετάλλευση, την προστασία ανηλίκων και την εκτέλεση των καταδικαστικών αποφάσεων.
      Για την υλοποίηση των στόχων και προτεραιοτήτων, επανακαθορίσθηκε το πλαίσιο λειτουργίας για τις πεζές και εποχούμενες περιπολίες και τον «Αστυνομικό της Γειτονιάς», προγραμματίσθηκε η συγκρότηση Συνεργείων Αστυνομικών Ελέγχων, χαρτογραφήθηκαν οι εγκληματογόνες περιοχές και εκπονήθηκαν ολοκληρωμένα σχέδια δράσεων αστυνόμευσης σε όλη τη χώρα, εναρμονισμένα με τις ειδικές συνθήκες και ιδιαιτερότητες της κάθε περιοχής και προσαρμοσμένα στο προσωπικό και τα μέσα που διαθέτουν οι κατά τόπους Υπηρεσίες. Στο πλαίσιο δε αυτό εφαρμόζονται ολοκληρωμένα προγράμματα αστυνόμευσης σε όλη τη χώρα, με καθορισμό τοπικών στόχων και προτεραιοτήτων και τοπικό σχεδιασμό μέχρι και σε επίπεδο Αστυνομικού Τμήματος. Τα εν λόγω σχέδια δράσης αξιολογούνται ανά τετράμηνο, με βάση τα κριτήρια και τις κατευθύνσεις που δίδονται από το Αρχηγείο της Αστυνομίας.
      Επίσης, πρόσφατα (5-4-2006) προς τις περιφερειακές Υπηρεσίες δόθηκαν ειδικότερες κατευθύνσεις για τη λήψη πρόσθετων μέτρων, όπου η εμφανής αστυνόμευση (πεζές-εποχούμενες περιπολίες, συνεργεία αστυνομικών ελέγχων και ο Αστυνομικός της Γειτονιάς) κατέχει κυρίαρχη θέση.
      Για τον ίδιο σκοπό, εφαρμόζεται και το μέτρο των γενικών αστυνομικών εξορμήσεων, όπου προβλέπεται γενική εξόρμηση των ανωτέρω Συνεργείων Αστυνομικών Ελέγχων τουλάχιστον μία φορά το δεκαήμερο σε επίπεδο Αστυνομικής Διεύθυνσης ή Διεύθυνσης Αστυνομίας (νομαρχιακό επίπεδο) και τουλάχιστον μία φορά το δεκαπενθήμερο σε επίπεδο Γενικών Αστυνομικών Διευθύνσεων (διανομαρχιακό επίπεδο). Στο πλαίσιο δε της εφαρμογής του μέτρου των γενικών αστυνομικών εξορμήσεων, εφαρμόζεται και το Σχέδιο Αστυνομικών Επιχειρήσεων με την κωδική ονομασία «ΠΟΛΙΣ», το οποίο έχει αποδώσει αποτελέσματα. Θετικά είναι επίσης και τα αποτελέσματα της δράσης των Ομάδων Πρόληψης και Καταστολής της Εγκληματικότητας (Ο.Π.Κ.Ε.) που συγκροτήθηκαν σε κάθε Αστυνομική Διεύθυνση, ενώ στη Γ.Α.Δ. Αττικής λειτουργούν 12 τέτοιες Ομάδες και στην Γ.Α.Δ. Θεσσαλονίκης 5.
      Ωστόσο, λαμβάνοντας υπόψη τις νέες συνθήκες ασφαλείας που διαμορφώνονται στη χώρα μας, αλλά και την ανάγκη αντιμετώπισης της μικροεγκληματικότητας, κυρίως στα μεγάλα αστικά κέντρα, βελτιώνουμε διαρκώς τις πολιτικές μας και επαναπροσδιορίζουμε τους στόχους και τις δράσεις των Υπηρεσιών μας. Ειδικότερα, για την πρόληψη και καταστολή των αδικημάτων που προκαλούν ανασφάλεια, όπως κλοπές - διαρρήξεις, κλοπές οχημάτων, κλοπές και μικροληστείες στο δρόμο κινητών τηλεφώνων, πορτοφολιών κ.λπ., από τις αρμόδιες Υπηρεσίες μας έχει εκπονηθεί σχέδιο επιχειρηματικής δράσης. Η δραστηριότητα αυτή των Υπηρεσιών μας συμβάλλει καθοριστικά στην παγίωση του αισθήματος ασφαλείας των πολιτών.
      Ειδικότερα, ό,τι αφορά την αντιμετώπιση των ληστειών στις τράπεζες στην περιοχή της Αττικής, σας πληροφορούμε ότι από 5-4-2006 συγκροτήθηκαν Επιχειρησιακές Ομάδες αστυνομικών στη Διεύθυνση Ασφάλειας Αττικής, οι οποίες κινούνται σε προεπιλεγμένους στόχους Τραπεζικών Καταστημάτων, για την αντιμετώπιση της αναφερόμενης εγκληματικής συμπεριφοράς και εκτιμούμε ότι το μέτρο αυτό θα αποδώσει καρπούς, δεδομένου ότι τον μήνα Ιούνιο του τρέχοντος έτους, σημειώθηκε ήδη μείωση σε ποσοστό 11,4% των κλοπών-διαρρήξεων και 16,4% στο σύνολο των ληστειών.
      Πέραν αυτών, για την αποτελεσματικότερη αστυνόμευση στην περιοχή της Αττικής, η Γενική Αστυνομική Διεύθυνση Αττικής επεξεργάζεται Σχέδιο Χαρτογράφησης της Εγκληματικότητας στην περιοχή ευθύνης της, με το οποίο θα υπάρχει η δυνατότητα εντοπισμού και ανάλυσης ανά Αστυνομικό Τμήμα, τομέα ακόμη και δρόμο, ο χρόνος, ο τόπος και η μορφή της εγκληματικότητας που απασχολεί (κλοπές, αρπαγές τσαντών, διαρρήξεις κατοικιών κ.λπ.), ώστε με κατάλληλη κατανομή δυνάμεων να εφαρμόζεται άμεσα η επιβαλλόμενη αστυνομική δράση για την αντιμετώπισή της.
      Από τη σύγκριση των στατιστικών στοιχείων του πρώτου εξαμήνου του τρέχοντος έτους, με αυτά του αντίστοιχου εξαμήνου του παρελθόντος έτους, σε όλη τη χώρα παρατηρείται αύξηση στις κλοπές-διαρρήξεις 14,87%, με αντίστοιχο ποσοστό εξιχνίασης 19,29%, στις κλοπές τροχοφόρων 10,30%, με αντίστοιχο ποσοστό εξιχνίασης 44,92%, στις ληστείες 20,39% με αντίστοιχο ποσοστό εξιχνίασης 37,85%, στις απάτες 33,42%, στους βιασμούς 3,53% στα εγκλήματα αρχαιοκαπηλίας 49,95% και στις εκβιάσεις 1,85%. Μείωση παρατηρείται στα εγκλήματα ανθρωποκτονιών -18,33%, λαθρεμπορίου -13,64%, κυκλοφορίας παραχαραγμένων χαρτονομισμάτων -24,19%, του νόμου περί όπλων -20,92%, των πλαστογραφιών -22,78%, της πνευματικής ιδιοκτησίας -23,41 %, της επαιτείας -25,79% και της ζωοκλοπής -12,18%.
      Σε ό,τι αφορά τον νομό Αττικής, κατά το ανωτέρω χρονικό διάστημα σε σύγκριση με το αντίστοιχο του έτους 2005, παρατηρείται αυξητική τάση στις κλοπές-διαρρήξεις 8,42%, στις κλοπές τροχοφόρων 4,84% και στις ληστείες 15,00%. Μείωση παρουσίασαν οι εκβιάσεις -21,43%, η κυκλοφορία παραχαραγμένων χαρτονομισμάτων -6,68%, τα εγκλήματα λαθρεμπορίου -20,25%, των ναρκωτικών -0,19%, του νόμου περί όπλων -28,22%, της πλαστογραφίας -20,35%, των παραβάσεων της πνευματικής ιδιοκτησίας -13,80%, της επαιτείας -33,99%, και της ζωοκλοπής -27,42%, ενώ ο αριθμός των ανθρωποκτονιών παρέμεινε ο ίδιος. Ειδικότερα στις κλοπές- διαρρήξεις, που παρουσιάζεται αύξηση κατά 8,42%, οι περισσότερες από αυτές σχετίζονται με την μικροεγκληματικότητα (κλοπές σε δημόσιο χώρο, σε συγκοινωνιακά μέσα), ενώ η αύξηση των διαρρήξεων οικιών είναι 1,92%. Παράλληλα οι εξιχνιάσεις παρουσίασαν αύξηση σε ποσοστό 14,42% σε σύγκριση με την προηγούμενη περίοδο. Επίσης, αύξηση των εξιχνιάσεων παρατηρείται στις κλοπές τροχοφόρων και στις ληστείες, σε σύγκριση με το αντίστοιχο εξάμηνο του έτους 2005.
      Τέλος, επειδή η αντιμετώπιση γενικά της εγκληματικότητας είναι μία διαδικασία πολυσχιδής και πολυσύνθετη, η οποία δεν εξαντλείται στον τομέα της αστυνομικής δραστηριότητας, αλλά απαιτείται η ενεργός συμμετοχή και ευαισθητοποίηση όλης της κοινωνίας, επιδιώκουμε αυτή τη συνεργασία με όλους τους φορείς και την κοινωνία, ώστε να αυξηθεί περαιτέρω και παγιωθεί το αίσθημα ασφαλείας των πολιτών.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
      5. Στην με αριθμό 13060/20-7-06 ερώτηση των Βουλευτών κυρίων Λεωνίδα Γρηγοράκου και Μιχάλη Καρχιμάκη δόθηκε με το υπ’ αριθμ. 90625/17-8-06 έγγραφο από τον Υπουργό  Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 13060/20.7.2006 ερώτηση που κατατέθηκε στη Βουλή από τους Βουλευτές κ.κ. Λ. Γρηγοράκο και Μ. Καρχιμάκη, σχετικά με την υπόθεση του κ. Γ. Ζορνατζή, σας γνωρίζουμε ότι για το εν λόγω θέμα έχουμε απαντήσει και καταθέσει αναλυτικά στοιχεία στη Βουλή, με το αρ. πρωτ. Γ.Π 4681/3.2.2006 απαντητικό μας έγγραφο, σε σχετική ερώτηση των ιδίων Βουλευτών.
      Στην περίπτωση, του κατά την ερώτηση θεωρούμενου ως ελαφρότερου παραπτώματος «της εκ μέρους ιατρού λήψης δώρου 200 ΕΥΡΩ από συγγενή ασθενούς», για την οποία επεβλήθη οριστική παύση σε ιατρό, σας γνωρίζουμε ότι σύμφωνα με τον Νόμο (άρθρο 77, παρ. 1, περ. β΄ σε συνδυασμό με την παρ. 5, ιδίου άρθρου, του Ν. 2071/1992) για το αδίκημα αυτό προβλέπεται, ανεξάρτητα από το ποσό της δωροληψίας, υποχρεωτικώς η ποινή της οριστικής παύσης, μη καταλειπομένης στο Πειθαρχικό Συμβούλιο της δυνατότητας επιβολής ελαφρότερης ποινής.
      Ο Υπουργός
      Δ. ΑΒΡΑΜΟΠΟΥΛΟΣ»
      6. Στην με αριθμό 12976/18-7-06 ερώτηση του Βουλευτή  κ. Φώτη Κουβέλη δόθηκε με το υπ’ αριθμ. 7017/4/6356/10-8-06 έγγραφο από τον Υπουργό  Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Φ. Κουβέλης, σε ό,τι μας αφορά, σας γνωρίζουμε ότι, οι διαγωνισμοί πρόσληψης του μόνιμου πυροσβεστικού προσωπικού όλων των κατηγοριών και ειδικοτήτων διενεργούνται με ίδιο νομοθετικό πλαίσιο, με το οποίο έχουν θεσπισθεί αντικειμενικά κριτήρια αξιολόγησης και επιλογής των υποψηφίων με σκοπό την καλύτερη δυνατή εξυπηρέτηση του δημοσίου συμφέροντος.
      Συγκεκριμένα με τις διατάξεις του π.δ. 19/2006 «Κανονισμός κατάταξης στο Πυροσβεστικό Σώμα των δοκίμων πυροσβεστών και άλλες διατάξεις», θεσμοθετήσαμε πρόσφατα νέο σύστημα επιλογής και κατάταξης του πυροσβεστικού προσωπικού, καθιερώνεται ένα αδιάβλητο σύστημα πρόσληψης, καθόσον με αυτό εξασφαλίζεται απόλυτη διαφάνεια και αντικειμενικότητα και παρέχονται όλες οι εγγυήσεις αμεροληψίας και αξιοκρατικής επιλογής, σύμφωνα με τη διακηρυγμένη αρχή μας για την ανάδειξη αξιοκρατικών διαδικασιών επιλογής προσωπικού, ώστε αφενός το προσωπικό αυτό να είναι περισσότερο λειτουργικό και αποτελεσματικό για την κάλυψη των πυροσβεστικών αναγκών και αφετέρου να είναι το καταλληλότερο και να ανταποκρίνεται πλήρως στη φύση και τις ιδιαιτερότητες του πυροσβεστικού έργου. Σας διαβεβαιώνω ότι και ο τρέχων διαγωνισμός γίνεται με τρόπο απολύτως διαφανή και απολύτως αδιάβλητο.
      Ειδικότερα, στη διάταξη του άρθρου 6 του εν λόγω π.δ. προβλέπεται ότι με απόφαση του Αρχηγού Πυροσβεστικού Σώματος συγκροτούνται Επιτροπές Παραλαβής και Ελέγχου Δικαιολογητικών, Αθλητικών Δοκιμασιών, Διενέργειας Διαγωνισμού και Ψυχοτεχνικών Δοκιμασιών. Η Επιτροπή Διενέργειας Διαγωνισμού έχει την ευθύνη της διενέργειας του διαγωνισμού και την εποπτεία, έλεγχο και συντονισμό όλων των λοιπών Επιτροπών. Η Επιτροπή αυτή είναι αρμόδια για τη διενέργεια των γραπτών εξετάσεων, τη βαθμολόγηση των γραπτών, καθώς και τη διεξαγωγή και βαθμολόγηση της προφορικής συνέντευξης.
      Πέραν αυτών οι υποψήφιοι, αρχικά για τη διαπίστωση της σωματικής ικανότητας και φυσικής αντοχής, υποβάλλονται σε αθλητικές δοκιμασίες και αγωνίσματα και όσοι δεν μπορούν να ανταποκριθούν σε μία από τις δοκιμασίες ή δεν προσέλθουν κατά την ημερομηνία που καλούνται να εξεταστούν κρίνονται ακατάλληλοι για κατάταξη και αποκλείονται. Στη συνέχεια, σύμφωνα με τη διάταξη του άρθρου 9 του εν λόγω π.δ., για τη διαπίστωση του επιπέδου γνώσεων δίδονται στους διαγωνιζόμενους πενήντα (50) ερωτήσεις για να απαντήσουν με τη μέθοδο πολλαπλών επιλογών σε χρόνο 30 λεπτών της ώρας. Οι πενήντα (50) αυτές ερωτήσεις κληρώνονται την προηγούμενη των εξετάσεων από την Επιτροπή Διενέργειας Διαγωνισμού μεταξύ των εκατόν πενήντα (150) ερωτήσεων που έχουν καταρτισθεί από τριμελή Επιτροπή Κατάρτισης Ερωτήσεων, η οποία συγκροτείται με απόφαση του Υπουργού Δημόσιας Τάξης.
      Η Επιτροπή Διενέργειας Διαγωνισμού καθορίζει τις ορθές απαντήσεις με βάση την αρίθμηση των ερωτήσεων και η βαθμολόγηση των γραπτών μπορεί να γίνεται με χρήση των μέσων της ηλεκτρονικής τεχνολογίας. Για να κριθεί ο υποψήφιος ικανός και να συμμετάσχει στο επόμενο στάδιο του διαγωνισμού, πρέπει απαραιτήτως να έχει συγκεντρώσει ως τελικό βαθμό γραπτής εξέτασης τουλάχιστον τη βάση της βαθμολογίας, που ορίζεται στις χίλιες οκτακόσιες (1.800) μονάδες. Το σύστημα αυτό είναι δοκιμασμένο και αδιάβλητο, ενώ στο άρθρο 8 του ανωτέρω π.δ., προβλέπεται ο τρόπος βαθμολόγησης των αντικειμενικών κριτηρίων, τα οποία υπήρχαν και στους προηγούμενους διαγωνισμούς.
      Για την αξιολόγηση και βαθμολόγηση της εν γένει προσωπικότητας των υποψηφίων και της δυνατότητάς τους να ανταποκριθούν στην άσκηση των πυροσβεστικών καθηκόντων τους, οι υποψήφιοι υποβάλλονται ενώπιον της Επιτροπής Διενέργειας Διαγωνισμού σε προφορική συνέντευξη, η οποία έχει δημόσιο χαρακτήρα, ώστε να εξασφαλίζεται το αδιάβλητο της διαδικασίας. Ειδικότερα, η Επιτροπή Διενέργειας Διαγωνισμού για την έρευνα της προσωπικότητας του υποψηφίου, με ευσύνοπτη αιτιολογία αξιολογεί και βαθμολογεί την εμφάνιση, την παράσταση, την ικανότητα έκφρασης και τις γνώσεις και δεξιότητες που είναι συναφείς με το πυροσβεστικό επάγγελμα, την ικανότητα προσαρμογής, το ζήλο και ενδιαφέρον στο πυροσβεστικό επάγγελμα, το πνεύμα συνεργασίας και το χαρακτήρα κάθε υποψηφίου. Η συνέντευξη βαθμολογείται με συντελεστή που κυμαίνεται από 0,80 έως και 1,20 επί της συνολικής βαθμολογίας, που έχει λάβει ο υποψήφιος στα αντικειμενικά κριτήρια και προσαυξήσεις, καθώς και στις γραπτές εξετάσεις. Επίσης, οι υποψήφιοι υποβάλλονται και σε ψυχοτεχνικές δοκιμασίες οι οποίες διενεργούνται από τριμελή Επιτροπή και σε υγειονομικές εξετάσεις σε κρατικά νοσοκομεία του Ε.Σ.Υ., τελικώς δε εμφανίζονται ενώπιον της Επιτροπής Αναρρωτικών Αδειών του Σώματος, η οποία αποφαίνεται για την καταλληλότητα ή μη των υποψηφίων, σύμφωνα με τα ισχύοντα για κατάταξη στις παραγωγικές Σχολές των Ενόπλων Δυνάμεων.
      Επίσης, σύμφωνα με τις διατάξεις του άρθρου 4 του ν.2226/1994, η εισαγωγή πυροσβεστικών υπαλλήλων (πυρονόμων, αρχιπυροσβεστών και πυροσβεστών) στο Τμήμα Ανθυποπυραγών της Πυροσβεστικής Ακαδημίας, πραγματοποιείται μέσω του συστήματος των γενικών εξετάσεων του Υπουργείου Εθνικής Παιδείας και Θρησκευμάτων σε ποσοστό 50% των θέσεων που προκηρύσσονται με το σύστημα αυτό, ενώ το υπόλοιπο 50% των θέσεων καλύπτεται από ιδιώτες πτυχιούχους Ανωτάτων Εκπαιδευτικών Ιδρυμάτων, με βάση τις διατάξεις του άρθρου 1 του π.δ. 365/1990.
      Σε ό, τι αφορά το θέμα της καθιέρωσης νέου θεσμικού πλαισίου πρόσληψης μόνιμου πυροσβεστικού προσωπικού, αναλόγου αυτού που ισχύει για τις προσλήψεις του αστυνομικού προσωπικού, σας ενημερώνουμε ότι ήδη στο Αρχηγείο Πυροσβεστικού Σώματος συγκροτήθηκε Επιτροπή, η οποία, μεταξύ άλλων μελετά και το θέμα της εισαγωγής στις Σχολές της Πυροσβεστικής Ακαδημίας σπουδαστών, μέσω του συστήματος των γενικών εξετάσεων του Υπουργείου Εθνικής Παιδείας και Θρησκευμάτων και θα υποβάλει σχετικές προτάσεις, οι οποίες θα αξιολογηθούν προκειμένου να ληφθούν οριστικές, για το θέμα αυτό, αποφάσεις.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
     7.Στην με αριθμό 13273/26.7.06 ερώτηση των Βουλευτών κυρίων Δημήτριου Τσιόγκα και Νικολάου Γκατζή δόθηκε με το υπ’ αριθμ. 1706/10.8.06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην υπ’ αριθμ. 13273/2006 ερώτηση, που κατατέθηκε στη Βουλή από τους Βουλευτές κ. κ. Τ. Τσιόγκα και Ν. Γκατζή, σχετικά με τα προβλήματα εργαζομένων στα Σούπερ Μάρκετ «Α. Μπαλής & ΣΙΑ Α.Ε.» στις περιοχές της Λάρισας, Καρδίτσας, Τρικάλων, Πτολεμαίδας και Βέροιας, σας πληροφορούμε, για τις αρμοδιότητες του Υπουργείου Απασχόλησης και Κοινωνικής Προστασίας, τα εξής:
     Η Κοινωνική Επιθεώρηση Λάρισας, με αφορμή τα καταγγελλόμενα μας ενημέρωσε ότι είχε διενεργήσει έλεγχο στις 19-6-2006 στο υποκατάστημα της επιχείρησης Σούπερ Μάρκετ «Α. Μπαλής & ΣΙΑ Α.Ε.» στη Λάρισα και διαπιστώθηκε ότι η επιχείρηση είχε καθυστερήσει και δεν είχε καταβάλει σε 24 εργαζομένους τις δεδουλευμένες αποδοχές του μηνός Μαϊου 2006, συνολικού ποσού 16.367,44 €. Για τον λόγο αυτόν η επιχείρηση εκλήθη σε παροχή γραπτών εξηγήσεων, τις οποίες όμως ουδέποτε παρέσχε με συνέπεια την υποβολή μήνυσης και την έκδοση πράξης επιβολής προστίμου 5.000 €.
     Κατά τον παραπάνω έλεγχο εκπρόσωπος της επιχείρησης πληροφόρησε την αρμόδια Υπηρεσία. του Σ.ΕΠ.Ε. ότι, η επιχείρηση θα μεταβιβάζονταν στην εταιρία «Αρβανιτίδης Α.Ε.Ε.Ε.», χωρίς ωστόσο να έχουν λάβει χώρα οι προβλεπόμενες διαδικασίες και διαβουλεύσεις από τις διατάξεις του Π.Δ. 178/2002, αλλά και να έχουν τελεσφορήσει οι σχετικές προσπάθειες μεταβίβασης.
     Στις 26-6-2006 19 εργαζόμενοι της επιχείρησης προέβησαν σε επίσχεση εργασίας με δήλωσή τους, την οποία και κοινοποίησαν στην ως άνω Υπηρεσία του Σ.ΕΠ.Ε., λόγω μη καταβολής των δεδουλευμένων αποδοχών.
      Η αρμόδια Υπηρεσία του Σ.ΕΠ.Ε. πραγματοποίησε στις 03-7-2006 τριμερή συνάντηση με την εργοδοτική πλευρά και το Εργατοϋπαλληλικό Κέντρο Ν. Λάρισας, για συζήτηση και εξεύρεση λύση, γύρω από τα θέματα της μεταβίβασης της επιχείρησης και των σχετικών με αυτήν δικαιωμάτων των εργαζομένων, όπως και της καταβολής των δεδουλευμένων στους εργαζομένους, όπου όμως δεν υπήρξε συμφωνία.
Η Κοινωνική Επιθεώρηση Καρδίτσας μας ενημέρωσε ότι, στην περιοχή αρμοδιότητάς της λειτουργούν τρία (3) υποκαταστήματα της εν λόγω επιχείρησης. Από 13-7-06 το ένα υποκατάστημα με 24 εργαζομένους μεταβιβάστηκε στην ανώνυμη εμπορική και εισαγωγική εταιρία «Αρβανιτίδης Α.Ε.Ε.Ε.Ε», η οποία ανέλαβε όλες τις υποχρεώσεις προς τους εργαζομένους και εγγυήθηκε την συνέχιση των ίδιων όρων εργασίας, σύμφωνα και με το πρακτικό τριμερούς συμφιλιωτικής διαδικασίας που πραγματοποιήθηκε στην υπηρεσία μας στις13-7-2006. Οι παραπάνω εργαζόμενοι εξoφλήθηκαν μέχρι τέλος lουνίου αμέσως και εκκρεμεί το δωδεκαήμερο του lουλίου 2006 και μέρος των επιδομάτων αδείας, για τα οποία δήλωσε η εταιρία «Α.Μπαλής και ΣΙΑ Α.Ε.» πως θα εξοφληθούν σε 20 ημέρες.
      Στα άλλα δύο υποκαταστήματα απασχολούνται 40 εργαζόμενοι, στους οποίους καταβλήθηκαν τα δεδουλευμένα μηνών Απριλίου-Μαίου και μέρους του lουνίου 2006. Όλοι οι εργαζόμενοι παρέχουν τις υπηρεσίες τους κανονικά, δεν απολύθηκε κανείς και δεν προέβησαν σε επίσχεση εργασίας.
     Η Κοινωνική Επιθεώρηση Τρικάλων μας ενημέρωσε ότι, στην περιοχή αρμοδιότητάς της η επιχείρηση «Α.Μπαλής και ΣΙΑ Α.Ε.» λειτουργεί εννέα (9) καταστήματα και απασχολεί 310 εργαζομένους. Στις 13-7-2006 48 εργαζόμενοι προχώρησαν σε επίσχεση εργασίας διεκδικώντας την καταβολή των δεδουλευμένων αποδοχών μηνών Απριλίου, Μαΐου, lουνίου 2006. Η αρμόδια Υπηρεσία του Σ.ΕΠ.Ε. στις 17-7-2006 προχώρησε σε συμφιλιωτική διαδικασία καλώντας τον εργοδότη και τους εργαζομένους. Η επιχείρηση δεσμεύτηκε να καταβάλει το 1/3 των οφειλών έως τις 21-7-2006 και την ολοσχερή εξόφληση έως τις 31-7-2006. Παρόλη την δέσμευση της εργοδοσίας οι εργαζόμενοι δεν σταμάτησαν την επίσχεση εργασίας. Παράλληλα, η Υπηρεσία του Σ.ΕΠ.Ε. υπέβαλε 49 μηνύσεις μετά την υποβολή εκ μέρους των εργαζομένων υπεύθυνων δηλώσεων του ν.1599/86. Στις 31-7-2006 η Υπηρεσία μας προέβη εκ νέου σε συμφιλιωτική διαδικασία, σύμφωνα με το άρθρο 13 του ν. 1876/90, όπου η επιχείρηση «Α.Μπαλής και ΣΙΑ Α.Ε.» δεσμεύτηκε να εξοφλήσει τα δεδουλευμένα μέχρι και τον lούνιο 2006. Οι εργαζόμενοι δια του πληρεξουσίου δικηγόρου τους δήλωσαν ότι θα προσέλθουν στην εργασία τους την 01-8-2006. Η εξόφληση των δεδουλευμένων, όμως, έγινε στις 03-8-06 και έτσι οι εργαζόμενοι ανέλαβαν κανονικά εργασία στις 04-8-2006.
     Η Κοινωνική Επιθεώρηση ΠΤΟΛΕΜΑϊΔΑΣ μας ενημέρωσε ότι, μετά από έλεγχο που πραγματοποίησε στις 03-8-2006 στο υποκατάστημα της εν λόγω επιχείρησης διαπίστωσε ότι, από 15-6-2006, ημερομηνία εξαγοράς της επιχείρησης «Α.Μπαλής και ΣΙΑ Α.Ε.» από την επιχείρηση με την επωνυμία «Αρβανιτίδης Α.Ε.Ε.Ε.», το παραπάνω Σούπερ Μάρκετ λειτουργεί με αυτήν την επωνυμία. Στους πρώην εργαζομένους της «Α.Μπαλής και ΣΙΑ Α.Ε.» έγιναν καταγγελίες απόλυσης και δόθηκε η ανάλογη αποζημίωση. Η επιχείρηση με την επωνυμία «Αρβανιτίδης Α.Ε.Ε.Ε.» προσέλαβε εννέα (9) εργαζομένους της πρώην επιχείρησης «Α.Μπαλής και ΣΙΑ Α.Ε.».
	Η Κοινωνική Επιθεώρηση Ημαθίας μας ενημέρωσε ότι, μετά την διενέργεια διαδικασίας εργατικής διαφοράς στις 20-6-2006 κατόπιν καταγγελίας κάποιων εργαζομένων, η οποία όμως δεν απέφερε κανένα ουσιαστικό αποτέλεσμα, πραγματοποίησε έλεγχο παρουσία και του Εργατικού Κέντρου Βέροιας στις 18- 7-2006, όπου διαπιστώθηκε η οφειλή δεδουλευμένων σε 31 μισθωτούς συνολικού ύψους 27.738,97€. Για τον λόγο αυτόν οι εργαζόμενοι έχουν προχωρήσει σε επίσχεση εργασίας ενώ για τον ίδιο λόγο η αρμόδια Υπηρεσία του Σ.ΕΠ.Ε. εισηγήθηκε την επιβολή διοικητικού προστίμου.
Τέλος στις 1-8-2006 πραγματοποιήθηκε σύσκεψη συμφιλίωσης στο Υπουργείο μας υπό την προεδρία του κου Υφυπουργού, πρακτικό της οποίας επισυνάπτεται.
Ο Υπουργός
ΣΑΒΒΑΣ ΤΣΙΤΟΥΡΙΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     8. Στην με αριθμό 13150/24-7-2006 ερώτηση του Βουλευτή κ. Εμμανουήλ ΄Οθωνα δόθηκε με το υπ’ αριθμ. 1187/8-8-2006 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της παραπάνω ερώτησης, παρακαλώ να ενημερώσετε τον κύριο Βουλευτή για τα εξής:
      1. Για την αντιμετώπιση των προβλημάτων που ανακύπτουν από τις κενές οργανικές θέσεις δικαστικών υπαλλήλων σε ορισμένες δικαστικές υπηρεσίες της χώρας, από τον Μάρτιο του 2004 έως σήμερα διορίστηκαν από το Υπουργείο Δικαιοσύνης 123 νέοι δικαστικοί επιμελητές και ολοκληρώθηκε η διαδικασία μετάταξης 400 επιπλέον σε θέσεις γραμματέων. Ακόμη, έχουν διορισθεί 26 νέοι γραμματείς και επίκειται σύντομα ο διορισμός άλλων 25, καθώς επίσης και 40 δακτυλογράφων.
      Για την περαιτέρω ενίσχυση του προσωπικού των δικαστικών υπηρεσιών, το Υπουργείο Δικαιοσύνης έχει εξασφαλίσει την έγκριση από το Υπουργείο Οικονομίας και Οικονομικών και το Υπουργείο Εσωτερικών, Δημόσιας Διοίκησης και Αποκέντρωσης της χρηματοδότησης για την κατ' εξαίρεση πρόσληψη 465 δικαστικών υπαλλήλων όλων των κλάδων με διαγωνισμό για το έτος 2006. Η τοποθέτησή τους θα πραγματοποιηθεί το 2007, ανάλογα με τις ανάγκες των δικαστικών υπηρεσιών της χώρας.
      Επίσης, με την υπ' αριθμ. 50201/1-6-2005 Απόφασή μου ως Υπουργού Δικαιοσύνης, έχει συσταθεί Ειδική Νομοπαρασκευαστική Επιτροπή, με αντικείμενο τη μελέτη της ανακατανομής των υφισταμένων οργανικών θέσεων των δικαστικών υπαλλήλων των πολιτικών, ποινικών και διοικητικών Δικαστηρίων και Εισαγγελιών της χώρας, με βάση τα επικαιροποιημένα σχετικά στατιστικά στοιχεία. Με αυτόν τον τρόπο θα διασφαλισθεί η ορθολογική κατανομή των υπηρετούντων δικαστικών υπαλλήλων, με βάση τις πραγματικές ανάγκες της κάθε υπηρεσίας. Η Επιτροπή αναμένεται να παραδώσει το έργο της εντός του καλοκαιριού.
      Επισημαίνεται ότι στο Πρωτοδικείο Ρεθύμνου υπηρετούν 16 δικαστικοί υπάλληλοι, επί συνόλου 18 οργανικών θέσεων όλων των κλάδων.
      2. Η τοποθέτηση των δικαστών, οι οποίοι αποφοιτούν από την Εθνική Σχολή Δικαστών, γίνεται με απόφαση του Ανωτάτου Δικαστικού Συμβουλίου. Με την υπ' αριθμ. 122/2005 Απόφασή του, το Ανώτατο Δικαστικό Συμβούλιο δεν έκρινε σκόπιμη την τοποθέτηση δικαστικού λειτουργού στο Πρωτοδικείο Ρεθύμνου για το έτος 2005, δεδομένου ότι όλες οι οργανικές θέσεις δικαστικών λειτουργών στη συγκεκριμένη Υπηρεσία ήταν καλυμμένες. Ωστόσο, για το 2006, με την υπ' αριθμ. 136/2006 Απόφαση, το Ανώτατο Δικαστικό Συμβούλιο έχει αποφανθεί υπέρ της τοποθέτησης στο Πρωτοδικείο Ρεθύμνου ενός δικαστή από τους αποφοιτήσαντες από την Εθνική Σχολή Δικαστών, σε θέση άλλου, μετατιθεμένου δικαστή. Η τοποθέτηση αυτή θα πραγματοποιηθεί σε περίπου ενάμισι μήνα.
      3. Όπως είχε ήδη επισημανθεί στην απάντηση επί της σχετικής υπ' αριθμ. 10952/20-5-2005 ερώτησης του κ. Βουλευτή, για τη μηχανοργάνωση των δικαστηρίων της χώρας απαιτείται αποφασιστική και συστηματική συμβολή των ίδιων των δικαστικών υπηρεσιών. Ειδικότερα, για τα έργα πληροφορικής είναι απαραίτητο να προηγηθεί υποβολή σχετικών προτάσεων και αιτημάτων από τη Διεύθυνση του εκάστοτε δικαστηρίου στην αρμόδια Υπηρεσία του Υπουργείου Δικαιοσύνης.
      Έως σήμερα, το Πρωτοδικείο Ρεθύμνου δεν έχει υποβάλει αίτημα για πλήρη μηχανοργάνωση ή για μηχανοργάνωση ορισμένων από τις διαδικασίες τις οποίες διαχειρίζεται. Το μοναδικό αίτημα της συγκεκριμένης Υπηρεσίας προς το Υπουργείο Δικαιοσύνης αναφέρεται στην προμήθεια μηχανογραφικού εξοπλισμού, ώστε όλοι οι υπάλληλοι του Πρωτοδικείου Ρεθύμνου να διαθέτουν ηλεκτρονικό υπολογιστή. Οι σχετικές πιστώσεις για το αίτημα αυτό αναμένεται να εγκριθούν από το Ταμείο Χρηματοδότησης Δικαστικών Κτιρίων (ΤΑ.Χ.ΔΙ.Κ.) περί τις αρχές του φθινοπώρου, κατά την τακτική ετήσια έγκριση.
      4. Με τον Νόμο 3346/2005 «Επιτάχυνση της διαδικασίας ενώπιον των Πολιτικών και Ποινικών Δικαστηρίων και άλλες διατάξεις» έχει ήδη βελτιωθεί αισθητά η λειτουργία των δικαστηρίων και έχει επισπευσθεί και απλουστευθεί η ποινική προδικασία. Ενδεικτικά αναφέρεται ότι έχει επιτευχθεί σε μεγάλο βαθμό αποσυμφόρηση των ποινικών δικαστηρίων με τα μέτρα παραγραφής για το αξιόποινο και την παύση της ποινικής δίωξης για πλημμελήματα με μικρή κοινωνική απαξία. Έτσι, έχει περιορισθεί σημαντικά ο χρόνος προσδιορισμού των δικασίμων. Χαρακτηριστικά, στην Εισαγγελία Πρωτοδικών Ρεθύμνου απονομή της Δικαιοσύνης επιταχύνθηκε κατά 12 μήνες! Επιπλέον, έχει επιταχυνθεί δραστικά και η τρέχουσα ροή των δικογραφιών, ως εξ'άλλων μέτρων που κατατείνουν στην επιτάχυνση (Ν. 3327/2005 «Ενίσχυση της Διαφάνειας στη Δικαιοσύνη»).
      Ακόμη, με την υπ' αριθμ. 105690/2005 Απόφασή μου ως Υπουργού Δικαιοσύνης, έχει συσταθεί Ειδική Νομοπαρασκευαστική Επιτροπή, με σκοπό τη μελέτη και εισήγηση των εκάστοτε αναγκαίων μέτρων για την επιτάχυνση της διαδικασίας ενώπιον των πολιτικών και ποινικών δικαστηρίών.
      Τέλος, η Νομοπαρασκευαστική Επιτροπή για την επιτάχυνση της Διοικητικής Δικαιοσύνης, η οποία είχε συσταθεί με την υπ' αριθ. 90149/5-4-2004 Απόφασή μου ως Υπουργού Δικαιοσύνης, έχει ήδη παραδώσει το σχετικό Σχέδιο Νόμου. Έχει ολοκληρωθεί η δημόσια διαβούλευση και το Σχέδιο Νόμου αναμένεται να κατατεθεί στη Βουλή προς ψήφιση τον προσεχή Σεπτέμβριο. Είμαι πεπεισμένος ότι με αυτή τη νομοθετική πρωτοβουλία θα βελτιωθεί αισθητά και η λειτουργία των Διοικητικών δικαστηρίων και θα επισπευσθεί και απλουστευθεί η διοικητική διαδικασία.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     9. Στις με αριθμό 12978 και  12979/22-6-2006 ερωτήσεις του Βουλευτή κ. Κωνσταντίνου Ρόβλια δόθηκε με το υπ’ αριθμ. 43754/9-8-2006 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση των ανωτέρω ερωτήσεων, σχετικά με τους πόρους του Προγράμματος «ΘΗΣΕΑΣ» και τη χρηματοδότηση έργων του Προγράμματος «ΕΠΤΑ» από αυτούς, σας πληροφορούμε τα ακόλουθα:
      Το σύνολο των πόρων του Προγράμματος «Θησέας» που έχουν μεταφερθεί μέχρι τις 18/7/2006 στον Ειδικό Λογαριασμό που τηρείται στο Ταμείο Παρακαταθηκών και Δανείων είναι 701.329.727ευρώ. Εντός των προσεχών ημερών, θα κατατεθούν από Κεντρικούς πόρους τα υπόλοιπα 70 εκ. ευρώ και το συνολικό ποσό θα ανέλθει στα 771.329.727ευρώ, στο οποίο περιλαμβάνεται το σύνολο των άσει των Π.Δ.Ε. 2005-2006, εισροών από την κεντρική διοίκηση (Σ.Α.Ε. 255).
      Από τους πόρους αυτούς, το ποσό των 213.944.657 ευρώ έχει διατεθεί για την χρηματοδότηση έργων του Προγράμματος «ΘΗΣΕΑΣ». Ποσό συνολικού ύψους 135.000.000 ευρώ έχει μεταφερθεί στον Ειδικό Λογαριασμό, που τηρείται στο Ταμείο Παρακαταθηκών και ,Δανείων για την κάλυψη αναγκών του Προγράμματος ΕΠΤΑ. Η μεταφορά των χρημάτων, ξεκίνησε σταδιακά στις 19/9/05, ημερομηνία κατά την οποία εξαντλήθηκαν οι πόροι του Προγράμματος ΕΠΤΑ, επειδή ουδεμία πρόβλεψη είχε γίνει για τα έργα που είχαν συμβασιοποιηθεί από τους Δήμους με έγκριση των Γενικών Γραμματέων των Περιφερειών. Μέχρι σήμερα έχει εκταμιευθεί το συνολικό ποσό των 132.029.747 ευρώ. Το συνολικό έλλειμμα που άφησε το ΕΠΤΑ λόγω μη κατάθεσης των πόρων στον ειδικό λογαριασμό του ΤΠΔ εκτιμάται σε 210 εκ.ευρώ περίπου.
      Σχετικά με τα κριτήρια επιλογής των έργων του ΕΠΤΑ που χρηματοδοτούνται από το Πρόγραμμα «ΘΗΣΕΑΣ» σημειώνεται ότι κάθε έργο που έχει ενταχθεί στο Πρόγραμμα ΕΠΤΑ με απόφαση της Επιτροπής του άρθου 13 παρ. 6 του νόμου 2539/97 και το οποίο έχει σύμβαση έως και τις 15-3-2006, έχει, σύμφωνα με το άρθρο 27 παρ.2 του νόμου 3448/15-3-2006, δυνατότητα χρηματοδότησης από τους πόρους του Προγράμματος «ΘΗΣΕΑΣ» μέχρι και την 31.12.06.
Ο Υφυπουργός
ΑΘΑΝΑΣΙΟΣ ΝΑΚΟΣ»)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ τον κύριο συνάδελφο.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 
      Υπουργείου Τουριστικής Ανάπτυξης.
      Ψήφιση στο σύνολο του σχεδίου νόμου: «Ανάπτυξη ιαματικού τουρισμού και λοιπές διατάξεις».
      Το νομοσχέδιο θα ψηφιστεί στο σύνολο στη συνέχεια.
      Υπουργείου Οικονομίας και Οικονομικών.
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Οργάνωση συστήματος ελέγχου για τη διασφάλιση της χρηστής δημοσιονομικής διαχείρισης του Κρατικού Προϋπολογισμού και των εκτός του Κρατικού Προϋπολογισμού φορέων και άλλες διατάξεις» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής. 
      Το νομοσχέδιο θα συζητηθεί κατά τη σημερινή συνεδρίαση. 
      Υπουργείου Δικαιοσύνης.
      Συνέχιση της συζήτησης επί των άρθρων και του συνόλου του σχεδίου νόμου: «Για την αντιμετώπιση της ενδοοικογενειακής βίας και άλλες διατάξεις». 
      Η συζήτηση του νομοσχεδίου θα συνεχιστεί σε προσεχή συνεδρίαση.
      Υπουργείου Δημόσιας Τάξης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Αναδιοργάνωση του Πυροσβεστικού Σώματος, αναβάθμιση της αποστολής του και άλλες διατάξεις». 
      Ερωτάται το Σώμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται. 
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Υπουργείου Εθνικής Άμυνας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου Συμφωνίας και Συναντίληψης (Memorandum of Undetstanding –MOU) μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανώτατου Συμμαχικού Διοικητή και του Ανώτατου Συμμαχικού Διοικητή Μετασχηματισμού της Συμμαχίας σε σχέση με τις διατάξεις Υποστήριξης της Φιλοξενούσας Χώρας σε επιχειρήσεις-ασκήσεις ΝΑΤΟ μετά  των συνημμένων Παραρτημάτων Α και Β  αυτού».
      Ερωτάται το Σώμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται. 
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Κύριοι συνάδελφοι, επανερχόμαστε στο νομοσχέδιο του Υπουργείου Τουριστικής Ανάπτυξης.
      Ψήφιση στο σύνολο του σχεδίου νόμου: «Ανάπτυξη ιαματικού τουρισμού και λοιπές διατάξεις».
      Ερωτάται το Σώμα. Γίνεται δεκτό το νομοσχέδιο και στο σύνολο; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο έγινε δεκτό και στο σύνολο κατά πλειοψηφία. 
      Συνεπώς το νομοσχέδιο του Υπουργείου Τουριστικής Ανάπτυξης: «Ανάπτυξη ιαματικού τουρισμού και λοιπές διατάξεις» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής: 
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Το Σώμα παρέσχε τη ζητηθείσα εξουσιοδότηση. 
      Κύριοι συνάδελφοι, επανερχόμαστε στη συζήτηση του νομοσχεδίου του Υπουργείου Οικονομίας και Οικονομικών: 
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Οργάνωση συστήματος ελέγχου για τη διασφάλιση της χρηστής δημοσιονομικής διαχείρισης του Κρατικού Προϋπολογισμού και των εκτός του Κρατικού Προϋπολογισμού φορέων και άλλες διατάξεις» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής. 
      Το νομοσχέδιο αυτό συζητήθηκε και ψηφίστηκε στην αρμόδια Διαρκή Επιτροπή, σε εφαρμογή της διάταξης του άρθρου 70 παράγραφος 2 του Συντάγματος. Επομένως θα συζητηθεί σε μία συνεδρίαση ενιαία, όπως ορίζουν το Σύνταγμα και ο Κανονισμός στις προαναφερθείσες διατάξεις τους, μαζί με δύο υπουργικές τροπολογίες. 
      Η Διάσκεψη των Προέδρων αποφάσισε να διατεθεί συνολικός χρόνος έξι ωρών, δηλαδή, τεσσάρων ωρών για τις αγορεύσεις των εισηγητών, των ειδικών αγορητών και των εγγεγραμμένων στον κατάλογο ομιλητών και δύο ωρών για τις αγορεύσεις των Υπουργών και των Κοινοβουλευτικών Εκπροσώπων. 
      Η εγγραφή των Βουλευτών στον κατάλογο των ομιλητών θα είναι ελεύθερη και θα γίνει σύμφωνα με το άρθρο 96 του Κανονισμού, δηλαδή, από την έναρξη της συζήτησης έως το τέλος της ομιλίας των εισηγητών. 
      Για τη διάρκεια των αγορεύσεων και τη σειρά των ομιλητών εφαρμόζονται αναλόγως οι διατάξεις των άρθρων 97 και 64 του Κανονισμού.
      ΑΓΓΕΛΟΣ ΤΖΕΚΗΣ: Κυρία Πρόεδρε, οι εισηγητές θα πρέπει να έχουν και την κατανόηση του Προεδρείου! 
      ΠΡΟΕΔΡΟΣ (Άννα Μπενάκη-Ψαρούδα): Πάντοτε έχουν την κατανόηση του Προεδρείου, κύριε συνάδελφε, όταν είναι ενιαία η συζήτηση και υπάρχουν τροπολογίες. 
      Κυρίες και κύριοι συνάδελφοι, σας γνωρίζω ότι επί του νομοσχεδίου αυτού Κοινοβουλευτικός Εκπρόσωπος της Νέας Δημοκρατίας ορίζεται ο Βουλευτής κ. Κωνσταντίνος Τασούλας και Κοινοβουλευτικός Εκπρόσωπος του Κομμουνιστικού Κόμματος Ελλάδας ορίζεται ο Βουλευτής κ. Άγγελος Τζέκης. 
      Το λόγο έχει ο εισηγητής της Πλειοψηφίας κ. Ηλίας Καλλιώρας. 
      ΗΛΙΑΣ ΚΑΛΛΙΩΡΑΣ: Σας ευχαριστώ πολύ, κυρία Πρόεδρε. 
      Αγαπητοί συνάδελφοι, σήμερα, σε μία και μόνη συνεδρίαση, θα δούμε το μέλλον των δημοσιονομικών ελέγχων. 
      Με άλλα λόγια, επειδή στο παρελθόν έχουμε δει ότι το κράτος έχει επιδείξει αλόγιστη συμπεριφορά, όπως λ.χ. συμβαίνει με το χρέος και τους τόκους -για να πάρω ένα παράδειγμα, σήμερα η χώρα έρχεται να πληρώσει πάνω από 20.000.000.000 ευρώ για το 2006- έπρεπε να φτάσει στο τέλος αυτή η λαθεμένη φιλοσοφία και αντίληψη για τα δημοσιονομικά και μία αρχή από τις πολλές είναι αυτή που σήμερα εξετάζουμε και νομοθετούμε στη συνέχεια και αφορά αυτό το σχέδιο νόμου, δηλαδή τον έλεγχο, τη δημοσιονομική δηλαδή διαδικασία ελέγχου. 
      Αγαπητοί συνάδελφοι, σήμερα λέμε ότι υπάρχει μία ασυδοσία του παρελθόντος -και ας μου επιτραπεί η φράση- αλλά μπορούμε να την ονομάσουμε έτσι, γιατί τα ταμεία δεν ήταν άδεια, αν πάρω μία εκδοχή του παρελθόντος. Τα ταμεία ήταν γεμάτα χρέη, όταν παραλάβαμε τη διακυβέρνηση της χώρας το Μάρτιο του 2004, με κρυφά ελλείμματα και με απλήρωτους λογαριασμούς, κάτι το οποίο τότε και τώρα ξεπερνά και την πολιτική φαντασία! 
      Κυρία Πρόεδρε, η κοινωνία είναι ώριμη. Ζητά μεταρρυθμίσεις, ζητά τομές, ζητά ρήξεις και θέλει δυναμική απάντηση σε όλα τα φαινόμενα. Η Νέα Δημοκρατία δεν σταματά να βλέπει τη διαφάνεια και την πάταξη της διαπλοκής ως πρωταρχικό πολιτικό της στόχο και βεβαίως, δεν συγκαλύπτει, όπως λένε πολλοί από το ΠΑ.ΣΟ.Κ, κυρίως, αλλά αποκαλύπτει. 
      Μέσα σ’ αυτήν τη λογική, μέσα σ΄ αυτήν την πολιτική συλλογιστική, έρχεται και το σημερινό νομοσχέδιο για να απαντήσει με άλλα λόγια στο πώς θα μπορέσουμε, από δημοσιονομικής πλευράς, από πλευράς δημοσιονομικών ελέγχων, να εκλογικεύσουμε αυτό το ατίθασο κράτος. 
      Έτσι, λοιπόν, πολλοί μιλάνε –θα το πω και εγώ- για «ράμπο» δημοσιονομικής πολιτικής, δηλαδή για ανθρώπους που θα βάλουν τα πράγματα σε σειρά, σε πτυχές –επαναλαμβάνω- του συστήματός μας και θα διασφαλίσουν βέβαια τη χρηστή δημοσιονομική διαχείριση και διοίκηση. 
      Ας πάμε, λοιπόν, με αδρές γραμμές για να δούμε διαχρονικά τι κάνει το σχέδιο νόμου. Το 1842 με την ίδρυση του κράτους, έχουμε μία εικόνα. Δημιουργείται το Γενικό Λογιστήριο του Κράτους. Μετά από εκατόν εξήντα χρόνια και πάνω από εκατόν εξήντα χρόνια, έρχεται η δομική ανάγκη να απαντήσουμε στη σύγχρονη εκδοχή των προβλημάτων, που έχουμε στο δημοσιονομικό έλεγχο και βεβαίως, διαπιστώνουμε ότι οι υπηρεσίες εντελλομένων εσόδων -αν πάρουμε μία εκδοχή- ή οι υπηρεσίες δημοσιονομικού ελέγχου δεν αρκούν πλέον. 
      Εδώ, λοιπόν, έρχεται το νέο νομοσχέδιο, αυτό δηλαδή που συζητάμε σήμερα,  να φέρει την εικόνα του κράτους ανάστροφα, δηλαδή να μην έχουμε, όπως στο παρελθόν, το Υπουργείο Οικονομίας και Οικονομικών να βλέπει την κατάσταση ως εξωτερικός παρατηρητής, ως εξωτερικός ελεγκτής, αλλά αυτός ο έλεγχος να γίνεται από δύο επίπεδα. Βεβαίως, δεν μιλάω για τίποτε άλλο, πέρα από την έννοια του εσωτερικού ελέγχου. 
      Αυτό είναι το κλειδί και η καρδιά, αν θέλετε, του νομοθετήματος, που συζητάμε σήμερα. Είναι, δηλαδή, οι νέες διαδικασίες ελέγχου, από εσωτερικής πλευράς. Μέσα από τις ίδιες τις υπηρεσίες απαντούμε προς τα έξω και όχι, όπως στο παρελθόν, δηλαδή μόνο από τον εξωτερικό έλεγχο, κυρίως από το Υπουργείο Οικονομίας και Οικονομικών.
      Έτσι στη συνέχεια βλέπουμε ότι το κράτος, με το σημερινό σχέδιο νόμου, φροντίζει να αποκεντρώσει τον έλεγχο –κυρίως το διαχειριστικό- και, βεβαίως, να φθάσει στην καρδιά του προβλήματος είτε αυτό λέγεται, λόγου χάριν περιφέρεια είτε Υπουργείο είτε νομικό πρόσωπο ιδιωτικού ή δημοσίου δικαίου ή άλλος οργανισμός. 
      Η αλήθεια είναι ότι υπήρξε και υπάρχει εξαιρετική, αδήριτη ανάγκη να θεσπιστούν αυτοί οι ελεγκτικοί μηχανισμοί, γιατί πρέπει να διασφαλίσουμε τη χρηστή διαχείριση. Πρέπει, λοιπόν, να δώσουμε απάντηση σε φαινόμενα, που έχουν σχέση είτε με απάτες είτε με παιχνίδια δωροδοκιών, παράνομες, μη σύννομες δραστηριότητες και πάει λέγοντας.
      Έτσι όταν είναι ανύπαρκτος– πράγμα που συμβαίνει, αλήθεια, σήμερα σε πολλούς τομείς- ο πρωτογενής έλεγχος, τα ελεγκτικά όργανα λειτουργούν μεν, περιοριστικά δε, λόγω του ότι δεν υπάρχει το νομοθετικό πλαίσιο. Όταν οι καταλογισμοί δεν προχωρούν, όπως πρέπει, όταν υπάρχει για παράδειγμα στη συνέχεια η έννοια και, αν θέλετε, αυτό που λέμε «αίσθηση ατιμωρησίας», είναι λογικό οι δαπάνες που γίνονται να μην είναι σύννομες.
      Έτσι ο κυρίαρχος στόχος και ο κυρίαρχος σκοπός του σημερινού νομοσχεδίου είναι να φροντίσουμε, ώστε να διασφαλίσουμε τη χρηστή δημοσιονομική διαχείριση, είτε στον προϋπολογισμό είτε στους φορείς, που παίρνουν χρήματα από το κράτος κυρίως.
      Πώς γίνεται αυτό; Με νέους τρόπους, με νέες μεθόδους, με νέα ελεγκτικά πρότυπα και, βεβαίως, με ποιότητα και με ποσότητα στους δημοσιονομικούς ελέγχους. Αυτό για να γίνει -κάτι το οποίο πετυχαίνει το νομοσχέδιο- χρειάζεται μια νέα Γενική Διεύθυνση Δημοσιονομικών Ελέγχων, η οποία, διοικητικά και εποπτικά, προφανώς, υπάγεται στη Γενική Γραμματεία Δημοσιονομικής Πολιτικής. Αυτό είναι κάτι το καινούργιο και, βεβαίως, σε ό,τι αφορά τα υποκείμενα ελέγχου, όπως προείπα, αρχίζει από το κράτος και καταλήγει σε νομικά πρόσωπα δημοσίου και ιδιωτικού δικαίου και άλλους οργανισμούς.
      Αγαπητοί συνάδελφοι και κύριε Πρόεδρε, πρέπει να πούμε εδώ ότι εσωτερικός έλεγχος σημαίνει ευρωστία οργανισμών, γιατί δεν υπάρχουν σήμερα ιδιωτικές επιχειρήσεις, που να μην έχουν αυτές τις διευθύνσεις του εσωτερικού ελέγχου. Είναι απαραίτητο –η Κυβέρνηση το βλέπει- να διασφαλιστεί ο δημοσιονομικός έλεγχος. Η Κυβέρνηση προχωρά μπροστά, ώστε να μπορεί να απαντήσει σε πολλά από αυτά τα πολιτικά αμαρτήματα, στα οποία υποπίπτουν και οι διαχειριστικοί οργανισμοί γενικά.
      Θέλω, αγαπητοί συνάδελφοι, να πω ότι μέσα στο μυαλό του νομοθέτη είναι το να καταρτιστεί καλύτερα και να ισχυροποιηθεί η διαδικασία της κατάρτισης του κρατικού προϋπολογισμού και όλων των άλλων προϋπολογισμών μέσα στο ίδιο το κράτος, που να ακολουθεί και τα πρότυπα άλλων χωρών. Ταυτόχρονα το σύστημα που ακολουθείται για τον εσωτερικό έλεγχο είναι να παραλληλίζει και τα πρότυπα των άλλων χωρών από τη μια μεριά, αλλά και το σύστημα της διαχείρισης ή αν θέλετε και από την αρχή, αυτό που λέμε «κατάρτισης» του κρατικού προϋπολογισμού. 
      Αυτό πρέπει να πω ότι έχει εξαιρετική σημασία, γιατί είτε είναι διεθνή λογιστικά πρότυπα είτε εναρμονίσεις με οδηγίες της Ευρωπαϊκής Ένωσης είτε είναι άλλα πράγματα, τα οποία αφορούν ακριβώς αυτήν την ελεγκτική διαδικασία, είμαστε υποχρεωμένοι –το κάνει αυτό το νομοσχέδιο που συζητούμε σήμερα- να ακολουθήσουμε τις επιταγές πέραν όλων των άλλων κρατών, αλλά και ό,τι λέει και το Διεθνές Νομισματικό Ταμείο από τη μια πλευρά ή και  ο Ο.Ο.Σ.Α. από την άλλη. Ακολουθούμε, δηλαδή, τα πρότυπα, τα οποία επιτάσσουν αυτοί οι δύο διεθνείς οργανισμοί, για να μπορέσουμε να κάνουμε καλύτερη διαχείριση των οικονομικών, δηλαδή της περιουσίας των Ελλήνων και των χρημάτων που δίνουμε για διάφορες επενδύσεις ή δραστηριότητες της χώρα μας.
      Για να φθάσουμε εκεί, η σκέψη και η φιλοσοφία του σχεδίου νόμου είναι ότι, επειδή υπάρχουν κάποιες δυσκολίες, ώστε να έχουμε άμεση προσαρμογή προς την κατεύθυνση αυτή, δηλαδή του καλύτερου ελέγχου σε όλους τους φορείς και κυρίως, αν θέλετε, στα Υπουργεία, ιδρύεται και θα λειτουργήσει η Επιτροπή Διαβούλευσης.
      Aυτή η συγκεκριμένη επιτροπή –το λέω έτσι εν συντομία -  θα δει το νομοσχέδιο, θα δει τη φιλοσοφία, θα έλθει μέσα σ΄ ένα διάστημα δύο μηνών και ως επιτροπή, θα προτείνει συγκεκριμένες λύσεις σε συγκεκριμένα προβλήματα, τα οποία θα εντοπίσει σε διάφορους φορείς είτε είναι κράτος είτε όχι. 
      Αγαπητοί συνάδελφοι, επειδή αυτόν τον καιρό συζητούμε την Αναθεώρηση του Συντάγματος, θα μου επιτρέψετε παρενθετικά να τονίσω ότι θεωρώ πως, σε αυτήν τη φάση, θα πρέπει να σκεφθούμε μήπως πρέπει να φύγουμε από την παλιά λειτουργία -δηλαδή αυτό που έχει καθιερωθεί στη χώρα μας, με την έννοια του γραμμικού προϋπολογισμού- και να προχωρήσουμε σε άλλα πρότυπα, όπως είναι ο προϋπολογισμός, λόγου χάριν, βάσει δραστηριοτήτων – το έχουμε ακούσει, το έχουμε κουβεντιάσει- όπως είναι η μέθοδος από μηδενική βάση, ο προϋπολογισμός ή οι προϋπολογισμοί αποτελεσμάτων, για να δώσω τέσσερις συνολικά εκδοχές από τις πιο πρόσφατες και από αυτές που χρησιμοποιούνται διεθνώς.  
      Όμως, θα ήθελα να σκεφθούμε, αγαπητοί συνάδελφοι, μήπως πρέπει  -και αυτό θα το καταθέσω και ως πρόταση στην Επιτροπή Αναθεώρησης του Συντάγματος που είμαι και μέλος- να δημιουργήσουμε ένα πολυετή δημοσιονομικό, αν θέλετε, πλαίσιο και οργανισμό μέσα στο μυαλό μας και να είναι γραπτό, ούτως ώστε μέσα στην τετραετία να μη βλέπουμε τον προϋπολογισμό μόνο της επόμενης χρήσης, αλλά της επόμενης τετραετίας. Βεβαίως  η καλύτερη λύση προς αυτήν την κατεύθυνση είναι ο προϋπολογισμός βάσει δραστηριοτήτων, γιατί έτσι ξέρουμε από πού προέρχονται τα χρήματα, ποιες είναι οι στοχεύσεις. Δηλαδή, ο πολίτης θα μπορεί να παρακολουθήσει τη διαδικασία από τη στοχοποίηση των στρατηγικών στόχων μέχρι και την απόδοση λογαριασμών και πόσοι άνθρωποι ή πόσα χρήματα χρειάζονται. Σταματώ εδώ την παρένθεση αυτή και πιστεύω ότι πρέπει να σκεφθούμε λίγο πιο σύγχρονα για την κατάρτιση του προϋπολογισμού.  Και βεβαίως μου έδωσε την ευκαιρία το σημερινό νομοσχέδιο να αναφερθώ σ’ αυτήν την κατεύθυνση. 
      Οι έλεγχοι –πάλι επιγραμματικά θα πω- είναι  προγραμματισμένοι και  έκτακτοι, όπως συνήθως, οι οποίοι θα γίνονται από τακτικούς ελεγκτές από τη μια, θα υπάρχουν βοηθοί ελεγκτές και θα υπάρχουν -τρίτη κατηγορία- συνεπικουρούμενοι όλοι οι παραπάνω από ειδικούς εμπειρογνώμονες. 
      Αγαπητοί συνάδελφοι, πρέπει να πούμε ότι αυτή η συγκεκριμένη Γενική Διεύθυνση Δημοσιονομικών Ελέγχων θα έχει ανάμεσα στα άλλα καθήκοντά της και  μια υποχρέωση να συντάσσει την ετήσια έκθεση ελέγχου, την οποία θα υποβάλλει στον Υπουργό Οικονομίας και Οικονομικών και βεβαίως εκεί θα γίνεται η ανάλογη εκτίμηση και προς τα πού πρέπει να κατευθύνουμε τις στρατηγικές μας επιλογές, εκεί όπου υπάρχουν ελλείψεις ή προβλήματα να τα λύσουμε και πάει λέγοντας. 
      Αγαπητοί συνάδελφοι, στην επιτροπή  άκουσα πολλούς από σας, ιδιαίτερα του ΠΑ.ΣΟ.Κ., να κόπτονται σ΄ ένα σημείο του νομοσχεδίου, εκεί που αναφέρεται το άρθρο 8 ειδικότερα, για να ξεκαθαρίσω, όπου γίνεται συζήτηση για τις μετατάξεις. Δηλαδή, η μόνη δική σας αγωνία είναι για το Α.Σ.Ε.Π..  Το σχέδιο νόμου περιλαμβάνει σήμερα το νόμο περί Α.Σ.Ε.Π. για να γίνουν όποιες προσλήψεις χρειάζονται προς την κατεύθυνση αυτή, ώστε να ενισχυθεί αυτή η νέα διεύθυνση.
      Θα σας θυμίσω επίσης ότι το 1995 το ΠΑ.ΣΟ.Κ έκανε εκατόν εβδομήντα μετατάξεις, το 1996 έως το 2002 εκατόν είκοσι -δηλαδή πήρε από τον Ο.Σ.Ε. ό,τι έβρισκε μπροστά πολιτικά εύκαιρο για να βρει ψήφους με τα γνωστά αποτελέσματα σε πολλές περιπτώσεις- και το 2003 άλλες  εβδομήντα μετατάξεις.  Δηλαδή το ΠΑ.ΣΟ.Κ, που σε λίγο θα ακούσουμε να λέει πολλά πράγματα, έκανε τριακόσιες εξήντα μετατάξεις σ’ αυτήν τη διεύθυνση, στο Γενικό Λογιστήριο του Κράτους. Είναι ξεκάθαρο τι σημαίνει πολιτική αντιπαράθεση στη συνέχεια. Τα νούμερα είναι  ξεκάθαρα και δεν θα σταθώ παραπάνω. 
      Κύριε Πρόεδρε, θα ήθελα να πω και ορισμένα άλλα πράγματα. Εγώ θυμάμαι τους Βουλευτές του ΠΑ.ΣΟ.Κ. να λένε ότι  για την  Ελλάδα  –και αυτό το κάνει συστηματικά για δυόμισι περίπου χρόνια- έρχονται πρόστιμα από τη μια, ποινές έρχονται από την άλλη, νέα επιτήρηση θα ξανάρθει, έρχεται ύφεση και πάει λέγοντας. Σας απαντούμε, λοιπόν, ότι η ύφεση δεν ήλθε. Και πάλι στο νέο προγραμματισμό και στο νέο προϋπολογισμό η ανάπτυξη του Α.Ε.Π. είναι 3,8%, γιατί κάποιοι έλεγαν ότι θα σκίσουν και πτυχία προς αυτή την κατεύθυνση. Οι Κασσάνδρες, λοιπόν, έχασαν το δρόμο.
      ΑΓΓΕΛΟΣ ΤΖΕΚΗΣ: Θα ανέβει 25%. 
      ΗΛΙΑΣ ΚΑΛΛΙΩΡΑΣ: Είμαστε στο 4,1% στο δεύτερο τρίμηνο. Κάποιοι άλλοι μιλούσαν για ανεργία και η ανεργία έπεσε μάλιστα και κάτω από 9% .
      Η ζήτηση αυξάνει, ο νέος επενδυτικός νόμος έχει διπλάσια καλύτερα αποτελέσματα σε αντίστοιχο χρόνο από το δικό σας, ο τουρισμός πήγε καλύτερα, το ίδιο και οι εξαγωγές και οι επενδύσεις. 
      Θέλω, λοιπόν, να πω ότι, όπως είπε και ο Πρωθυπουργός στη Θεσσαλονίκη, «το νερό μπήκε στ’ αυλάκι». Δεν ήρθαν ούτε πρόστιμα ούτε ποινές ούτε νέα επιτήρηση. Μην έχετε αγωνία. Με απασχολεί, όμως, το γεγονός που βλέπω τώρα τελευταία, πως το ΠΑ.ΣΟ.Κ. και στις δημοσκοπήσεις –γιατί έρχονται και νέες δημοσκοπήσεις- τριχοτομείται κατά κανόνα, όπως γίνεται και στα σχέδια νόμου. 
      Η μία πλευρά –για να πούμε και τη δική σας, αν θέλετε, αυτοκριτική, με καθρέφτη τη Νέα Δημοκρατία– είναι οι κατήγοροι. Είναι αυτοί από το ΠΑ.ΣΟ.Κ. που βγαίνουν και κατηγορούν τις εταιρείες, δηλαδή αμφισβητούν ακόμα και τις δημοσκοπικές επιχειρήσεις, όπως και τα ευρήματά τους. Το έκανε και ο ίδιος ο Αρχηγός της Αξιωματικής Αντιπολίτευσης. Αυτοί είναι οι κατήγοροι.  
      Η δεύτερη κατηγορία είναι αυτοί που αγαπούν το ΠΑ.ΣΟ.Κ., αποδέχονται τα προβλήματα, κάνουν αυτοκριτική και βεβαίως προτείνουν λύσεις. Υπάρχει, όμως, και η τρίτη κατηγορία. Είναι αυτοί που θέλουν να είναι «ατσαλάκωτοι», θέλουν δηλαδή να εξαφανιστούν από το σκηνικό, δεν μιλούν, δεν εκτίθενται, δεν παίρνουν θέση για το αυτονόητο. 
      Αγαπητοί συνάδελφοι, υπάρχει πρώην Υπουργός που είπε ότι διαλύσατε τη χώρα. Το νομοσχέδιο αυτό δημιουργεί ακριβώς το αντίθετο βήμα και την αντίθετη πορεία. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Υπάρχει και Υπουργός που μίλησε για «καραγκιόζηδες». 
      ΗΛΙΑΣ ΚΑΛΛΙΩΡΑΣ: Σας προκαλώ να θυμηθείτε τι λέγατε στις επιτροπές, αλλά και εδώ μέσα για τη «FINANCE BANK». Κανείς δεν μιλάει για την Εμπορική, τη μεγαλύτερη επένδυση, που έγινε ποτέ στη χώρα. Δεν ακούω κανέναν. Σταματήσατε το σκάνδαλο. 
      Τώρα βεβαίως τα βάλατε με το νέο προϋπολογισμό, για τον οποίο πρέπει να σας πω ότι είναι ένα και μόνο όχημα για να βγούμε από την επιτήρηση. Αυτήν την επιτήρηση –πρέπει να το πούμε στον ελληνικό λαό- την πληρώνουν οι μισθωτοί και οι συνταξιούχοι. Ας μην κοροϊδεύουμε. 
      Κυρία Πρόεδρε, θέλω να πω δυο λόγια και με αυτά τελειώνω, για το εξής: Το σχέδιο νόμου που συζητούμε σήμερα και το οποίο θα γίνει νόμος του κράτους, είναι μία ακόμη πλευρά της μεταρρυθμιστικής πολιτικής της Νέας Δημοκρατίας. Προχωρούμε μπροστά και βάζουμε κάθε φορά ένα λιθαράκι. Εσείς στο παρελθόν μόνο μιλούσατε, όπως για το σημερινό σχέδιο νόμου, το οποίο ετοιμάσατε το 2002 αλλά δεν το φέρατε ποτέ στη Βουλή για να το ψηφίσουμε. 
      Θέλω, λοιπόν, να πω ότι είστε οι άνθρωποι των λόγων και όχι των έργων. Εμείς είμαστε το ανάποδο, γι’ αυτό, κυρία Πρόεδρε, ζητώ να ψηφιστεί το σχέδιο νόμου. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος ορίζει ως ειδικό αγορητή το Βουλευτή κ. Αθανάσιο Λεβέντη. 
      Ο κ. Χριστοδουλάκης έχει το λόγο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κυρία Πρόεδρε, κυρίες και κύριοι συνάδελφοι, νομίζω ότι ο πολίτης που παρακολουθεί τη σημερινή συνεδρίαση πρέπει να αρχίσει να αναρωτιέται για τα κριτήρια της νοημοσύνης και της λογικής, που πρέπει να εφαρμόζουμε στη δουλειά που κάνουμε. 
      Είναι δυνατόν, να λέμε σήμερα ότι συζητούμε ένα νομοσχέδιο για τη χρηστή διαχείριση των δημοσιονομικών, όταν ο βασικός στόχος, η καρδιά του νομοσχεδίου αυτού, είναι να βάλει και άλλους έμμεσους φόρους; Χρηστή διαχείριση είναι να καταφέρεις να κάνεις εξοικονομήσεις στις δαπάνες για να ελαφρύνεις τους φόρους. 
      Το νομοσχέδιο αυτό επισφραγίζει τους τέσσερις νέους φόρους που έβαλε η Κυβέρνηση της Νέας Δημοκρατίας μόνο για το 2006: Φόρος στα τσιγάρα και μάλιστα στα φθηνά τσιγάρα, φόρος στα κινητά τηλέφωνα, φόρος στα καύσιμα, όπως επίσης και το τμήμα του αυξημένου Φ.Π.Α. το οποίο «έτρεξε» το 2006, γιατί μπήκε τον περσινό Απρίλιο. Με τέσσερις νέους φόρους σε μία μόνο χρονιά, θεωρώ ότι η οποιαδήποτε προσπάθεια της Κυβέρνησης να μιλήσει για χρηστή διαχείριση μπορεί να εκληφθεί μόνο ως ένα βάναυσο αστείο σε βάρος των Ελλήνων φορολογουμένων και πολιτών. 
      Είναι δυνατόν, κυρίες και κύριοι συνάδελφοι, να μιλούμε για ένα νομοσχέδιο χρηστής διαχείρισης, το οποίο δήθεν ενδιαφέρεται να κάνει η Κυβέρνηση, όταν οι μοναδικές μειώσεις δαπανών, που έχει πετύχει τα τελευταία χρόνια αφορούσαν τις επιχορηγήσεις ασφαλιστικών ταμείων και κοινωνικών προγραμμάτων; Δεν ήταν οι ίδιοι που έλεγαν πριν τις εκλογές ότι θα εξοικονομήσουν 10.000.000.000 ευρώ 
-ετησίως παρακαλώ!- και με αυτά τα τεράστια ποσά θα χρηματοδοτήσουν κοινωνικά προγράμματα, κοινωνικές πολιτικές, θα διπλασιάσουν τις συντάξεις; 
      Το μόνο, όμως, το οποίο έκαναν ήταν να αφήσουν ανέπαφη τη δημόσια δαπάνη, ίσα-ίσα μάλιστα να επεκτείνουν πολλές εστίες σπατάλης και να περικόψουν κατά 0,3% του εθνικού εισοδήματος τις επιχορηγήσεις προς τα ασφαλιστικά ταμεία. Αυτή είναι η φοβερή εξοικονόμηση της σπατάλης που έκανε η Νέα Δημοκρατία!
      Είναι δυνατόν, κυρίες και κύριοι συνάδελφοι, να ερχόμαστε και να λέμε για χρηστή δημοσιονομική διαχείριση, όταν το δημόσιο χρέος, με τα δικά τους «πειραγμένα» και αναξιόπιστα στοιχεία, δεν έχει μειωθεί καθόλου για τη διετία 2003-2005, παρά μόλις κατά 0,3% του Α.Ε.Π., όταν την αντίστοιχη τριετία 2001-2003, επί ΠΑ.ΣΟ.Κ., με τα δικά τους στοιχεία, μειώθηκε κατά εφτά μονάδες του Α.Ε.Π; Είναι δυνατόν, κυρίες και κύριοι συνάδελφοι, να μιλάμε για χρηστή διαχείριση τη στιγμή που βοά η κοινή γνώμη για την περίφημη επένδυση της Αγροτικής Τράπεζας, που πήρε χρήματα από το ελληνικό δημόσιο; Διότι η αύξηση του μετοχικού κεφαλαίου, που έκανε, κατά 1,2 δισεκατομμύριο προερχόταν από χρήματα του ελληνικού δημοσίου κατά ποσοστό 85%. Πήρε, λοιπόν, ένα και πλέον δισεκατομμύριο από το ελληνικό δημόσιο, από τον κρατικό προϋπολογισμό, και τι τα έκανε, κυρίες και κύριοι; Τα επένδυσε σε άγνωστης ταυτότητας, επίδοσης και αξιοπιστίας επενδυτικά κεφάλαια, τα οποία μάλιστα αρχίζουν να καταρρέουν το ένα μετά το άλλο. Είναι αυτό χρηστή διαχείριση; Και μιλάμε ακόμη με τέτοιους όρους σήμερα; 
      Είναι δυνατόν να μιλάμε, κυρίες και κύριοι συνάδελφοι, για χρηστή διαχείριση όταν για την εκτέλεση του προϋπολογισμού, έτσι όπως αποκαλύπτεται και στο προσχέδιο, το οποίο κατατέθηκε, αλλά και στα δελτία, τα οποία το ίδιο το Υπουργείο Οικονομικών, με τα δικά του στοιχεία, μας έχει εφοδιάσει, κατά καιρούς, προκύπτει ένα πέπλο μυστηρίου γύρω από μία τεράστια δαπάνη, για την οποία κανείς δεν ξέρει πού και πώς έχει γίνει. Συγκεκριμένα εγώ θα μιλήσω μόνο για το πρώτο εξάμηνο. Το φαινόμενο, όμως, το οποίο θα περιγράψω, είναι δυσμενέστερο και θα το συζητήσουμε την Πέμπτη, όταν θα έχουμε το προσχέδιο του προϋπολογισμού ως θέμα συζήτησης. 
      Κυρίες και κύριοι συνάδελφοι, για το πρώτο εξάμηνο το δημόσιο χρέος της χώρας, της κεντρικής κυβέρνησης, αυξήθηκε, σε καθαρή βάση κατά 10,5 δισεκατομμύρια ευρώ περίπου. Μειώθηκαν τα ταμειακά διαθέσιμα περίπου κατά 200.000.000 ευρώ, ενώ ταυτόχρονα η Κυβέρνηση πήρε, κατά τα λεγόμενά της, περίπου 1.000.000.000 ευρώ από ιδιωτικοποιήσεις. Άρα η Κυβέρνηση το πρώτο εξάμηνο του 2006 είχε στα χέρια της, για να ξοδέψει, πάνω από 11.000.000.000 ευρώ. Το έλλειμμα, όμως, της κεντρικής κυβέρνησης το πρώτο εξάμηνο, δηλαδή σε ίδια βάση, που έκανα και τον προηγούμενο υπολογισμό, ήταν μόνο 5,5 δισεκατομμύρια ευρώ. Ερωτώ, λοιπόν: Τα υπόλοιπα 6.000.000.000 ευρώ πού πήγαν; Προφανώς δεν εγγράφονται στο έλλειμμα. Πιθανώς εκεί όπου πήγαν, όπως στην Αγροτική Τράπεζα, να πήγαν νομίμως, ασχέτως αν αυτοί τα έβαλαν σ’ όλα αυτά τα «προσοδοφόρα» επενδυτικά παιχνίδια που κάνουν. Τουλάχιστον, όμως, δεν οφείλουμε να γνωρίζουμε πού κατευθύνθηκαν αυτές οι δαπάνες; Πιστεύω ότι αυτό αποτελεί τη μεγαλύτερη σελίδα αδιαφάνειας και σκοτεινής πρακτικής, που έχουμε δει στην εκτέλεση του προϋπολογισμού. Και μετά ερχόμαστε και μιλάμε εδώ για δημοσιονομική διαχείριση;
      Η Κυβέρνηση της Νέας Δημοκρατίας έχει πάρει ένα άριστο νομοσχέδιο, το οποίο η κυβέρνηση του ΠΑ.ΣΟ.Κ. είχε ετοιμάσει και είχε υποβάλει στην Εθνική Αντιπροσωπεία, ένα νομοσχέδιο, το οποίο είχε επαινεθεί επανειλημμένως και διαπρύσια από το Διεθνές Νομισματικό Ταμείο. Το πετσόκοψε, το έκοψε στα μέτρα της και το μόνο το οποίο κάνει είναι να φτιάχνει καινούργιες, πολυδάπανες γραφειοκρατίες. 
      Κυρίες και κύριοι συνάδελφοι, νομίζω ότι έχει ενδιαφέρον να σας πω τι κάνει αυτό το νομοσχέδιο. Όχι μόνο δεν κάνει καμία χρηστή δημοσιονομική διαχείριση, αλλά κάνει πέντε άχρηστες νέες γραφειοκρατίες, απλώς και μόνο για να προσλάβει διακόσια εξήντα πέντε «σημαδεμένα» στελέχη, με «γαλάζιο» χρώμα, μέσω της διαδικασίας της συνέντευξης. Οργανώνει μια γενική διεύθυνση, χωρίς αυτή να χρειάζεται καθόλου, διότι υπάρχει ήδη διεύθυνση, η οποία ασχολείται με τους ελέγχους. 
      Επίσης, ετοιμάζει μια επιτροπή διαβούλευσης. Ετοιμάζει μια επιτροπή εποπτείας των ελέγχων. Επειδή κάνει ελέγχους μπορεί να υπάρχουν και αντιρρήσεις, γι’ αυτό συστήνει και μια επιτροπή αντιρρήσεων. 
     Και επειδή μπορεί να μπερδευτούν όλα αυτά, η εποπτεία με τη διαβούλευση, τις αντιρρήσεις και τη γενική διεύθυνση, κάνει και μια επιτροπή αξιολόγησης. Πείτε μου ειλικρινά και χωρίς κανένα ίχνος κομματικής φιλονικίας: Πιστεύει κάποιος ότι φτιάχνοντας τέτοιες απίστευτες γραφειοκρατίες βοηθάμε να λειτουργεί καλύτερα το κράτος; Νομίζω ότι ως προπέτασμα των διακοσίων εξήντα πέντε προαποφασισμένων προσλήψεων μπορεί να εκληφθεί και μόνο. 
     Κυρίες και κύριοι συνάδελφοι, όλα αυτά θα ήταν ενδεχομένως οριακά πράγματα μικρού ενδιαφέροντος, διότι μας έχει συνηθίσει σε αυτά η Κυβέρνηση τα δυόμισι χρόνια που βρίσκεται στην εξουσία, εάν δεν συνέπιπταν με μία συγκυρία, η οποία επιτείνει τα τεράστια ερωτηματικά, την αμφιβολία και την ανησυχία γύρω από το τι εννοούμε δημοσιονομική διαχείριση στη χώρα μας πλέον. Και αναφέρομαι συγκεκριμένα σε αυτό το λογιστικό πυροτέχνημα της δήθεν αύξησης του εθνικού εισοδήματος κατά 26%. 
     Έχει πει κάποιος ιστορικός ότι το να κάνεις ένα λάθος καμιά φορά συμβαίνει, αλλά είναι ακόμη χειρότερα όταν επιχειρείς να το διορθώσεις μ΄ ένα μεγαλύτερο λάθος. Έκανε η Κυβέρνηση την πλαστή απογραφή το 2004 και τώρα για να ξεφύγει από την επιτήρηση, στην οποία η ίδια εγκλώβισε την ελληνική οικονομία, σκάει το πυροτέχνημα του 26% της πλαστής και της εικονικής εμφάνισης του εισοδήματος, έτσι ώστε να βγει μ΄ ένα αυτόματο τρόπο από την επιτήρηση και να λύσει τα χέρια της, έτσι ώστε να ξοδέψει. Μα, άμα είναι να ξοδέψει η Κυβέρνηση τι μας φέρνει τώρα το νομοσχέδιο ως προπέτασμα καπνού για χρηστή δημοσιονομική διαχείριση;
     Με τη δήθεν απογραφή, την οποία έκανε η Κυβέρνηση της Νέας Δημοκρατίας ντοπάρισε το έλλειμμα και απλώς δημιούργησε ένα άλλοθι, έτσι ώστε να εγκαταλείψει τις άμετρες και αμετροεπείς υποσχέσεις, τις οποίες είχε δώσει. Με τη δήθεν καταγραφή, την οποία κάνει τώρα ντοπάρει το Α.Ε.Π., έτσι ώστε να δημιουργήσει ένα άλλοθι επιτυχίας. Προσέξτε τώρα την ειρωνική ομοιότητα των δύο τεράστιων λαθών, στα οποία βυθίζει την οικονομία. Όταν έκανε το ντοπάρισμα της απογραφής, δεν βρέθηκε ούτε ένα ευρώ να πληρωθεί σε κάποιο ξεχασμένο υπόγειο ή καταχωνιασμένο λογαριασμό. Όλα ήταν λογιστικό πυροτέχνημα. Ούτε ένα ευρώ δεν πληρώθηκε. Εξίσου λογιστικό πυροτέχνημα είναι και όλη αυτή η ιστορία, η οποία έχει προκαλέσει το διεθνή γέλωτα της εικονικής διόγκωσης του Α.Ε.Π., διότι στα δημόσια ταμεία δεν μπαίνει ούτε ένα ευρώ επιπλέον φόρου ούτε ένα ευρώ καταγεγραμμένου εισοδήματος ούτε ένα ευρώ φόρου υπέρ τρίτων ή δασμού ή οτιδήποτε άλλο. 
     Όλη αυτή η εικόνα, την οποία σκηνοθέτησε η Κυβέρνηση, και οφείλω να ομολογήσω ότι σκηνοθετικά είναι εξαιρετικά ικανή, δεν αποδίδει τίποτα ούτε για την τσέπη του φορολογούμενου ούτε για τον οικογενειακό προϋπολογισμό ούτε για τα δημόσια ταμεία ούτε για τίποτα άλλο. Οι μόνοι πόροι, τους οποίους πλέον τώρα μπορεί να προσδοκά η Κυβέρνηση, είναι, αν οι αποδόσεις των επενδυτικών κεφαλαίων και παιγνιδιών που παίζει στην Αμερική η Αγροτική Τράπεζα, φέρουν κάποια χρήματα, πριν καταρρεύσει φυσικά.
     Με την απογραφή, κυρίες και κύριοι συνάδελφοι, γίναμε στόχος απαξίωσης. Με την πλαστή καταγραφή γινόμαστε τώρα ένα διαρκές αντικείμενο διεθνούς ιλαρότητας. Όλα αυτά και πάλι θα είχαν ένα γραφικό ενδιαφέρον εάν δεν συνέβαινε να συντρέχουν σοβαρότατοι κίνδυνοι να πληρώσουμε πολύ ακριβά, όλα αυτά τα εικονικά λογιστικά παιγνίδια, τα οποία κάνουμε σε βάρος του κύρους της ελληνικής οικονομίας.
     Δεν γνωρίζω εάν η Κυβέρνηση έχει γνώση, αλλά θέλω να πληροφορήσω την Εθνική Αντιπροσωπεία ότι το Συμβούλιο της Ευρωπαϊκής Ένωσης στις 8 Μαρτίου 2006 πήρε μια πολύ σημαντική απόφαση, λέγοντας ότι χώρες οι οποίες αυξάνουν σημαντικά το εθνικό τους εισόδημα, με προσαρμογή των λογιστικών μεθόδων, είναι υποχρεωμένες πλέον να καταβάλλουν στο ακέραιο τις αυξημένες αναλογούσες υποχρεώσεις προς τον κοινοτικό προϋπολογισμό.
     Ενώ μέχρι τότε αυτό ήταν αντικείμενο διαπραγμάτευσης, έρχεται το Συμβούλιο των Υπουργών της Ευρωπαϊκής Ένωσης και λέει ότι από εδώ και πέρα το μόνο που θα διαπραγματεύεται η χώρα, με το λογιστικά αυξημένο εθνικό εισόδημα, θα είναι το πότε θα τα καταβάλει και όχι το εάν θα τα καταβάλει. Καταθέτω αυτήν την απόφαση της 8ης Μαρτίου ενεστώτος έτους και πιστεύω ότι με βάση αυτήν η χώρα μας θα κληθεί να πληρώσει εκτεταμένα ποσά γι΄ αυτά τα πειράματα που κάνει.
      (Στο σημείο αυτό ο Βουλευτής κ. Νικόλαος Χριστοδουλάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Συγκεκριμένα, κάθε χρόνο θα πληρώνουμε εφεξής 500.000.000 ευρώ ως κοινοτική εισφορά με βάση το 1,1% του εθνικού εισοδήματος. Επειδή η απόφαση αυτή, όμως, θα εφαρμοστεί αναδρομικά κι επειδή η τελευταία αναθεώρηση είχε γίνει το 1994 πάλι με πρωτοβουλία της Νέας Δημοκρατίας τότε και των ιδίων υπευθύνων, θα προκύψει ότι η χώρα μας οφείλει 6.000.000.000 ευρώ. Θα υπάρξει επίσης οριστική απώλεια του Ταμείου Συνοχής, το οποίο ανέρχεται άνω του 1,5 δισεκατομμυρίου ευρώ. 
      Η Κυβέρνηση νομίζει ότι μ’ αυτά τα εικονικά πειράματα που κάνει, θα μειώσει την επιβάρυνση του ελλείμματος. Προσέξτε, όμως, σε τι παγίδα θα πέσει. Είπε ότι το έλλειμμα του 2006 είναι 2,6%. Με την εικονική αναθεώρηση του Α.Ε.Π. θα πέσει στο 2,1%, άρα περιχαρείς όλοι θα εξέλθουμε της επιτηρήσεως και θα αισθανόμαστε ελεύθεροι να ξοδεύουμε, παρά την ύπαρξη του νομοσχεδίου της χρηστής οικονομικής διαχείρισης. Αμ δε, διότι οι αυξημένες κοινοτικές εισφορές, που θα πληρώνουμε κατά 500.000.000 ευρώ και οι αυξημένες υποχρεώσεις που θα έχουμε για τα έργα υποδομής που δεν θα μας τα δίνει πλέον το Ταμείο Συνοχής μάς κάνουν 1.000.000.000 ευρώ, το οποίο υπερφαλαγγίζει τη λογιστική ελάφρυνση του ελλείμματος και θα ξαναγυρίσουμε στο 2,6%. Άρα ένας συνολικός υπολογισμός των οικονομικών επιπτώσεων στα λογιστικά παιχνίδια που κάνει η Κυβέρνηση, δεν θα μας έχει μόνο εξασφαλίσει το διεθνή γέλωτα, αλλά θα μας έχει φέρει στην ίδια δημοσιονομική αξιολόγηση, όπως και πριν. 
      Πιστεύω ότι αυτό που χρειάζεται επειγόντως να γίνει είναι μία σοβαρή συζήτηση για τα θεμιτά όρια των στατιστικών αναθεωρήσεων για να καταλάβει η Κυβέρνηση ότι δεν μπορούμε να παίζουμε τόσο άστοχα είτε με την πλαστή απογραφή, είτε με την πλαστή καταγραφή σε βάρος του κύρους της ελληνικής οικονομίας. 
      Κλείνοντας, θέλω να πω ότι το νομοσχέδιο αυτό έρχεται έπειτα από μία σωρεία νομοθετικών πρωτοβουλιών και παρεμβάσεων της Κυβέρνησης, οι οποίες ήταν ακριβώς προς την αντίθετη κατεύθυνση της χρηστής διαχείρισης. Θα ήθελα, λοιπόν, να πω ότι ως θέμα η χρηστή διαχείριση ακούγεται πολύ γοητευτικό και πολλοί θα ήθελαν να το υποστηρίξουν. Υπάρχουν μερικοί όροι και μερικές προϋποθέσεις με τις οποίες θα μπορούσαμε κι εμείς να το κάνουμε. Εάν η Κυβέρνηση για παράδειγμα πάρει πίσω την αποποινικοποίηση και τη χαριστική αντιμετώπιση που είχε στα πλαστά και στα εικονικά τιμολόγια, τότε μπορεί να το σκεφθούμε. Εάν η Κυβέρνηση πάρει πίσω τις αθρόες φοροαπαλλαγές σε κάποιες κατηγορίες επιχειρήσεων, που έκανε αμέσως μόλις ανέλαβε, θα μπορούσαμε να το σκεφθούμε. Εάν η Κυβέρνηση πάρει πίσω τη «νεκρανάσταση» των off shore εταιρειών, οι οποίες οργανώνουν συστηματική φοροδιαφυγή και τις οποίες η κυβέρνηση του ΠΑ.ΣΟ.Κ. είχε καταργήσει, για να τις ξαναφέρει εν ζωή η Νέα Δημοκρατία, θα μπορούσαμε να το σκεφθούμε. Εάν κάνει ένα σοβαρό έλεγχο στα επαναπατρισθέντα κεφάλαια χωρίς έλεγχο και σχεδόν χωρίς φορολογία, θα μπορούσαμε να το σκεφθούμε. 
      Η Κυβέρνηση, όμως, δεν κάνει τίποτε απ’ αυτά, διότι αυτά στην πραγματικότητα αποτελούν τον πυρήνα της πολιτικής της και έρχεται τώρα με «προπετάσματα καπνού» να μας μιλήσει για δήθεν χρηστή δημοσιονομική διαχείριση. Δεν κάνει τίποτε απ’ αυτά. Κάνει μία δημοσιονομική διαχείριση αναποτελεσματική, τις συνέπειες της οποίας τις πληρώνει ο χειμαζόμενος εργαζόμενος και μισθωτός, μέσα από την επιτήρηση, στην οποία η ίδια μας έριξε και η ίδια τώρα προσπαθεί να μηχανευθεί απίστευτα τεχνάσματα για να μας βγάλει. 
      Εμείς δεν θα συμφωνήσουμε μ’ αυτήν τη λογική και θα πούμε ότι ο ελληνικός λαός χρειάζεται μία άλλη οικονομική πολιτική και βήμα-βήμα θα χτίσουμε με αξιοπιστία αυτήν την άλλη οικονομική πολιτική μέχρι να έρθουν οι εκλογές και να την επιβάλουμε. 
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ τον κύριο Χριστοδουλάκη.
      Το λόγο έχει εκ μέρους του Κομμουνιστικού Κόμματος Ελλάδας ο Κοινοβουλευτικός Εκπρόσωπος κ. Άγγελος Τζέκης.
      ΑΓΓΕΛΟΣ ΤΖΕΚΗΣ: Κυρίες και κύριοι Βουλευτές, συζητάμε σήμερα το νομοσχέδιο για την οργάνωση συστήματος ελέγχου για τη διασφάλιση της χρηστής δημοσιονομικής διαχείρισης του κρατικού προϋπολογισμού των φορέων, που είναι εκτός προϋπολογισμού και βέβαια θα δούμε και τις φορολογικές ρυθμίσεις για τις  οποίες ο εισηγητής της Πλειοψηφίας δεν έκανε καμία αναφορά.
      Και πώς να κάνει; Στο σπίτι –λέει- του κρεμασμένου, δεν μιλάνε για σκοινί! Παρ΄όλα αυτά προσπάθησε να εμφανίσει εδώ τη Νέα Δημοκρατία ως φιλολαϊκή διακυβέρνηση και ότι εφαρμόζει φιλολαϊκά μέτρα. Γι’ αυτό, βέβαια, θα πούμε τι φόρους επιβάλλει. 
      Αλλά, κυρίες και κύριοι Βουλευτές, για να μιλήσουμε για χρηστή διαχείριση των δημοσιονομικών πρέπει πρώτα και κύρια να μιλήσουμε για χρηστή διοίκηση και διακυβέρνηση της χώρας. Εκεί ακριβώς βρίσκεται και ο πυρήνας του νομοσχεδίου. Εμείς θέλουμε να συζητήσουμε για τον κρατικό προϋπολογισμό, γιατί μέσα από εδώ φαίνεται πραγματικά αν είναι χρηστή η διακυβέρνηση της χώρας για τα συμφέροντα του λαού ή είναι χρηστή η διακυβέρνηση για τα συμφέροντα των μεγαλοεπιχειρηματιών, των βιομηχάνων και των εφοπλιστών. Εκεί είναι όλη η υπόθεση. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Αυτή η συζήτηση που γίνεται τούτη την ώρα για την αναθεώρηση του εθνικού εισοδήματος, πιστεύω ότι αποπροσανατολίζει το λαό από τον κύριο στόχο: Ότι, δηλαδή, τα προβλήματα που αυτή την ώρα αντιμετωπίζει είναι αποτελέσματα κυβερνητικών επιλογών που έγιναν διαχρονικά εδώ και πολλά χρόνια. 
      Έτσι λέμε εμείς ότι αυτός ο τρόπος που επέλεξε η Κυβέρνηση για να αναθεωρήσει το ακαθάριστο εθνικό προϊόν –για να βγούμε από την επιτήρηση, όπως λέει η Κυβέρνηση και έχει δίκιο ο κ. Χριστοδουλάκης, αλλά θα έπρεπε να το εξηγήσει ο κ. Χριστοδουλάκης-  είναι ακριβώς ο ίδιος ο τρόπος που επέλεξε και η κυβέρνηση του ΠΑ.ΣΟ.Κ. για να βάλει τη χώρα μέσα στην Ο.Ν.Ε.. Λογιστικές αλχημείες δηλαδή, που χρησιμοποιήθηκαν. Εικονική πραγματικότητα, που δεν ήταν αυτή που ήθελαν να μας παρουσιάσουν, όπως και οι σημερινοί φτιάχνουν μία πλασματική, ειδυλλιακή εικόνα για τον εργαζόμενο λαό, ενώ ακριβώς συμβαίνει το αντίθετο. 
      Έτσι, είτε με αναθεώρηση προς τα πάνω του εθνικού προϊόντος είτε με  αναθεώρηση προς τα κάτω, το αποτέλεσμα ήταν και είναι το ίδιο. Χαμένος ο λαός, κερδισμένοι οι γνωστοί: Οι βιομήχανοι, οι μεγαλέμποροι, οι εφοπλιστές. 
      Επειδή συζητάμε γι’ αυτούς, να τονίσουμε ότι η πολιτική, διαχρονικά έχει πολύ καλά αποτελέσματα και να δούμε ποιους ευνοεί η πολιτική που άσκησε και η Κυβέρνηση της Νέας Δημοκρατίας, αλλά και οι προηγούμενες κυβερνήσεις. 
      Ακούσατε τον Πρόεδρο της Ελληνικής Βιομηχανίας να λέει ότι δεν υπάρχει καρτέλ στο γάλα, αλλά όμως η Κυβέρνηση, με τον Υφυπουργό Αγροτικής Ανάπτυξης, παραδέχθηκε ότι ναι, δημιουργήθηκαν μονοπωλιακές καταστάσεις στη γαλακτοβιομηχανία. Περιορίστηκε, δηλαδή, ο έλεγχος σε τρεις, τέσσερις βιομηχανίες. Περιορίστηκε ο έλεγχος σε τρεις, τέσσερις στα πετρελαιοειδή. Περιορίστηκε ο έλεγχος στα μήλα, στον καπνό, σε όλους, δηλαδή, τους τομείς της οικονομίας. Αυτό ήταν αποτέλεσμα ποιας πολιτικής; Μα, ακριβώς της πολιτικής της δικής σας. 
      Έτσι για μας, κυρίες και κύριοι Βουλευτές, το κυρίαρχο είναι ο κρατικός προϋπολογισμός από ποιον μαζεύει τα έσοδα και μέσα από ποιους μηχανισμούς τα δίνει ή στο λαό ή στους λίγους. Εκεί ακριβώς είναι το ζητούμενο για μας: ότι πρέπει να υπάρξει έλεγχος. Αλλά πρέπει να υπάρξει έλεγχος του λαού απέναντι στην πολιτική, που ακολουθεί η σημερινή Κυβέρνηση της Νέας Δημοκρατίας.
      Ο έλεγχος, λοιπόν, πρέπει να γίνει επί της ουσίας. Αν, δηλαδή, αυτός ο τεράστιος πλούτος που παράγει ο εργαζόμενος και τα άλλα λαϊκά στρώματα επιστρέφουν πίσω σ’ αυτόν, μέσα από τους μηχανισμούς, που διαθέτει η εκάστοτε κυβέρνηση, του κρατικού προϋπολογισμού. Έτσι βλέπουμε εμείς τη σωστή διαχείριση. Σωστή διακυβέρνηση για τα συμφέροντα του λαού σημαίνει και σωστή διαχείριση και πάλι για το λαό. 
      Τι επιδιώκει, λοιπόν, η σημερινή Κυβέρνηση με το παρόν νομοσχέδιο; Ακριβώς να συνδέσει τον έλεγχο με τον προσανατολισμό των δαπανών. Τον προγραμματισμό, όπως λέει μέσα το νομοσχέδιο σύμφωνα με την οικονομία της αγοράς, την αποδοτικότητα και το αποτέλεσμα.
      Αυτό λέει και η έκθεση, αυτό λέει και το άρθρο 4 στην παράγραφο 6. Δηλαδή αντιμετωπίζει τις δημόσιες υπηρεσίες, επιχειρήσεις που επιβλέπει η Κυβέρνηση, που είναι μέσα στον κρατικό προϋπολογισμού, αλλά και εκτός του προϋπολογισμού, ότι πρέπει να έχουν θετικό αποτέλεσμα. Και το θετικό αποτέλεσμα στα πλαίσια της οικονομίας της αγοράς, ξέρετε τι σημαίνει; Κέρδη. Άρα δηλαδή ακριβώς πάμε στο ζήτημα ότι θα πρέπει αυτές οι επιχειρήσεις που έχουν κοινωνικό περιεχόμενο, να έχουν ανταποδοτικότητα. Δηλαδή θα πρέπει το νοσοκομείο να έχει κέρδος. Θα πάρει το κονδύλι από τον κρατικό προϋπολογισμό, θα το διαχειριστεί, όμως, με τέτοιο τρόπο που να αποδώσει και κέρδη. Τι σημαίνει αυτό; Ότι θα πληρώσουν τα ταμεία του λαού, θα πληρώσει ο εργαζόμενος λαός από την τσέπη του. Το ίδιο ισχύει και για σχολειά, το ίδιο και για τα πανεπιστήμια και για κάθε υπηρεσία που έχει ένα χαρακτήρα κοινωνικού περιεχομένου. Δηλαδή υπάρχει μια σύνδεση του ελέγχου με την εμπορευματοποίηση όλων αυτών των τομέων. 
      Και δεν το λέμε μόνο εμείς. Αν ανοίξετε στη σελίδα 3, την έκθεση της Επιστημονικής Επιτροπής της Βουλής, θα δείτε αναλυτικά τι λέει για την αρχή της οικονομίας. Λέει ότι ορίζει ο κανονισμός της Ευρωπαϊκής Ένωσης τα μέσα που χρησιμοποιούνται από όργανο για την υλοποίηση των δραστηριοτήτων που καθίστανται εγκαίρως διαθέσιμα στην ενδεδειγμένη ποσότητα και ποιότητα και στην καλύτερη τιμή. Αυτό λέει μέσα η έκθεση της Επιτροπής. Διαβάστε την. Άρα λοιπόν, αυτή η επιχειρηματολογία της έκθεσης ισχυροποιεί αυτό που λέει το Κ.Κ.Ε. για τον έλεγχο τον οποίο επιδιώκει  η σημερινή Κυβέρνηση. Και μάλιστα αναφέρει ότι αυτό αποτελεί και μια κατεύθυνση του Διεθνούς Νομισματικού Ταμείου και του Ο.Ο.Σ.Α.. Μα, αυτοί ακριβώς οι οργανισμοί είναι που επιβάλλουν την ανταποδοτικότητα, που επιβάλλουν την επιχειρηματική δραστηριότητα μέσω και των δημοσίων φορέων και οργανισμών απέναντι στο λαό.
      Θα πρέπει να δούμε και το άρθρο 3, κύριοι συνάδελφοι. Λέει ότι η κοινή υπουργική απόφαση καθορίζει τους φορείς τους οποίους αφορούν τα συστήματα διαχείρισης και ελέγχου. Γιατί δεν πρέπει αυτό να το ξεκαθαρίσουμε εδώ στο νομοσχέδιο; Τι προσπαθεί δηλαδή η Κυβέρνηση να πει; Προσπαθεί να πει «δώστε μου το δικαίωμα για να σας πω εκ των υστέρων ποιοι θα είναι κάτω από αυτόν τον έλεγχο»; Είναι ένα ζήτημα που πρέπει να το δούμε. Αν ανοίξετε, όμως, την έκθεση θα δείτε ότι πραγματικά αναφέρει πάρα πολλούς οργανισμούς, φορείς κ.λπ.. Ξέρετε τι εξαιρεί εκεί, τι λέει; Εξαιρούνται οι μονές του Αγίου Όρους και οι απόρρητες δαπάνες. Κύριε Υπουργέ, θα μας δώσετε εξήγηση τι εννοείτε απόρρητες δαπάνες; Εδώ ακριβώς είναι το ζήτημα, πού πηγαίνουν αυτές οι απόρρητες δαπάνες, για ποιον πηγαίνουν, προς όφελος ποιου πηγαίνουν. Λέτε, απόρρητες δαπάνες μέσα και πρέπει να μας δώσετε εξηγήσεις. Εσείς ως Κυβέρνηση, που έχετε τη ρομφαία της διαφάνειας, μέσα από αυτό το νομοσχέδιο, φαίνεται ότι είστε αδιαφανείς! 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Στο Υπουργείο Εξωτερικών μόνο, κύριε συνάδελφε.
      ΑΓΓΕΛΟΣ ΤΖΕΚΗΣ: Θα μας δώσετε γραπτώς αναλυτικά τι εννοείτε. 
      Έτσι, λοιπόν, πιστεύουμε πραγματικά ότι και αυτό το νομοσχέδιο συγκεκριμένες κατευθύνσεις έχει και αναφέρομαι αν θέλετε και στα όργανα ελέγχου. Λέει, οι ελεγκτές δύνανται να συνεπικουρούνται από βοηθούς ελεγκτές υπαλλήλους –σωστά- όμως και από εμπειρογνώμονες και μάλιστα ιδιώτες εμπειρογνώμονες που μπορεί να είναι και ελεγκτικές εταιρείες, δηλαδή πολυεθνικές μεγάλες επιχειρήσεις. Και μάλιστα τέτοιοι εμπειρογνώμονες που να μην είναι ούτε μέσα στα μητρώα. Και αν ανατρέξετε πάλι στην έκθεση της Επιστημονικής Επιτροπής της Βουλής θα δείτε ότι βάζει ένα σημαντικό ζήτημα ότι αυτοί οι ιδιώτες ελεγκτές δεν μπορούν να έχουν πρόσβαση ούτε στο φορολογικό απόρρητο ούτε στο τραπεζικό απόρρητο ούτε και σε άλλα προσωπικά δεδομένα. Εσείς, όμως, τους βάζετε μέσα να έχουν δηλαδή πρόσβαση σε όλα τα προσωπικά δεδομένα όλου του λαού. Για σταθείτε, λοιπόν! 
      Υπάρχει βέβαια και ένα ζήτημα για την κάλυψη των θέσεων. Δεν είναι το κυρίαρχο για μας. Το κυρίαρχο είναι οι κατευθύνσεις που υπάρχουν και το είπα και αυτό. Όμως, εδώ λέτε ότι κατ΄αρχάς θα κάνουμε μια επιτροπή, θα βάλουμε και ολίγον Α.Σ.Ε.Π., η πλειοψηφία όμως είναι στα χέρια της Κυβέρνησης για  να πάρουμε τους διακόσιους πενήντα, διακόσιους εξήντα εργαζόμενους. Και το κύριο που λέτε είναι ότι αυτό θα γίνει μέσα από τη συνέντευξη.
      Μα, καλά, δεν γνωρίζετε ότι υπάρχει πρόβλημα; 
      Άρα, λοιπόν, κύριε Υπουργέ, αυτό πρέπει να το πάρετε. Να κινηθούν οι  διαδικασίες για να γίνει η πρόσληψη όπως λέτε, δηλαδή μέσα από διαγωνισμό. Να είναι πραγματικά επιστημονικό προσωπικό αυτό που θα μπορεί να κάνει αυτήν τη δουλειά.
      Έρχομαι τώρα, κυρίες και κύριοι Βουλευτές, στο κεφάλαιο Γ΄, που είναι σημαντικό από την άποψη ότι επιβάλλει μια σειρά από έμμεσους φόρους. Και το παρόν νομοσχέδιο συζητείται τώρα στη Βουλή, ενώ έχει κατατεθεί και το προσχέδιο του κρατικού προϋπολογισμού. Βλέπουμε, πράγματι, ότι η Κυβέρνηση λέει ότι φοροελαφρύνει τα λαϊκά στρώματα επειδή, λέει, θα κάνει αύξηση κατά 1000 ευρώ στο αφορολόγητο. 
      Κοιτάξτε, όμως, τι κάνει μέσα σε αυτό το νομοσχέδιο. Πραγματικά, εμείς λέμε ότι υπάρχει μεγάλη αύξηση των έμμεσων φόρων όλα αυτά τα χρόνια. Και ξέρετε γιατί; Δεν βγάζουμε απ’ έξω και την περίοδο της κυβέρνησης του ΠΑ.ΣΟ.Κ., γιατί πολλά είπε και ο εισηγητής του ΠΑ.ΣΟ.Κ., αλλά δεν είπε ότι οι έμμεσοι φόροι –η πιο ταξική, αντιλαϊκή, φορολογική πολιτική- επιβλήθηκαν το 1987 μέσα από τους έμμεσους φόρους
      Φόρος Προστιθέμενης Αξίας: Ποιος τον επέβαλε; Μα, ακριβώς γι΄ αυτό έγινε. Γιατί υπήρχε μια διαχρονική πολιτική εκτίμηση ότι με την είσοδό μας στην Ευρωπαϊκή Ένωση, σιγά-σιγά θα προχωρήσουμε στη μείωση των φορολογικών συντελεστών των ανωνύμων εταιρειών των μεγάλων νομικών προσώπων, ότι θα μειώσουμε και τους ανώτατους φορολογικούς συντελεστές στα φυσικά πρόσωπα, γιατί αυτό μας το επιβάλλει ο ανταγωνισμός και μέσα στην Ευρωπαϊκή Ένωση.
      Κοιτάξτε τώρα τι κάνει η Ευρωπαϊκή Ένωση. Ενώ σε άλλους τομείς έχει κοινή πολιτική, στο φορολογικό δεν υπάρχει κοινή πολιτική. Και ξέρετε γιατί; Γιατί λέει το εξής: Κοιτάξτε τι έχει η παραδίπλα χώρα, έχει 12%, η άλλη έχει 8%, άρα δηλαδή πρέπει να μειωθούν οι φορολογικοί συντελεστές, για να γίνουμε πιο ανταγωνιστικοί, για να έρθουν και οι επενδύσεις στη χώρα μας. 
      Και βέβαια έχουμε μειώσει τόσο πολύ τους φορολογικούς συντελεστές, έχουμε δώσει τόσα προνόμια στους επενδυτές, αλλά επενδύσεις δεν γίνονται. Επειδή, μάλιστα, ο κρατικός προϋπολογισμός προβλέπει αύξηση των επενδύσεων, κύριε Υπουργέ, ξέρετε πολύ καλά ότι είναι επενδύσεις που πάνε σε ομόλογα του ελληνικού δημοσίου, γιατί πληρώνουμε καλούς τόκους για να ξεχρεώσουμε δήθεν το χρέος, το οποίο το ξαναχρεώνουμε στο λαό. Γι’ αυτό βλέπουμε ότι όσες αλχημείες και αν κάνετε, το χρέος συνεχώς ανεβαίνει σε σταθερές τιμές.
      Έτσι, λοιπόν, πιστεύουμε το εξής: Θα ήθελα διαχρονικά να αναφέρω μόνο δυο στοιχεία. Την περίοδο 2000-2005, υπάρχει κυβέρνηση του ΠΑ.ΣΟ.Κ. και κυβέρνηση της Νέας Δημοκρατίας, αύξηση εσόδων από φυσικά πρόσωπα κατά 50% και μείωση των εσόδων από νομικά πρόσωπα την ίδια περίοδο –και μιλάμε για επιχειρήσεις- κατά 6,2%, παρά τη  μεγάλη αύξηση των κερδών τους.
      Σ’ αυτά τα χρόνια, οι έμμεσοι φόροι αυξήθηκαν κατά 26,10% και ο Φόρος Προστιθέμενης Αξίας αυξήθηκε κατά 37,79%.
      Επιτέλους, θα πρέπει η πολιτική υποκρισία να σταματήσει, γιατί πιστεύουμε ότι και το προσχέδιο, το οποίο έχετε καταθέσει, κύριε Υπουργέ, προβλέπει πραγματικά μεγάλους φόρους στα φυσικά πρόσωπα. Θα αυξηθούν κατά 6,7%, όπως λέτε. Είχατε προβλέψει και λιγότερο το 2006, αλλά αυξήθηκε κατά 9,9%.
      Και τώρα που συζητάμε, αυτά τα στοιχεία τα οποία εσείς βγάλατε, οι φόροι των νομικών προσώπων, σύμφωνα με τα στοιχεία, είναι μειωμένοι κατά 4,9%. Τα ίδια τα στοιχεία για τι μιλάνε; Έμμεσοι φόροι για το 2006, αύξηση 10,5%. 
      Βλέπουμε, δηλαδή, ότι συνεχώς φορολογείτε τα λαϊκά στρώματα. Φορολογείτε δηλαδή ό,τι φορολογείται και ατομικά και με τους έμμεσους φόρους.
    Έτσι, λοιπόν, έρχεστε με το άρθρο 28 και λέτε ότι θα αντικαταστήσουμε το φόρο κύκλου εργασιών με το φόρο ασφαλίστρων. 
    Ξέρετε, κυρίες και κύριοι συνάδελφοι, τι μεγάλη αύξηση φόρου είναι; Γίνεται 20% επί των ασφαλειών κλάδου πυρός από 13% που ήταν, δηλαδή, έχουμε αύξηση 70%, γίνεται 4% επί των ασφαλίστρων κλάδου ζωής από 2% που ήταν, δηλαδή, έχουμε αύξηση 100% και επίσης 10% επί των ασφαλίστρων των λοιπών κλάδων από 5%, δηλαδή, αύξηση 100%. Είναι μια φοροεπιδρομή που κάνει η Κυβέρνηση προς τα λαϊκά στρώματα. 
    Άρθρο 29. «Τέλη χαρτοσήμου επί των ασφαλίστρων παροχής οδικής βοήθειας σε περίπτωση βλάβης ή ατυχήματος οδικού οχήματος». Επεκτείνεται το τέλος χαρτοσήμου 2% στην παραπάνω παροχή ή άλλων συναφών ατομικών υπηρεσιών. 
    Τι εννοείτε, κύριε Υπουργέ, λέγοντας «άλλων συναφών ατομικών υπηρεσιών;». Πρέπει να τα πείτε συγκεκριμένα για να τα συμπεριλάβουμε στο νομοσχέδιο, για να ξέρει ο καθένας πραγματικά τι τον περιμένει. Εδώ έχουμε ένα νέο χαράτσι. Πού βλέπετε εσείς τη φοροελάφρυνση; 
    Άρθρο 30. «Τέλη κινητής τηλεφωνίας». Είναι αποκαλυπτικό για την ταξικότητα του φορολογικού συστήματος. Είναι ένα φορολογικό γιουρούσι που γίνεται μέσω του φόρου αυτού. 
    Ξέρετε τι αύξηση υπάρχει, κυρίες και κύριοι Βουλευτές; Από 50% έως 550%. Προηγούμενα ήταν μόνο τρεις οι κατηγορίες. Τώρα γίνονται πέντε κατηγορίες και  από 1,5 ευρώ που ήταν, φθάνει μέχρι και 25 ευρώ, που σημαίνει, δηλαδή, αύξηση από 50% έως 550%. Και λέει μέσα ότι ο κρατικός προϋπολογισμός του 2006 θα έχει έσοδα 18,9 εκατομμύρια ευρώ και το 2007, 90.000.000 ευρώ. Αυτή είναι φοροελάφρυνση; Όχι, είναι φοροεπιδρομή. 
    Έχουμε και το φόρο των τσιγάρων. Αυτό δεν είναι κάτι που πρέπει να το περάσουμε έτσι. Έχει πολλές επιπτώσεις. Λέει, λοιπόν, ότι η νέα αύξηση στο φόρο των κοινών τσιγάρων δεν αποσκοπεί μόνο στην αύξηση των εσόδων του κρατικού προϋπολογισμού. Θα έχετε, λοιπόν, 75% ετησίως, 180.000.000 ετησίως, εάν αλλάξουν και οι τιμές. Αυτό λέει μέσα. Και μάλιστα θα υπάρχει αναδρομική ισχύ από 1-7-2006. Έχετε επιβάλει, δηλαδή, αυτή την αύξηση και έρχεστε τώρα να μας πείτε ότι νομιμοποιείται κάτι το οποίο παρανόμως επεβλήθη. Για ποια χρηστή διακυβέρνηση και ποια χρηστή διαχείριση μπορεί να μιλάει η σημερινή Κυβέρνηση; 
    Εμείς πιστεύουμε, λοιπόν, ότι και αυτή η επιβολή του φόρου στα φθηνά τσιγάρα είναι επιβολή της θέλησης των πολυεθνικών εταιρειών, όπως είναι η «PHILIP MORRIS», γιατί αυτή είναι πλέον που εξαγοράζει και ελληνικές βιομηχανίες, όπως την «ΠΑΠΑΣΤΡΑΤΟΣ». Εμείς, όμως, συνδέουμε και αυτές τις αυξήσεις και τα κέρδη της καπνοβιομηχανίας με τις τιμές που απολαμβάνει ο παραγωγός. 
    Καρτέλ υπάρχει, κυρίες και κύριοι Βουλευτές, και παίρνουν τα καπνά σε τιμή και κάτω του κόστους. Και η Κυβέρνηση τι κάνει; Μας λέει ότι δεν υπάρχει...
    ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε συνάδελφε.
    ΑΓΓΕΛΟΣ ΤΖΕΚΗΣ: Θα ολοκληρώσω, κύριε Πρόεδρε. 
    Αυτό, όμως, έχει επίπτωση και στα καπνομάγαζα που κλείνουν και βάζουν λουκέτο και στις καπνοβιομηχανίες που φεύγουν και πάνε στις διπλανές χώρες, αλλά, όμως και στους εργάτες που απολύονται. 
    Ολυμπιακές εγκαταστάσεις: Εμείς είμαστε αντίθετοι σ' αυτό. Δεν ακούσαμε και την Αξιωματική Αντιπολίτευση για να δούμε τι θέση παίρνει. Δηλαδή θα εκχωρήσουμε το δικαίωμα στον Υπουργό ΠΕ.ΧΩ.Δ.Ε., να λύνει και να δένει και να αλλάζει όλα τα πολεοδομικά σχέδια κ.λπ. για να μπορέσει πραγματικά να πουλήσει τις εγκαταστάσεις των Ολυμπιακών Αγώνων; Είναι αυτές οι περίφημες δήθεν συμπράξεις. Όλα, δηλαδή, βορά στα κέρδη των μεγαλοεπιχειρηματιών, ενώ αυτές οι εγκαταστάσεις θα έπρεπε να δίνονται στον ίδιο το λαό, μέσα από φορείς που πραγματικά να παρείχαν υπηρεσίες δημόσιες προς το λαό. Είμαστε αντίθετοι, κύριε Πρόεδρε. 
    Αναφέρομαι τώρα στην τροπολογία -και ζητώ την κατανόησή σας, κύριε Πρόεδρε- για την Ολυμπιακή. Μας λένε εδώ ότι η επίγεια εξυπηρέτηση πρέπει να πάρει δύο χρόνια παράταση. 
    ΠΡΟΕΔΡΕΥΩΝ (Σωτήρης Χατζηγάκης): Κλείστε, κύριε Τζέκη, παρακαλώ, γιατί ξέρετε πώς γίνεται η συζήτηση. 
      ΑΓΓΕΛΟΣ ΤΖΕΚΗΣ: Ένα λεπτό, κύριε Πρόεδρε, έχετε δίκιο. 
      Η επίγεια εξυπηρέτηση για τα περιφερειακά αεροδρόμια. Δεν υπάρχει ενδιαφέρον από ιδιώτες, γιατί δεν υπάρχει ευκαιρία κέρδους. Άρα η Ολυμπιακή -αυτή που είναι για ιδιωτικοποίηση- θα καλύψει αυτό το κενό. Και η δεύτερη παράγραφος είναι ότι πρέπει να δοθεί και πάλι παράταση για ένα χρόνο, γιατί υπάρχουν διαδικασίες λήψης μέτρων ατομικής και συλλογικής αναγκαστικής εκτέλεσης σε βάρος της Ολυμπιακής. Εμείς θα συμφωνούσαμε να δοθούν αυτές οι παρατάσεις, εάν ήταν η Ολυμπιακή να παραμείνει κάτω από τον απόλυτο δημόσιο έλεγχο και στα πλαίσια ενός εθνικού μεταφορέα να έπαιζε το ρόλο της στρατηγικής εκείνης μονάδας που θα μπορούσε πραγματικά να προσφέρει έργο. 
      Συμφωνούμε με την τροπολογία για το Ταμείο των Νομικών. Υπάρχει πραγματικά ένα πρόβλημα. Με αυτή την τροπολογία δίνει διέξοδο και αν μπορείτε, κύριε Υπουργέ,  το 3% να γίνει τουλάχιστον 4%. Οι μελέτες λένε ότι για να μπορέσει να σταθεί, θα πρέπει να είναι 5%. Στη δευτερολογία μου θα αναφέρω περισσότερα.
      Με αυτό το σκεπτικό, κύριε Πρόεδρε, καταψηφίζουμε το νομοσχέδιο. Ευχαριστώ πολύ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Τζέκη. 
      Το λόγο έχει ο κ. Κακλαμάνης.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, δεν θα αναφερθώ στην ουσία του νομοσχεδίου, αλλά θέλω να θέσω ένα θέμα για το οποίο λυπάμαι, διότι πρώτα το Προεδρείο πρέπει να συναισθάνεται την ευθύνη που έχει για τη λειτουργία του Κοινοβουλίου. 
      Όπως γνωρίζετε το Σύνταγμα ορίζει, ότι πράγματι, εκτός των περιπτώσεων που αναφέρει το άρθρο 72 του Συντάγματος, μπορεί η Επιτροπή Οικονομικών Υποθέσεων και οποιαδήποτε άλλη επιτροπή, να συζητήσει και να ψηφίσει ένα νομοσχέδιο. Αυτό ήταν μια μεγάλη τομή που έγινε με το Σύνταγμα, την Αναθεώρηση του 2001 και τον Κανονισμό της Βουλής. Αλίμονο, εάν αυτή η τομή που έγινε, δεν αξιοποιηθεί, αλλά χρησιμοποιηθεί, όπως συνέβαινε προ δεκαετίας και δεκαπενταετίας, με τη διαδικασία του επείγοντος και του κατεπείγοντος, για να ψηφίζει η Βουλή πράγματα τα οποίων δεν έχει συνείδηση. 
      Εδώ τριακόσιοι Βουλευτές εκπροσωπούν τον ελληνικό λαό. Θα υπάρχει κάποιος νόμος αύριο, με τις διατάξεις τις βασικές του νομοσχεδίου, με επτά-οκτώ τροπολογίες που ενσωματώθηκαν στην επιτροπή, με τις άλλες που συζητούνται εδώ και σας ερωτώ εσάς, ως παλαιό κοινοβουλευτικό, εάν  πάτε στην περιφέρειά σας στα Τρίκαλα και σας ρωτήσουν, τι ψηφίσαμε τι θα τους απαντήσετε; Εγώ τουλάχιστον θα τους πω δεν γνωρίζω και θα ντρέπομαι που θα τους το πω αυτό. Εάν κανείς εδώ γνωρίζει, να σηκωθεί να το πει.
      Κύριε Πρόεδρε, με την ευχέρεια που εξασφαλίσαμε με τον Κανονισμό της Βουλής να συνεδριάζουν οι επιτροπές, μέχρι και πέντε αμειβόμενες συνεδριάσεις, αλλά και περισσότερες και να εξετάζουν εξονυχιστικά τα νομοσχέδια, θα αποκαταστήσουμε πλήρως το κύρος του Κοινοβουλίου, με ευθύνη όλων μας; Διότι γνωρίζουμε ότι εκείνοι που θέλουν να  βάλουν εναντίον του νομοσχεδίου βρίσκουν ζητήματα, προβλήματα αφορμές για να βάλουν.
       Ποιο είναι, λοιπόν, το θέμα που θέτω υπόψη σας και δεν θέτω ζήτημα ανατροπής αυτού που γίνεται σήμερα  για σήμερα. Το θέτω, ως θέμα αρχής, για να το κατανοήσουμε επιτέλους. Δεν βλέπω εδώ τον κ. Σκρέκα, τον Πρόεδρο της Επιτροπής Οικονομικών Υποθέσεων, ο οποίος επίσης είναι ένας επιμελής συνάδελφος. Είδα τα πρακτικά, διότι εγώ διαβάζω τα πρακτικά των επιτροπών, για να βλέπω τι γίνεται και να βοηθώ όσο μπορώ με την εμπειρία μου και με την καλή  διάθεση που έχουμε όλοι μας εδώ μέσα, για να βοηθήσουμε το Κοινοβούλιο και τη χώρα, γιατί αυτή είναι η αποστολή μας εδώ. 
      Έγινε, κύριε Πρόεδρε, συνεδρίαση μιας ώρας για τη συζήτηση επί της αρχής και συμπληρώθηκε το απόγευμα της ιδίας ημέρας με τη συζήτηση των φορέων, δηλαδή, πήγε μιάμιση ώρα οι φορείς και μία ώρα η συζήτηση. Προς Θεού! Αναγκάζομαι να φέρνω τέτοια θέματα εδώ, τα οποία ίσως αξιοποιούνται πέραν των δικών μας προθέσεων. Ο Κανονισμός μας λέει: Συζήτηση επί της αρχής, μία αυτοτελής συνεδρίαση για τους φορείς και εν συνεχεία μπορούν να γίνουν άλλες τρεις συνεδριάσεις και να συζητηθούν τα νομοσχέδια. 
      Παρακαλώ και τους λίγους συναδέλφους που με ακούν ιδιαίτερα της Πλειοψηφίας. Είναι προς όφελός σας πολιτικό, διότι αύριο στις περιφέρειές σας θα σας ρωτούν και δεν θα ξέρετε ακριβώς τι συζητήσαμε και τι ψηφίσατε. 
      ΑΠΟΣΤΟΛΟΣ ΚΩΣΤΟΠΟΥΛΟΣ: Κύριε Κακλαμάνη…
      ΑΠΟΣΤΟΛΟΣ ΚΑΚΛΑΜΑΝΗΣ: Όχι, αν είμαστε ειλικρινείς, πρέπει να το παραδεχθούμε. 
      Κύριε Πρόεδρε, στη συνέχεια  ετέθη από το συνάδελφο του ΠΑ.ΣΟ.Κ. κ. Γεωργακόπουλο το θέμα τού αν η επιτροπή πρέπει ή όχι να συζητήσει μ’ αυτήν τη διαδικασία το νομοσχέδιο. Ο Κανονισμός –και  αναλύεται κατ’ εξουσιοδότηση του Συντάγματος αυτή η ρύθμιση στον Κανονισμό- λέει ότι μπορεί η αρμόδια επιτροπή να παραπέμψει στην Ολομέλεια, να προχωρήσει μεν στη συζήτηση του νομοσχεδίου, αλλά να στείλει το νομοσχέδιο στην Ολομέλεια, ώστε να συζητηθεί. Εδώ συνέβη, λοιπόν. 
      Ο καθ’ όλα εξαίρετος συνάδελφος Πρόεδρος της Επιτροπής δεν έθεσε καν στην επιτροπή το θέμα. Η επιτροπή ενδεχομένως θα έλεγε «ναι, ας πάμε τρεις ημέρες στην Ολομέλεια να συζητήσουμε λεπτομερώς αυτό το νομοσχέδιο», πολύ περισσότερο που κατά τρόπο απαράδεκτο, κύριε Υπουργέ -πρέπει να σέβεστε το Κοινοβούλιο- φέρατε και ενσωματώσατε τροπολογίες στην επιτροπή για μύρια όσα ζητήματα, από τα κέρδη των ξένων εταιρειών καπνού μέχρι την Ολυμπιακή και μέχρι διάφορες άλλες τροπολογίες, που τις είδα και ειλικρινά δεν θυμάμαι πόσα αντικείμενα ρυθμίζουν. Και φέρνετε αυτό το νομοσχέδιο που είναι τεράστιας σημασίας, με το οποίο ουσιαστικά καταργείτε το Ελεγκτικό Συνέδριο, το οποίο είναι αρμόδιο να ελέγχει τη χρηστή διαχείριση των δαπανών του κράτους, και δημιουργείτε ένα μηχανισμό ο οποίος ασφαλώς θα εξελιχθεί σε κομματικό ή προσωπικό του οποιουδήποτε Υπουργού. Αυτά είναι απαράδεκτα.
      Εγώ θητεύοντας τριάντα δύο χρόνια σ’ αυτή την Αίθουσα δεν έχω να κάνω τίποτα άλλο από το να διαμαρτυρηθώ και να κάνω έκκληση και σε σας, κύριε Πρόεδρε, και στη μη παρούσα αυτήν τη στιγμή Πρόεδρο του Σώματος, σε όλες τις πλευρές, διότι αυτό που γίνεται είναι ντροπή και συμβάλει στην απαξίωση των θεσμών τους οποίους είμαστε ταγμένοι πρώτα-πρώτα εμείς να υπηρετούμε
      ΠΡΟΕΔΡΕΥΩΝ (Σωτήρης Χατζηγάκης): Μάλιστα, κατανοώ. 
      Κύριε Πρόεδρε, ειλικρινά δεν καταλαβαίνω την ένστασή σας.
      ΑΠΟΣΤΟΛΟΣ ΚΑΚΛΑΜΑΝΗΣ: Δεν καταλάβατε τι;
      ΠΡΟΕΔΡΕΥΩΝ (Σωτήρης Χατζηγάκης):  Ένα λεπτό. Εγώ σας άφησα να μιλήσετε έξι λεπτά. 
      Κατ’ αρχάς, είναι μία διαδικασία την οποία εισαγάγατε εσείς. 
      ΑΠΟΣΤΟΛΟΣ ΚΑΚΛΑΜΑΝΗΣ: Βεβαίως.
      ΠΡΟΕΔΡΕΥΩΝ (Σωτήρης Χατζηγάκης): Εφαρμόστηκε τουλάχιστον σε πενήντα νομοσχέδια. Επομένως η ίδια διαδικασία εφαρμόζεται και σήμερα. Αν τώρα ορισμένες επιτροπές αντιμετωπίζουν τα νομοσχέδια εν τάχει, πρώτα-πρώτα δεν φταίει το Προεδρείο γι’ αυτό. Δεν έχει καμία ευθύνη το Προεδρείο αν οι Βουλευτές δεν θέλουν να συμμετάσχουν στις επιτροπές επί μακρόν και να συζητήσουν….
      ΑΓΓΕΛΟΣ ΤΖΕΚΗΣ:  Δεν είναι αυτό, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ποιο είναι, κύριε Τζέκη; Για πείτε μας.
	ΑΓΓΕΛΟΣ ΤΖΕΚΗΣ:  Η Κυβέρνηση θέλει να περνά τέτοια νομοσχέδια μέσα σε μία ώρα. 
	ΠΡΟΕΔΡΕΥΩΝ (Σωτήρης Χατζηγάκης): Κύριε Τζέκη, δεν είναι  έτσι.  Ο κ. Κακλαμάνης το κατάλαβε ότι δεν είναι έτσι. Ανεξάρτητα όμως απ΄ αυτό, βλέπω εδώ στην έκθεση που μου την έδωσαν οι υπηρεσίες της Διαρκούς Επιτροπής Οικονομικών Υποθέσεων ότι η Διαρκής Επιτροπή Οικονομικών Υποθέσεων συνήλθε στις 26, 27 και 28 Σεπτεμβρίου του 2006 σε τέσσερις συνεδριάσεις, εκ των οποίων η μία ήταν εξέταση φορέων. 
     Επομένως το νομοσχέδιο εξετάστηκε σε τρεις συνεδριάσεις. Εξετάστηκε κατά τη συνείδηση και κατά την επιμέλεια την οποία έχουν ή δεν έχουν οι συνάδελφοί μας. Και επομένως θεωρώ ότι και ουσία εξετελέσθη το πνεύμα και το γράμμα της διατάξεως του άρθρου 70 του Συντάγματος όπως εφαρμόζεται μέχρι σήμερα. 
     Αλλά σε κάθε περίπτωση, κύριε Πρόεδρε, το Προεδρείο δεν έχει καμία ευθύνη. Και δεν μπορεί αυθαιρέτως αν δεν εξαντλείται το χρονικό διάστημα να πει «διακόπτω και φέρνω τη συζήτηση σύμφωνα με τις άλλες διατάξεις». Εγώ δεν αισθάνομαι ότι όλοι όσοι συμμετέχουμε στο Προεδρείο θα πρέπει να απολογηθούμε γι’ αυτό. Ίσως οι παραινέσεις αυτές -τις οποίες συμμερίζομαι όσον αφορά στη διαδικασία του Κοινοβουλίου και την ορθή αντιμετώπιση των νομοσχεδίων- θα πρέπει να γίνονται σαν μια γενική αναφορά και παραίνεση προς όλους τους συναδέλφους ώστε όσοι εξ ημών δεν ασκούν κατάλληλα τα καθήκοντά τους, να τα ασκήσουν στο μέλλον. Αλλά όχι προς το Προεδρείο. 
     ΑΠΟΣΤΟΛΟΣ ΚΑΚΛΑΜΑΝΗΣ: Μου επιτρέπετε, κύριε Πρόεδρε; Επειδή η πρώτη αναφορά σας είχε και μια αιχμή για μένα. 
     ΠΡΟΕΔΡΕΥΩΝ (Σωτήρης Χατζηγάκης): Να σας επιτρέψω. 
     ΑΠΟΣΤΟΛΟΣ ΚΑΚΛΑΜΑΝΗΣ: Θέλω να σας πω το εξής. Πράγματι έχω την ευθύνη όχι μόνο…
     ΠΡΟΕΔΡΕΥΩΝ (Σωτήρης Χατζηγάκης): Δεν σας κατηγορώ. Ήταν σωστή η διάταξη. 
     ΑΠΟΣΤΟΛΟΣ ΚΑΚΛΑΜΑΝΗΣ: Με συγχωρείτε. Αλλά και ως Βουλευτής, γιατί αυτές τις διαδικασίες τις ψηφίσαμε όλοι: και η πλευρά…
     ΠΡΟΕΔΡΕΥΩΝ (Σωτήρης Χατζηγάκης): Μίλησα περί σωστής ρυθμίσεως. 
     ΑΠΟΣΤΟΛΟΣ ΚΑΚΛΑΜΑΝΗΣ: Θέλω να σας πω, λοιπόν, ότι τότε όλοι αποσκοπούσαμε στο να δοθεί η δυνατότητα επεξεργασίας λεπτομερούς από τις επιτροπές, ακόμα και νομοτεχνικής επεξεργασίας. Κυκλοφορούν νομοθετήματα με φοβερές ασυνταξίες και σοβαρά γραμματικά λάθη. Οι επιτροπές εν κλειστώ μπορούσαν να κάνουν σοβαρή δουλειά ακόμα και στα λεπτομερέστατα των ζητημάτων αυτών. 
     Λοιπόν, ποιο είναι το πρόβλημα; Αυτές τις διατάξεις κατ’ αρχάς δεν τις εφαρμόζουμε όπως ορίζονται. Και κακώς ελέχθη από τον Πρόεδρο της Επιτροπής -που δεν είναι παρών, να μην τον αναφέρω ονομαστικά πάλι- ότι η Διάσκεψη των Προέδρων αποφασίζει πού θα στέλνουμε τα νομοσχέδια. Όπως ξέρετε η νομοθετική υπηρεσία στέλνει -και καλώς κάνει, εφαρμόζει τον Κανονισμό- όποια νομοθετήματα δεν εξαιρούνται απ’ αυτή τη διαδικασία… Με παρακολουθείτε; Αυτά που σας σημειώνει τα γνωρίζω και θα σας τα πω εγώ τώρα. Ακούστε με σας παρακαλώ και συγγνώμη που παίρνω χρόνο αλλά είναι κρίσιμο αυτό το θέμα. Έτσι τουλάχιστον  νομίζω εγώ. 
     Η Διάσκεψη των Προέδρων δεν αποφασίζει ποιο νομοσχέδιο θα έρθει εδώ να ψηφιστεί ή θα ψηφιστεί στη Διαρκή Επιτροπή και εν συνεχεία θα ολοκληρωθεί εδώ σε μια συνεδρίαση. Λέει ο Κανονισμός –αυτό που σας δείχνει τώρα ο κ. Θεοδωρόπουλος- ότι μπορεί η Διάσκεψη να αποφασίσει ένα νομοσχέδιο που δεν θα πάει από την υπηρεσία κατ’ ευθείαν για συζήτηση και ψήφιση σε μια επιτροπή, για διαφόρους λόγους ότι πρέπει να πάει για συζήτηση μόνο εκεί και εδώ να έρθει επί μέρους να συζητηθεί. Και επιφυλάσσει και στις επιτροπές τη δυνατότητα να αποφασίσουν αυτό που σας είπα πριν και το οποίο παρείδε ο Πρόεδρος της Επιτροπής ενώ προτάθηκε από τον κ. Γεωργακόπουλο, το Βουλευτή του ΠΑ.ΣΟ.Κ.. 
     Πού θέλω να καταλήξω με όλα αυτά; Δεν μπορούμε να προχωρήσουμε έτσι. Ήταν μια τομή που κάναμε όλοι εδώ και μάλιστα με την επιμονή των άλλων δυο κομμάτων της Αριστεράς κατά κάποιον τρόπο υποχώρησα εγώ από την άποψή μου και είπαμε να γίνονται δεκτές και τροπολογίες. Διότι στις πρώτες εφαρμογές λέγαμε ότι μόνο φραστικές αλλαγές μπορούν να γίνουν. Και φθάσαμε, λοιπόν, στο κατάντημα αυτό όχι φραστικές αλλαγές να γίνονται αλλά να περνάνε δέκα νομοσχέδια ως τροπολογίες στο βασικό νομοσχέδιο. 
     Τελικά για τη χρηστή διαχείριση του δημόσιου χρήματος δεν θα συζητήσουμε. Θα συζητάμε για τα τσιγάρα της «PHILLIP MORRIS» που είναι βέβαια ο μεγάλος ωφελημένος από τις τροπολογίες αυτές, θα συζητάμε για διάφορα άλλα θέματα και όχι αυτό που υποτίθεται ότι απετέλεσε την αρχή του νομοσχεδίου, την σύσταση αυτής της υπηρεσίας ελέγχου της χρηστής διαχείρισης. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Πρόεδρε…
      ΑΠΟΣΤΟΛΟΣ ΚΑΚΛΑΜΑΝΗΣ: Δεν τα έχω με το Προεδρείο. 
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Θεωρώ, λοιπόν, ότι όπως όλοι εδώ -και οι τριακόσιοι- μπορούμε να παίζουμε έναν παιδαγωγικό ρόλο για τους πολίτες, με το παράδειγμά μας, έτσι και το Προεδρείο και οι Προεδρεύοντες, κατ’ επέκταση, στις επιτροπές νομίζω ότι θα πρέπει να κάνουν το ίδιο πράγμα: Να ενημερώνουν τους συναδέλφους για το τι λέει ο Κανονισμός και να μην ακολουθούν αυτή την πρόχειρη διαδικασία, ιδιαίτερα σε μία συνεδρίαση, ακρόαση φορέων και συζήτηση επί του νομοσχεδίου. Νομίζω ότι αυτά δεν είναι σωστά πράγματα.
      Κυρία Πρόεδρε, ελπίζω ότι ακούσατε την άποψή μου. 
      Εγώ υπενθύμισα στους συναδέλφους εδώ, ότι η Υπηρεσία στέλνει από μόνη της τα νομοσχέδια αν μεν υπάγονται στις εξαιρέσεις του άρθρου 72, για συζήτηση μόνο, αν δε υπάγονται στη γενική αρχή του άρθρου 70, στη Διαρκή Επιτροπή και για συζήτηση και για ψήφιση. 
      Η Διαρκής Επιτροπή δικαιούται, με την πλειοψηφία που ορίζεται στον Κανονισμό, να ζητήσει από την Ολομέλεια –προχωρεί τη συζήτηση του νομοσχεδίου, αλλά μπορεί να ζητήσει και η Βουλή να αποφασίσει- να συζητηθεί λεπτομερέστερα εδώ σε πολλές συνεδριάσεις. 
      Και η Διάσκεψη των Προέδρων μπορεί -αυτό το οποίο έχει συμβεί και με εσάς και με εμένα- να προτείνει, να έρθει ένα νομοσχέδιο του άρθρου 70 του Συντάγματος με τη διαδικασία του άρθρου 72.
      Εδώ αυτό παραβιάζεται πια. Και θυμάστε το δίλημμα που είχαμε -και ζητήσαμε τη γνωμοδότηση του Επιστημονικού Συμβουλίου- εάν θα μπορούμε σε αυτή την unblock συζήτηση και ψήφιση από την Ολομέλεια να κάνουμε μόνο φραστικές διορθώσεις ή θα δεχόμαστε και τροπολογίες. Και επειδή επέμεναν τα δύο άλλα κόμματα της Αριστεράς, τελικά είπαμε, ας γίνεται κάτι που θα έχει σχέση με το νομοσχέδιο, μια τροπολογία. Δηλαδή να αλλάξουμε κάτι στο νομοσχέδιο το ίδιο.
      Σήμερα φτάσαμε στο σημείο να έχουμε ενσωματώσει και να συζητούμε τώρα εδώ συνολικά οκτώ τροπολογίες. Είναι διαδικασία αυτή; Αυτές που έχουν ενσωματωθεί, λέω, εκεί κι αυτές που έρχονται εδώ.
      Αυτό μας βλάπτει ως Κοινοβούλιο. Δεν μας βοηθάει. Κι εγώ παρακαλώ το Προεδρείο, όπως έχουμε όλοι μας μια ευθύνη με το παράδειγμά μας να διαπαιδαγωγούμε τον Έλληνα πολίτη, να συστήσει στους συναδέλφους Προέδρους των Επιτροπών, να τηρείται ο Κανονισμός. Είναι λάθος -και σχολιάζεται ποικιλοτρόπως- στη μία συνεδρίαση, που είναι για τους φορείς, να προστίθενται και μία, δύο ώρες κανονικής συζήτησης του νομοσχεδίου. Δεν είναι σωστό. Αυτή η συνεδρίαση πρέπει να είναι αυτοτελής. Δεν μπορούν να υπάρχουν κίνητρα και για νομοσχέδια που δεν υπάρχει λόγος να κληθούν φορείς, να καλούνται φορείς, για να προσθέσουμε μετά μία ώρα συνεδρίασης. Δεν είναι πράγματα αυτά, τα οποία μας βοηθούν στο έργο μας. 
      Πιστεύω, λοιπόν, ότι εσείς, με την επίγνωση που έχετε και του καθήκοντός σας και των προβλημάτων –πολλά απ΄ αυτά τα προβλήματα είναι διαχρονικά, δεν παρουσιάστηκαν σήμερα- θα φροντίσετε αυτή η τομή που κάναμε με το Σύνταγμα και τον Κανονισμό της Βουλής, ώστε η Ολομέλεια να απελευθερωθεί από τα λεπτομερειακά και να είναι ένα καθαρά πολιτικό Σώμα, που συζητά σοβαρά θέματα του τόπου, τελικώς να ευοδωθεί.
      ΠΡΟΕΔΡΟΣ (Άννα Μπενάκη-Ψαρούδα): Κύριε Πρόεδρε, παρακολούθησα την τοποθέτησή σας από την αρχή και γι’ αυτό ήρθα, για να προλάβω να είστε και παρών στην Αίθουσα.
      Συμφωνούμε ότι αυτή η διάταξη με δική σας πρωτοβουλία, αλλά και με συνεργασία όλων μας, πέρασε στον Κανονισμό, με την ελπίδα ότι έτσι θα διευκολύνουμε το νομοθετικό έργο και διάφορα νομοσχέδια που μπορούν να ψηφίζονται από τις επιτροπές, με ενιαία συζήτηση εδώ να ψηφίζονται γρηγορότερα και να έρχονται στην Ολομέλεια νομοσχέδια που θέλουν μεγαλύτερη συζήτηση.
      Πρέπει να σας πω –και επιφυλάσσομαι να φέρω ακριβώς τα νούμερα, μάλλον στη Διάσκεψη, γιατί δεν είναι θέμα της Ολομέλειας- πόσα νομοσχέδια –και από της ψηφίσεως της διάταξης, καμιά πενηνταριά νομίζω-…
      ΑΠΟΣΤΟΛΟΣ ΚΑΚΛΑΜΑΝΗΣ: Δεν το αμφισβητώ αυτό.
      ΠΡΟΕΔΡΟΣ (Άννα Μπενάκη-Ψαρούδα): …ψηφίστηκαν με τη διαδικασία αυτή, για την οποία τώρα, εν μέρει δικαίως και εν μέρει αδίκως –θα μου επιτρέψετε να σας πω- διαμαρτύρεστε, στην προηγούμενη κοινοβουλευτική περίοδο. Καμιά πενηνταριά νομοσχέδια. Στην παρούσα κοινοβουλευτική περίοδο μετριούνται στα δάχτυλα των δύο χειρών. Κάτι παραπάνω από τα δάχτυλα της μιας.
      Επομένως επ’ αυτού του σημείου, στατιστικά τουλάχιστον, είμαστε σε πλεονεκτικότερη θέση από άποψη ευχέρειας συμμετοχής όλων των συναδέλφων.
      Το δεύτερο σημείο το οποίο θίγετε και το συνδέετε ατυχώς μ΄ αυτό το νομοσχέδιο, διότι εδώ έγινε πραγματικά συζήτηση και αφιερώθηκαν τρεις συνεδριάσεις…
      ΑΠΟΣΤΟΛΟΣ ΚΑΚΛΑΜΑΝΗΣ: Όχι, κυρία Πρόεδρε. Διάβασα τα πρακτικά εγώ.
      ΠΡΟΕΔΡΟΣ (Άννα Μπενάκη-Ψαρούδα): Θα σας πω τι έγινε. 
      Κύριε Πρόεδρε, είμαι ενήμερη για το τι έγινε σ’ αυτή την επιτροπή. Θέλω να σας πω ότι συμφωνώ μαζί σας μόνο στο σημείο ότι η ακρόαση φορέων καμία φορά οδηγεί σε νόθευση της πραγματικά νομοτεχνικής συζητήσεως του νομοσχεδίου. Επ’ αυτού ξέρετε ότι έχουμε αποφασίσει στη Διάσκεψη πως σε συνεννόηση με τους Προέδρους θα βάλουμε κάποια τάξη, ώστε να μη γίνεται αυτή η ανάμιξη φορέων και νομοτεχνικής επεξεργασίας. Αυτό είναι ένα επί μέρους ζήτημα, το οποίο λύνεται εύκολα.
      Πάντως, θέλω να τονίσω –το ξέρετε καλύτερα από εμένα- ότι καμία επιτροπή και ουδείς ποτέ περιόρισε τις επιτροπές που κάνουν νομοτεχνική επεξεργασία και ψήφιση να κάνει όσες συνεδριάσεις θέλει. Όχι μόνο τέσσερις και πέντε αμειβόμενες, αλλά και δεκατέσσερις άμα θέλει μπορεί να κάνει –από τις πέντε και πάνω βέβαια μη αμειβόμενες- και να εξαντλήσει άρθρο, άρθρο το νομοσχέδιο. Κανείς δεν εμπόδισε ούτε τους Βουλευτές ούτε τους Προέδρους. Άρα, το θέμα είναι στα χέρια των συναδέλφων και των Προέδρων των Επιτροπών, προκειμένου να αφιερώνουν περισσότερο χρόνο νομοτεχνικής επεξεργασίας στα άρθρα, όταν πρόκειται να έρθει το νομοσχέδιο στην Ολομέλεια. 
      Με αυτό συμφωνώ, αλλά δεν συμφωνώ με τη στάση σας μέσα στην Ολομέλεια να απευθύνεστε στο Προεδρείο και να δημιουργείται η εντύπωση ότι το Προεδρείο της Βουλής φταίει εάν γίνονται αυτά τα πράγματα στις επιτροπές.
      ΑΠΟΣΤΟΛΟΣ ΚΑΚΛΑΜΑΝΗΣ: Δεν ετέθη αυτό το θέμα.
      ΠΡΟΕΔΡΟΣ (Άννα Μπενάκη-Ψαρούδα): Κύριε Πρόεδρε, αυτή ήταν η εικόνα που δημιουργήθηκε -γι’ αυτό ανέβηκα στο Βήμα, για να την ανατρέψω- και συμφωνώ μαζί σας ότι δεν θέλατε να τη δημιουργήσετε.
      Επομένως είναι θέμα των συναδέλφων που εργάζονται στις επιτροπές να αφιερώνουν περισσότερες συνεδριάσεις στη νομοτεχνική επεξεργασία, όταν ψηφίζουν. Το Σύνταγμα που ψηφίσαμε και στο οποίο εισαγάγαμε αυτή τη διαδικασία, προβλέπει στην παράγραφο 3 του άρθρου 72 ότι ένα νομοσχέδιο που έχει εισαχθεί κατ’ αυτόν τον τρόπο, μπορεί να έλθει στην Ολομέλεια και να μην ψηφιστεί στην επιτροπή, αλλά να πάει με την κανονική διαδικασία. Άρα, και αυτή η δυνατότητα υπάρχει, φτάνει εμείς ως Βουλευτές να αποφασίσουμε και στην πράξη να εκμεταλλευτούμε καλύτερα και πληρέστερα τη δυνατότητα που έχουμε δώσει στους εαυτούς μας με το Σύνταγμα και με τον Κανονισμό της Βουλής.
      ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, μία διόρθωση θέλω να κάνω.
      ΠΡΟΕΔΡΟΣ (Άννα Μπενάκη-Ψαρούδα): Στη συγκεκριμένη περίπτωση, τρεις συνεδριάσεις έγιναν, αλλά στη μία –συμφωνώ μαζί σας- ήταν παρατεταμένη η ακρόαση των φορέων και στο τέλος προσαρμόστηκε και μισή ώρα ή μία ώρα συζήτησης επί της αρχής. Αυτό δεν ενδιαφέρει βέβαια το σύνολο. 
      ΗΛΙΑΣ ΚΑΛΛΙΩΡΑΣ: Δύο ώρες και είκοσι λεπτά.
      ΑΠΟΣΤΟΛΟΣ ΚΑΚΛΑΜΑΝΗΣ: Δεν είναι αυτό το θέμα μας.
      ΠΡΟΕΔΡΟΣ (Άννα Μπενάκη-Ψαρούδα): Εν πάση περιπτώσει, η ανάμιξη φορέων και νομοθετικής επεξεργασίας δεν είναι σωστό και θα πρέπει κάποια στιγμή να σταματήσει. 
      Επομένως, πρώτον, δεν είναι θέμα του Προεδρείου και δεύτερον, εάν οι συνάδελφοι και οι Πρόεδροι των Επιτροπών θέλουν να κάνουν σωστή νομοτεχνική επεξεργασία κανείς δεν τους αφαιρεί το δικαίωμα αυτό.
      Ο κ. Γεωργακόπουλος έχει το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, επιβάλλεται μία διόρθωση.
      ΠΡΟΕΔΡΟΣ (Άννα Μπενάκη-Ψαρούδα): Κύριε Γεωργακόπουλε, θα μιλήσετε στη συνέχεια.
      Ορίστε, κύριε Πρόεδρε, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Δεν ετέθη εδώ θέμα κριτικής και ευθύνης, κατά τον Κανονισμό, του Προεδρείου. Ετέθη θέμα ευθύνης του απουσιάζοντος αυτή τη στιγμή, γι’ αυτό και δεν θέλω να αναφερθώ ονομαστικά, Προέδρου της επιτροπής. Γι’ αυτό που είπατε εσείς τώρα, δηλαδή, τι ορίζει το Σύνταγμα και ο Κανονισμός, ζητήθηκε από Βουλευτές –ανέφερα τον κ. Γεωργακόπουλο- στην επιτροπή και όμως δεν ετέθη. Ζητήθηκε, δηλαδή, η επιτροπή με τα 2/3 να αποφασίσει να έλθει το νομοσχέδιο αυτό και ο Πρόεδρος της Επιτροπής είπε ότι αυτό το αποφάσισε η Διάσκεψη των Προέδρων. Φυσικά έκανε λάθος, διότι η Διάσκεψη των Προέδρων μπορεί να αποφασίσει το αντίθετο.
Μπορεί να πάρει ένα νομοσχέδιο που είχε αποφασίσει να το συζητήσει σύμφωνα με το άρθρο 72 και να το συζητήσει σύμφωνα με το άρθρο 70. Και εγώ το έκανα και εσείς το έχετε κάνει, δηλαδή, ένα νομοσχέδιο που θα μπορούσε να συζητηθεί σύμφωνα με το άρθρο 70 να το συζητήσουμε σύμφωνα με το άρθρο 72 για να συζητηθεί περισσότερο. Δεν έγινε αυτό το πράγμα κι αυτό έθεσα εγώ. 
     Ένα επιπλέον θέμα -και πρέπει να το αναγνωρίσετε, κυρία Πρόεδρε- είναι η κατάθεση των τροπολογιών. Σ’ αυτή τη διαδικασία η Κυβέρνηση προφανώς δεν νομοθετεί. Αλλά δεν είναι η ώρα τώρα να κάνω κριτική στην Κυβέρνηση για το πώς νομοθετεί. Εάν νομοθετούσε καλύτερα δεν θα υπήρχε ανάγκη κατάθεσης τροπολογιών. Θα μπορούσε λιγότερα νομοσχέδια να τα συζητεί σύμφωνα με το άρθρο 70. Δεν θέλω, επαναλαμβάνω, να μπω σ’ αυτό το θέμα. Δηλαδή το «πενήντα», που είπατε, έναντι των «δέκα» έχει την ερμηνεία του και τη γνωρίζετε καλά. 
     Αυτό που με ενδιαφέρει εμένα είναι αρχικώς το θέμα των τροπολογιών. Να επιστρέψουμε σ’ αυτό που θυμάστε πολύ καλά. Εγώ επέμενα μέχρι τέλους και εδώ στην Αίθουσα. Υπό την πίεση και της Νέας Δημοκρατίας και του Κ.Κ.Ε. και του Συνασπισμού είπαμε «εντάξει, στο ίδιο νομοσχέδιο αντί φραστικών αλλαγών που λέγαμε, ας γίνεται μία αναδιάταξη κάποιας πρόβλεψης, κάποιας παραγράφου, κάποιου άρθρου». Αλλά εδώ φθάσαμε να ενσωματώνουμε μ΄ αυτή τη διαδικασία -κάτι που δεν συνέβαινε ούτε στην παλιά διαδικασία του κατ’ επείγοντος νομοσχεδίου- τροπολογίες για πλείστα όσα θέματα. Είναι λάθος αυτό.
     Δεν υπάρχει καμία διάθεση κριτικής, διότι εγώ γνωρίζω ότι ο Πρόεδρος του Σώματος υφίσταται τις πιέσεις όλων των πλευρών και έχει ανάγκη στήριξης. Αλλά όταν σιωπούμε, νομίζω ότι μ΄ αυτόν τον τρόπο δεν βοηθούμε και τον Προεδρεύοντα. Μπορεί και ο Προεδρεύων –εσείς σ’ αυτή την περίπτωση- να πει στην Κυβέρνηση «κοιτάξτε, εδώ δικαίως διαμαρτύρεται η Αντιπολίτευση». Δεν μπορείτε σ’ ένα νομοσχέδιο που έρχεται ουσιαστικά με την παλιά διαδικασία του κατ’ επείγοντος να ενσωματώνονται και στην επιτροπή και εδώ, επτά, οκτώ τροπολογίες για πλείστα όσα θέματα. Αυτό δεν είναι σωστό και δίδει τη δυνατότητα σε όσους θέλουν να φθείρουν το Κοινοβούλιο, να λένε όσα λένε εναντίον μας.
     Εδώ δέκα άνθρωποι είμεθα. Αγνοούμε όσοι δεν είμαστε μέλη της επιτροπής τα θέματα αυτά. Δεν είναι σωστό. Αυτό σας λέω και απευθύνω έκκληση σε εσάς. Δεν έχω καμία πρόθεση να θέτω ζητήματα εδώ όταν μπορούν να συζητούνται σε άλλα όργανα όπως είναι η Διάσκεψη των Προέδρων.
     ΠΡΟΕΔΡΟΣ (Άννα Μπενάκη-Ψαρούδα): Μία διόρθωση μόνο. Τρεις είναι οι τροπολογίες που προσετέθησαν στο νομοσχέδιο αυτό στην επιτροπή και δύο τροπολογίες κατατέθηκαν τώρα και μάλιστα σε συνεννόηση με την Αντιπολίτευση.
     ΑΠΟΣΤΟΛΟΣ ΚΑΚΛΑΜΑΝΗΣ: Για θέματα που μπορεί να είναι ολόκληρα νομοσχέδια.
     ΠΡΟΕΔΡΟΣ (Άννα Μπενάκη-Ψαρούδα): Ο κ. Γεωργακόπουλος έχει το λόγο.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν θα απασχολήσω το Σώμα πάνω από δύο λεπτά.
     Πράγματι έθεσα το θέμα της διαδικασίας στην αρμόδια επιτροπή. Θέλω, όμως, να σας πω τούτο: Δεν γίνεται κατ’ άρθρο συζήτηση στις επιτροπές. Έχω θέσει επανειλημμένα το θέμα και οι Πρόεδροι μάς επαναλαμβάνουν στερεότυπα ότι το νομοσχέδιο πρέπει να τελειώσει σε τρεις συνεδριάσεις ή σε δύο συνεδριάσεις για να συζητηθεί την επόμενη εβδομάδα. Ε, αυτό γίνεται κατά κόρον. Μάλιστα λένε ότι πρέπει να συνεννοηθούν με την Πρόεδρο της Βουλής. 
     Εξανίσταμαι και διαμαρτύρομαι γιατί ήμουν από εκείνους που όταν συζητιόταν το Σύνταγμα είχα αντιδράσει έντονα στο να μην ολοκληρώνεται η διαδικασία της συζήτησης στις επιτροπές.
     Πρέπει επιτέλους να επανέλθουμε στην κατ’ άρθρο συζήτηση.
     ΠΡΟΕΔΡΟΣ (Άννα Μπενάκη-Ψαρούδα): Δεκτές οι παρατηρήσεις σας, κύριε Γεωργακόπουλε. Πρέπει να συζητούμε τα άρθρα και να γίνεται επεξεργασία. Απλώς πρέπει να συνεδριάζουμε και τις Δευτέρες και τις Παρασκευές στις επιτροπές. Όπερ θα γίνεται στη νέα Σύνοδο στην οποία μπήκαμε. Μπορεί ένα νομοσχέδιο να τελειώσει γρήγορα, αλλά αυτό δεν σημαίνει ότι δεν μπορούν να γίνουν και συνεδριάσεις περισσότερες μέσα σε μία εβδομάδα.
     Μας συγχωρείτε, κύριοι συνάδελφοι, για τις παρεκβάσεις, αλλά νομίζω ότι ήταν χρήσιμες οι παρατηρήσεις.
     Ο κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κυρία Πρόεδρε. 
      Κυρίες και κύριοι συνάδελφοι, συζητάμε ένα νομοσχέδιο για την οργάνωση του συστήματος ελέγχου, τη διασφάλιση της χρηστής δημοσιονομικής διαχείρισης του κρατικού προϋπολογισμού και φορολογικές ρυθμίσεις. Ελέχθησαν εδώ αρκετά για τις φορολογικές ρυθμίσεις, για τις αυξήσεις που νομιμοποιήθηκαν έτσι ανάμεσα στις άλλες και για την αύξηση των τσιγάρων. Προσωπικά ξέρω πολύ καλά τι σημαίνει το κάπνισμα και ποιες είναι οι ολέθριες συνέπειες για την ανθρωπότητα. Στη χώρα μας έχουμε κάθε χρόνο είκοσι χιλιάδες θανάτους εξαιτίας του καπνίσματος -αυτό δεν πρέπει να το ξεχνάμε ποτέ- σε καμία περίπτωση όμως δεν σημαίνει ότι αν αυξήσουμε την τιμή των τσιγάρων, θα σταματήσει το κάπνισμα. Αυτό είναι μια άλλη ιστορία. Από την άλλη, αυτοί που επωφελούνται από τις αυξήσεις αυτές είναι κυρίως οι μεγάλες πολυεθνικές εταιρείες και είναι κατά κύριο λόγο και εις βάρος και των Ελλήνων καπνοπαραγωγών. 
      Όλοι οι Υπουργοί Οικονομίας και Οικονομικών πριν γίνουν Υπουργοί και μόλις πάψουν να είναι Υπουργοί θέλουν έλεγχο των δαπανών. Όσο είναι Υπουργοί εν ενεργεία, τότε αποφεύγουν να κάνουν κάτι συγκεκριμένο προς αυτήν την κατεύθυνση. Το δημόσιο χρήμα, η δημόσια περιουσία για εμάς είναι ιερά. Όλοι οι πολίτες, προπαντός όμως οι άρχοντες, έχουν υποχρέωση να τα προστατεύουν ή αν χρειαστεί χρήση και αξιοποίησή τους, αυτή να γίνεται κατά τον καλύτερο, αποδοτικότερο και διαφανέστερο τρόπο. Ασφαλώς δεν πρέπει να γίνεται καμιά διασπάθιση και προπαντός καμιά κατάχρηση. Δεν επιτρέπεται το δημόσιο χρήμα να ξοδεύεται άσκοπα, πρέπει να υπάρχουν αυστηρά ιεραρχημένες προτεραιότητες όμως. Δεν επιτρέπεται να ξοδεύουμε δισεκατομμύρια σε φαραωνικά έργα, όπως ήταν οι ολυμπιακές εγκαταστάσεις, και να προσπαθούμε μετά να βγάλουμε από τη μύγα ή από το δάσκαλο ξίγκι, στερώντας του και αυτό το γλίσχρο επίδομα που του έχουμε υποσχεθεί, προεκλογικά μάλιστα, όπως και τόσες άλλες υποσχέσεις που δίνονται για να εξασφαλιστεί η ψήφος.
      Δεν είναι ανεκτό να ξοδεύουμε δεκάδες δισεκατομμύρια ευρώ με την πρώτη αγορά του αιώνα, άλλα πενήντα τόσα δισεκατομμύρια ευρώ για τη δεύτερη αγορά του αιώνα και εννοώ τα όπλα –αυτά επί κυβερνήσεων του ΠΑ.ΣΟ.Κ.- και βέβαια  άλλα 51.000.000.000 ευρώ να θέλουμε τώρα να τα δαπανήσουμε για άλλη αγορά όπλων -μιλάμε για δισεκατομμύρια ευρώ, δεν μιλάμε για στραγάλια- αλλά ποτέ να μη φθάνουν τα χρήματα -ύστερα απ΄ αυτή τη διασπάθιση, για εμένα- για να αυξήσουμε τους γλίσχρους μισθούς των εργαζομένων, τις πενιχρές συντάξεις των αγροτών και των συνταξιούχων του Ι.Κ.Α. ή να εξασφαλίσουμε ένα ελάχιστο εγγυημένο εισόδημα για όσους ζουν κάτω από τα όρια της ακραίας φτώχειας, το επίδομα θέρμανσης στους απομονωμένους, το καταχείμωνο, αγρότες των ορεινών περιοχών. Δεν μπορεί να μην περισσεύουν για να προσλάβουμε νοσηλευτικό προσωπικό στα νοσοκομεία.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ) 
      Επομένως η σωστή διαχείριση του δημοσίου χρήματος πρέπει να περιλαμβάνει και αυτά. Δεν είναι ανεκτό να εκχωρούνται αντί πινακίου φακής τεράστιες εκτάσεις στα Ελληνικά Τουριστικά Ακίνητα, στους λογής-λογής, θα έλεγα, αετονύχηδες και να καλούμε τώρα τους λογής καταπατητές των δημοσίων, των δασικών και των άλλων εκτάσεων και να λέμε: «Ελάτε να τα βρούμε, δώστε όσο-όσο για να σας εκχωρήσουμε και με τη βούλα της πολιτείας και της αστυνομίας όλα όσα έχετε καταπατήσει αυθαίρετα τόσα χρόνια, ώστε στο εξής να τα έχετε ολότελα δικά σας». 
      Ακόμα και η τροπολογία που μας έρχεται σήμερα για τις λιμενικές εγκαταστάσεις, εμπίπτει σ΄ αυτές τις διαδικασίες που έθεσε τώρα ο τέως Πρόεδρος της Βουλής, ο κ. Κακλαμάνης; Ο Υπουργός ΠΕ.ΧΩ.Δ.Ε. είναι –υποτίθεται- προστάτης του περιβάλλοντος, αλλά μόνο τέτοια δείγματα δεν έχει δείξει, ούτε ο νυν Υπουργός Περιβάλλοντος ούτε και όλοι οι προηγούμενοι Υπουργοί Περιβάλλοντος. Και βλέπουμε τι έχει υποστεί το περιβάλλον. 
      Ζητείται, λοιπόν με την τροπολογία να παραταθεί το δικαίωμα νομιμοποίησης των λιμενικών εγκαταστάσεων ή αλιευτικών καταφυγίων κ.λπ. που έχουν γίνει, λέει από δημόσιους φορείς, χωρίς να λέει πού ανήκουν τώρα. Μπορεί να έγιναν από το Δημόσιο, αλλά να εκχωρήθηκαν στα Ελληνικά Τουριστικά Ακίνητα, να ανήκουν τώρα σε ιδιώτες και όλα αυτά να νομιμοποιηθούν και να χρησιμοποιηθούν από τους ιδιώτες.
      Υπάρχουν διαπλοκές, μηχανισμοί, τα κυκλώματα όλων των λογιών από τα παραδικαστικά μέχρι τόσα άλλα κυκλώματα. Μίζες, ημέτεροι, κουμπάροι, χαλάει ο κόσμος όλο αυτό το διάστημα!
      Θέλετε να ελέγξετε τη διαχείριση του δημοσίου χρήματος, κύριε Υπουργέ, και πολύ σωστά. Πρέπει όμως να αλλάξετε, όχι εσείς αλλά η Κυβέρνηση όλα τα στελέχη του κρατικού μηχανισμού; Μπορείτε να βάζετε μόνο τους κουμπάρους, τους ξαδέλφους ή τα δικά σας παιδιά σε όλους τους αρμούς της κρατικής εξουσίας; Αυτό ισχύει και για τα δύο μεγάλα κόμματα, τα κυβερνητικά κόμματα όπως σεμνύνονται να αποκαλούνται. Αυτά το έκανε κατά κόρον το ΠΑ.ΣΟ.Κ., τα επαναλαμβάνει τώρα βελτιωμένα και επαυξημένα η Νέα Δημοκρατία.
      Τώρα για το συγκεκριμένο νομοσχέδιο που συζητούμε, στη συζήτηση στην αρμόδια επιτροπή της Βουλής ο εισηγητής του κόμματός μας ο κ. Δραγασάκης παρουσίασε τις θέσεις μας για το μεγάλο θέμα του ελέγχου των δημοσίων δαπανών και γιατί εμείς το καταψηφίζουμε.
      Θεωρούμε ότι το υπό συζήτηση νομοσχέδιο είναι πρόχειρο, αποσπασματικό και προβληματικό, παρ’ όλο που υπάρχει μια καλή εισηγητική έκθεση η οποία όμως δεν μεταφράζεται σε ρυθμίσεις που να απαντούν στις διαπιστώσεις που κάνει.
      Η εισηγητική έκθεση του νομοσχεδίου λέει ότι ο σκοπός του είναι η διασφάλιση της χρηστής δημοσιονομικής διαχείρισης, η χρηστή, δηλαδή, διαχείριση του δημοσίου χρήματος, μέσω της υιοθέτησης νέων μεθόδων και ελεγκτικών προτύπων. Πολύ σωστός ο στόχος. Όμως η εισηγητική έκθεση διαπιστώνει ότι για να ελέγξεις ένα σύστημα πρέπει αυτό το σύστημα να είναι ελέγξιμο. Δεν μπορείς να ελέγξεις μια χαώδη κατάσταση. 
      Για να μπορεί, λοιπόν, να γίνει έλεγχος, πρέπει να υπάρχουν εσωτερικοί κανονισμοί και εσωτερικά συστήματα διαχείρισης των δαπανών. Τέτοια συστήματα λέει η εισηγητική έκθεση ότι δεν υπάρχουν. Και θα έπρεπε πριν δημιουργήσουμε μια νέα στρατιά ελεγκτών να διασφαλίσουμε ότι δημιουργούνται οι προϋποθέσεις του ελέγχου. Οι προϋποθέσεις όμως παραπέμπονται σε προεδρικά διατάγματα και υπουργικές αποφάσεις. Γι’ αυτό λέμε ότι το νομοσχέδιο είναι πενιχρό και προβληματικό και γι’ αυτό το καταψηφίζουμε. Διότι τελικά το μόνο αποτέλεσμα που προκύπτει είναι μια ακόμα υπηρεσία ελεγκτών στη θέση μιας άλλης υπηρεσίας που υπάρχει, αυτής των οικονομικών επιθεωρητών, η οποία αντί να εκσυγχρονιστεί, να διευρυνθεί, να στελεχωθεί, διαλύεται και στη θέση της μπαίνει μια άλλη παρόμοια υπηρεσία σαν κι αυτή που αλλάζουμε επειδή τη θεωρούμε αναποτελεσματική.
      Γιατί, κύριε Υπουργέ, χρειάζεται προεδρικό διάταγμα για να υπάρξει εσωτερικός έλεγχος σε διάφορους φορείς; Γιατί χρειάζεται κοινή υπουργική απόφαση του Υπουργού Οικονομικών και του αρμόδιου Υπουργού, προκειμένου να γίνει έλεγχος στο Υπουργείο του; Κρίνει η υπηρεσία που θεσμοθετείται ότι πρέπει να ελεγχθούν τα νομικά πρόσωπα που είναι υπό τον Υπουργό Εσωτερικών ή τον Υπουργό Υγείας; Γιατί χρειάζεται η σύμφωνη γνώμη του Υπουργού για να γίνει ο έλεγχος στο Υπουργείο του; Κι αν ο Υπουργός δεν συμφωνεί δεν θα γίνει έλεγχος; Ποιο είναι τελικά το αντικείμενο, το πεδίο ελέγχου; Προφανώς είναι η Δημόσια Διοίκηση και οι φορείς που εποπτεύονται από το δημόσιο, τα νομικά πρόσωπα δημόσιου και ιδιωτικού δικαίου. Πόσα και ποια είναι αυτά τα νομικά πρόσωπα;
      Σε μια έκθεση του Συμβουλίου της Ευρώπης για τη διαφθορά στην Ελλάδα σημειώνεται ότι δεν υπάρχει πλήρες μητρώο νομικών προσώπων. Η εισηγητική έκθεση αναφέρει ότι ο άμεσος στόχος είναι η χρηστή διοίκηση. Υπάρχει όμως και ένας απώτερος στόχος λέει η εισηγητική έκθεση και αυτός είναι η ορθολογικότερη κατάρτιση του προϋπολογισμού, με βάση τα προγράμματα δράσης και την αξιολόγηση των αποτελεσμάτων τους. 
      Απώτερος στόχος, λοιπόν, είναι να ξαναδούμε τον τρόπο κατάρτισης και ελέγχου του προϋπολογισμού. Το θέμα αυτό συνδέεται άμεσα με το ρόλο της Βουλής. Μπορούμε να συζητούμε για απώτερο στόχο για ορθολογική κατάρτιση του προϋπολογισμού και να αγνοούμε το γεγονός ότι η Βουλή είναι παρατηρητής σ’ όλη αυτή τη διαδικασία; Ότι χρειάζεται να αποκτήσει η Βουλή τη δυνατότητα αυτοτελούς και πλήρους γνώσης των οικονομικών μεγεθών; Ότι δεν μπορούμε να μαθαίνουμε από τις εφημερίδες ή από την EUROSTAT το πόσο είναι τα διάφορα μεγέθη του προϋπολογισμού; Αυτά τα θέματα έχουν εισαχθεί από δεκαετίες τώρα σ’ όλες τις ανεπτυγμένες χώρες.
      Μιλάμε για αστικούς θεσμούς που εκσυγχρονίζουν το σύστημα και όχι για κάποια επαναστατική αλλαγή. Μιλάμε για ώριμα προβλήματα, τα οποία όταν δεν επιλύονται, έχουν κόστος για το λαό. Ο πολίτης πρέπει να ξέρει – άλλωστε, είναι θεμελιώδες δικαίωμά του- πού πάει το χρήμα που δίνει το κράτος και που αυτός ως πολίτης το πληρώνει. Γι’ αυτό και εμείς ως Αριστερά, το υιοθετούμε.
      Μ’ αυτές τις σκέψεις, λοιπόν, καταψηφίζουμε το νομοσχέδιο, διότι χάνεται μία ευκαιρία να γίνει μία πραγματική τομή σ' αυτό το ζωτικό χώρο. 
      Τώρα, όσον αφορά στις τροπολογίες που μπήκαν και ιδιαίτερα όσον αφορά στην τροπολογία των νομικών, συμφωνούμε και εμείς ότι είναι μία σωστή και δίκαιη ρύθμιση και την ψηφίζουμε. 
      Επίσης, όσον αφορά στην τροπολογία του κ. Μάνου, τη θεωρούμε απόλυτα λογική, συμφωνούμε με το σκεπτικό της και την ψηφίζουμε.
      Όμως, όσον αφορά την τροπολογία για τη νομιμοποίηση των αυθαιρέτων σε αλιευτικά καταφύγια και λιμενικές εγκαταστάσεις, δεν μπορούμε να την ψηφίσουμε, όπως είπα και προηγουμένως. Εδώ, υπάρχουν τόσες παρανομίες στον τόπο μας και πάντοτε βρίσκουμε και χίλιους δυο άλλους τρόπους να επαυξάνουμε αυτές τις παρανομίες. Υπάρχει νόμος από το 2001 που νομιμοποιούσε αυτές τις αυθαιρεσίες. Μέχρι το 2004 δεν μπορούσαν να έχουν νομιμοποιηθεί; Φτάνουμε, λοιπόν, να ζητούμε τώρα, εκ των υστέρων τη νομιμοποίησή τους. Το κακό όμως είναι ότι μέσα σ’ αυτό το διάστημα έγιναν πάρα πολλά ακόμα αυθαίρετα κτίσματα στους αιγιαλούς και στις λιμενικές εγκαταστάσεις. Οι αιγιαλοί μπαζώνονται και καταπατούνται, αποκλείονται οι ακτές από τους πολίτες και γι’ αυτό εμείς είμαστε κατηγορηματικά αντίθετοι να δοθούν και άλλες δυνατότητες για να νομιμοποιούνται αυτές οι αυθαιρεσίες. 
      Θα σας πω ένα παράδειγμα. Μέσα σ’ αυτό το διάστημα, το 2004-2005, στην Ελευσίνα έγινε πάνω στον αιγιαλό μία επισκευαστική βάση του Λιμενικού Σώματος σε χώρο ο οποίος κανονικά είναι θάλασσα. Αυτός ο χώρος μπαζώθηκε το 2005 και έγινε θάλασσα. Μ’ αυτήν τη διάταξη θα πρέπει να νομιμοποιηθεί και γι’ αυτό εμείς είμαστε κατηγορηματικά αντίθετοι. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Λεβέντη.
      Κυρίες και κύριοι συνάδελφοι, θα ήθελα να ανακοινώσω στο Σώμα ότι η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Τουριστικής Ανάπτυξης: «Κύρωση της Συμφωνίας μεταξύ της Κυβερνήσεως της Ελληνικής Δημοκρατίας και της Κυβερνήσεως του Χασεμιτικού Βασιλείου της Ιορδανίας για συνεργασία στον τομέα του Τουρισμού».
      Κυρίες και κύριοι συνάδελφοι, εισερχόμαστε στον κατάλογο των εγγεγραμμένων ομιλητών. Πρώτος είναι ο κ. Ξενοφών Βεργίνης, ο οποίος έχει και το λόγο.
      ΞΕΝΟΦΩΝ ΒΕΡΓΙΝΗΣ: Ευχαριστώ πολύ, κύριε Πρόεδρε.
      Κύριε Υπουργέ, κυρίες και κύριοι συνάδελφοι, έχουμε μπροστά μας ένα σχέδιο νόμου, το οποίο αναφέρεται στην οργάνωση συστήματος ελέγχου για τη διασφάλιση της χρηστής δημοσιονομικής διαχείρισης του κρατικού προϋπολογισμού και των εκτός του κρατικού προϋπολογισμού φορέων και φορολογικές ρυθμίσεις.
      Ακούσαμε τους συναδέλφους της Αντιπολίτευσης και, ιδιαίτερα της Αξιωματικής Αντιπολίτευσης, και πράγματι πρέπει να ξεχωρίσουμε εκείνους τους πολύ σοβαρούς κάθετους χαρακτηρισμούς, όπως «ότι ολόκληρο το νομοσχέδιο δεν είναι τίποτα άλλο, παρά μια εικονική πραγματικότητα» ή «ότι είναι ένα νομοσχέδιο που αφορά την κατοχύρωση χαμηλού επιπέδου νοημοσύνης». Ειλικρινά, δεν μπορώ να το καταλάβω αυτό και ειπώθηκε από τον πρώην Υπουργό Εθνικής Οικονομίας και Οικονομικών.
      Το μόνο που μπορώ να απαντήσω στο συνάδελφο είναι ότι αυτά που είπε είναι κριτική χαμηλού επιπέδου. Βέβαια, πρόσθεσε ότι «όλο το νομοσχέδιο γίνεται μόνο και μόνο για να προσλάβουμε διακόσιους εξήντα πέντε υπαλλήλους». 
      Κύριοι συνάδελφοι, μην κατεβάζετε το επίπεδο, διότι δεν ακολουθούμε τους διορισμούς κατά χιλιάδες που κάνατε εσείς! Εμείς σεβόμαστε το δημόσιο χρήμα και ιδιαίτερα την οργάνωση των δημοσίων υπηρεσιών κατά αποδοτικότερο τρόπο.
Επομένως ό,τι γίνεται γίνεται πράγματι, για να κατοχυρώσουμε το πνεύμα της αποδοτικότητας και της ανταγωνιστικότητας. 
	Κύριοι συνάδελφοι, αυτό το νομοσχέδιο, πράγματι, μας δίνει τη δυνατότητα να φέρουμε, επιτέλους, αυτό που όλοι εκτιμούμε: τη σταθερότητα στην οικονομία. Όμως, η σταθερότητα στην οικονομία γίνεται με δύο πολιτικές: με τη νομισματική σταθερότητα και με τη δημοσιονομική σταθερότητα. 
	Η νομισματική σταθερότητα είναι διασφαλισμένη, γιατί ασκείται σήμερα –και το ξέρουμε όλοι- από την Ευρωπαϊκή Κεντρική Τράπεζα, επομένως, Τράπεζα της Ευρωπαϊκής Ένωσης. Άρα οι νομισματικοί κανόνες τίθενται από εκεί και οι εθνικές τράπεζες απλώς επιβάλλουν αυτούς τους κανόνες και παρακολουθούν την υλοποίησή τους εντός του εθνικού χώρου. 
	 Σε ό,τι αφορά τη δημοσιονομική πολιτική, αυτή παραμένει στα χέρια της εθνικής κυβέρνησης. Όμως, αυτό πάλι δεν μπορεί να είναι χωρίς κανόνες. Πρέπει να είναι σε κανόνες που προβλέπει η συγκρότηση, κατάρτιση και υλοποίηση του Προϋπολογισμού, ενός Προϋπολογισμού που πρέπει πράγματι με σοβαρότητα να καταρτίζεται, αλλά και με συνέπεια να υλοποιείται. Άρα είναι προτεραιότητα στη δημοσιονομική πολιτική της σταθερής οικονομίας. 
	Όμως, βασικό εργαλείο αυτής της πολιτικής είναι ο έλεγχος της διαχείρισης του δημόσιου χρήματος, άρα ο έλεγχος των δαπανών, οι οποίες πρέπει να καταγραφούν έτσι, ώστε να υπηρετούν και να εξυπηρετούν τους στόχους που έχει θέσει ο κρατικός προϋπολογισμός. 
	Επομένως την ύπαρξη ενός τέτοιου συστήματος που θα αποτρέπει τα φαινόμενα σπατάλης και απάτης, ενώ συγχρόνως θα δίνει τη δυνατότητα διασφάλισης του κρατικού προϋπολογισμού έρχεται αυτό το νομοσχέδιο πράγματι να νομιμοποιήσει. 
	Γνωρίζετε, κύριοι συνάδελφοι της Αξιωματικής Αντιπολίτευσης, ότι τα οικονομικά στη διαχείρισή τους ήταν πράγματι σε μια εικονική πραγματικότητα και αυτό αποδείχθηκε από την απογραφή, ένα νοικοκύρεμα το οποίο δεν υπήρχε. Ήρθατε εσείς με τον προϋπολογισμό του 2004 στην αρχή του Νοεμβρίου του 2003 να πείτε ότι το έλλειμμα του δημόσιου προϋπολογισμού ήταν 1% και εν συνεχεία ήρθατε να το διορθώσετε, πριν τελειώσει ο χρόνος, στο 1,7%. Είναι ή δεν είναι αυτό πραγματικό; Αναφέρεται ή όχι στην πραγματικότητα; Δικά σας λόγια είναι, τα οποία αναφέρονται στα Πρακτικά της Βουλής. 
	Και ήρθαμε εμείς, με τις εκλογές του Μαρτίου του 2004, να καταγράψουμε τα δεδομένα της ελληνικής οικονομίας. Και είδαμε στα δεδομένα της ελληνικής οικονομίας ότι πράγματι τα ελλείμματα δεν ήταν αυτά. Ποιος, λοιπόν, παρουσιάζει εικονική πραγματικότητα, εμείς ή εσείς, όταν τελικά το έλλειμμα αποδείχθηκε ότι αρχικά ήταν στο 5,9% και αναγκαστήκαμε να κάνουμε νέα διόρθωση στο 6,7%; Είναι ή δεν είναι, λοιπόν, χρήσιμη η απογραφή; Πώς μπορείτε, κύριοι, να κάνετε μια δημοσιονομική πολιτική, αν δεν γνωρίζουμε όλοι τα πραγματικά διαθέσιμα και εν συνεχεία τις δαπάνες κατά κωδικούς και δραστηριότητες, έτσι ώστε να είναι και ελέγξιμες; Άρα μ’ αυτόν τον τρόπο ερχόμαστε πράγματι να διορθώσουμε τα κακώς κείμενα. 
	Τι έρχεται αυτό το νομοσχέδιο να δώσει; Έρχεται να πει ότι το υφιστάμενο σύστημα ελέγχου των δημοσίων δαπανών δεν ανταποκρίνεται στην πραγματική του δυνατότητα, ώστε πράγματι να μας δίνει την όλη πραγματική εικόνα και συγχρόνως μας επιτρέπει να προγραμματίζουμε τις δαπάνες κατά τέτοιο τρόπο, ώστε να υλοποιούνται και συγχρόνως να ελέγχονται ως προς το αποτέλεσμα. Αυτή είναι η αξιολόγηση του συστήματος εσωτερικού ελέγχου. Όμως, σύστημα εσωτερικού ελέγχου δεν υφίσταται σήμερα στην πραγματικότητα. 
	Έρχεται, λοιπόν, αυτό το νομοσχέδιο να πληρώσει αυτό το κενό που υπάρχει στην έννοια του ελέγχου των δαπανών και των φορέων που δαπανούν το δημόσιο χρήμα. Υπ’ αυτήν την έννοια δεν είναι μονάχα η κεντρική κυβέρνηση. Είναι και οι φορείς, σύμφωνα με την περιφερειακή αποκέντρωση, οι διάφοροι οργανισμοί που έχουν ιδρυθεί. Οι διάφοροι φορείς που χειρίζονται δημόσιο χρήμα παραμένουν και σήμερα ανεξέλεγκτοι. Πρέπει, λοιπόν, να ελεγχθούν και να ελεγχθούν με ένα σύστημα που να είναι σοβαρό, συνεπές και ελέγξιμο. Αυτό το δεύτερο σημείο έρχεται να πληρώσει το σημερινό νομοσχέδιο. Και έρχεστε να κατηγορείτε γι’ αυτό ακριβώς το σημείο! 
	Το τρίτο που αφορά το νομοσχέδιο είναι ο καταλογισμός, μετά από τον έλεγχο των ευθυνών, σε εκείνους τους φορείς, σε εκείνους τους οργανισμούς και σε κείνα τα πρόσωπα που διαχειρίζονται το δημόσιο χρήμα. 
      Άρα, λοιπόν, υιοθετούμε νέες μορφές ελέγχου για την εφαρμογή του κρατικού προϋπολογισμού. Συνεπώς πρέπει να κάνουμε αλλαγές στη δομή και λειτουργία τόσο του Υπουργείου Οικονομίας και Οικονομικών, όσο και των ελεγχόμενων, απ’ αυτό, φορέων. 
      Τέλος, απώτερος σκοπός του νομοθέτη εδώ είναι η ορθολογικότερη κατάρτιση του κρατικού προϋπολογισμού σύμφωνα με τα πρότυπα των άλλων χωρών. Αυτές οι μεταρρυθμίσεις πρέπει να γίνουν επιτέλους και στην ελληνική πραγματικότητα. Κάποτε έλεγα, όταν μίλησα πάλι απ’ αυτό το Βήμα, ότι ο προϋπολογισμός δεν μπορεί να είναι μονοετής, να είναι τριετής, κυρίως σε ό,τι αφορά τις επενδύσεις. Δεν μπορούμε να έχουμε κρατικό προϋπολογισμό μονοετή, εφόσον αναφέρεται σε επενδυτικά κεφάλαια.
      Η προσπάθεια, λοιπόν, που γίνεται μ’ αυτό το νομοσχέδιο αποβλέπει στο να εναρμονίσει την κατάρτιση και την υλοποίηση του κρατικού προϋπολογισμού, σύμφωνα με τις οδηγίες του διεθνούς Νομισματικού Ταμείου και του Οργανισμού Οικονομικής Συνεργασίας και Ανάπτυξης. Αυτό το έλλειμμα έρχεται το παρόν νομοσχέδιο να πληρώσει. 
      Οι έλεγχοι, οι οποίοι θα διακρίνονται στο εξής σε προγραμματισμένους και εκτάκτους ελέγχους, είναι αναγκαίοι προκειμένου να διασφαλίσουμε τον έλεγχο διαχείρισης του δημόσιου χρήματος. Οι έλεγχοι πρέπει να είναι και προγραμματισμένοι -να ξέρουν όλοι οι ελεγχόμενοι φορείς- και έκτακτοι, κύριε Υπουργέ, και ορθώς -και σας συγχαίρω γιατί το κάνατε αυτό- γιατί ο έλεγχος όταν είναι τακτικός, οι υπηρεσίες απλά περιμένουν τον έλεγχο στη συγκεκριμένη περίοδο. Πρέπει να είναι και έκτακτοι. Και συνεπώς η ετήσια έκθεση ελέγχου που γίνεται για κάθε ελεγχόμενη επιχείρηση, πρέπει να γίνεται και για την επιχείρηση που λέγεται κράτος και διαχείριση δημόσιου χρήματος. Δεν νοείται, κύριοι Υπουργοί, να ελέγχονται καθημερινά οι ιδιωτικές επιχειρήσεις και να ζητάμε πρόσθετα στοιχεία ελέγχου διαχείρισης και  να μη γίνεται κατά τον ίδιο τρόπο και κατ’ αναλογία και κατ’ επέκταση στους δημόσιους οργανισμούς, είτε αυτά αφορούν τους Ο.Τ.Α., ή άλλους δημόσιους οργανισμούς.
      Κύριε Πρόεδρε, σας ευχαριστώ για την ανοχή σας. 
      Πιστεύω ότι αυτό το νομοσχέδιο πρέπει να υπερψηφιστεί γιατί καλύπτει όλους μας, αφού όλοι μας έχουμε διαπιστώσει τις αδυναμίες του συστήματος ελέγχου και κατά την κατάρτιση και κατά την υλοποίηση του παρόντος Δημόσιου-κρατικού προϋπολογισμού.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Βεργίνη.
      Ο κ. Μακρυπίδης έχει το λόγο.
      ΑΝΔΡΕΑΣ ΜΑΚΡΥΠΙΔΗΣ: Κυρία και κύριοι συνάδελφοι, υπήρξαν κυβερνήσεις, όπως οι κυβερνήσεις του ΠΑ.ΣΟ.Κ. που είχαν πρόγραμμα και σχέδιο, που είχαν ικανότητες και πολιτική βούληση και έβαλαν γερά θεμέλια στην οικονομία της χώρας. Υπάρχει και η σημερινή Κυβέρνηση της Νέας Δημοκρατίας, υπάρχει και ο Υπουργός της Κυβέρνησης της Νέας Δημοκρατίας, ο Υπουργός Οικονομίας και Οικονομικών κ. Αλογοσκούφης, ο οποίος τι έκανε; Απ’ όταν ανέλαβε ευθύνη στο Υπουργείο Οικονομίας και Οικονομικών ξεκίνησε με τη διαβόητη πλέον δημοσιονομική απογραφή και έβαλε τι; Τορπίλη στα θεμέλια της οικονομίας. Αφού με την πολιτική που ακολούθησε τρία χρόνια δημιούργησε πρόβλημα σ΄ όλους τους δείκτες της οικονομίας και όχι μόνο, αφού με την πολιτική που ακολούθησε τρία χρόνια είχαμε τη μεγαλύτερη φοροεπιδρομή της τελευταίας δεκαπενταετίας με 2,5 δισεκατομμύρια φόρους από την έμμεση φορολογία που την πλήρωσαν και επιβαρύνθηκαν οι μισθωτοί, οι συνταξιούχοι, οι μικρομεσαίοι, αφού με την περιοριστική πολιτική που ακολούθησε τρία χρόνια η Κυβέρνηση της Νέας Δημοκρατίας και ο κ. Αλογοσκούφης τη σκληρή, την αντιλαϊκή εισοδηματική πολιτική, που είχε σαν αποτέλεσμα να δημιουργηθούν σοβαρές κοινωνικές εκρήξεις και εντάσεις, τώρα τι έκανε ο κ. Αλογοσκούφης; Κάνει επίδειξη -οφείλω να πω- εξαιρετικών ικανοτήτων –κρυφών μέχρι σήμερα- και ως ταχυδακτυλουργός, ως θαυματοποιός πετυχαίνει την αύξηση του Α.Ε.Π. και κάνει πλούσιους τους Έλληνες πολίτες κατά 25% εν μια νυκτί.
      Οφείλουμε να το αναγνωρίσουμε αυτό. Πρόκειται περί θαύματος. Μόνο ο κ. Αλογοσκούφης μπορούσε να το πετύχει και δικαίως διεκδικεί -για να μην πω ότι πλέον έχει ήδη πάρει- τον τίτλο του «πρύτανη» στη δημιουργική λογιστική. Οφείλω, κύριοι της Κυβέρνησης της Νέας Δημοκρατίας, να πω ότι «πέρασε ο σκύλος το λαγό». Ξεπεράσατε κατά πολύ αυτούς που κατηγορούσατε μέχρι χθες για τη δημιουργική λογιστική. 
      Άκουσα προηγουμένως το συνάδελφο –αγαπητό κατά τα άλλα- της Νέας Δημοκρατίας να λέει ότι ενοχλείται για τους χαρακτηρισμούς που κάνουμε, σχετικά με την πολιτική που ακολουθεί η Κυβέρνηση της Νέας Δημοκρατίας. Θέλω να πω το εξής: Στους χαρακτηρισμούς που έκανε και η κ. Παπανδρέου, ότι, δηλαδή, μιλάμε για κυβέρνηση αθλιότητας, δεν υπάρχει σκληρή κριτική, δεν υπάρχουν σκληροί χαρακτηρισμοί. Είναι κατά τη γνώμη μας η αποτύπωση, η αποκάλυψη της σκληρής αντιλαϊκής πολιτικής που εφαρμόζετε.
       Ο χαρακτηρισμός μας για την πολιτική της Κυβέρνησης της Νέας Δημοκρατίας υπολείπεται της αυτοκριτικής που έχει κάνει Υπουργός της Κυβέρνησής σας, ο οποίος μίλησε για «κυβέρνηση καραγκιόζηδων». Άρα, μην αναζητείτε σε εμάς σκληρούς χαρακτηρισμούς. Αλλάξτε πολιτική και σταματήστε την αυτοκριτική αυτού του είδους. 
      Το νομοσχέδιο τιτλοφορείται «οργάνωση συστήματος ελέγχων» μεταξύ των άλλων. Το υφιστάμενο πλαίσιο για το ελεγκτικό σύστημα στη χώρα μας είναι γνωστό. Είναι η Υπηρεσία Δημοσιονομικών Ελέγχων, είναι το Ελεγκτικό Συνέδριο και η Οικονομική Επιθεώρηση. 
      Έρχεστε, κύριοι της Κυβέρνησης της Νέας Δημοκρατίας, και δημιουργείτε τέταρτη υπηρεσία δημοσιονομικού ελέγχου. Και ενώ στο αρχικό σχέδιο προοριζόταν για ανεξάρτητο κλάδο δημοσιονομικού ελέγχου, τελικά έρχεστε να προσθέσετε μία γενική διεύθυνση, όπου πέραν των άλλων δημιουργείτε πρόβλημα ασάφειας όσον αφορά τις αρμοδιότητες, τους στόχους, τα καθήκοντα και τις υποχρεώσεις. 
      Τι κάνετε; Ακολουθείτε την πεπατημένη. Παραπέμπετε τις αρμοδιότητες, το αντικείμενο του ελέγχου σε έκδοση διυπουργικών αποφάσεων, δηλαδή αυτό που λέμε «ζήσε Μάη μου», που σημαίνει ότι είναι «άνθρακας ο θησαυρός» όσον αφορά την ανάγκη κάλυψης ενός κενού στα πλαίσια ελέγχου και παρακολούθησης της πορείας του προϋπολογισμού. 
      Θα σταθώ όμως σ’ ένα βασικό σημείο που έχει να κάνει με τον τρόπο στελέχωσης της συγκεκριμένης υπηρεσίας, αυτής της αναβαθμισμένης υπηρεσίας. Με ποιο τρόπο θα γίνει, κύριε Υπουργέ; Μέσα από το νόμο προκύπτει απροκάλυπτα ότι η στελέχωση θα γίνει όχι με γραπτές εξετάσεις, όπως γινόταν για τριάντα χρόνια στο Υπουργείο Οικονομικών, αλλά θα γίνει μέσα από τη γνωστή προφορική συνέντευξη εκτός διαδικασίας Α.Σ.Ε.Π. και –άκουσον, άκουσον- ο πίνακας των επιτυχόντων θα είναι σε αναμονή για δύο χρόνια, γιατί έχετε ήδη εξετάσει ότι, εκατόν πενήντα στελέχη του Γενικού Λογιστηρίου του Κράτους, στα επόμενα δύο χρόνια θα συνταξιοδοτηθούν, ούτως ώστε να καλύψετε πέρα από τις ανάγκες τις σημερινές και τις μελλοντικές μ’ αυτόν τον απαράδεκτο τρόπο, την προφορική συνέντευξη. Αυτό κύριοι, είναι φαυλότητα, είναι ευνοιοκρατία είναι ημετερισμός. 
      Το νομοσχέδιο επίσης τιτλοφορείται «διασφάλιση διαχείρισης του κρατικού προϋπολογισμού». Λέτε ότι παίρνετε μέτρα προς αυτήν την κατεύθυνση της σωστής διαχείρισης του προϋπολογισμού. Κύριοι, είστε πλέον αναξιόπιστοι, για να μην πω ότι είστε ψεύτες. Γιατί; Τι έλεγε στην Αίθουσα αυτή ο κ. Αλογοσκούφης στις 23/12/2004, όταν ψηφίζατε τον πρώτο «αξιόπιστο» προϋπολογισμό; Ότι δεν θα πάρετε καινούρια φορολογικά μέτρα. Μάλιστα, ο κ. Αλογοσκούφης είπε «δεν θα αυξήσουμε τους συντελεστές του Φ.Π.Α.». 
      Πριν αλέκτωρα φωνήσαι, τρις… το Μάρτιο του 2005 το πρώτο που κάνατε ήταν να αυξήσετε την έμμεση φορολογία, αναπροσαρμόζοντας τους συντελεστές από 8% σε 9% και από 18% σε 19% και συγχρόνως 20% στην αύξηση των συντελεστών στους ειδικούς φόρους κατανάλωσης, που επιβάρυναν κατά 1,2 δισεκατομμύρια τα αδύνατα λαϊκά στρώματα, τους μισθωτούς, τους συνταξιούχους, τους μικρομεσαίους, τους αγρότες. 
      Και δεν έγινε μόνο αυτό. Ο κ. Αλογοσκούφης στις 17/7/2006, κάνοντας απολογισμό του πρώτου εξαμήνου της πορείας της οικονομίας της χώρας και του προϋπολογισμού, είπε ότι πάνε καλά τα μέτρα που είχατε πάρει για την οικονομία. Δεν χρειάζονται καινούργια μέτρα. 
Αυτό στις 17/7, σε συνέντευξη του κ. Αλογοσκούφη, για τον απολογισμό του πρώτου εξαμήνου. Στις 23 με 26 Ιουλίου ψηφίζαμε στη Βουλή μέτρα αύξησης του Ειδικού Φόρου Κατανάλωσης στα καύσιμα, έμμεση φορολογία. Και στις 27/7, την τελευταία μέρα πριν κλείσει η Βουλή για τις διακοπές του καλοκαιριού, καταθέσατε νομοσχέδιο, αυτό που ψηφίζουμε σήμερα. Μα αφού πάει τόσο καλά η οικονομία, αφού πάνε τόσο καλά τα έσοδα και ο προϋπολογισμός, γιατί πήρατε αυτά τα νέα μέτρα τον Ιούλιο;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δώστε μου ένα λεπτό, κύριε Πρόεδρε. 
	Υπάρχει και ένα σοβαρότερο πρόβλημα, κύριε Υπουργέ. Το νομοσχέδιο για τον Ειδικό Φόρο Κατανάλωσης, που ψηφίσατε στις 23 με 26 Αυγούστου αναπροσαρμόζοντας κατά μεγάλο ποσοστό τον Ειδικό Φόρο Κατανάλωσης στα καύσιμα, όπως ορίζει το Σύνταγμα και ο Κανονισμός, έπρεπε να είναι σε ισχύ από την κατάθεση του νομοσχεδίου. Πότε μπήκε σε ισχύ; Δεκαπέντε μέρες μετά. Γιατί; Για να εξυπηρετηθούν οι συγκεκριμένες εταιρείες εμπορίας, διύλισης και παραγωγής των καυσίμων. Σας είχαμε καταγγείλει τότε ότι ήταν συμπαιγνία μαζί τους αυτή η συγκεκριμένη αύξηση του Ειδικού Φόρου Κατανάλωσης, πράγμα που τώρα, κύριε Υπουργέ, κάνετε με την αύξηση του Ειδικού Φόρου Κατανάλωσης στα τσιγάρα. Ενώ τότε μπήκε σε ισχύ με την ψήφιση, σήμερα στο νομοσχέδιο που συζητάμε, τη συγκεκριμένη αυτή διάταξη στο άρθρο 31 την έχετε σε ισχύ από 27/7. Γιατί δύο μέτρα και δύο σταθμά, κύριε Υπουργέ; Να γιατί σας καταγγέλλουμε για μεροληπτικό τακτικισμό, σκοπιμότητα και σκάνδαλα.
	Θα κλείσω, κύριε Υπουργέ, με το εξής. Δεν το λέει Βουλευτής της Αντιπολίτευσης, δεν το λένε τα κόμματα της Αντιπολίτευσης. Το είπε ο πρόεδρος των ελληνικών καπνοβιομηχανιών προχθές στη Διαρκή Επιτροπή Οικονομικών Υποθέσεων, σε ερώτησή μας σχετικά με το εάν και κατά πόσο αυτό το μέτρο δημιουργεί προβλήματα στην ντόπια, ελληνική καπνοβιομηχανία. Πολλά. Δημιουργεί προβλήματα αθέμιτου ανταγωνισμού; Πολλά, όσον αφορά την ελληνική καπνοβιομηχανία σε σχέση με τις ξένες. Και συγκεκριμένα είπε: «Ένα χρόνο αφότου πήγαμε στην αύξηση του Ειδικού Φόρου Κατανάλωσης, κατά 10% αύξησε το τζίρο στην Ελλάδα η «PHILIP MORRIS». Και είπε ότι αυτό ήταν αποτέλεσμα συμφωνίας της ηγεσίας του Υπουργείου Οικονομίας και Οικονομικών με τους εκπροσώπους της «PHILIP MORRIS», που έγινε κεκλεισμένων των θυρών. Δεν τα λέμε εμείς. Τα είπε ο πρόεδρος των ελληνικών καπνοβιομηχανιών στην αρμόδια Επιτροπή.
	ΗΛΙΑΣ ΚΑΛΛΙΩΡΑΣ: Τα υιοθετείτε, ναι ή όχι;
	ΠΡΟΕΔΡΕΥΩΝ (Σωτήρης Χατζηγάκης): Κλείστε παρακαλώ, κύριε Μακρυπίδη. 
	ΑΝΔΡΕΑΣ ΜΑΚΡΥΠΙΔΗΣ: Αν θέλετε, κύριε Υπουργέ, να μην είστε συμμέτοχος σ’ αυτήν την απαράδεκτη ρύθμιση, μπορειτε να κάνετε το εξής πολύ απλό: Να αποσύρετε τη συγκεκριμένη διάταξη.
	Ευχαριστώ πολύ.
        (Χειροκροτήματα από την πτέρυγα του ΠΑ.ΣΟ.Κ.)
	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Μακρυπίδη.
      Ο κ. Στέφανος Μάνος έχει το λόγο.
      ΣΤΕΦΑΝΟΣ ΜΑΝΟΣ: Κυρίες και κύριοι συνάδελφοι, η αιφνίδια εκτίναξη του Α.Ε.Π. κατά 25% πρέπει να έχει διαλύσει και τις τελευταίες ψευδαισθήσεις περί της σοβαρότητας και αξιοπιστίας των κυβερνητικών οικονομικών στοιχείων.
       Τι είδους απογραφή ήταν αυτή που έκανε η Κυβέρνηση; Μας είπε ότι βρήκε σφάλματα στην απεικόνιση του δημόσιου χρέους και των ελλειμμάτων, μιας ή δύο ποσοστιαίων μονάδων, αλλά δεν μπόρεσε να βρει το 1/5 του Ακαθάριστου Εθνικού Προϊόντος! Μέτρησε μερικά πλην, αλλά όλο το μεγάλο συν δεν το βρήκε στην απογραφή! Αναρωτιέμαι αν από εδώ και πέρα θα μπορεί κανείς να πιστέψει οποιοδήποτε στοιχείο για την ελληνική οικονομία. 
      Το δημόσιο χρέος, για παράδειγμα, εκφράζεται ως ποσοστό του Α.Ε.Π.. Μέχρι πριν από μία εβδομάδα, κύριοι συνάδελφοι, ήθελαν να πιστεύουμε ότι το δημόσιο χρέος είναι το μεγαλύτερο στην Ευρωπαϊκή Ένωση, τόσο μεγάλο ώστε ο οικονομολόγος Ανδρέας Παπανδρέου ανησυχούσε ότι θα μπορούσε να αφανίσει το Έθνος. Λάθος έκανε!
      Ο Υπουργός Οικονομίας ο κ. Αλογοσκούφης συνεπικουρούμενος από την Εθνική Στατιστική Υπηρεσία υπολόγισε την παραμελημένη συνεισφορά της πορνείας και του λαθρεμπορίου και απέδειξε ότι κακώς ανησυχούμε. Το δημόσιο χρέος βρίσκεται σε σχετικώς φυσιολογικά επίπεδα κάτω από το 90%.
      Τα λέω αυτά για να τονίσω ότι εγώ, τουλάχιστον, δεν έχω πια καμιά εμπιστοσύνη στις εξαγγελίες της Κυβέρνησης. Αν πίστευα την Κυβέρνηση θα μπορούσα να βρω θετικά στοιχεία στο νομοσχέδιο. Αλλά πώς θέλετε να πιστέψω ότι η Κυβέρνηση επιδιώκει, πράγματι, τη χρηστή δημοσιονομική διαχείριση όταν την ίδια στιγμή που ισχυρίζεται ότι στήνει μηχανισμούς ελέγχου της κρατικής σπατάλης, επιδίδεται σε λεηλασία του δημόσιου ταμείου για να διατηρήσει στη ζωή την Ολυμπιακή Αεροπορία. 
      Πριν από δεκατέσσερις μήνες ο ίδιος ο Πρωθυπουργός δήλωσε ότι η Ολυμπιακή δεν μπορεί να συνεχίσει όπως  είναι. Και όμως, κύριοι συνάδελφοι, συνεχίζει. Στο δε σημερινό νομοσχέδιο περί χρηστής διαχείρισης  υπάρχει τροπολογία που βοηθάει την Ολυμπιακή να συνεχίσει όπως είναι! Ο Υπουργός Επικρατείας δήλωσε ότι η Ολυμπιακή κοστίζει στους φορολογούμενους 1,5 εκατομμύριο ευρώ την ημέρα. Με τα λεφτά που πετιούνται για την Ολυμπιακή θα καλύπτονταν όλα τα αιτήματα των απεργών εκπαιδευτικών. Λυπάμαι που το ξαναλέω, αλλά εδώ που φτάσαμε δεν έχω καμιά μα καμιά πλέον εμπιστοσύνη σ΄ αυτά που λέει η Κυβέρνηση. 
      Δύο σχόλια τώρα για τα άρθρα του νομοσχεδίου που έχουν φορολογικό χαρακτήρα. Το άρθρο 30 αυξάνει ουσιωδώς το φορολογικό τέλος που επιβάλλεται στους λογαριασμούς κινητής τηλεφωνίας. Η κινητή τηλεφωνία θα επιβαρυνθεί με εκατό εκατομμύρια ευρώ περίπου, ετησίως. Πρέπει να γίνει κατανοητό ότι κάθε επιβάρυνση μιας δραστηριότητας έχει ως αποτέλεσμα την επιβράδυνση της δραστηριότητας. Γιατί θέλει η πολιτεία να φρενάρει την κινητή τηλεφωνία; Για να ευνοήσει τη σταθερή; Τον Ο.Τ.Ε. δηλαδή; Ή απλά διότι είναι μία βολική φορολογία; Αλλά το μέλλον προδιαγράφεται κύριοι συνάδελφοι, εν πολλοίς ασύρματο. Τα κινητά τηλέφωνα δεν θα χρησιμοποιούνται μόνο για τα συνήθη τηλεφωνήματα, αλλά και για τη μετάδοση δεδομένων. Κάθε επιπόλαιη επιβάρυνση καθυστερεί το μέλλον. Αν η Κυβέρνηση χρειάζεται χρήματα, δεν έχει παρά να φορολογήσει δραστηριότητες που ζημιώνουν την κοινωνία και όχι δραστηριότητες που την ελευθερώνουν και τη δυναμώνουν.
      Το άρθρο 31 επαναλαμβάνει ατυχή ρύθμιση για τη φορολογία των τσιγάρων που έγινε από τον κ. Αλογοσκούφη πριν από δεκαοκτώ μήνες. Τότε σ’ αυτήν την Αίθουσα τόνισα ότι η ρύθμιση πλήττει βάναυσα τα φθηνά τσιγάρα και δεν επηρεάζει καθόλου τα ακριβά. Τα φθηνά τσιγάρα είναι κατά κανόνα παραγωγής ελληνικών καπνοβιομηχανιών και τα ακριβά πολυεθνικών. Δεν μπορούσα να κατανοήσω τότε και δεν μπορώ να κατανοήσω και σήμερα γιατί ο Έλληνας Υπουργός φέρνει στη Βουλή διατάξεις που ευνοούν μία κυρίως πολυεθνική εταιρεία με σημαντική παρουσία στην Ελλάδα τη «PHILIP MORRIS» και αδιαφορεί για τις τύχες των ελληνικών επιχειρήσεων. Δεν κατανοώ γιατί ο Υπουργός φέρνει διατάξεις που τείνουν να περιορίσουν το εύρος των τιμών που προσφέρονται στον καταναλωτή. Γιατί με τις ρυθμίσεις του συμβάλλει στον καθορισμό ενιαίων τιμών. Γιατί δημιουργεί ένα οιονεί υπουργικογεννές καρτέλ.
      Πριν από τρία χρόνια οι ελληνικές καπνοβιομηχανίες είχαν μπει σε αυξητική πορεία και κέρδιζαν μερίδιο της αγοράς χάρη στην επιθετική πολιτική τιμών που είχαν υιοθετήσει. Την αυξητική πορεία της συμμετοχής των ελληνικών επιχειρήσεων ανέστρεψε η διάταξη του  κ. Αλογοσκούφη, που ίσχυσε από 1ης Απριλίου 2005. Από μερίδιο 29,4% της αγοράς  το Μάρτιο του 2005, το Μάρτιο του 2006 είχαν πέσει στο 20%. Έχασαν, δηλαδή, οι ελληνικές καπνοβιομηχανίες το 1/3 του μεριδίου τους στην αγορά. Τον Αύγουστο, λοιπόν, του 2006 ξαναχτύπησε ο κ. Αλογοσκούφης και τώρα μας ζητά να επικυρώσουμε τις αποφάσεις του. Εγώ πάντως τις καταψηφίζω. Για την τάξη όμως θέλω να πω, συμφωνώντας σ’ αυτό με τον κ. Λεβέντη, ότι σε αντίθεση με όσα είπα για την κινητή τηλεφωνία δεν θα είχα αντίρρηση να υπάρξει γενναία, αλλά γενική αναλογική αύξηση στα τσιγάρα, διότι το κάπνισμα βλάπτει.
    ΑΓΓΕΛΟΣ ΤΖΕΚΗΣ: Και η κινητή τηλεφωνία βλάπτει!
    ΣΤΕΦΑΝΟΣ ΜΑΝΟΣ: Τελειώνω με μία σύντομη αναφορά στην τροπολογία που έχω καταθέσει και με την οποία ζητώ την κατάργηση των φορολογικών διατάξεων που επιτρέπουν στις επιχειρήσεις έκδοσης εφημερίδων και περιοδικών, καθώς και στις επιχειρήσεις ραδιοφωνίας και τηλεόρασης να πραγματοποιούν δαπάνες χωρίς δικαιολογητικά σε ποσοστό των ακαθάριστων εσόδων τους. Ανάλογες ρυθμίσεις, κύριοι συνάδελφοι, υπήρχαν στη φορολογική νομοθεσία από το 1955 για τις εξαγωγικές επιχειρήσεις. Οι επιχειρήσεις Μ.Μ.Ε. προστέθηκαν στη ρύθμιση αυτή για πρώτη φορά με το ν. 2065/92 και τροποποιήθηκαν προς το χειρότερο με το ν. 2120/93. Δυστυχώς και με την προσυπογραφή μου. Αναγνωρίζω την ευθύνη μου και το λάθος μου!
    Έκτοτε, καταργήθηκαν όλες οι ρυθμίσεις για τις εξαγωγικές επιχειρήσεις, αλλά παρέμειναν με νεότερες τροποποιήσεις οι ρυθμίσεις για τα Μ.Μ.Ε.. Για τελευταία φορά παρετάθη η ισχύς των διατάξεων αυτών για τα Μ.Μ.Ε. το Φεβρουάριο του 2004, έτσι ώστε να ισχύουν μέχρι 31-12-2008. Οι διατάξεις αυτές, κύριοι συνάδελφοι, εκ των αποτελεσμάτων που προκαλούν, είναι, δυστυχώς, φαύλες. Δίνουν τη δυνατότητα στις επιχειρήσεις Μ.Μ.Ε. να διακινούν μαύρα χρήματα με την ευλογία της πολιτείας, μαύρα χρήματα που μπορούν να χρησιμοποιηθούν για την εξαγορά συνειδήσεων ή για την καταβολή μισθών και αμοιβών που δεν υπόκεινται σε φόρο εισοδήματος. Γι’ αυτό, κύριοι συνάδελφοι, ζητώ να καταργηθούν, αναγνωρίζοντας έτσι και το δικό μου αρχικό λάθος. 
    Από τον Πρωθυπουργό, σας πληροφορώ, ζήτησα χθες με επιστολή μου την προσωπική του παρέμβαση, ώστε να εκλείψει αυτή η πηγή μαύρου χρήματος. Ελπίζω ότι τόσο ο ίδιος όσο και η Κυβέρνησή του θα επιδείξουν συνέπεια λόγων και πράξεων. Η μηδενική ανοχή στη διαφθορά, κύριοι συνάδελφοι, είναι ωραίος λόγος, κάπου-κάπου, όμως, πρέπει να αποδεικνύεται και στην πράξη!
    (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Η κ. Αθηνά Κόρκα – Κώνστα έχει το λόγο. 
    ΑΘΗΝΑ ΚΟΡΚΑ – ΚΩΝΣΤΑ: Κύριε Πρόεδρε, κυρίες και κύριοι συνάδελφοι, συζητάμε το σχέδιο νόμου για την οργάνωση συστήματος ελέγχου και τη διασφάλιση χρηστής δημοσιονομικής διαχείρισης του κρατικού προϋπολογισμού, φορέων και διάφορες φορολογικές ρυθμίσεις. 
    Θα ήθελα αρχικά να σταθώ σε εκφράσεις και σε θέσεις που εξέφρασαν συνάδελφοι της Αντιπολίτευσης και κατά την πολύωρη συζήτηση που έγινε στην επιτροπή, αλλά και σήμερα. Μιλήσατε και πάλι, σχετικά με την απογραφή, ειπώθηκε η έκφραση, άχρηστη διαχείριση, λεηλασία δημόσιων ταμείων... και εγώ θα πω το εξής: Σχετικά με την απογραφή έχουμε μιλήσει πάρα πολλές φορές και είπαμε ότι πρέπει να ξέραμε από πού ξεκινάμε, πού βρισκόμαστε, πού βαδίζουμε και πού πάμε, εκτός του ότι ήταν απαραίτητο και «παραγγελμένο» –να χρησιμοποιήσω αυτήν την έκφραση- από την Ευρωπαϊκή Ένωση. 
    Χρησιμοποιήθηκε η έκφραση, «δημιουργική λογιστική». Δημιουργική λογιστική σήμερα; Επίσης, η έκφραση άχρηστη διαχείριση. Εγώ θα πω ότι βλέπουμε πως υπάρχει δημοσιονομική εξυγίανση, μειώνεται το έλλειμμα, επιλύονται προβλήματα μέσα στα δυόμισι χρόνια, τα οποία είχαν συσσωρευτεί από το παρελθόν και λίμναζαν. Αυτό ενοχλεί; Αυτό λέγεται άχρηστη διαχείριση; Και θα αντιπαραβάλω εκεί την έκφραση στελεχών της μείζονος Αντιπολίτευσης που συμμετείχαν και σε προηγούμενες κυβερνήσεις. Ειπώθηκε, λοιπόν, η έκφραση «τότε διαλύσαμε τη χώρα». 
    Επίσης, ειπώθηκαν εκφράσεις  για νοσηρό κλίμα, για σκάνδαλα κ.λπ.. Οτιδήποτε γίνεται αμέσως αποκαλύπτεται και παίρνει το δρόμο της δικαιοσύνης. Η βούληση της Κυβέρνησης και του ίδιου του Πρωθυπουργού είναι, «μηδενική ανοχή στη διαφθορά». Και αυτό φαίνεται και από τους πρώτους νόμους που έφερε η νέα διακυβέρνηση της Νέας Δημοκρατίας μέσα στο 2004 για τη μετατροπή από πλημμέλημα σε κακούργημα της περίπτωσης της απιστίας στην υπηρεσία. 
    Επίσης, από τον κύριο συνάδελφο εισηγητή της Αντιπολίτευσης, αλλά και από άλλους συναδέλφους έγινε συζήτηση για την αναθεώρηση του 25% του ΑΕΠ. Έγινε βάσει του Κανονισμού της Ευρωπαϊκής Ένωσης, γιατί ο Κανονισμός ορίζει, τουλάχιστον, κάθε πενταετία να γίνεται ανανέωση του έτους βάσης και ήταν φυσικά αναγκαίο για τη χώρα μας να λαμβάνονται υπ' όψιν και στατιστικά αποτελέσματα ή αποτελέσματα στατιστικών ερευνών για δραστηριότητες που δεν υπήρχαν στο παρελθόν. Μέχρι πρότινος δε λαμβάνονταν υπ' όψιν στοιχεία του 1981. 
Προκύπτει φυσικά από μετρήσεις στον τριτογενή τομέα, από υπηρεσίες που δεν μετρώνται, από έρευνες στο λιανικό εμπόριο, στις μεταφορές, στα ξενοδοχεία, στις κατασκευές, από στοιχεία μη κερδοσκοπικών ιδρυμάτων. Έγινε, βέβαια και μία ολόκληρη συζήτηση για τη συμπερίληψη παράνομων δραστηριοτήτων και δόθηκε τόση έμφαση για κάτι που αποτελεί ένα ποσοστό πολύ μικρότερο και από τη μία μονάδα στις είκοσι πέντε. 
	Θέλω όμως να σταθώ και στο σχέδιο νόμου. Θεωρώ ότι μ’ αυτό γίνεται μία σημαντική προσπάθεια από την Κυβέρνηση και το Υπουργείο Οικονομικών ώστε να μπουν νέες βάσεις ελέγχου στο δημοσιονομικό έλεγχο. Είναι το σχέδιο νόμου που αφορά την οικονομική πολιτική. Μπορεί το υφιστάμενο σύστημα ελέγχου να προσέφερε κάποιες υπηρεσίες -έχει μία προϊστορία πάνω από εξήντα έτη που υπάρχει το Γενικό Λογιστήριο του Κράτους- σημαντικές ίσως προς την κατεύθυνση της προστασίας του δημοσίου χρήματος από φαινόμενα σπατάλης και από φαινόμενα απάτης, όμως οι εξελίξεις των καιρών, οι σημερινές καταστάσεις επιτάσσουν και σύγχρονες, αλλά και σημαντικές διορθώσεις. Υπήρχαν αδυναμίες. 
	(Στο σημείο αυτό την Προεδρική Έδρα καταλαμβάνει ο  Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Σήμερα, λοιπόν, απαιτείται εκσυγχρονισμός σ’ αυτόν τον τομέα διότι απουσιάζει ο έλεγχος και η αξιολόγηση του συστήματος εσωτερικού ελέγχου των ελεγχόμενων φορέων, καθώς και ο έλεγχος απόδοσης των δαπανούμενων πόρων με βάση την αποδοτικότητα και την αποτελεσματικότητα. 
      Έχει διαπιστωθεί ότι μπορεί να μην υπάρχει ουσιαστικός έλεγχος στους φορείς που χρηματοδοτούνται από τον κρατικό προϋπολογισμό, δηλαδή από τα χρήματα του φορολογούμενου πολίτη. Γι’ αυτόν το λόγο προκύπτει η ανάγκη θέσπισης ελεγκτικών μηχανισμών ώστε να τίθενται συνεχώς «δικλείδες ασφαλείας» για την προστασία των οικονομικών συμφερόντων, για τη σωστή και χρηστή διαχείριση του προϋπολογισμού και στα έσοδα και στις δαπάνες για την καταπολέμηση της απάτης, της δωροδοκίας και κάθε παράνομης δραστηριότητας που μπορεί να βλάπτει τα συμφέροντα των φορέων αυτών.
      Γι’ αυτό μέσα απ’ αυτό το σχέδιο νόμου παράλληλα με την αναδιάρθρωση του ελεγκτικού μηχανισμού του Υπουργείου Οικονομίας και Οικονομικών προβλέπεται και η σύσταση μονάδων εσωτερικού ελέγχου σε ελεγχόμενους φορείς. Κάθε ελεγχόμενος φορέας που χρηματοδοτείται από τον κρατικό προϋπολογισμό μπορεί να αναπτύξει το σύστημα διαχείρισης εσωτερικού ελέγχου για να επιτευχθούν οι στόχοι για τους οποίους ο φορέας δαπανά διαθέσιμους πόρους, ώστε να γνωρίζουμε όλοι ποια είναι η μέγιστη απόδοσή τους, ποια είναι τα αποτελέσματα, να γνωρίζουμε όλοι τα κριτήρια και θα διαβεβαιώνουν και για τη συνέχιση της ύπαρξής τους και για την ικανοποίηση των αναγκών σε πιστώσεις για την κατάθεση του ετήσιου προϋπολογισμού.
      Κυρίες και κύριοι συνάδελφοι, αντίστοιχα συμπεριλαμβάνεται το εξής: Συγκροτείται η Επιτροπή Διαβούλευσης η οποία θα συντάξει το σχέδιο υλοποίησης αποτελεσματικών και επαρκών συστημάτων ελέγχου. Η γενική διεύθυνση του δημοσιονομικού ελέγχου έχει σαν αποστολή τη διασφάλιση της σωστής διαχείρισης του κρατικού προϋπολογισμού και των πόρων. Στο έλεγχό της υπόκεινται και φορείς της γενικής κυβέρνησης και φορείς που χρηματοδοτούνται από το κράτος και δημόσιες επιχειρήσεις, αλλά και οργανισμοί.
      Είναι σημαντικό το ότι μέσα από τα άρθρα του νομοσχεδίου προβλέπεται η γενική διεύθυνση δημοσιονομικού ελέγχου να αποτελείται από έμπειρο προσωπικό με αυξημένα προσόντα, με ουσιαστικά, όχι με τυπικά προσόντα και φυσικά συνεπικουρούμενο από αντίστοιχους εμπειρογνώμονες με ειδικές γνώσεις σ’ αυτόν τον τομέα, αλλά ταυτόχρονα εκτός από τις γνώσεις και με πλούσια ελεγκτική εμπειρία. Μέσα στις αρμοδιότητές της θα είναι και η λήψη μέτρων για να βελτιωθούν τα συστήματα ελέγχου και να βελτιώνονται συνεχώς. Φυσικά προβλέπεται η επιβολή κυρώσεων και προβλέπεται η σύνταξη της ετήσιας έκθεσης ελέγχου η οποία περιλαμβάνει τα συμπεράσματα των ελέγχων και την αξιολόγηση των ευρημάτων των μονάδων ελέγχου των ελεγχόμενων φορέων. Συνίσταται το συλλογικό όργανο με αυξημένες εποπτικές αρμοδιότητες ελέγχου και προς τη γενική διεύθυνση του δημοσιονομικού ελέγχου. 
      Ένα σημαντικό στοιχείο στο οποίο θα ήθελα να σταθώ είναι ότι οι έλεγχοι διακρίνονται στους προγραμματισμένους και στους έκτακτους, δηλαδή αυτούς που γίνονται με βάση τον ετήσιο προγραμματισμό, εγκεκριμένο από την Επιτροπή Εποπτείας, και εκείνους που γίνονται σε περιπτώσεις καταγγελιών διάφορων πληροφοριών, ύποπτων καταστάσεων και σε όλες τις άλλες ενδεχόμενες καταστάσεις. 
      Κυρίες και κύριοι συνάδελφοι, εν κατακλείδι νομίζω ότι μ’ αυτό το σχέδιο νόμου η Κυβέρνηση προσπαθεί και επιτυγχάνει να συμβάλει πολύ περισσότερο στο «νοικοκύρεμα» του κράτους εκείνου που δεν πρέπει να ξεχνάμε ότι το Μάρτιο του 2004 ήταν με άδεια ταμεία, ήταν με ελλείμματα, ήταν γεμάτο χρέη, ήταν με απλήρωτους λογαριασμούς.
Θα έχουμε, λοιπόν, τους ελέγχους που όντας, κατά πως λέει ο τίτλος του νομοσχεδίου, θα δίνουν τη χρηστή διαχείριση του δημοσιονομικού χρήματος του κρατικού προϋπολογισμού, του χρήματος του φορολογούμενου πολίτη. 
      Σήμερα η πορεία της δημοσιονομικής εξυγίανσης είναι θετική, η ανάπτυξη προχωράει, τα μεγέθη του προϋπολογισμού ενέπεσαν μέσα στους στόχους που προβλέφθηκαν. Προβλέπεται η μείωση του ελλείμματος στο 2,6% το 2007. Να μην ξεχνάμε ότι το 2004 ήταν 6,9% και έχει προοπτική ακόμα μεγαλύτερη μείωση και κάτω απ’ αυτό το νούμερο το 2008. Βλέπουμε και διαπιστώνουμε στατιστικά την ανεργία να μειώνεται, να προχωρούν οι καταστάσεις με το νέο επενδυτικό νόμο, να αυξάνονται οι εξαγωγές. Η χώρα μας θα πω ότι αρκετά έχει χρηματίσει ουραγός στην Ευρωπαϊκή Ένωση. Χαιρόμαστε, επιτέλους, που πάει μπροστά. 
      Φυσικά υπερψηφίζουμε το νομοσχέδιο.
      Σας ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Κόρκα-Κώνστα. 
      Το λόγο έχει ο κ. Βενιζέλος. 
      ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι Βουλευτές, το γεγονός ότι η Κυβέρνηση εισάγει ένα νομοσχέδιο για τη δήθεν χρηστή δημοσιονομική διαχείριση του προϋπολογισμού παράλληλα και ταυτόχρονα με τη διάχυτη σκανδαλολογία που δηλητηριάζει το δημόσιο βίο, την επομένη ημέρα της κατάθεσης αυτού του προσχεδίου δήθεν προϋπολογισμού και λίγες ημέρες μετά τη ξαφνική εξαγγελία της ραγδαίας και εφάπαξ αύξησης του Α.Ε.Π. κατά 25% περίπου –κάτι που αλλοιώνει όλα τα μεγέθη της ελληνικής οικονομίας- συνιστά μία πολιτική πρόκληση. 
      Είναι προκλητική η ενέργεια της Κυβέρνησης να ανοίξει στη Βουλή μια συζήτηση για «δημοσιονομική χρηστή διαχείριση» ενός μη υφιστάμενου προϋπολογισμού, γιατί από τότε που ανέλαβε η Κυβέρνηση της Νέας Δημοκρατίας –και αυτός είναι κατ’ ουσίαν ο τέταρτος προϋπολογισμός που διαχειρίζεται- έχει καταφέρει να καταστήσει την Ελλάδα τη μόνη ίσως ευρωπαϊκή χώρα που δεν έχει πραγματικό προϋπολογισμό. Έχει έναν εκ γενετής εικονικό προϋπολογισμό. 
      Για τον προϋπολογισμό του 2006 σας θυμίζω ότι οι βασικές παραδοχές του προσχεδίου άλλαξαν τρεις φορές πριν φθάσουμε στο οριστικό σχέδιο του προϋπολογισμού. Και τώρα έχουμε ένα προσχέδιο προϋπολογισμού εξ ορισμού και εκ γενετής ανακριβές και θνησιγενές γιατί όλα τα μεγέθη του υπολογίζονται με βάση το παλιό Α.Ε.Π., ενώ ήδη έχει εξαγγελθεί και επιδιώκεται ως πολιτικός στόχος της Κυβέρνησης η αναπροσαρμογή εφάπαξ κατά 25% εν έτει 2007, ενώ κάλλιστα αυτό θα μπορούσε να έχει γίνει μόλις ανέλαβε, από το 2004, μια που η διαδικασία βρισκόταν σε εξέλιξη.
      Συνιστά πολιτική πρόκληση να έρχεται η Κυβέρνηση και να ομολογεί ότι πριν από δυόμισι χρόνια εν ψυχρώ προέβη σε μία πολιτική εξαπάτηση, όχι της Ευρωπαϊκής Ένωσης και της EUROSTAT, αλλά της ελληνικής κοινωνίας με κριτήρια καθαρά μικροκομματικά προκειμένου να υπονομεύσει το έργο, τα πεπραγμένα και την πολιτική μνήμη των κυβερνήσεων του ΠΑ.ΣΟ.Κ κάνοντας το εξής κορυφαίο ως πολιτική απάτη: Προέβη σε «απογραφή», δηλαδή σε αναπροσαρμογή, δηλαδή σε διόγκωση του δημοσιονομικού ελλείμματος των προηγουμένων ετών. Φυσικά το δημοσιονομικό έλλειμμα αποτυπώνεται ως κλάσμα, ως ποσοστό επί του Α.Ε.Π. Και έκανε αναπροσαρμογή, δηλαδή δήθεν «απογραφή» του αριθμητή του κλάσματος αυτού αφήνοντας σταθερό τον παρανομαστή του κλάσματος, το Α.Ε.Π.. Το οποίο ήξερε εκείνη τη στιγμή που το έκανε αυτό ότι τελεί υπό αναπροσαρμογή, με βάση τον ισχύοντα Κανονισμό της Ευρωπαϊκής Ένωσης, τις έρευνες πεδίου που οργάνωνε η Στατιστική Υπηρεσία και βέβαια τα διαρθρωτικά δεδομένα της ελληνικής οικονομίας, τα οποία δεν προέκυψαν στο μεταξύ, υπήρχαν προ πολλού. Άλλωστε έτος βάσης είναι το 2000.
      Πάνω σ’ αυτήν, όμως, την πολιτική απάτη της δήθεν “απογραφής”, οικοδομήθηκε ένας γιγαντιαίος μηχανισμός αρνητικής αναδιανομής του εθνικού εισοδήματος εις βάρος όχι μόνο των φτωχότερων και αδύναμων στρωμάτων που προσφεύγουν σε επιδόματα, αλλά εις βάρος, κυρίως, των μεσαίων στρωμάτων που είναι το μεγάλο θύμα της κυβερνητικής πολιτικής. 
      Και, βεβαίως, το μεγάλο αναπτυξιακό πρόβλημα της χώρας και το μεγάλο πρόβλημα της κοινωνικής συνοχής της χώρας, εκεί εντοπίζεται, δηλαδή, στη δυσπραγία των μεσαίων στρωμάτων που βλέπουν τα εισοδήματά τους να μην επαρκούν με βάση τις ανάγκες τους και τις προδιαγραφές ζωής που έχουν διαμορφώσει, ζώντας σ’ αυτήν την «καταραμένη», σύμφωνα με την αντίληψη της Κυβέρνησης, Ελλάδα των κυβερνήσεων του ΠΑ.ΣΟ.Κ. 
      Κυρίες και κύριοι συνάδελφοι, η Κυβέρνηση ψεύδεται όταν συζητά για δήθεν χρηστή δημοσιονομική διαχείριση του κρατικού προϋπολογισμού, γιατί αυτό που κατάφερε να κάνει είναι η απατηλή και κοινωνικά σκανδαλώδης διαχείριση του προϋπολογισμού. Αυτό που χρειάζεται είναι χρηστή κοινωνική διαχείριση του προϋπολογισμού. Και αυτό δεν υπήρξε σε κανέναν προϋπολογισμό, ούτε του 2005 ούτε του 2006 ούτε πολύ περισσότερο στο προσχέδιο του 2007.
      Ας δεχθούμε τη συλλογιστική της Κυβέρνησης και ας υποθέσουμε ότι, πράγματι, το Α.Ε.Π. είναι αυξημένο κατά 25%. Αυτό τι σημαίνει; Σημαίνει ότι όλες οι εισοδηματικές, κοινωνικές, περιφερειακές και αναπτυξιακές ανισότητες στην Ελλάδα είναι και αυτές διογκωμένες, τουλάχιστον, κατά 25%. Τώρα αναδεικνύονται ανάγλυφα αυτές οι ανισότητες και τώρα καθίσταται πολύ πιο έκθετη κοινωνικά και πολιτικά η Κυβέρνηση που υποσχέθηκε προεκλογικά, αφειδώς και δημαγωγικά, μέτρα άρσης των ανισοτήτων και διόγκωσε τα τρία τελευταία χρόνια τις ανισότητες κατά τρόπο πρωτοφανή και προκλητικό.
      Τώρα δεν θα φανεί ότι οι συνολικές κοινωνικές μας δαπάνες ως ποσοστό του Α.Ε.Π. είναι πολύ μικρότερες; Δεν θα φανεί ότι είναι πολύ μικρότερες από το μέσο ευρωπαϊκό όρο; Τώρα δεν θα φανεί ότι οι δαπάνες για υγεία είναι πολύ μικρότερες; Τώρα δεν θα φανεί ότι οι δαπάνες για την εκπαίδευση είναι συντριπτικά μικρότερες και πολύ απέχουν από τις προεκλογικές υποσχέσεις του κ. Καραμανλή; 
      Με ποιο επιχείρημα θα απαντήσει η Κυβέρνηση τώρα στα αιτήματα του διδασκαλικού και, γενικότερα, του εκπαιδευτικού κόσμου, όταν και αριθμητικά είναι μειωμένο το ποσοστό δαπανών για την παιδεία σε σχέση με το Α.Ε.Π., χωρίς προσαρμογή του Α.Ε.Π. στο προσχέδιο του προϋπολογισμού; Και φυσικά, αν ενσωματωθεί η αύξηση του Α.Ε.Π., οι δαπάνες για την παιδεία ως ποσοστό του θα είναι ακόμα μικρότερες.
      Πώς θα λειτουργήσουν τα σχολεία και πώς θα γυρίσουν οι δάσκαλοι με αξιοπρέπεια στους μαθητές τους, για να διδάξουν τις αρχές της δημοκρατίας, της κοινωνικής δικαιοσύνης και ευαισθησίας; Πώς θα επενδύσετε και πώς θα επενδύσουμε όλοι στη νέα γενιά και στο διανοητικό κεφάλαιο της χώρας;
      Με τέτοιου είδους ενέργειες που διαμορφώνουν το περιβάλλον, τα συμφραζόμενα αυτού του νομοσχεδίου, το να συζητάμε τώρα για δημοσιονομική γραφειοκρατία και για τυπικές διαδικασίες στο Υπουργείο των Οικονομικών, είναι πραγματικά όχι απλώς περιττό, αλλά είναι πρόκληση και σκάνδαλο. 
      Θα μου πείτε το εξής: Το νομοσχέδιο, πράγματι, αυτό το σκοπό έχει; Όχι. Είναι το όχημα για τις αυξήσεις της φορολογίας, στις οποίες αναφέρθηκαν προηγουμένως οι συνάδελφοί μου του ΠΑ.ΣΟ.Κ. και ο κ. Μάνος, για τα τσιγάρα, για την κινητή τηλεφωνία, για όλα όσα συνιστούν εκδήλωση της δημοσιονομικής ανεπάρκειας της Κυβέρνησης και του δημοσιονομικού της πανικού, αλλά κυρίως εκδήλωση της εμμονής της Κυβέρνησης σ’ αυτήν τη μεγάλη δημοσιονομική εισοδηματική, αναπτυξιακή και κοινωνική αδικία που συντελείται χωρίς λόγο στον τόπο αυτό.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βενιζέλο.
      Το λόγο έχει ο κ. Λυκουρέντζος.
     ΑΝΔΡΕΑΣ ΛΥΚΟΥΡΕΝΤΖΟΣ: Ευχαριστώ, κύριε Πρόεδρε.
     Κύριοι Υπουργοί, κυρίες και κύριοι συνάδελφοι, χαιρετίζω το γεγονός ότι ομιλητές, συνάδελφοι από τις πτέρυγες της Αντιπολίτευσης, συμφωνούν μαζί μας και επιδεικνύουν την ίδια ευαισθησία για διαφάνεια, για χτύπημα της διαφθοράς, όταν στο παρελθόν δεν είχαν επιδείξει αυτήν τη συμπεριφορά. Υπήρχε ανοχή, συγκάλυψη και σιωπή. 
     Και λυπούμαι που χρησιμοποιώ τη λέξη σιωπή, κύριε Υπουργέ, αλλά όταν εδώ ο Καραμανλής τότε, ως αρχηγός της αντιπολίτευσης είχε επισημάνει σωρεία περιπτώσεων ασυγκράτητης διαφθοράς, αχαλίνωτης διαπλοκής, η απάντηση ήταν σιωπή. Σιωπή από τον τότε Πρωθυπουργό, σιωπή από τους τότε Υπουργούς, σιωπή από τους Βουλευτές. Σήμερα, λοιπόν, αυτό το χαιρετίζουμε ως μια μεγάλη επιτυχία της Κυβέρνησης Καραμανλή, ότι στο δημόσιο βίο της χώρας συζητούμε τολμηρά, ανοιχτά, για το χτύπημα της διαφθοράς, για το χτύπημα της διαπλοκής.
     Ακούσαμε, κύριε Υπουργέ, ότι ήταν εξαπάτηση η απογραφή. Κυρίες και κύριοι συνάδελφοι της Αντιπολίτευσης, το έλλειμμα 6,6% δεν είναι αληθές; Το παραδέχθηκε η Ευρωπαϊκή Ένωση; Το παραδέχεστε εσείς ή το αμφισβητείτε; Το χρέος 210.000.000.000 ευρώ είναι πραγματικό ή όχι; Αυτά τα οποία πληρώνουμε κάθε χρόνο από τον τακτικό προϋπολογισμό, τα 32.000.000.000 ευρώ για δάνεια και τόκους είναι αλήθεια ή ψέματα; Η μεθοδολογία σας πειράζει; 
     Όσον αφορά το γεγονός ότι είπε άλλος εκλεκτός συνάδελφος -τον οποίο σέβομαι για τη μακρά κοινοβουλευτική του θητεία- ότι δεν αποδίδει αξιοπιστία στην Κυβέρνηση, διότι διαψεύδεται η απογραφή, λυπούμαι να σας πω ότι κάνετε ένα βασικό λάθος. Άλλη η μία μεθοδολογία, άλλη η άλλη. Και όταν κάνουμε πολιτική ανάλυση δεν μπορούμε να την εξαιρούμε από την επιστημονική. Όταν αλλάζει, λοιπόν, η μεθοδολογία, αλλάζουν και οι λογαριασμοί. Δεν μπορεί εσείς να κάνετε τέτοιο λάθος.
     Είπατε ότι συνεχίζει να λειτουργεί η Ολυμπιακή. Βεβαίως συνεχίζει να λειτουργεί η Ολυμπιακή, διότι εμείς δεν ξεπουλάμε. Είπατε ότι θα περίσσευαν χρήματα για τους εκπαιδευτικούς που απεργούν. Δεν μας απαντάτε, όμως, την ίδια ώρα τι θα έκαναν οι εργαζόμενοι που θα βρίσκονταν στην ανεργία; Θα είχαν βρει εσάς και τους υπολοίπους συμμάχους να πολεμάτε αυτήν την Κυβέρνηση, γιατί δεν προστάτευσε τον εθνικό αερομεταφορέα. Δεν μπορεί να ισχύουν και τα δύο. Αν είστε με τους απεργούς εκπαιδευτικούς, τότε δεν είστε με τους εργαζομένους στην Ολυμπιακή. Εμείς δεν είμαστε κοινωνικά ανάλγητοι. Είμαστε με τα δικαιώματα των εργαζομένων, σεβόμαστε τη δημόσια περιουσία, σεβόμαστε το ευρώ. 
     Μίλησε άλλος συνάδελφος για αναδιανομή επί Κυβερνήσεως Καραμανλή. Μάλλον βιάζετε να ξεχάσει την ιστορία του κόμματός του. Η μεγαλύτερη αναδιανομή πλούτου που έγινε ποτέ στη χώρα είναι το μέγα σκάνδαλο του χρηματιστηρίου. Και βεβαίως, την ίδια ώρα που συνέβαιναν αυτά, ο επί ένα τέταρτο του αιώνα σοσιαλισμός στη χώρα μας άφηνε τους εργαζόμενους με 560 ευρώ μισθό και τους συνταξιούχους με συντάξεις κάτω από 200 ευρώ. Όλα αυτά, βεβαίως, πάντοτε στο όνομα του σοσιαλισμού.
     Γιατί δεν έχουμε σήμερα τη δυνατότητα να δαπανήσουμε περισσότερα, γιατί δεν είμαστε γενναίοι, γιατί δεν μπορούμε να κάνουμε γενναιόδωρη πολιτική απέναντι στους πάσχοντες και τους έχοντες ανάγκη ή σε εκείνους οι οποίοι διεκδικούν; 
     Διότι, κυρίες και κύριοι συνάδελφοι του ΠΑ.ΣΟ.Κ., εάν το χρέος που μας αφήσατε ήταν κατά 1/3 μικρότερο, θα είχαμε 10.000.000.000 ευρώ και περισσότερα για να ακολουθήσουμε αυτές τις πολιτικές. Έρχεστε και κάνετε οικονομικές αναλύσεις, εγκαταλείποντας πλήρως το βασικό στοιχείο του χρέους. Αυτή είναι η δαμόκλεια σπάθη πάνω από κάθε ελληνική κυβέρνηση, πάνω από την ελληνική κοινωνία.
     Και επειδή είπε κάποιος συνάδελφος ότι η απογραφή αποτέλεσε τορπίλη στην οικονομία, θέλω να μου εξηγήσει πού διδάχθηκε αυτά τα οικονομικά. Διότι πώς είναι δυνατόν να μην είναι τορπίλη, να μην είναι νάρκη το χρέος και να είναι η απογραφή; Είναι δηλαδή το να μαθαίνεις την αλήθεια, το να ξέρεις πού βρίσκεσαι επικίνδυνο και δεν είναι επικίνδυνη η πολιτική εκείνη η οποία δημιουργεί τα χρέη, τα ελλείμματα, την υπανάπτυξη.
     Βεβαίως μας είπατε ότι με το νομοσχέδιο ετοιμαζόμαστε να επιβάλουμε στο κράτος και πάλι τα «γαλάζια παιδιά». Σας ευχαριστούμε πάρα πολύ όταν κάνετε τέτοιες ακραίες και υπερβολικές αναφορές που δεν έχουν καμία σχέση με την πραγματικότητα, διότι τότε συμβάλλετε στο να συσπειρώνεται η κοινωνία υπέρ των επιλογών της Νέας Δημοκρατίας.
      Όταν ακούγεται ένα τέτοιο μεγάλο ψεύδος, μια τέτοια ανάλυση τόσο διαφορετική από την πραγματικότητα, τι προκαλείται; Προκαλείται σε μας ένα κομματικό κόστος. Έρχονται οι ψηφοφόροι μας και μας λένε, ορίστε, σας λένε ότι κάνετε και κομματική πολιτική, ενώ δεν κάνετε, ενώ αυτοί δεν  άφησαν τίποτε όρθιο σε ό,τι αφορά την «κομματοκρατία» στον ευρύτερο δημόσιο τομέα. Την ίδια ώρα, εμμέσως λέτε στους Έλληνες πολίτες: Είναι απέναντι μία Κυβέρνηση, η οποία ακολουθεί τις διαδικασίες, ακολουθεί τους θεσμούς του κράτους, ακολουθεί την αξιοκρατία και εμείς απλά επιδιδόμεθα στη σπίλωσή της.
      Έτσι, λοιπόν, είμαι πολύ ευχαριστημένος, διότι τις τελευταίες ημέρες με αυτές τις αναφορές που έκανε και ο Αρχηγός σας και πολλά άλλα κορυφαία στελέχη του ΠΑ.ΣΟ.Κ., συμβάλατε στη συσπείρωση της κοινωνίας. Έτσι δεν ανησυχώ για την επανεκλογή του Νομάρχη στην Αρκαδία, του κ. Κωνσταντόπουλου, ούτε του Δημάρχου της πόλης μας, του κ. Σωτηρόπουλου στην Τρίπολη, διότι οι δημοσκοπήσεις οι οποίες δεν ανακοινώνονται, εν τούτοις αποκαλύπτουν την υψηλή συσπείρωση, υπέρ των επιλογών της Νέας Δημοκρατίας. Συνεχίστε αυτές τις ακραίες και άδικες αναφορές και θα μας βοηθήσετε πάρα πολύ και σε αυτές τις εκλογές. 
      Τώρα σε ό,τι αφορά την «άλλη οικονομική πρόταση». Ποια άλλη οικονομική πρόταση έχετε,  την οποία δεν έχουμε αντιληφθεί; Πού είναι οι προτάσεις σας; Διακατέχεσθε από μία ιδεολογική και πολιτική σύγχυση. Πότε είσθε κρατιστές! Μέχρι και ακραίοι κρατιστές. Οραματίζεσθε φόρους, οραματίζεσθε δημόσιες δαπάνες, οι οποίες δεν προκύπτουν. Δεν υπάρχουν στον προϋπολογισμό οι δυνατότητες, δεν υπάρχουν τέτοια έσοδα. Αλλά το λέτε, διότι έχετε αποκτήσει ένα άλλοθι. Τα πάντα γίνονται με το ΠΑ.ΣΟ.Κ., τα πάντα επιτρέπονται. Και στο τέλος έρχονται οι φιλελεύθεροι να πληρώσουν τη ζημιά. Έγινε και την περίοδο του 1990-1993, γίνεται και τώρα. Μια φιλελεύθερη Κυβέρνηση έρχεται να αντιμετωπίσει τα χρέη και τα ελλείμματα. Αλλά γιατί δεν μας απαντάτε, τι θα κάνετε; Πώς θα κάνετε το μισθό των 560 ευρώ, 1500; Γιατί δεν απαντάτε εσείς στους διδασκάλους, πόσο πρέπει να είναι ο μισθός τους; Διότι εμείς, κύριε Υπουργέ, μπορεί να πούμε το εξής: Πού παραλάβαμε το βασικό μισθό του διδασκάλου μετά από είκοσι πέντε χρόνια σοσιαλισμού; Πού παραλάβαμε τους μισθούς των εργαζομένων; Πού παραλάβαμε τις συντάξεις; Είναι πολύ ωραία κανείς από άνετα και αναπαυτικά σαλόνια να αναλύει την κοινωνία, να φαντάζεται ότι θα μπορούσε να είναι γενναιόδωρος, να λέει σπουδαία πράγματα, αλλά την ίδια ώρα θα πρέπει να ενθυμείται τα αποτελέσματά του. Και τα αποτελέσματα της πολιτικής σας, δυστυχώς, είναι δυσάρεστα.
       Πρέπει, λοιπόν, να απελευθερωθείτε από αυτή την ιδεολογική σύγχυση. Να αντιληφθείτε ότι οι περιστάσεις, η πραγματικότητα, η θέση της χώρας στην Ευρωπαϊκή Ένωση απαιτούν τις πολιτικές τις οποίες κάνουμε. Και έχετε μια μεγάλη ευκαιρία να μας στηρίζετε, να στηρίζετε αυτές τις επιλογές, γιατί μόνο έτσι μπορεί να πάει ο τόπος μπροστά. Ξέρετε ότι, ούτε με το σπάταλο, ούτε με το διεφθαρμένο, ούτε με το απέραντο, το αχανές, το βαθύ κράτος μπορεί να προκόψει η κοινωνία. Μην κάνετε το λάθος να επαναλαμβάνετε στη νέα γενιά επιλογές, οι οποίες έχουν καταδικαστεί. Διότι αυτό το οποίο κάνατε και το θεωρώ το μεγαλύτερο δεινό που μας κληροδοτήσατε, δεν είναι μόνο τα οικονομικά στα οποία αναφέρθηκα. Είναι η νοοτροπία, την οποία διαμορφώσατε στην ελληνική κοινωνία να πιστεύει κανείς ότι τα πάντα είναι εξασφαλισμένα από το κράτος. Να μη θέλετε τους νέους να διεκδικούν, να αγωνίζονται, να επενδύουν στους εαυτούς τους. Να μη θέλετε να είναι άξιοι να διεκδικήσουν και να κερδίσουν τις μάχες της ζωής. Αυτό ήταν που κάνατε, ως μεγαλύτερο κακό. 
      Τέλος, κύριε Υπουργέ, επιτρέψτε μου και μία παρατήρηση. Θα συμμεριστώ κατά ένα μέρος τις παρατηρήσεις ορισμένων συναδέλφων, σε ό,τι αφορά τη δημιουργία άλλων επιτροπών και ελεγκτικών μηχανισμών. Δυστυχώς, αυτή η Δημόσια Διοίκηση που είκοσι πέντε χρόνια φτιάξατε στο όνομα του κόμματος έχει ανάγκη και εσωτερικών ελέγχων. Δεν φτιάξαμε εμείς αυτή τη διοίκηση στα δυόμισι χρόνια. Αλλά, κύριε Υπουργέ, πρέπει να γίνεται προσπάθεια περιορισμού και των επιτροπών και αυτών των μηχανισμών, διότι δεν αντέχει ο προϋπολογισμός, όπως πολύ καλά ξέρετε. Και στη δική μας την αντίληψη, όμως, αποτελεσματικό κράτος είναι το μικρό, το ευέλικτο, το παραγωγικό, το αξιοκρατικό κράτος.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λυκουρέντζο.
      Το λόγο έχει ο Υπουργός Οικονομίας και Οικονομικών κ. Αλογοσκούφης.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, δεν θα μιλήσω. Απλώς θέλω να κάνω κάποιες μικρές διορθώσεις.
      Στο άρθρο 30, παράγραφος 1 διαγράφονται οι στίχοι δέκατος έως δέκατος τέταρτος που είναι ο τελευταίος και αντ’ αυτών τίθενται οι λέξεις «για μηνιαίο λογαριασμό πάνω από 60 ευρώ, 10 ευρώ». 
     Στην ουσία απλοποιούμε τα τέλη κινητής τηλεφωνίας για τους λογαριασμούς που είναι πάνω από εξήντα ευρώ ώστε να μην έχουμε μια συνεχή κλιμάκωση των τελών γιατί αυτό είναι εις βάρος και της επιχειρηματικότητας αλλά νομίζω και της διάδοσης των νέων προϊόντων που διακινούνται αυτή τη στιγμή μέσω της κινητής τηλεφωνίας όπως το internet κ.λπ..
     Στο άρθρο 34 στον τελευταίο στίχο διαγράφονται οι λέξεις «που υπηρετεί στο ΥΠ.Ε.Π.Θ.»
     Στην τροπολογία με γενικό αριθμό 759 και ειδικό 167 –είναι η τροπολογία που αφορά στο Ταμείο Νομικών- στον τρίτο στίχο ο αριθμός «3%» αντικαθίσταται με τον αριθμό «4%». Θεωρεί η Κυβέρνηση ότι είναι πολύ πιο σωστό να δίνεται στο Ταμείο Νομικών το 4% από το Φ.Π.Α. στις οικοδομές γιατί αυτό αντιστοιχεί με το αντίστοιχο του τι έπαιρνε το Ταμείο Νομικών από το φόρο μεταβίβασης ακινήτων. 
     ΠΡΟΕΔΡΕΥΩΝ (Γεώργιος Σούρλας): Να δοθούν για τα Πρακτικά και να διανεμηθούν στους συναδέλφους. 
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Καταθέτω τις αλλαγές αυτές. 
     (Στο σημείο αυτό ο Υπουργός Οικονομίας και Οικονομικών  κ. Γεώργιος Αλογοσκούφης καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα αγορεύσετε τώρα ή να τελειώσει ο κατάλογος;
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Θα μιλήσω μετά τον κ. Γείτονα. 
     ΠΡΟΕΔΡΕΥΩΝ (Γεώργιος Σούρλας): Ο κ. Γείτονας έχει το λόγο. 
     ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε. 
     Πριν από οτιδήποτε, να πω κάτι στον προλαλήσαντα συνάδελφο και συμπατριώτη, τον κ. Λυκουρέντζο. Όσο θα κρύβεστε στο παρελθόν, όσο θα επιχειρείτε πραγματικά να κρυφθείτε στο παρελθόν, τόσο θα επιβεβαιώνεται ότι φοβάστε το άσχημο παρόν σας και θα υποδηλώνεται ότι δεν έχετε μέλλον. Αυτήν τη στιγμή συζητούμε το νομοσχέδιο για την χρηστή δημοσιονομική διαχείριση. Είναι μια ακόμα υποκρισία, υποκριτική πρωτοβουλία της Κυβέρνησης. Γιατί πραγματικά στα δυόμισι χρόνια όλη της η πολιτική αντιστρατεύεται τη χρηστή δημοσιονομική διαχείριση. 
     Γι’ αυτό, κυρίες και κύριοι συνάδελφοι, και η συζήτηση μοιάζει και λίγο ειρωνεία και ασφαλώς πρόκληση. Ιδιαίτερα μάλιστα στο νοσηρό κλίμα των ημερών. Από τη μια τα σκάνδαλα διαφθοράς, όπως εκείνο με οργανωμένο δίκτυο στην επιτροπή, θεματοφύλακα, του ανταγωνισμού. Από την άλλη, μετά την δυσφήμιση της χώρας και την επιτήρηση της οικονομίας με το grosso κόλπο της απογραφής, ήρθε η ώρα να γίνει η χώρα περίγελος με τον εικονικό «πλουτισμό» των Ελλήνων από τη μια μέρα στην άλλη, από μαύρα έσοδα πορνείας, ναρκωτικών, προϊόντων εγκλήματος. Και χθες ήρθε ένας ακόμα αναξιόπιστος εικονικός και αντικοινωνικός προϋπολογισμός. 
     Να προσθέσω κι άλλα; Είναι ή δεν είναι υποκρισία και αυτή σας η πρωτοβουλία; Με το νομοσχέδιο λέει η Κυβέρνηση, κυρίες και κύριοι συνάδελφοι, ότι επιχειρεί την αναβάθμιση των δημοσιονομικών ελέγχων. Σωστός θα έλεγα ο σκοπός, ο στόχος, αλλά λάθος τα μέσα. Κάθε ανώτερο ποιοτικά και αποτελεσματικό σύστημα ελέγχου θα πρέπει για μένα να πληροί δυο προϋποθέσεις. Και όχι μόνο για μένα και για όσους ασχολούνται με το θέμα. 
     Πρώτον, να έχει το σύστημα ξεκάθαρες δομές και, κυρίως, να έχει εσωτερική και εξωτερική, θα έλεγα, ανεξαρτησία των οργάνων ελέγχου. Καμία από τις δυο αρχές δεν διασφαλίζεται στο νομοσχέδιο. Η δομή δεν είναι ξεκάθαρη. Το σύστημα γίνεται δαιδαλώδες, κυκεώνας θα έλεγα. Η αναδιάρθρωση των υπηρεσιών του Γενικού Λογιστηρίου διατηρεί παράλληλα υπάρχουσες υπηρεσίες με αντίστοιχες  αρμοδιότητες. Υπάρχουν επομένως διασταυρώσεις που μπορούν να προκαλέσουν σύγχυση, επικαλύψεις και κατά συνέπεια κενά στους ελέγχους.
      Εμμέσως δε αποδυναμώνεται και το Ελεγκτικό Συνέδριο.
      Επίσης, δεν είναι εγγυημένη, όπως είπα, η ανεξαρτησία των ελεγκτικών μηχανισμών. Γιατί; Η Δημόσια Διοίκηση –το είπε όψιμα και ο κ. Σουφλιάς και συμφωνώ- θα πρέπει να λειτουργεί «αυτοματοποιημένα». Το νομοσχέδιο δεν το διασφαλίζει. Από τη μια, δεν προσδιορίζει στο πεδίο εφαρμογής του νόμου αντικειμενικά τους φορείς που θα υπόκεινται σε έλεγχο. Αφήνετε το θέμα σε αποφάσεις κατ’ επιλογήν. Από την άλλη, η πρόσληψη προσωπικού σε εκατοντάδες θέσεις, που δημιουργείτε, γίνεται εκτός Α.Σ.Ε.Π. με το φαύλο σύστημα της συνέντευξης. Συνεπώς οι ελεγκτικές υπηρεσίες, που περιμένουμε να κάνουν αναβαθμισμένο ποιοτικά και αποτελεσματικά έλεγχο, στελεχώνονται με κομματικά κριτήρια, χωρίς αξιοκρατία και διαφάνεια. Αυτό, κυρίες και κύριοι συνάδελφοι, αντιμάχεται πέρα από τα άλλα την αποτελεσματικότητα και την ανεξαρτησία των οργάνου ελέγχου. 
      Χρηστή δημοσιονομική διαχείριση, κυρίες και κύριοι συνάδελφοι, σημαίνει πρώτα από όλα πολιτική κοινωνικής δικαιοσύνης. Εσείς και μ’ αυτό το νομοσχέδιο προωθείτε, όπως αποδείξαμε στην επιτροπή, την κοινωνική αδικία. Αυξάνετε το φόρο στα φθηνά τσιγάρα, τα τσιγάρα οικονομικού σήματος, όπως λέγονται, επιβαρύνοντας τους ΄Ελληνες χαμηλού εισοδήματος οι οποίοι τα καταναλώνουν και διευκολύνοντας το λαθρεμπόριο –δεν είναι δικές μας εκτιμήσεις αλλά εκτιμήσεις των εκπροσώπων των φορέων που ακροαστήκαμε στην επιτροπή. Και ταυτόχρονα χαρίζετε εκατομμύρια ευρώ σε πολυεθνικές εταιρείες καπνού. Αυξάνετε -τους χαρίζετε διπλά- και το μερίδιό τους στην αγορά και το κέρδος τους μέσα από την αύξηση των τιμών. Τα συναποφάσισαν δε αυτά εκπρόσωποι ξένων πολυεθνικών εταιρειών τσιγάρων μαζί με την Κυβέρνηση, όπως ειπώθηκε και δεν διαψεύστηκε από τους φορείς, «κεκλεισμένων των θυρών». Άκουσον, άκουσον! 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Εσείς το δέχεστε αυτό, κύριε Γείτονα; 
      ΗΛΙΑΣ ΚΑλΛΙΩΡΑΣ: Το υιοθετείτε; Αν το υιοθετείτε, να σας ακούσουμε. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Αυτό ειπώθηκε. Να το διαψεύσετε. ΄Ησαστε στην επιτροπή: Ήμασταν κι εμείς στην επιτροπή. Ειπώθηκε αυτό και ερωτήθηκαν επανειλημμένως. Τους ρωτήσαμε: «Εσείς δεν κάνατε διάλογο με την Κυβέρνηση;». Αφού τό θέλετε, να πω και τις λεπτομέρειες. Είπαν: «Εμείς το μάθαμε παρεμπιπτόντως από τα Τελωνεία, όπου είχαν δώσει εντολές για την αύξηση της τιμής των τσιγάρων είπαν οι εκπρόσωποι των Ελλήνων βιομηχάνων τσιγάρων και των εργαζομένων. Ενώ οι άλλοι, οι ξένοι, τα είχαν συναποφασίσει μαζί με την Κυβέρνηση «κεκλεισμένων των θυρών». Τα είπαν αυτά επί λέξει, κύριε συνάδελφε; 
      ΗΛΙΑΣ ΚΑΛΛΙΩΡΑΣ: Τα είπαν. Τα υιοθετείτε εσείς αυτά; 
      ΚΩΝΣΤΑΝΤΙΝΟΣ ΓΕΙΤΟΝΑΣ: Τα είπαν. Αυτό λέω. 
      Δεν είναι, όμως, εδώ μόνο κοινωνική αδικία. Το τελευταίο εξάμηνο έχετε επιβαρύνει τα νοικοκυριά με πρόσθετους φόρους 900.000.000. Και στο προσχέδιο του προϋπολογισμού που καταθέσατε κρύβετε και νέους φόρους.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα τελειώσω, κύριε Πρόεδρε. Θα χρειαστώ μισό λεπτό παραπάνω για τη διακοπή.
      Χρηστή δημοσιονομική διαχείριση σημαίνει ακόμη πολιτική νοικοκυρέματος. Εσείς,  παρ’ όλα όσα λέγατε, αποδειχθήκατε Κυβέρνηση της σπατάλης, «φθηνοί στα αλεύρια και ακριβοί στα πίτουρα». Δηλαδή, χαρίζετε σε λίγους και παίρνετε από πολλούς. Οι δαπάνες αυξάνονται –και το είδαμε και στο προσχέδιο του προϋπολογισμού- παρά την τεχνική τους συγκράτηση με περικοπές σε κρίσιμους τομείς, στο πρόγραμμα δημοσίων επενδύσεων και αναβολές πληρωμών. Πού είναι αλήθεια η καταπολέμηση της σπατάλης και ο περιορισμός του σπάταλου κράτους του ΠΑ.ΣΟ.Κ. που είχε υποσχεθεί ο κύριος Πρωθυπουργός; Πού είναι τα 10.000.000.000  που θα εξοικονομούσατε; 
      Τέλος, η χρηστή δημοσιονομική διαχείριση δεν συμβαδίζει με ξεπούλημα δημόσιας περιουσίας και αφελληνισμό των ελληνικών Δ.Ε.Κ.Ο..
      Αυξάνετε τα τέλη κινητής τηλεφωνίας. Από την άλλη προωθείτε ξεπούλημα του Ο.Τ.Ε. και προχωρήσατε –διάβασα ότι χθες έγινε αυτή η πράξη- σκανδαλωδώς στην εξαγορά της «ΓΕΡΜΑΝΟΣ» από την «COSMOTE». Σκανδαλωδώς! Πουλάτε δημόσια περιουσία φτηνά και αγοράζετε ακριβά. Και αυτό δεν έχει σχέση με χρηστή δημόσια διαχείριση.
      Κοντολογίς, όλη η πολιτική σας πράξη στα δυόμισι χρόνια αντιστρατεύεται τη χρηστή διαχείριση. Οδηγεί σε αναδιανομή του εισοδήματος υπέρ ολίγων και σε βάρος των πολλών.
      Δεν ψηφίζουμε το νομοσχέδιο. Έχει απαράδεκτες διατάξεις και διέπεται από την αδιέξοδη λογική της οικονομικής σας πολιτικής. Μια πολιτική που, απ’ ό,τι φαίνεται, απ’ ό,τι αποτυπώνεται, αποδοκιμάζει στη μεγάλη της πλειοψηφία η ελληνική κοινωνία.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γείτονα.
      Το λόγο έχει ο Υφυπουργός Οικονομίας και Οικονομικών κ. Δούκας.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Αγαπητοί συνάδελφοι, συζητάμε σήμερα ένα πολύ σημαντικό νομοσχέδιο. Συζητάμε για τη δημιουργία μιας πολύ ισχυρής και με ευρείες αρμοδιότητες υπηρεσίας, που θα ελέγχει τη νομιμότητα των δαπανών όσων φορέων δαπανούν χρήματα των φορολογουμένων, την αποτελεσματικότητα της υλοποίησης κάθε προγράμματος, που χρηματοδοτείται από το δημόσιο και την αποτελεσματικότητα των συστημάτων διαχείρισης και ελέγχου των δαπανών κάθε φορέα. Δεν θα κάνει έλεγχο σκοπιμότητας. Η σκοπιμότητα κάθε δαπάνης είναι θέμα της πολιτείας και όχι των ελεγκτών.
      Κι ενώ όλοι συμφωνούμε πως η ύπαρξη μιας τέτοιας υπηρεσίας, μιας τέτοιας γενικής διεύθυνσης, είναι μεγάλης σημασίας, οι περισσότεροι συνάδελφοι της Αξιωματικής Αντιπολίτευσης –οι περισσότεροι τουλάχιστον- θεώρησαν πιο χρήσιμο να καταγγείλουν την Κυβέρνηση. Να μας καταγγείλουν για την απογραφή, για την αναθεώρηση του υπολογισμού του Α.Ε.Π., για την Ολυμπιακή Αεροπορία, για την ύπαρξη καρτέλ στον κλάδο της γαλακτοβιομηχανίας, για τον προϋπολογισμό και για τη διαφάνεια.
      Δυο λόγια θα πω γι’ αυτά τα θέματα, για να μη θεωρηθεί πως έμειναν αναπάντητα.
      Αγαπητοί συνάδελφοι, μιλήσατε για πλαστή απογραφή. Μα, δεν πήγατε εσείς οι ίδιοι στις Βρυξέλλες να ελέγξετε τα στοιχεία και να διαμαρτυρηθείτε; Και δεν γυρίσατε πίσω άρον-άρον; Δεν πήρατε όλες τις απαντήσεις, που γυρεύατε, από τη EUROSTAT; Ήταν τέτοιες οι αποκλίσεις, τέτοια τα μεγέθη, που δεν κρυβόντουσαν: Στις στρατιωτικές δαπάνες, που δεν τις καταγράφατε με καμία μέθοδο, για τα κρυφά χρέη, τους απλήρωτους λογαριασμούς στα ταμεία, στις Δ.Ε.Κ.Ο., στους κατασκευαστές.
      Δεν συζητήσαμε στη Βουλή για το κόστος των Ολυμπιακών Αγώνων και των Ολυμπιακών έργων; Δεν συζητήσαμε πως δεν υπήρξε ούτε ένα έργο, το οποίο να μην κόστισε τουλάχιστον 50% παραπάνω απ’ ό,τι είχε προϋπολογισθεί; Δεν συζητήσαμε για εκατοντάδες εκατομμυρίων ευρώ σε υπερβάσεις, για το Εθνικό Κτηματολόγιο, για το Ελαιοκομικό Μητρώο, για τον Κουρουπητό; Θέλετε να γυρίσουμε κι άλλο πίσω;
      Μιλήσατε και για τον προϋπολογισμό. Να σας επισημάνω, όμως, κάποια βασικά στοιχεία για τη δημοσιονομική πραγματικότητα. 
      Του χρόνου θα πληρώσουμε περίπου 24,3 δισεκατομμύρια ευρώ μόνο για χρεολύσια και περίπου 10.000.000.000 ευρώ μόνο για τόκους. Είναι μια κληρονομιά από τα έργα και τις ημέρες σας. Θα πληρώσουμε, δηλαδή, για χρεολύσια μόνο, περισσότερα απ’ ό,τι δίνουμε για όλους τους μισθούς και όλες τις συντάξεις στο δημόσιο τομέα. Και θα πληρώσουμε για τόκους, αγαπητοί συνάδελφοι, περισσότερα απ’ ό,τι δίνουμε για όλο το Πρόγραμμα Δημοσίων Επενδύσεων και για όλες τις επιχορηγήσεις των ασφαλιστικών ταμείων. 
      Για τις επιχορηγήσεις των ασφαλιστικών ταμείων σας επισημαίνω ότι με πληθωρισμό περίπου 3%, θα έχουμε αύξηση του χρόνου πάνω από 14%, αγαπητοί συνάδελφοι. Και ο δανεισμός του χρόνου θα ξεπεράσει τα 33.000.000.000 ευρώ, αγαπητοί συνάδελφοι.
      Παρόλα αυτά, συμπιέζουμε τις καταναλωτικές και λειτουργικές ανάγκες του δημοσίου κατά περίπου 1%, δηλαδή όχι μόνο μηδενική αύξηση, αλλά και μία πολύ ελαφριά μείωση. 
      Και μέσα σε όλο αυτό τον περίγυρο, θα δώσουμε μισθούς και συντάξεις που θα υπερκαλύπτουν τον πληθωρισμό, θα δώσουμε αύξηση στη βασική σύνταξη του Ο.Γ.Α. της τάξης των 50 ευρώ μηνιαίως και στο Ε.Κ.Α.Σ. της τάξης των 35 ευρώ μηνιαίως.
      Αυτά που μπορούμε να κάνουμε, αγαπητοί συνάδελφοι, αυτά κάνουμε. Ας μας παραδίδατε την οικονομία σε λίγο πιο υποφερτή κατάσταση, να μπορούσαμε να κάνουμε πολύ πιο πολλά πολύ πιο γρήγορα.
      Αναφερθήκατε και στην υπόθεση «καρτέλ γάλακτος». Ο κ. Σιούφας και ο κ. Παπαθανασίου έκαναν αυτό που έπρεπε να κάνουν. Έστησαν τη φάκα και τους έστειλαν μέσα. Πώς εσείς που σήμερα λέτε, πριν δείτε το τελικό πόρισμα, ότι σίγουρα υπάρχει καρτέλ στο γάλα, πριν από λίγα χρόνια με περίπου τα ίδια στοιχεία και τις ίδιες αναλογίες, επισήμως, πιστοποιήσατε ότι δεν υπάρχει καρτέλ στο γάλα; Αν υπάρχει, τα μέλη του καρτέλ θα υποστούν τις κυρώσεις που πρέπει να υποστούν και που προβλέπουν οι νόμοι, χωρίς καμία άλλη ανοχή. 
      Είκοσι χρόνια στην κυβέρνηση πόσες λαθροχειρίες πολεμήσατε, αγαπητοί συνάδελφοι; Ποιον βάλατε μέσα;
      Ζητήσατε και τα ρέστα για την Ολυμπιακή Αεροπορία. Βουλιάξατε την εταιρεία, μας την παραδώσατε με ανοίγματα που υπερέβαιναν τα 3.000.000.000 με 4.000.000.000 ευρώ και με την Ευρωπαϊκή Ένωση να απαιτεί επιστροφές παρανόμων ενισχύσεων της τάξης των 500.000.000 με 700.000.000 ευρώ.
      Ξέρετε, αγαπητοί συνάδελφοι, γιατί δεν έχουμε αποκρατικοποιήσει μέχρι σήμερα την Ολυμπιακή Αεροπορία; Γιατί η Ευρωπαϊκή Επιτροπή μάς έχει διαμηνύσει επίσημα πως εάν την πουλήσουμε θα στραφεί κατά της ίδιας της εταιρείας και θα απαιτήσει από αυτή, δηλαδή από τους επενδυτές, την ανάκτηση αυτών των 500.000.000 με 700.000.000 ευρώ παρανόμων ενισχύσεων.
      Έχω εδώ και τις επιστολές που σας είχε στείλει από το 2003 η τότε Επίτροπος η κ. Ντε Παλάσιο, στις οποίες σας είχε προειδοποιήσει, ακριβώς, πώς θα εξελισσόντουσαν τα πράγματα. Και μάλιστα έχετε την απόφαση του Ευρωπαϊκού Δικαστηρίου του 2005 που αφορά την υπόθεση του 2002, η οποία λέει ότι υπό τις συνθήκες αυτές η εν λόγω πράξη της απόσχισης των Ολυμπιακών Αερογραμμών από την Ολυμπιακή Αεροπορία εμπόδισε την αποτελεσματική εκτέλεση της απόφασης του 2003 και την ανάκτηση των ενισχύσεων με τις οποίες το ελληνικό δημόσιο στήριξε τις εμπορικές δραστηριότητες της εταιρείας αυτής. Ως εκ τούτου –σας λέει η απόφαση του Δικαστηρίου- διακυβεύτηκε σοβαρά ο σκοπός της αποφάσεως αυτής, που αποβλέπει στην αποκατάσταση συνθηκών υγιούς ανταγωνισμού στον τομέα της Πολιτικής Αεροπορίας.
      Δηλαδή, αγαπητοί συνάδελφοι, θεωρούν στην Ευρωπαϊκή Επιτροπή ότι τους κοροϊδέψατε, ή μάλλον πως πήγατε να τους κοροϊδέψετε, αλλά δεν έπιασε το κόλπο. Αυτή την ανηφόρα τραβάμε. Αυτό το πρόβλημα πάμε να λύσουμε. Δεν μπορώ να αναφερθώ σε όλες τις λεπτομέρειες των λεπτών και πολύ δύσκολων χειρισμών και των διαπραγματεύσεων που διεξάγουμε σήμερα με την Ευρωπαϊκή Επιτροπή, διότι τότε δεν θα είχαν νόημα οι διαπραγματεύσεις και οι κινήσεις μας. Ο στόχος, όμως, είναι σαφής. Θέλουμε το καλύτερο δυνατό για την Ολυμπιακή, θέλουμε να προχωρήσει μπροστά, αλλά σε υγιή βάση και με κεφάλαια από τον ιδιωτικό τομέα.
      Είπαμε πως δεν έχουμε το αλάθητο, ούτε είμαστε υπεράνω κριτικής και ότι όλοι μπορούμε να βοηθήσουμε. Το να αναλωνόμαστε σε σκανδαλοθηρία και σε οξύτατη κριτική δεν λύνει τα προβλήματα των Ελλήνων. Αυτοί που πρωτοστατούν σε καταγγελίες, ας μας θυμίσουν τι έκαναν, όταν είχε γιγαντωθεί το παραδικαστικό κύκλωμα. Πού ήταν στο σκάνδαλο της «ΠΡΟΜΕΤ» και σε τόσα άλλα σκάνδαλα; Πρέπει να πάψουμε να είμαστε τιμητές ο ένας του άλλου και να βρούμε όσο είναι δυνατόν μαζί λύση στα μεγάλα προβλήματα, στο ασφαλιστικό, στην παιδεία και την υγεία.
      Όσον αφορά στην αναθεώρηση του Α.Ε.Π., κύριοι συνάδελφοι, μπορεί να ισχυριστεί κανείς ένα από τα δύο πράγματα: Ή να πει πρώτον, ότι η αναθεώρηση δεν έγινε σωστά και ότι το αποτέλεσμα της αναθεώρησης είναι λάθος, αλλά να μας τεκμηριώσουν γιατί το αποτέλεσμα της αναθεώρησης είναι λάθος, ή να ισχυριστεί κανείς ότι δεν έπρεπε να γίνει καν αυτή η αναθεώρηση, δηλαδή πως δεν έπρεπε η Εθνική Στατιστική Υπηρεσία να μετρήσει το εθνικό εισόδημα με σωστό και πιο αποτελεσματικό τρόπο, σύμφωνα με τις, πολύ λεπτομερείς, οδηγίες και τους κανόνες της EUROSTAT.
      Φυσικά η αναθεώρηση δεν αλλάζει το πώς λειτουργεί το κράτος, δεν αλλάζει την ακρίβεια, δεν αλλάζει την ανάγκη για καλύτερες συντάξεις, για καλύτερη περίθαλψη, για καλύτερα σχολεία, ούτε αλλάζει το γεγονός ότι του χρόνου θα πληρώσουμε, όπως είπαμε πριν, περίπου 25.000.000.000 ευρώ για χρεολύσια. Ήταν, όμως, απαραίτητο να γίνει. 
      Σας επισημαίνω πως ο κανονισμός της EUROSTAT ISA 95, ο Κ2223/96 ορίζει πως τουλάχιστον κάθε πενταετία πρέπει να γίνεται αλλαγή του έτους βάσης. Η τελευταία αναθεώρηση στη χώρα μας έγινε το 1994 και χρησιμοποίησε ως έτος βάσης το 1988. 
Η αναθεώρηση αυτή ήταν της τάξεως του 20% περίπου. Το 1999 η Ένωση ζήτησε απ’ όλα τα κράτη μέλη να χρησιμοποιήσουν το 1995 ως νέο έτος βάσης. Επειδή η τότε κυβέρνηση του ΠΑ.ΣΟ.Κ. δεν είχε πραγματοποιήσει τις απαιτούμενες έρευνες και δεν είχε κάνει τους απαιτούμενους υπολογισμούς, ονόμασε το 1995 ως έτος αναφοράς, όχι ως έτος βάσης, με αύξηση του Α.Ε.Π. περίπου της τάξεως του 6%. 
      Στις 30 με 31 Μαϊου 2002 ήρθαν οι εκπρόσωποι της EUROSTAT στη χώρα μας και ζήτησαν από την τότε κυβέρνηση του 2002 να αναθεωρήσει το σύστημα υπολογισμού των εθνικών λογαριασμών.
      Από το 2002 σας είχε ζητήσει να αναθεωρήσετε αυτούς τους λογαριασμούς.
      Διατύπωσε και επτά επιφυλάξεις reservations. Όπως με ενημερώνει η Εθνική Στατιστική Υπηρεσία, από το 2002 μέχρι το 2004 δεν είχε γίνει απολύτως τίποτα, καμία πρόοδος προς την κατεύθυνση αυτή.
      Ποιες ήταν οι επιφυλάξεις, λοιπόν, της EUROSTAT; Η EUROSTAΤ θεώρησε ανεπαρκείς τις μετρήσεις της δραστηριότητας και των εισοδημάτων που δημιουργούνται από τους ακόλουθους κλάδους: Από τις μικρομεσαίες επιχειρήσεις στον κλάδο της μεταποίησης, από τον κλάδο των κατασκευαστών και των οικοδομών και γενικά την εκτίμηση των ενοικίων που πηγάζουν από αυτές τις οικοδομές, από το λιανικό εμπόριο, τα ξενοδοχεία, τα εστιατόρια, από τα ποσοστά κέρδους στο χονδρεμπόριο, από τις επίγειες επιβατικές μεταφορές, τα τουριστικά και ταξιδιωτικά πρακτορεία, από τις υπηρεσίες νοικοκυριών με βάση την τελευταία απογραφή πληθυσμού και την έρευνα οικογενειακών προϋπολογισμών. Επίσης, όσον αφορά τη διασταύρωση στοιχείων και τη χρησιμοποίηση πιο πρόσφατων στοιχείων για την οικονομική διαμεσολάβηση, από τις ασφαλιστικές εργασίες, τις νομικές εργασίες, αρχιτεκτονικά γραφεία, διαφημιστές, υπηρεσίες διοίκησης και υποστήριξης, γραφεία εύρεσης εργασίας, ιδιωτικής φύλαξης, υπηρεσίες καθαρισμού, οργάνωσης συνεδρίων, δημόσια διοίκηση και άμυνα.
      Το πόσο συνέβαλε καθένας απ’ αυτούς τους κλάδους στην αύξηση του Α.Ε.Π., το περιγράφουμε αναλυτικά στο προσχέδιο του προϋπολογισμού. Την τελική επεξεργασία των στοιχείων της Εθνικής Στατιστικής Υπηρεσίας την έκανε ομάδα από τρεις καθηγητές πανεπιστημίου και από υπηρεσιακούς παράγοντες που επικύρωσαν τα στοιχεία πριν τα στείλουμε στην Ευρωπαϊκή Ένωση.
      Επομένως, κάθε ευρώ αναθεώρησης πρέπει να είναι σύμφωνο με τις κοινοτικές οδηγίες. Αν σας φαίνεται μεγάλη η αναθεώρηση, αυτή οφείλεται στην ανυπαρξία δυνατότητας πιο έγκυρης μέτρησης όλα αυτά τα χρόνια.
      Θα ελέγξει η Ευρωπαϊκή Ένωση τα στοιχεία κι αν υπάρχουν συστάσεις η Εθνική Στατιστική Υπηρεσία θα τις εξετάσεις από κοινού με την EUROSTAT. 
      Αυτή είναι η πραγματικότητα, αγαπητοί συνάδελφοι. Αυτήν πρέπει να αντιμετωπίσουμε, αυτήν δεν αντιμετωπίσατε εσείς.
      Διαφωνείτε; Είναι πάγια και επίσημη θέση σας ότι δεν πρέπει να υπάρχουν ξεκάθαροι λογαριασμοί; Ή να είναι όσο το δυνατόν πιο σαφής και σωστοί; Διαφωνείτε πως η πιο σωστή μέτρηση οδηγεί σε πιο σωστή, πιο αποτελεσματική και πιο δίκαιη πολιτική;
      Μπορούμε να κάνουμε για παράδειγμα το φορολογικό σύστημα πιο δίκαιο αν δεν ξέρουμε πού δημιουργούνται και πώς κρύβονται διάφορα εισοδήματα;
      Όσον αφορά το σχέδιο νόμου, συμφωνούμε όλοι ότι χρειάζονται πιο αποτελεσματικοί έλεγχοι σε όλους τους τομείς που δαπανούν χρήματα του δημοσίου.
      Οι έλεγχοι έχουν ως αντικείμενο τρία πράγματα: τον έλεγχο της νομιμότητας, τον έλεγχο της αποτελεσματικότητας και τον έλεγχο των διαχειριστικών συστημάτων, αν το σύστημα δουλεύει σωστά.
      Μάλιστα το άρθρο 11 προβλέπει και τη σύσταση μιας εντεκαμελούς επιτροπής διαβούλευσης, που θα προτείνει τρόπους καλύτερης διαχείρισης σε κάθε φορέα που ελέγχεται. Η επιτροπή αυτή θα είναι προσωρινή. Θα κάνει την εισήγηση για τη δημιουργία μονάδων εσωτερικού ελέγχου και θα παύσει να υπάρχει.
      Με το άρθρο 13 ορίζεται ότι άλλοι έλεγχοι θα είναι προγραμματισμένοι στην αρχή του κάθε χρόνου και άλλοι έλεγχοι θα είναι ad hoc, έκτακτοι έλεγχοι αν υπάρξουν συγκεκριμένα δημοσιεύματα ή βάσιμες υποψίες ότι κάτι δεν πάει καλά σε κάποια υπηρεσία. 
      Σε καμία περίπτωση όμως δεν γίνεται έλεγχος σκοπιμότητας. Ο έλεγχος σκοπιμότητας είναι δουλειά της πολιτείας και της κυβέρνησης, όχι των ελεγκτών. 
      Ο εισηγητής της Αξιωματικής Αντιπολίτευσης κατήγγειλε ότι η υπηρεσία αυτή πάσχει από υπερπληθωρισμό επιτροπών. Δεν πρόσεξε ότι από τις τέσσερις επιτροπές οι δύο είναι περιορισμένης χρονικής διάρκειας: η Επιτροπή Επιλογής Προσωπικού και η Επιτροπή Διαβούλευσης, αυτή που θα συστήσει τις μονάδες εσωτερικού ελέγχου στους φορείς που ξοδεύουν χρήματα.
      Οι δύο μόνιμες Επιτροπές είναι η Επιτροπή Εποπτείας, η οποία είναι άμισθη για να παρακολουθεί την πορεία των ελέγχων και δεν είναι και παράλογηη δημιουργία της και η Επιτροπή Αντιρρήσεων, σε περίπτωση που υπάρχουν καταλογισμοί ώστε να μπορεί κάποιος να εκφράσει τις αντιρρήσεις του και να δει σ' αυτό το -ας το πούμε- «Εφετείο» αν μπορεί να πείσει ότι τα πράγματα ήταν καλύτερα απ’ ό,τι του καταλογίζονται. 
      Αναφερθήκατε στο θέμα του προσωπικού, στο γιατί δεν πηγαίνουν όλοι κατευθείαν μέσω Α.Σ.Ε.Π.. Η απάντηση που δώσαμε και στην επιτροπή ήταν ότι αυτό θα έπαιρνε δύο με τρία χρόνια. Σας λέω ότι είναι τέτοια η ανάγκη για τη σύσταση αυτής της γενικής διεύθυνσης, διότι υπάρχουν εκκρεμείς έλεγχοι από το 2000, αγαπητοί συνάδελφοι. Όσον αφορά αυτό το θέμα της στελέχωσης, θέλω να επαναλάβω ότι πάνω από τριακόσια πενήντα άτομα ήρθαν στο Γενικό Λογιστήριο με μετατάξεις και εβδομήντα στελέχη τα φέρατε με διατάξεις κατ’ επιλογήν ή προσλάβατε ειδικούς συμβούλους κατά παρέκκλιση όλων των διατάξεων περί Α.Σ.Ε.Π.. Αν πηγαίναμε –επαναλαμβάνω- με την τακτική διαδικασία του Α.Σ.Ε.Π., θα έπρεπε να στελεχώσουμε αυτήν την υπηρεσία και θα μας έπαιρνε δύο με τρία χρόνια. 
      Στο άρθρο 15 ορίζονται οι αρμοδιότητες των ελεγκτικών οργάνων. Στην παράγραφο 1 ορίζεται το τι θα ελέγχεται και στην παράγραφο 2 ορίζεται πως οι δημοσιονομικοί ελεγκτές μπορούν να θέτουν προσωρινά εκτός υπηρεσίας οποιονδήποτε δημόσιο υπάλληλο που αρνείται να εμφανίσει τα στοιχεία που του ζητούνται, που αρνείται να συνεργαστεί, που με την παρουσία του δημιουργεί κίνδυνο για τα οικονομικά του φορέα στον οποίο εργάζεται. 
      Στα άρθρα 16 και 17 ορίζεται πως αν οι ελεγκτές διαπιστώσουν ταμειακά ελλείμματα και παράνομες πληρωμές, τότε ενεργούν καταλογισμούς σε βάρος του υπευθύνου για τις πληρωμές, για τα ελλείμματα αυτά σ΄ αυτόν που πήρε την παράνομη πληρωμή, αν την έλαβε εν γνώσει του παράνομα ή καθοδήγησε να τον πληρώσουν παράνομα, και στον προϊστάμενο του υπαλλήλου, είτε αυτός συνήργησε είτε αμέλησε στο να προλάβει την παράνομη πληρωμή. 
      Στο άρθρο 22 –απαντώ σε θέματα, τα οποία θέσατε εσείς προηγουμένως- προβλέπεται πως θα συντάσσεται λεπτομερής ετήσια έκθεση, η οποία και θα κατατίθεται με τον προϋπολογισμό στη Βουλή. 
      Κύριοι συνάδελφοι, τυχόν λειτουργικές αδυναμίες και ελλείψεις που πιθανόν να διαπιστώσουμε στην πράξη θα τις διορθώσουμε. Το αποτέλεσμα είναι αυτό που μετράει. Θέλουμε μεγαλύτερη διαφάνεια, θέλουμε περισσότερη αποτελεσματικότητα και η δημιουργία αυτής της νέας υπηρεσίας είναι ένα μεγάλο βήμα προς την κατεύθυνση αυτή. 
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ κ. Καστανίδης. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, το να επιδιώξει μία κυβέρνηση να διαμορφώσει εσωτερικούς μηχανισμούς δημοσιονομικού ελέγχου δεν είναι κακό. Το θέμα είναι αν αυτά που επιχειρεί, ο τρόπος με τον οποίο οργανώνει τους μηχανισμούς δημοσιονομικού ελέγχου είναι ο κατάλληλος και το κυριότερο όλων είναι ποιος τίθεται σε κατάσταση επιφυλακής για τους φύλακες. 
      Το πρόβλημα είναι το εξής: Μπορούμε να διαμορφώσουμε εσωτερικούς μηχανισμούς ελέγχου γενικά στο Δημόσιο, στην προκειμένη περίπτωση στο Υπουργείο Οικονομικών, αλλά το ερώτημα είναι ποιος ελέγχει στις αυθαιρεσίες της την πολιτική εξουσία, έναν έκαστο των Υπουργών, τις ηγεσίες του κάθε Υπουργείου, στην προκειμένη περίπτωση του Υπουργού των Οικονομικών και του επιτελείου του. Διότι πώς αλλιώς θα έπρεπε να σκεφθεί ο Έλληνας πολίτης, πώς αλλιώς θα μπορούσαμε να σκεφθούμε εμείς, έχοντας υπ' όψιν μας σειρά ενεργειών από το Μάρτιο του 2004, όταν και ανέλαβε την ευθύνη της διακυβέρνησης η Νέα Δημοκρατία, που συγκροτούν κλασικά παραδείγματα αυθαίρετων παρεμβάσεων, οι οποίες μάλιστα εξέθεσαν και τη χώρα; 
      Ας υποτεθεί ότι η Επιτροπή Διαβούλευσης βρίσκει με τη συμμετοχή ξένων και Ελλήνων τα καλύτερα πρότυπα και τις καλύτερες μεθόδους ελέγχου. Ας υποτεθεί ότι ο Γενικός Γραμματέας που εποπτεύει την Υπηρεσία Δημοσιονομικών Ελέγχων είναι ο καλύτερος που ανακαλύφθηκε επί γης, υποθέτω κατά το ανάλογο του κ. Αδαμόπουλου, με τα προσόντα δηλαδή που η Κυβέρνηση αποτύπωσε προκειμένου να επιλεγεί αυτός ο «αδάμας».
      Ας υποτεθεί ότι η ίδια η Γενική Διεύθυνση Δημοσιονομικών Ελέγχων εφαρμόζει κατά τον καλύτερο δυνατό τρόπο τα πρότυπα που θα υποδείξει η Επιτροπή Διαβουλεύσεων και ας υποτεθεί ότι όλοι οι ελεγχόμενοι φορείς ελέγχονται τόσο αποτελεσματικά, ώστε τελικώς το παραγόμενο αποτέλεσμα είναι συμπαθές και ικανοποιητικό για την ορθή διαχείριση των λογαριασμών του δημοσίου. 
      Το ερώτημα που προκύπτει πάντοτε είναι ποιος ελέγχει μια διαρκώς αυθαιρετούσα εξουσία. Ποιος έλεγξε την Κυβέρνηση, τον Πρωθυπουργό και τον Υπουργό Οικονομίας, όταν αποφάσισαν ότι έπρεπε να προχωρήσουν σ’ αυτήν την αλήστου μνήμης απογραφή; Και μάλιστα, απογραφή που έγινε με κανόνες μη αναγνωρισμένους, ενώ η Αξιωματική Αντιπολίτευση ζητούσε από την πρώτη στιγμή να διεξαχθεί κάτω από ορισμένες προϋποθέσεις, ώστε να προκύψει κοινά αποδεκτό αποτέλεσμα;
      Άκουσα προηγουμένως τον Υφυπουργό, τον κ. Δούκα, ισχυριζόμενο και πάλι ότι η απογραφή ήταν οφειλόμενο χρέος. Αναφέρθηκε δε στις στρατιωτικές δαπάνες, δηλώνοντας ότι «δεν τις καταγράφατε με κανένα τρόπο». Κύριε Υφυπουργέ των Οικονομικών, πρέπει να σας πω ότι διαψεύδετε τον εαυτό σας! Την Άνοιξη του 2004, σε συζήτηση που έγινε εδώ σε επίπεδο Αρχηγών, ισχυριζόσασταν εσείς ο ίδιος ότι το πρόβλημα με τις στρατιωτικές δαπάνες ήταν ότι δεν γνωρίζατε ως Κυβέρνηση ποιος είναι ο χρόνος παραλαβής και άλλες φορές ο χρόνος παραγγελίας συγκεκριμένων στρατιωτικών προμηθειών. 
      Τώρα, ισχυρίζεστε –μπορείτε να ανατρέξετε στα Πρακτικά για να δείτε πώς αυτοδιαψεύδεστε- ότι δεν καταγράφονταν καθ’ οιονδήποτε τρόπο από τις κυβερνήσεις του ΠΑ.ΣΟ.Κ. διάφορες στρατιωτικές δαπάνες, προμήθειες εξοπλισμών για την Άμυνα. 
      Στο ερώτημά σας «καλά δεν ελέγξατε τα στοιχεία στην Ευρωπαϊκή Ένωση, ώστε ενδεχομένως να μας καταγγείλετε και να μην γυρίσετε πίσω άπρακτοι» έχω να σας διαβεβαιώσω ότι εγώ ξέρω μόνο μία παρέμβαση της Ευρωπαϊκής Ένωσης και είναι αυτή η οποία σας διορθώνει στο βασικό σας επιχείρημα για τις στρατιωτικές δαπάνες. Είναι η παρέμβαση της Ευρωπαϊκής Ένωσης και της Ευρωπαϊκής Στατιστικής Υπηρεσίας που σας υποδεικνύει ότι ο ορθός τρόπος υπολογισμού και εγγραφής των αμυντικών κονδυλίων μετά από τις σχετικές παραγγελίες, ήταν αυτός τον οποίο εφάρμοζαν οι κυβερνήσεις του ΠΑ.ΣΟ.Κ. Εγώ αυτό μόνο γνωρίζω, κύριε Υφυπουργέ! Είναι αυτός ο τρόπος τον οποίο υπερηφάνως εφαρμόζετε τώρα, ενώ λίγο πριν τον καταγγέλλατε! Δεν γνωρίζω καμιά άλλη διάψευση! Ούτε γνωρίζω έντρομο το ΠΑ.ΣΟ.Κ. να είδε στοιχεία που επιβεβαιώθηκαν από την Ευρωπαϊκή Επιτροπή. 
      Η Ευρωπαϊκή Επιτροπή στο βασικό σκέλος της επιχείρησής σας, που ήταν οι στρατιωτικές δαπάνες, σας διέψευσε! Και επιβεβαίωσε τον τρόπο εγγραφής που γινόταν επί των ημερών των κυβερνήσεων του ΠΑ.ΣΟ.Κ.!
      Επίσης, άκουσα τον κύριο Υφυπουργό να κάνει ασκήσεις για το πώς θα επιβεβαιωθεί ότι γίναμε πλουσιότεροι κατά 25%. Διερωτήθη γιατί δεν έγιναν αναθεωρήσεις προηγουμένως επί των κυβερνήσεων του ΠΑ.ΣΟ.Κ. Θα σας δώσω την απάντηση, κύριε Υφυπουργέ! Αλλάζει η αίσθηση του εθνικού καθήκοντος και της ευθύνης που έχει ο καθένας μας. Αυτή είναι η εξήγηση! Οι αναθεωρήσεις των λογαριασμών δεν έγιναν από την κυβέρνηση του ΠΑ.ΣΟ.Κ., γιατί γνώριζε η κυβέρνηση του ΠΑ.ΣΟ.Κ. ότι θα απολέσει ενισχύσεις από την Ευρωπαϊκή Ένωση. Αυτό ακριβώς επέβαλε προσεκτική διαχείριση των ευθυνών μας, κάτι που προφανώς, λόγω διαφοράς στην αίσθηση καθήκοντος, δεν συμβαίνει σήμερα. 
      Όμως, δεν καταλαβαίνω την έκπληξή σας. Είπατε ότι ακολουθείτε βήμα προς βήμα τους κανόνες και τους κανονισμούς που θέτει η EUROSTAT, προκειμένου κάθε χώρα –άρα και η δική μας- να προχωρήσει σε αναθεώρηση των λογαριασμών. Η λογική ξέρετε, κύριε Δούκα, είναι άτεγκτη! Εάν ακολουθείτε βήμα προς βήμα τους κανονισμούς της Ευρωπαϊκής Στατιστικής Υπηρεσίας για την αναθεώρηση των οικονομικών δεδομένων, αναρωτιέμαι γιατί υπήρξαν τόσο καυστικά σχόλια σε βάρος της χώρας μας από το διεθνή Τύπο και γιατί έκπληκτοι οι κοινοτικοί παράγοντες έκαναν δηλώσεις, οι οποίες δεν είναι καθόλου κολακευτικές ούτε για σας ούτε για την Κυβέρνησή σας! Αναρωτιέμαι τι είναι αυτό που κάνει τους κοινοτικούς παράγοντες να σας μέμφονται, είτε δημοσίως είτε ατύπως στους διαδρόμους. Τι είναι αυτό που κάνει το διεθνή Τύπο να μας χλευάζει, τι είναι αυτό που τους καθιστά μονίμως έκπληκτους τον τελευταίο καιρό για τα κατορθώματά σας! 
      Διότι, προφανώς, αν η EUROSTAT είχε κατανοήσει ότι ακολουθείτε κατά βήμα τις συμβουλές της, τους κανόνες, τις οδηγίες τις οποίες εκδίδει, φαντάζομαι ότι δεν θα είχε τέτοια συμπεριφορά έναντι των κατορθωμάτων της Ελληνικής Κυβέρνησης. 
      Κάτι ακόμη κυρίες και κύριοι συνάδελφοι. Δεν έχω κατανοήσει ακόμη πώς θα κάνει την αναθεώρηση η Κυβέρνηση. Ο κ. Μάνος προηγουμένως μιλώντας έθεσε ένα ορθό ερώτημα: όταν κάνατε την απογραφή δεν είχατε αντιληφθεί ότι, αναλογικώς έστω, είναι αυξημένο το εθνικό προϊόν κατά το έτος 2004; Χρειάστηκε να περάσουν δυόμισι χρόνια για να κατανοήσει η Κυβέρνηση ότι το ακαθάριστο προϊόν είναι αυξημένο κατά 25% άρα και οι Έλληνες είναι προφανώς πλουσιότεροι κατά 25%; Δεν μπορέσατε να συλλάβετε αυτό το τρομακτικό μέγεθος το 2004, ώστε η απογραφική σας ικανότητα να σας οδηγήσει, έστω εν τινι μέτρω, στη σύλληψη αυτού του πλούτου που σήμερα υπάρχει αλλά τότε δεν υπήρχε; 
      Κύριε Υφυπουργέ, δεν έχω κατανοήσει τι είδους υπολογισμούς κάνετε. Θέλω να διατυπώσω ένα ερώτημα: Θα υπολογίσετε μέσα στο 25% της αναθεωρήσεως των οικονομικών δεδομένων προϊόν οικονομικής δραστηριότητας που στην πραγματικότητα δεν καταγράφεται και δεν φορολογείται; Θα ήθελα να το γνωρίζω αυτό. Δηλαδή στοιχεία της παραοικονομίας που δεν αποτελούν και αντικείμενο φορολογήσεως θα τα καταγράψετε; 
      Κυρίες και κύριοι συνάδελφοι, άκουσα και το εξής εκπληκτικό επιχείρημα που αφορά την Ολυμπιακή Αεροπορία. Πληροφορήθηκα μόλις πριν από λίγο, από τον κ. Δούκα ότι «δεν προχωρήσαμε στην αποκρατικοποίηση της Ολυμπιακής –αυτό δηλώνεται σήμερα Οκτώβριος του 2006- διότι φοβόμαστε την επίμονη αναζήτηση πεντακοσίων έως επτακοσίων εκατομμυρίων ευρώ από την COMMISSION». Μένω έκπληκτος, διότι η ανάκτηση πεντακοσίων, επτακοσίων εκατομμυρίων ευρώ από την Κοινότητα δεν είναι ένα αίτημα της Κοινότητας σημερινό, υπήρχε και πριν από ένα χρόνο. Είναι γνωστό ότι η Κοινότητα επανέρχεται σε αυτό για όσες καταβολές εκ μέρους του Ελληνικού δημοσίου προς την Ολυμπιακή Αεροπορία θεώρησε –δεν κρίνω αν σωστά ή όχι-ως αθέμιτες, που παραβιάζουν δηλαδή τον ανταγωνισμό. Αλλά πριν από ένα χρόνο, σας θυμίζω κύριε Υφυπουργέ, ότι ο Υπουργός σας των Μεταφορών ισχυριζόταν ότι είναι περίπου έτοιμος, μετά από τρεις προσπάθειες που έκανε ο σύμβουλος που επιλέξατε για την Ολυμπιακή Αεροπορία, να ανακοινώσει το επενδυτικό σχήμα των ιδιωτών που θα αναλάμβανε την ευθύνη της Ολυμπιακής Αεροπορίας. Το ερώτημά μου είναι: Πριν από ένα χρόνο, εάν κατέληγε ευτυχώς το εγχείρημά σας να προσδιορίσετε ένα όμιλο επενδυτών, δεν υπήρχε φοβία εξαιτίας του γεγονότος ότι η Κοινότητα επιμένει να ανακτήσει τα πεντακόσια έως επτακόσια εκατομμύρια ευρώ; Είναι αξιοπερίεργη αυτή η λογική. 
      Και τέλος κυρίες και κύριοι συνάδελφοι, επειδή διάγει δύσκολες μέρες η Κυβέρνηση, ανακαλύπτει τώρα την ανάγκη να μην γίνεται το ένα κόμμα προς το άλλο τιμητής. Είπε ο κ. Δούκας: «αντί να είμαστε μεταξύ μας τιμητές ο ένας προς τον άλλο θα ήταν καλό να αναζητήσουμε κοινές λύσεις»!! 
      Το ερώτημα κύριε Υπουργέ, είναι πότε αναζητήσατε εσείς, μέχρι αυτή τη στιγμή που βρίσκεστε σε δεινή θέση, κοινές λύσεις; Ποια μεγάλη προσπάθεια που θα όφειλε να στηρίζεται σε εθνική συμφωνία επιδιώχθηκε από εσάς να συναντήσει τη συναίνεση την Αντιπολίτευσης στο σύνολό της και ειδικότερα της Αξιωματικής Αντιπολίτευσης;
      Σας ζητήσαμε κανόνες στην απογραφή. Το απορρίψατε. Ο Πρόεδρος του ΠΑ.ΣΟ.Κ. σας είπε ότι «θα βάλει πλάτη» -αυτή ήταν η ακριβής έκφρασή του– για κάθε θετική πρωτοβουλία που θα καταπολεμά τη διαφθορά. Ζητήσατε τη συναίνεση, παρά την προσφορά του Προέδρου του ΠΑ.ΣΟ.Κ.; Ζητήσατε τη συναίνεση της Αντιπολίτευσης; Απαντήσατε στον Πρόεδρο του ΠΑ.ΣΟ.Κ., όταν σας έκανε συγκεκριμένες προτάσεις για την υπεράσπιση της διαφάνειας; Σιωπή. Εκκωφαντική σιωπή μέχρι και αυτήν την ώρα! 
      Ζητήσατε ποτέ τη συναίνεση της Αντιπολίτευσης, όταν μετρούσατε ημέρες άμετρης δύναμης και δόξας; Έτσι, όμως, συμβαίνει συνήθως στην πολιτική. Ο αλαζόνας, όταν κάποια στιγμή δει να καταπίπτει η δύναμή του, αναζητεί τη συμπαράσταση και τότε ανακαλύπτει ότι δεν είναι σωστό να γινόμαστε τιμητές μεταξύ μας.
      Θα ήθελα, να σας θυμίσω, κύριε Υφυπουργέ των Οικονομικών, ότι μια από τις ιδεολογικές, προγραμματικές και πολιτικές σημαίες που ανοίξατε από το 1997 και ύστερα ήταν –υποτίθεται- ο πόλεμος κατά των συμφερόντων και η συνεχής καταγγελία του ΠΑ.ΣΟ.Κ.. Δεν υπήρχε μέρα, δεν υπήρχε εβδομάδα, δεν υπήρχε μήνας που να μη σηκώνετε το λόγο σας και τη ράβδο σας εναντίον της πολιτικής συμπεριφοράς του ΠΑ.ΣΟ.Κ.! Επί δικαίων και αδίκων! Σε κάθε περίπτωση και μάλιστα με πρωτοφανή κινητοποίηση κάθε φορά των εισαγγελέων, κάτι που δεν αναγνωρίζω πολύ εύκολα σήμερα. 
      Είναι παραδείγματος χάρη χαρακτηριστικό ότι έχουμε σειρά καταγγελιών για νομαρχίες και δήμους που ελέγχονται από εκλεκτούς –όπως στην εκλογική μου περιφέρεια- της Νέας Δημοκρατίας και παρά τις καταγγελίες, δεν παρατηρείται κινητοποίηση ελεγκτικού ή εισαγγελικού μηχανισμού. 
      Τώρα θυμηθήκατε, κύριε Υφυπουργέ, τώρα θυμήθηκε η Κυβέρνηση την ανάγκη να βρούμε, συναινετικώ τω τρόπω, λύσεις για τα μεγάλα προβλήματα του Έθνους;
      Είμαστε διατεθειμένοι να στηρίξουμε τις ορθές πρωτοβουλίες. Όμως, οφείλετε να αναγνωρίσετε πως σφάλλατε επί πολλά χρόνια. Σφάλλατε με την πολιτική σας και ως Κυβέρνηση σφάλλετε με την αλαζονεία σας. 
      Τώρα, βεβαίως, που βρίσκεστε σε δύσκολη θέση, ανακαλύπτετε ότι μπορεί να υπάρχει Αντιπολίτευση. Τώρα που βρίσκεστε σε δύσκολη θέση, ανακαλύπτετε ότι μπορεί να  υπάρχουν και άλλες πλάτες, για να σας στηρίξουν. Ε, όχι, κύριοι της Κυβέρνησης! Δεν θα γίνουμε τώρα πια συμμέτοχοι σε μιαν άθλια πολιτική για την οποία είστε υπεύθυνοι! Αυτό θα το κρίνει πολύ σύντομα ο λαός, όχι μόνο στις εκλογές για την Αυτοδιοίκηση, αλλά και στις επερχόμενες εθνικές εκλογές. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε Καστανίδη. 
      Το λόγο έχει ο κύριος Υπουργός. Όμως, θα παρακαλούσα, αν έχετε την καλοσύνη, επειδή δεν μπορώ να μιλήσω από τα έδρανα της Βουλής και να αναπτύξω την τροπολογία που έχω καταθέσει για τα αλιευτικά καταφύγια που κατασκευάστηκαν από φορείς του δημοσίου στον αιγιαλό, να τοποθετηθείτε και επί της τροπολογίας. 
      Ορίστε, έχετε το λόγο. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε συνάδελφε, άκουσα έκπληκτος τη δήλωσή σας ότι δεν κάναμε αναθεωρήσεις για να δίνουμε πλασματικούς αριθμούς στους Ευρωπαίους και να παίρνουμε περισσότερα χρήματα. Γι’ αυτό θα πρότεινα, κύριε Πρόεδρε, να διαγραφεί αυτή η δήλωση από τα Πρακτικά, διότι αυτές οι δηλώσεις διαβάζονται και εκτός Ελλάδος. Νομίζω ότι δεν θα μας κάνει καλό να διαβάσουν αύριο ή μεθαύριο στην Ευρώπη τα Πρακτικά του Κοινοβουλευτικού Εκπροσώπου της Αξιωματικής Αντιπολίτευσης να λέει τέτοιο πράγμα. Πρότασή μου είναι. Δικαίωμά σας είναι να διαγραφεί αυτή η παράγραφος από τα Πρακτικά. Φυσικά,  και η δική μου η παραίνεση να διαγραφεί από τα Πρακτικά. 
      ΠΡΟΕΔΡΕΥΩΝ (Γεώργιος Σούρλας): Τι ακριβώς λέτε, κύριε Υπουργέ; Σε ποια παράγραφο αναφέρεστε; 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Να διαγραφεί η παράγραφος στην οποία λέει ότι ο λόγος για τον οποίο δεν κάναμε αναθεωρήσεις του ΑΕΠ ήταν ακριβώς για να φαίνεται το ελληνικό ΑΕΠ χαμηλότερο και να παίρνουμε πιο πολλά...
      ΧΑΡΑΛΑΜΠΟΣ ΚΑΣΤΑΝΙΔΗΣ: Αυτό εσείς το λέτε, όχι εγώ! 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): ... το ΠΑ.ΣΟ.Κ. δεν έκανε αναθεωρήσεις, για να μπορεί να ...
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν είπα αυτό, κύριε Πρόεδρε! Τα περί πλασματικών είναι δηλώσεις του κ. Δούκα. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, να δώσουμε πρώτα το λόγο στον κ. Καστανίδη να παρέμβει; 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε συνάδελφε, λέω να δείτε πώς ακριβώς το εκφράσατε. Όπως, επίσης, να διαγραφούν και οι δικές μου συγκεκριμένες δηλώσεις. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, να δεχθείτε να κάνει τη παρέμβασή του ο κ. Καστανίδης, για να τοποθετηθεί πάνω σ' αυτό που θέσατε. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, ήταν σαφές αυτό που είπα. Ο κύριος Υπουργός νομίζω ότι δυσκολεύει τα πράγματα. Εγώ δε μίλησα για πλασματικούς αριθμούς. Εσείς το είπατε. Μου αποδώσατε εκφράσεις όπως ότι δεν κάναμε δήθεν αναθεωρήσεις, για να δίνουμε πλασματικούς αριθμούς. Σας είπα ότι διαφορετική αντίληψη του καθήκοντος, μας επέβαλε να είμαστε πολύ προσεκτικοί με την ιδέα της αναθεώρησης, ώστε να μη χάσουμε κοινοτικά κονδύλια. Αυτό είπα. Τίποτα άλλο. 
      ΠΡΟΕΔΡΕΥΩΝ (Γεώργιος Σούρλας): Δεν είπατε για προβληματικούς; 
      ΧΑΡΑΛΑΜΠΟΣ ΚΑΣΤΑΝΙΔΗΣ: Όχι! Είναι όπως ακριβώς το διατύπωσα. 
      ΠΡΟΕΔΡΕΥΩΝ (Γεώργιος Σούρλας): Αυτή είναι η διατύπωση. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Παρακαλώ να είστε προσεκτικός, κύριε Υφυπουργέ, όταν διατυπώνετε απόψεις για το τι είπε ο συνάδελφός σας! 
      ΠΡΟΕΔΡΕΥΩΝ (Γεώργιος Σούρλας): Κύριε Καστανίδη, δεν χρειάζεται ένταση! Ξεκαθαρίσατε τη θέση σας. 
      Κύριε Υπουργέ, αυτό είναι ικανοποιητικό; 
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν ξεκαθάρισα τίποτα! Υπάρχει στα Πρακτικά. Ο Υφυπουργός να προσέχει τι λέει! 
      ΠΡΟΕΔΡΕΥΩΝ (Γεώργιος Σούρλας): Κύριε Καστανίδη, δεν χρειάζεται ένταση, μπορούμε να συνεννοηθούμε με ηρεμία.
      Ορίστε, κύριε Υπουργέ, έχετε το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε συνάδελφε, δεν είναι δύσκολο να εξάγει κανείς συμπέρασμα από τη φράση που διατυπώσατε και η οποία είναι καταγεγραμμένη στα Πρακτικά. Αν δεν θέλετε, μην το ανακαλέσετε και παρακαλώ να διαγραφεί η δική μου παρέμβαση από τα Πρακτικά ούτως ή άλλως. Λέω στον κύριο συνάδελφο ακριβώς να εξετάσει τη φρασεολογία και αν είναι πιθανώς ύποπτη –ας το πω έτσι- σε κάποιον που θα το διαβάσει στις Βρυξέλλες, να κοιτάξετε μήπως το διαγράψετε. Αυτό είπα, δεν λέω τίποτε άλλο.
       Όσον αφορά  τη δική σας τροπολογία, κύριε Πρόεδρε, σκοπεύουμε να τη δούμε πολύ διεξοδικά και με θετικό μάτι –ας το πω έτσι- χωρίς να είναι τελική δέσμευση, στο νομοσχέδιο για τους αιγιαλούς και τις παραλίες, το οποίο προτιθέμεθα να καταθέσουμε το ταχύτερο δυνατόν –δεν δεσμεύομαι ακριβώς πότε θα είναι το ταχύτερο δυνατόν.
      Νομίζω ότι έχουμε μια εκκρεμότητα σε μια διάταξη.
      Αγαπητοί συνάδελφοι, στο άρθρο 15 παράγραφος 2 στην περίπτωση β΄ μετά τη λέξη «διαχείρισης» διαγράφεται το υπόλοιπο κείμενο.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      Ο Κοινοβουλευτικός Εκπρόσωπος της Νέας Δημοκρατίας κ. Τασούλας έχει το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ: Αφού λύθηκε η παρανόηση για το αν το ΠΑ.ΣΟ.Κ. διά του Κοινοβουλευτικού του Εκπροσώπου εννοούσε ότι στο πλαίσιο του εθνικού καθήκοντος, για να προσελκύσει μεγαλύτερα κονδύλια από την Ευρωπαϊκή Ένωση, καθυστέρησε να αναθεωρήσει τα έτη βάσεως των εθνικών λογαριασμών…
      ΧΑΡΑΛΑΜΠΟΣ ΚΑΣΤΑΝΙΔΗΣ: Τι λέτε κύριε συνάδελφε;
      ΚΩΝΣΤΑΝΤΙΝΟΣ ΤΑΣΟΥΛΑΣ: Αν διευκρινίστηκε αυτό, θα ήθελα να πω ότι η έννοια του καθήκοντος είναι τουλάχιστον απρεπές να τίθεται ότι αποτελεί δυνατότητα και  προνόμιο μιας παρατάξεως και νομίζω πως εν ονόματι του ότι αυτά τα θέματα δεν πρέπει καν ούτε υπαινικτικά να λέγονται, δεν μπορεί να συνεχίζει με αυτό το ύφος ο Κοινοβουλευτικός Εκπρόσωπος του ΠΑ.ΣΟ.Κ. και να παριστάνει τον τιμητή, όταν ο ίδιος έχει δώσει αφορμές για τέτοιου είδους παρανοήσεις. Και δεν γίνεται η σύγκριση του αν έχει κανείς δίκιο, ή όχι, με το αν φωνάζει δυνατότερα, αλλά κυριολεκτικά με το τι λέει. Και καλό θα ήταν, έστω φωνάζοντας δυνατότερα να λέει λιγότερο επικίνδυνα πράγματα, διότι…
      ΧΑΡΑΛΑΜΠΟΣ ΚΑΣΤΑΝΙΔΗΣ: Με συγχωρείτε, κύριε Πρόεδρε.
      Έχετε κατανοήσει τι λέτε κύριε συνάδελφε;
      ΚΩΝΣΤΑΝΤΙΝΟΣ ΤΑΣΟΥΛΑΣ: Έχω κατανοήσει απολύτως τι λέω.
      ΧΑΡΑΛΑΜΠΟΣ ΚΑΣΤΑΝΙΔΗΣ: Επειδή και εσείς και ο κ. Δούκας δεν καταλαβαίνετε…
      ΠΡΟΕΔΡΕΥΩΝ (Γεώργιος Σούρλας): Κύριε Καστανίδη μπορείτε να πάρετε το λόγο μετά.
      ΚΩΝΣΤΑΝΤΙΝΟΣ ΤΑΣΟΥΛΑΣ: Εσείς, κύριε συνάδελφε, εξακολουθείτε να μην καταλαβαίνετε τι κάνετε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Εκ του μη όντος δημιουργείτε θέμα. 
      ΚΩΝΣΤΑΝΤΙΝΟΣ ΤΑΣΟΥΛΑΣ: Εσείς εξακολουθείτε να μην έχετε καταλάβει τι λέτε.
      ΠΡΟΕΔΡΕΥΩΝ (Γεώργιος Σούρλας): Κύριε Καστανίδη, μπορείτε μετά να πάρετε το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Σας παρακαλώ κύριε Πρόεδρε, ανατρέξετε στα Πρακτικά. 
      ΚΩΝΣΤΑΝΤΙΝΟΣ ΤΑΣΟΥΛΑΣ: Και εξακολουθείτε…
      ΧΑΡΑΛΑΜΠΟΣ ΚΑΣΤΑΝΙΔΗΣ: Είστε ανεύθυνοι!
      ΠΡΟΕΔΡΕΥΩΝ (Γεώργιος Σούρλας):  Κύριε  Καστανίδη…
      ΧΑΡΑΛΑΜΠΟΣ ΚΑΣΤΑΝΙΔΗΣ: Κάνουν ζημιά στην ίδια τους την Κυβέρνηση και δεν το καταλαβαίνουν. Κάνουν ζημιά στο ίδιο το Κοινοβούλιο και δεν το καταλαβαίνουν. Είστε ανεύθυνοι!
      ΠΡΟΕΔΡΕΥΩΝ (Γεώργιος Σούρλας): Κύριε Καστανίδη, αυτές οι φράσεις οξύνουν τη συζήτηση στο Κοινοβούλιο. Μπορείτε όμως να ζητήσετε το λόγο και να αντικρούσετε τα όσα λέει ο κ. Τασούλας.
      ΧΑΡΑΛΑΜΠΟΣ ΚΑΣΤΑΝΙΔΗΣ: Είναι δυνατόν να λέγονται τέτοια πράγματα;
      ΚΩΝΣΤΑΝΤΙΝΟΣ ΤΑΣΟΥΛΑΣ: Δεν έχετε το προνόμιο, κύριε συνάδελφε, ούτε της φωνής ούτε της περιφρονήσεως.
       ΧΑΡΑΛΑΜΠΟΣ ΚΑΣΤΑΝΙΔΗΣ: Έχω το προνόμιο της λογικής. Αν δεν το καταλαβαίνετε…
      ΚΩΝΣΤΑΝΤΙΝΟΣ ΤΑΣΟΥΛΑΣ: Έχετε ενδεχομένως την αγωγή που σας επιτρέπει να είστε περιφρονητικός και σ’ αυτό δεν μπορώ να είμαι αμοιβαίος, λυπάμαι. Αλλά να ξέρετε ότι όποιος φωνάζει περισσότερο, δεν σημαίνει ότι έχει δίκιο. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Τι να κάνουμε; Πώς να αντιμετωπίσουμε την ανευθυνότητά σας!
      ΚΩΝΣΤΑΝΤΙΝΟΣ ΤΑΣΟΥΛΑΣ: Συνεχίζω επί του νομοσχεδίου και λέω…
      ΧΑΡΑΛΑΜΠΟΣ ΚΑΣΤΑΝΙΔΗΣ: Προτιμώ αυτούς που φωνασκούν, παρά τους ψιθυριστές.
      ΚΩΝΣΤΑΝΤΙΝΟΣ ΤΑΣΟΥΛΑΣ: …ότι το νομοσχέδιο για την οργάνωση συστήματος ελέγχου για τη διασφάλιση της χρηστής δημοσιονομικής επιχειρήθηκε να κατακριθεί από το ΠΑ.ΣΟ.Κ. στη βάση της απορίας που έρχεται παλαιόθεν ποιος θα μας φυλάξει από τους φύλακες.
      Αυτή η απορία είναι καθαρά ρητορική, διότι αυτοί που την εκστομίζουν, ξεχνούν ότι είναι αυτοί που εισήγαγαν στο δημόσιο βίο την κατάργηση της χρηστής διαχείρισης και την περιέβαλαν με νομοθετική ισχύ. Θυμίζω ότι με το ν. 1489/84 
–ένα συνταξιοδοτικό νόμο- η κυβέρνηση του ΠΑ.ΣΟ.Κ. κατήργησε διαρρήδην τον προληπτικό έλεγχο του Ελεγκτικού Συνεδρίου. Αυτή η κατάργηση διήρκεσε έξι χρόνια. 
      Το άρθρο 34 του ν. 1489 λέει ότι: «ο προβλεπόμενος από τις κείμενες διατάξεις προληπτικός έλεγχος του Ελεγκτικού Συνεδρίου στις δαπάνες του δημοσίου εφεξής ασκείται από τις υπηρεσίες εντελλομένων εξόδων του Υπουργείου Οικονομικών. Επί αντιρρήσεων του προϊσταμένου της υπηρεσίας εντελλομένων εξόδων ως προς τη νομιμότητα της δαπάνης, αποφασίζει προ της εκδόσεως της σχετικής πράξεως ή ο επίτροπος ή ο πάρεδρος ή η επιτροπή του παρόντος άρθρου, της οποίας οι αποφάσεις είναι υποχρεωτικές για την υπηρεσία αυτή». Όλες οι δαπάνες του δημοσίου υπόκεινται σε κατασταλτικό έλεγχο από το Ελεγκτικό Συνέδριο, σύμφωνα με τις σχετικές διατάξεις του οργανισμού του. 
      Το κόμμα το οποίο αφήρεσε μία σημαντικότατη δικαστική ύλη από το αρμόδιο δικαστικό όργανο, σήμερα έρχεται να διερωτηθεί ποιος θα μας φυλάξει από τους φύλακες. Και εγώ διερωτώμαι ποιος θα μας φυλάξει από τους υπερβολικούς, από τους επιλήσμονες, από εκείνους οι οποίοι δεν έχουν αίσθηση ευθυνών και δεν αναλαμβάνουν, ούτε σήμερα, αυτές τους τις ευθύνες. 
      Με το παρόν νομοσχέδιο επιχειρείται να επιβληθεί η χρηστή δημοσιονομική διαχείριση στο αχανές του δημόσιου τομέα με ένα μηχανισμό, ο οποίος θα εδρεύει στο Γενικό Λογιστήριο του Κράτους, θα είναι στελεχωμένος με υπαλλήλους είτε του δημοσίου είτε που θα προσληφθούν για πρώτη φορά, υψηλοτάτων προσόντων και υπαλλήλους, οι οποίοι θα έχουν και διατήρηση αυτής της υψηλής επιδόσεώς τους, διότι υπάρχει διάταξη, η οποία προβλέπει ότι οι υπάλληλοι που βαθμολογούνται με επίδοση κάτω του «7» δεν θα συνεχίζουν να είναι μέλη αυτής της υπηρεσίας. 
      Επιχειρείται όχι μόνο να ελέγχεται η δημοσιονομική διαχείριση, αλλά και η αποτελεσματικότητα και η αποδοτικότητα των δαπανών, όπως επίσης επιχειρείται να ελεγχθεί –και εδώ είναι η απάντηση στο ποιος θα μας ελέγξει από τους ελέγχοντες- για πρώτη φορά ένας μηχανισμός εσωτερικού ελέγχου, ο οποίος άλλοτε προσχηματικά, άλλοτε αδύναμα, άλλοτε με τρόπο, ο οποίος να μην είναι όσο πρέπει αυστηρός, έχει επικρατήσει σήμερα στον ευρύτερο δημόσιο τομέα, στα νομικά πρόσωπα, στις Δ.Ε.Κ.Ο. και πολλές φορές βγάζει καθαρές υποθέσεις που δεν είναι καθαρές. 
      Έτσι, ελέγχοντας και πιστοποιώντας τους εσωτερικούς μηχανισμούς ελέγχου του αχανούς δημοσίου τομέα, του Λεβιάθαν ο οποίος έχει τάσεις να κρύβει τα λάθη του και να τα καλύπτει και να μειώνει τον αντίκτυπό τους, η  Κυβέρνηση αποδεικνύει ότι όχι μόνο δεν φέρεται με τρόπο, που να θέλει να συγκαλύψει την κακή –για να ουδετεροποιήσω τη διατύπωση- δημοσιονομική διαχείριση, αλλά επιβάλλει ελέγχους, επισύρει αυστηρές συνέπειες αυτών των ελέγχων και σύντομα, με το μηχανισμό που θεσπίζουμε σήμερα, θα έχουμε μία μεγαλύτερη κατοχύρωση και προς τα μέσα και προς τη συνολική εμφάνιση που έχει η δημοσιονομική διαχείριση της χώρας έναντι των διεθνών οργανισμών. Εναρμονίζουμε, δηλαδή, τις υψηλές αξιώσεις δημοσιονομικού ελέγχου, που όλοι οι διεθνείς οργανισμοί απαιτούν, με αυτά που ισχύουν διεθνώς. Αυτό είναι το νομοσχέδιο, τίποτε περισσότερο, τίποτε λιγότερο. 
      Όμως, αυτό το νομοσχέδιο αποτέλεσε μία αφορμή για να ασκηθεί μία γενικότερη κριτική στην οικονομική πολιτική της Κυβερνήσεως, δίκην προανακρούσματος της συζητήσεως του Προϋπολογισμού, ο οποίος θα αρχίσει την Πέμπτη στην ειδική επιτροπή της Βουλής. Ακούστηκαν και εδώ απόψεις, οι οποίες επαναλαμβάνουν τις δήθεν καταγγελίες που κάνει το ΠΑ.ΣΟ.Κ. για την κατάσταση της οικονομίας. 
      Η κατάσταση της οικονομίας είναι πολύ καλύτερη απ’ αυτήν που παραλάβαμε. Και δεν είναι πολύ καλύτερη απ’ αυτήν που παραλάβαμε επειδή το λέμε εμείς, αλλά επειδή το αποδεικνύει ο αλάνθαστος κριτής, που είναι ο ιδιωτικός τομέας, ο οποίος δείχνει ότι εμπιστεύεται περισσότερο το οικονομικό κλίμα, εμπιστεύεται περισσότερο το επενδυτικό κλίμα. Και έχουμε φθάσει, μόλις μετά από δεκαέξι μήνες εφαρμογής του νέου επενδυτικού νόμου, να έχουμε επενδύσεις του ιδιωτικού τομέα, ο οποίος δεν ελαύνεται ούτε από φιλάνθρωπα ούτε από άλλα κριτήρια, τα οποία υπαγορεύονται από παράγοντες έξω από τα συμφέροντά του –και καλά κάνει. Έχουμε φθάσει στο σημείο να έχουμε απόδοση του Aναπτυξιακού Nόμου, που ξεπερνάει το 100% της αποδόσεως του προηγούμενου δικού σας αναπτυξιακού νόμου.
      Αυτό δεν είναι μια κακότροπη ή παιδαριώδης σύγκριση, η οποία θέτει τα πράγματα στη βάση που εσείς αντιλαμβάνεστε, δηλαδή «οι καλοί» και οι «κακοί». Είναι μια σύγκριση, η οποία δείχνει ότι σ’ αυτή την «σκυταλοδρομία» κυβερνητικών ευθυνών κι όχι στην μαυρόασπρη εικόνα που θέλετε να δώσετε, ο βηματισμός της σημερινής Κυβερνήσεως πάει τα πράγματα αρκετά πιο μπροστά. Νοικοκυρεύει το υπόβαθρο και τα πράγματα προχωρούν πιο μπροστά. Δεν είναι χατίρι κανενός ούτε σύμπτωση το ότι οι εξαγωγές βελτιώνονται, ότι βελτιώνεται ο τουρισμός, ότι βελτιώνεται το έλλειμμα της χώρας με το να μειώνεται ή το ότι προσπαθούμε και φέρνουμε αποτέλεσμα στη μείωση των δημοσίων δαπανών. Και θα πρέπει να τονίσω για μια ακόμη φορά ότι όλα αυτά γίνονται μέσα σ’ ένα χρονικό διάστημα που, αν αφαιρέσεις την περίοδο της αναγκαστικής διαχείρισης των Ολυμπιακών Αγώνων, δεν ξεπερνάει τα δύο χρόνια. Κι εσείς, έχοντας διανύσει δεκαετίες στην ευθύνη της διακυβερνήσεως της χώρας, έχετε αξιώσεις από τη δική μας Κυβέρνηση περισσότερες απ’ αυτές που είχατε από τους εαυτούς σας. Εάν αυτό δείχνει ότι εμπιστεύεστε περισσότερο εμάς ή απαιτείτε από μας να έχουμε καλύτερα αποτελέσματα από σας, «πάω πάσο». Αν αυτό όμως σημαίνει ότι ξεχνάτε τις δυσκολίες που δημιουργήσατε, τότε νομίζω πως καλό θα είναι να αλλάξετε τακτική και να συμβιβαστείτε με το γεγονός ότι μία από τις κύριες αιτίες που ακόμη και αυτές οι μικρές φορολογικές επιβαρύνσεις επιβάλλεται να γίνουν είναι τα αποτελέσματα της οικονομίας, τα οποία παραλάβαμε, και καθόλου μία σαδιστική ή μία υποκριτική εκ μέρους μας συμπεριφορά. 
      Εγώ δεν θα αποστώ του γεγονότος ότι αυτό το νομοσχέδιο έχει και φορολογικές επιβαρύνσεις και δεν θα αποστώ του να παραδεχτώ αυτό το γεγονός, πέρα από το ότι ορισμένες απ’ αυτές επιβάλλονται και από την κοινοτική νομοθεσία και πέρα από το γεγονός ότι αρκετές απ’ αυτές δεν πλήττουν την μικρή κατανάλωση της κινητής τηλεφωνίας. Θα σας πω όμως ότι θα ήμασταν πολύ πιο ευτυχείς αν τα αποτελέσματα της διαχειρίσεώς σας ήταν καλύτερα απ’ αυτά που παραδώσατε. Τότε δεν θα υπήρχε λόγος να γίνουν ούτε αυτές οι ήπιες φορολογικές επιβαρύνσεις, οι οποίες πράγματι γίνονται, εξ ανάγκης και μόνον και με βάση τη θεωρία της μικρότερης δυνατής επίπτωσης στα χαμηλά εισοδήματα. Αν το ΠΑ.ΣΟ.Κ. δεν έχει καταλάβει ότι πρέπει να αναλάβει τις ευθύνες του, αυτό θα φροντίσουμε να το επαναλαμβάνουμε εμείς, διότι αυτό απαιτεί ο ελληνικός λαός και αυτό γνωρίζει ο ελληνικός λαός.
      Προηγουμένως ετέθη το θέμα από τον μονίμως οργίλο Κοινοβουλευτικό Εκπρόσωπο του ΠΑΣΟΚ ότι η Νέα Δημοκρατία δεν αξίζει συναινέσεως ή συμπαραστάσεως διότι όταν ήταν Αντιπολίτευση δεν έδειξε την κατανόηση που έπρεπε στα δικά μας προβλήματα. Υπάρχει μια ειδοποιός διαφορά εις την ανάγκη να είστε εσείς συναινετικοί, από τη δική μας αντιπολίτευση. Εμείς δεν ζητάμε να συναινέσετε στα δικά μας λάθη. Εμείς ζητάμε να κατανοήσετε τις δυσκολίες που αντιμετωπίζουμε για να ξεπεράσουμε τα λάθη, των οποίων ήσασταν εσείς πρόξενοι. 
      Εσείς σε αντίθεση ζητούσατε να ήμασταν και ως αντιπολίτευση συναινετικοί και συμμορφούμενοι στις δικές σας ατασθαλίες περί τον «εκτροχιασμό» της οικονομίας. Είναι δύο όχι ισοπαλείς απαιτήσεις και μόνο λεκτικά μπορεί κανείς να τις εγείρει και όχι κατά τρόπο που να πείθει ότι βγάζετε ένα δικαιολογημένο παράπονο αλλά μία χαιρεκακία για όσα δεινά σας προκάλεσε η Νέα Δημοκρατία ως αντιπολίτευση.
      Είμαι βέβαιος ότι το νομοσχέδιο για την οργάνωση συστήματος ελέγχου και για τη διασφάλιση της χρηστής δημοσιονομικής διαχείρισης θα συμβάλει σ’ αυτόν το στόχο και ας μη θέλετε να το ψηφίσετε. 
      Επίσης, είμαι βέβαιος ότι ακόμη και τα νέα στοιχεία του Α.Ε.Π. -τα οποία δεν προέρχονται από εσφαλμένη ή από μειονεκτική αντίληψη περί εθνικού καθήκοντος, αλλά προέρχονται από μία υποχρέωση την οποία πρέπει να εκπληρώσουμε- δεν θα διαμορφώσουν χειρότερο περιβάλλον για τις χαμηλές οικονομικά τάξεις, για τις απολήψεις που έχει να κάνει η χώρα από την Ευρωπαϊκή Ένωση και για τις διεκδικήσεις της. Απλώς θα μετατρέψουν τη χώρα σε κάτι που εσείς επί δεκαετίες δεν μπορέσατε ούτε να πλησιάσετε. Θα την κάνουν αξιόπιστη και ως προς τους αριθμητές και ως προς τους παρονομαστές αυτής της παρουσιάσεως. Εάν τώρα εσείς βλέπετε ότι αυτό δεν συνιστά έξυπνη κίνηση ή ότι θα έπρεπε να εξακολουθήσουμε να έχουμε ως έτος βάσεως των εθνικών λογαριασμών το 1988, τότε νομίζω πως σας ανήκει η άποψη, σας ανήκει ο χαρακτηρισμός ότι είστε προσδεμένοι στο παρελθόν, ότι είστε ερωτευμένοι με τα λάθη σας. 
      Απολαύστε αυτόν τον «έρωτα», εμείς είμαστε προσκολλημένοι στις ευθύνες μας και είμαστε προσκολλημένοι και στο «ναρκοπέδιο» το οποίο μας έχετε αφήσει να «απασφαλίσουμε». Το «απασφαλίζουμε» και μόνοι μας, δεν έχουμε ανάγκη από τη δική σας συναίνεση. Απολαύστε τη χαιρεκακία του ότι δεν σας ακολουθούμε στον κατήφορό σας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο κ. Καστανίδης έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, θα εκφράσω κατ’ αρχήν μία ευχή: η πολλή προσκόλληση στο «ναρκοπέδιο» να μην έχει θύματα. 
      Πήρα το λόγο για να σας πω ότι η οργή είναι ίδιον των ανθρώπων εκείνων που επιχειρούν να καταδείξουν στους συνομιλητές τους ότι δεν πρέπει να είναι ανεύθυνοι ή αυτοκαταστροφικοί και δεν το καταλαβαίνουν. Εξηγούμαι: Οι διατυπώσεις μου ήταν εξαιρετικά προσεκτικές και σαφείς. 
      Είπα και στην πρωτολογία μου και όταν χρειάστηκε να παρέμβω, κύριε Υφυπουργέ, ότι διαφορετική αντίληψη και αίσθηση καθήκοντος –να η διαφορά μεταξύ των δύο κυβερνήσεων- οδήγησε εμάς στο να είμαστε προσεκτικοί με το ενδεχόμενο αναθεωρήσεων για να μη χάσει η χώρα ενισχύσεις από την Ευρωπαϊκή Ένωση. Αυτό είπα. Το είπα μία φορά, το επανέλαβα δεύτερη φορά και ξαναδιατυπώνω επακριβώς την έκφρασή μου και το πνεύμα της. 
      Έκπληκτος άκουσα τον κύριο Υφυπουργό να λέει: «Είπε ο Κοινοβουλευτικός Εκπρόσωπος του ΠΑ.ΣΟ.Κ. ότι δεν κάναμε αναθεώρηση και δίναμε παραπλανητικά στοιχεία στην κοινότητα για να μη χάσουμε ενισχύσεις». Αναρωτήθηκα: Πόθεν αυτό το δικαίωμα, κύριε Υφυπουργέ; Πού ακούσατε εμένα να χρησιμοποιώ τέτοιες εκφράσεις, τέτοιους όρους; Μόνος σας καταφέρατε να δημιουργήσετε θέμα και είχα την αξίωση να μην το δημιουργήσετε γιατί είστε υπεύθυνος διαχειριστής των οικονομικών υποθέσεων του κράτους με τους άλλους συναδέλφους σας.
      Κύριε Πρόεδρε, θα πω ότι ασφαλώς η αντιληπτική ικανότητα διαμορφώνει διαφορετικά συμπεράσματα. Πρέπει όμως να είμαστε εξαιρετικά προσεκτικοί, ιδιαίτερα όταν χειριζόμαστε εθνικές υποθέσεις, και να μη λέγονται πράγματα που μπορούν να αποδειχθούν καταστροφικά για την Κυβέρνηση –αυτό ελάχιστα με ενδιαφέρει- αλλά καταστροφικά για τον τόπο.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Τζέκης για να δευτερολογήσει.
      ΑΓΓΕΛΟΣ ΤΖΕΚΗΣ: Μίλησε ο κύριος Υπουργός και για την αναθεώρηση του Α.Ε.Π. και για την οργάνωση του δημοσιονομικού ελέγχου. Γι’ εκείνο όμως που δεν μίλησε ο κύριος Υπουργός, ο Κοινοβουλευτικός Εκπρόσωπος, ο εισηγητής και οι Βουλευτές της Νέας Δημοκρατίας είναι για το κεφάλαιο Γ΄, τις φορολογικές μεταρρυθμίσεις που επιβάλλουν μεγάλους έμμεσους φόρους στο λαό. Και δεν είναι τυχαίο αυτό. Δηλαδή, η μη υπεράσπιση των κυβερνητικών φορολογικών διατάξεων είναι μια ομολογία ότι φορομπηχτική πολιτική ασκεί και η σημερινή Κυβέρνηση. Ίσως ο κύριος Υφυπουργός, που είναι παραδίπλα, πει κάτι και θα τον αναμένουμε. 
      Μίλησε ο κύριος Υπουργός για την αναθεώρηση του Α.Ε.Π. ότι τώρα γίνεται κατά 25%. Αυτό μας επιβάλλει η Ευρωπαϊκή Ένωση και έτσι είναι. Μάλιστα έκανε και μία αναδρομή στο παρελθόν και είπε ότι και το 1994 έγινε μια αναθεώρηση κατά 20% στη βάση του 1998 γιατί και πάλι η Ευρωπαϊκή Ένωση αυτό απαίτησε. 
      Κύριε Πρόεδρε, είπα στην αρχή ότι και στη διαχείριση ο ένας πλέον αντιγράφει τον άλλο. Όταν δεν έχεις ουσιαστικές διαφορές στη στρατηγική αναγκάζεσαι πλέον να ακολουθήσεις τα ίδια βήματα που ακολουθεί και ο άλλος. Γι’ αυτό μιλάμε επί της ουσίας και λέμε ότι αυτή η αντιπαράθεση δεν προσφέρει στο λαό. Ο λαός και το 1994 και το 2001 για την Ο.Ν.Ε. και τώρα, το 2006, ζει τις συνέπειες των ίδιων πολιτικών επιλογών. Δεν έγινε πλούσιος ο εργάτης, ο εργαζόμενος, ο φτωχομεσαίος αγρότης, ο μικροεπαγγελματίας, ο συνταξιούχος, κύριε Πρόεδρε. Αυτοί που πλούτιζαν τότε, πλουτίζουν και τώρα και είναι οι γνωστοί. Είναι αυτοί οι οποίοι πραγματικά μέσα από τις πολιτικές επιλογές και της σημερινής Κυβέρνησης, όπως και επί των κυβερνήσεων του ΠΑ.ΣΟ.Κ., αυξάνουν τα κέρδη τους. Αυτά λένε και τα στοιχεία. Όποιος πάρει και διαβάσει τους ισολογισμούς όλων των εισηγμένων εταιρειών θα δει κέρδη μέχρι και 200%.
      Βέβαια ο κύριος Υπουργός μας ρώτησε ότι δεν πρέπει να βρούμε τα εισοδήματα που κρύβονται; Καλά, τόσες δεκαετίες δεν ξέρουμε ποια εισοδήματα κρύβονται; Μα, όταν έχεις μια πολιτική να ευνοείς τα μεγάλα εισοδήματα με τη μείωση των φορολογικών συντελεστών είναι επόμενο ύστερα και να αυξάνεις τους άμεσους και έμμεσους φόρους, αλλά και να προσπαθείς να βγάλεις, όπως λέει ο λαός «από τη μύγα ξίγκι». 
      Και βέβαια υπάρχει παραοικονομία και βέβαια υπάρχει μεγάλη φοροδιαφυγή και αυτά είναι γνωστά σε όλους. Είναι γνωστά και στους ελεγκτικούς μηχανισμούς που υπάρχουν. Επιτέλους να σταματήσει αυτό το οποίο λέγεται και ακούμε μέσα σ’ αυτήν την Αίθουσα ότι δεν υπάρχουν ελεγκτικοί μηχανισμοί και ότι το δημόσιο είναι αυτό το οποίο αποκρύβει τις ευθύνες στην κακοδιαχείριση κ.λπ..
      Μα, ο δημόσιος τομέας, κύριε Πρόεδρε, εδώ και δεκαετίες μέσα από συγκεκριμένο νομικό πλαίσιο πορεύεται. Και εδώ είναι οι ευθύνες των εκάστοτε κυβερνήσεων. Αυτές οι πλειοψηφίες νομοθετούν. Άρα, ο δημόσιος τομέας είναι κατ’ εικόνα και καθ’ ομοίωση των κυβερνητικών επιλογών. 
      Έτσι, λοιπόν, λέμε ότι ο κύριος Υπουργός δεν είπε πραγματικά για τον προσανατολισμό της νέας ελεγκτικής Αρχής. Αυτό, δηλαδή, που λέει μέσα η Επιτροπή της Βουλής και που είναι αυτά τα οποία εννοούν μέσα εδώ. Ότι, δηλαδή, η αρχή της οικονομίας πρέπει να βασίζεται στο καλύτερο αποτέλεσμα και στη καλύτερη τιμή, που σημαίνει τι; Ότι ο δημόσιος τομέας μεταβάλλεται σ’ έναν επιχειρηματία, ο οποίος θα παίρνει το κονδύλι μέσα από τον κρατικό προϋπολογισμό, αυτό θα έχει μπροστά του. Αλλά μπροστά του θα έχει και τον προσανατολισμό να εμπορευματοποιήσει την υπηρεσία του. Αυτό λέει μέσα η Επιστημονική Επιτροπή της Βουλής. 
      Δεν μας είπε ο κύριος Υπουργός ότι μπαίνουν και ιδιώτες ελεγκτές μέσα σ’ αυτήν την Αρχή. Δηλαδή, οι ελεγκτές του δημοσίου θα μπορούν να παίρνουν βοηθούς και πολυεθνικές ελεγκτικές εταιρείες και μάλιστα εκτός Μητρώου. 
    Και γνωρίζουμε πολύ καλά, κύριε Πρόεδρε, ότι αυτές οι εταιρείες και στην Ευρώπη και διεθνώς είναι τρεις, τέσσερις. Όμως, λέει μέσα και η Επιτροπή –και εδώ είναι το ζήτημα της συνταγματικότητας της διάταξης αυτής- ότι εδώ δίνει σε ιδιώτες προσωπικά δεδομένα. 
    Πάνω σ' αυτό δεν ακούσαμε κάτι από την Κυβέρνηση. Δεν ακούσαμε από την Κυβέρνηση αυτό που θέσαμε, ότι δηλαδή εκτός ελέγχου δεν είναι μόνο οι Μονές του Αγίου Όρους, αλλά είναι και οι μυστικές δαπάνες. 
    Σας τονίζουμε το εξής: Θέλουμε συγκεκριμένη απάντηση για συγκεκριμένα κονδύλια, από ποιους φορείς, από ποια Υπουργεία, τι ποσό είναι αυτό, εφόσον μιλάτε για μυστικές δαπάνες. Είπαμε, διαφάνεια σε όλα! Όμως, εδώ είστε αδιαφανείς. Και μην ψάχνετε αλλού να βρείτε την αδιαφάνεια. Εδώ, μέσα στο νομοσχέδιο σας, είναι.
    Όσον αφορά τις προσλήψεις, είπαμε ότι δεν είναι το κύριο. Όμως, είναι σημαντικό. Η επιλογή σας να παραμερίσετε διαγωνισμούς, Α.Σ.Ε.Π. κ.λπ. και στην ουσία να διορίσετε μέσω συνεντεύξεων διακόσιους εξήντα υπάλληλους, πιστεύω ότι και εσείς αντιλαμβάνεστε ότι δεν επιφέρει την αξιοκρατία και την επί ίσοις όροις κατάσταση από την πλευρά του λαού. Κάποιοι θα είναι πιο ίσοι από τους ίσους μέσα από αυτήν τη ρύθμιση που επιβάλλετε. 
    Ελεγκτικοί μηχανισμοί υπάρχουν, κύριοι. Δεν λειτούργησαν καλά; Να το κουβεντιάσουμε. Πού υστέρησαν; Γιατί υστέρησαν; Εκεί να κάνουμε τις ρυθμίσεις. Δεν μπορούμε να επιβάλουμε ακόμα ένα μηχανισμό. Και πώς προεξοφλείτε ότι αυτός θα δουλέψει όπως πρέπει; Και τελικά ποιος θα ελέγξει και αυτή την ελεγκτική Αρχή που θεσπίζετε; 
    Το ζήτημα είναι, κύριε Πρόεδρε, ότι εδώ μεταβιβάζουμε απεριόριστες αρμοδιότητες στην Κυβέρνηση. Υπάρχουν πολλές κοινές υπουργικές αποφάσεις και υπουργικές αποφάσεις. Είναι πολλές. Έχασα το μέτρημα, όταν πήρα την απόφαση να μετρήσω. Δηλαδή, νομοθετούμε και εξουσιοδοτούμε την Κυβέρνηση στην ουσία να νομοθετεί εν αγνοία της Βουλής; Αυτό είναι ένα πολύ σημαντικό ζήτημα για εμάς. 
    Θα ήθελα να πω ένα λόγο μόνο για την Ολυμπιακή και θα κλείσω μ' αυτό. Η παράταση δίνεται και στα δύο μέρη, προκειμένου να διευκολυνθεί η ιδιωτικοποίηση. Το ζήτημα είναι καθαρό. Όσο για τις επίγειες υπηρεσίες που προσφέρει και δίνεται η παράταση για δύο χρόνια, είναι γιατί δεν υπάρχει κανένας ενδιαφερόμενος για τα περιφερειακά αεροδρόμια. Δεν υπάρχει κέρδος, αλλά δεν πάει και κανένας ιδιώτης. Και εκεί φαίνεται η σπουδαιότητα της Ολυμπιακής Αεροπορίας, με μία κερδοφόρα υπηρεσία που έχει, δηλαδή τις επίγειες υπηρεσίες. 
    Γι’ αυτό λέμε ότι είναι έγκλημα η ιδιωτικοποίηση της Ολυμπιακής, καθώς αυτή μπορεί πραγματικά να παίξει σημαντικό ρόλο. Ο εθνικός αερομεταφορέας μπορεί να συνδέσει, δηλαδή, όλα τα μέρη της χώρας και διεθνώς και εσωτερικά. 
    Και επειδή είπαμε πολλά για την Ολυμπιακή και ειπώθηκε ότι η Ευρώπη χρωστάει 500.000.000, θα σας πω το εξής: Εδώ, έχει αποδειχθεί και μέσα στη Βουλή με στοιχεία από τον έλεγχο που έχει γίνει, ότι χρωστάει το δημόσιο προς την Ολυμπιακή πάνω από 1.000.000.000.000 δραχμές. Επομένως το ζήτημα είναι πολιτικό. 
    Περιμένω, λοιπόν, την απάντηση, κύριε Υπουργέ, σε όσα είπαμε για τις φορολογικές μεταρρυθμίσεις, καθώς δεν ακούσαμε ακόμα την Κυβέρνηση. Περιμένουμε, για να τοποθετηθούμε πάνω σε αυτά, γιατί μπορεί να είναι θετική η ρύθμιση που έκανε –εν μέρει δηλαδή- για την κινητή τηλεφωνία, να κατεβάσει λίγο το όριο, αλλά να συμφωνήσουμε και με τη ρύθμιση που έκανε για το Ταμείο Νομικών. Είναι θετική, καθώς αυξάνει το τρία και το κάνει τέσσερα. 
    Όμως, πρέπει να δούμε και το Ι.Κ.Α. και ιδίως να δούμε το Τ.Ε.Β.Ε., που με προεδρικό διάταγμα το Δεκέμβριο του 2005 έχουν αυξήσει τις εισφορές και έχουν μειώσει τις συντάξεις. 
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Τζέκη. 
    Το λόγο έχει ο κ. Κουσελάς, ο οποίος περιμένει αρκετή ώρα. 
    ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε. 
    Κυρίες και κύριοι συνάδελφοι, ηχούν τουλάχιστον υποκριτικά και παράταιρα στα αυτιά μας τα όσα περί χρηστής διοίκησης ακούσαμε να λέγονται από την πλευρά της Κυβέρνησης. Συζητάμε αυτό το νομοσχέδιο σε μία συγκυρία που η οσμή των σκανδάλων έχει δημιουργήσει μια αποπνικτική ατμόσφαιρα. 
     Το πρόβλημα που υπάρχει δεν είναι ότι η Κυβέρνηση δεν μπορεί να αντιμετωπίσει τα σκάνδαλα. Το πρόβλημα είναι ότι η πολιτική σας, κύριοι της Κυβέρνησης, όπως τόνισε σήμερα ο Πρόεδρος του ΠΑ.ΣΟ.Κ., είναι αυτή η οποία γεννά και δημιουργεί τα σκάνδαλα.
     Μέσα από το παρόν νομοσχέδιο χαρίζετε 80.000.000 ευρώ στην πολυεθνική «PHILIP MORRIS», την ίδια στιγμή που αρνείστε να δώσετε ουσιαστικές αυξήσεις στους δασκάλους -δίνετε 17 ευρώ το μήνα- την ώρα που ξέρετε ποια είναι η συμβολή τους σε ό,τι αφορά την παιδεία και απεργούν για τρίτη συνεχή εβδομάδα.
     Κυρίες και κύριοι συνάδελφοι, θα έλεγα ότι το παρόν νομοσχέδιο περισσότερο απευθύνεται στους επιτηρητές της Ευρωπαϊκής Ένωσης, τους οποίους η Κυβέρνηση με την πολιτική της λεγόμενης απογραφής μας φόρτωσε, παρά στις πραγματικές ανάγκες της χρηστής διοίκησης που έχει ανάγκη η ίδια η Δημόσια Διοίκηση. Στην πραγματικότητα αποτελεί μια ακόμη επικοινωνιακή φούσκα και μια απόπειρα κομματικού ελέγχου της Δημόσιας Διοίκησης. Το ομολόγησε άλλωστε και ο κ. Δούκας στην ομιλία του, μ’ έναν πολύ κομψό τρόπο, με αυτά που είπε για την εξαίρεση από το Α.Σ.Ε.Π.. Περισσότερη γραφειοκρατία και σύγχυση, παραπομπή σε υπουργικές αποφάσεις και προεδρικά διατάγματα. Και το μεγάλο ερώτημα είναι, ποιος θα ελέγχει τους ελεγκτές μέσα από τη γραφειοκρατία, την οποία θέλετε να δημιουργήσετε.
     Η ουσία, βέβαια, αυτού του νομοσχεδίου, κυρίες και κύριοι συνάδελφοι, είναι οι φορομπηχτικές διατάξεις των άρθρων 29 και 30. Αύξηση των φόρων στα κινητά, αύξηση των φόρων στα τσιγάρα που θα επιβαρύνουν τον Έλληνα καταναλωτή για την ερχόμενη διετία, τουλάχιστον κατά 300.000.000 ευρώ. 
     Εσείς, όμως, δεν ήσασταν, κύριοι της Κυβέρνησης, όταν συζητάγαμε τον τρέχοντα προϋπολογισμό του 2006, που ισχυριζόσασταν ότι δεν θα επιβάλλετε νέους έμμεσους φόρους; Είστε ή δεν είστε αναξιόπιστοι ως Κυβέρνηση μετά από αυτά που κάνατε και φέτος, αλλά και πέρυσι, σε ό,τι αφορά την αύξηση της έμμεσης φορολογίας; Πρώτα, λοιπόν, τα παίρνετε χοντρά και άμεσα από τους πολίτες -και μιλάμε για 2.100.000.000 ευρώ από την αύξηση των φόρων στα καύσιμα, στα τσιγάρα, στα κινητά, στα ποτά- και μετά λέτε ότι θα επιστρέψετε με τη μορφή των φοροελαφρύνσεων κάποια ψίχουλα. 
     Αλήθεια, κυρίες και κύριοι συνάδελφοι, τι θα επιστρέψει η Κυβέρνηση όταν μέσα από το νέο προϋπολογισμό επιχειρεί, στα πλαίσια μιας φοροεπιδρομής, την είσπραξη 3,3 δισεκατομμυρίων ευρώ που πέφτουν στις πλάτες των μισθωτών και των συνταξιούχων; Τι θα επιστρέψουν όταν οι φόροι τους οποίους επωμίζονται με τον καινούργιο προϋπολογισμό τα φυσικά πρόσωπα, οι Έλληνες πολίτες, είναι 300% πάνω, σε σύγκριση με τους φόρους που θα πληρώσουν οι επιχειρήσεις; Οι αυξήσεις στα τέλη της κινητής τηλεφωνίας, μέσα από αυτό το σχέδιο νόμου, είναι από 33,3% μέχρι 317%.
     Δεύτερον, αυξάνετε αναδρομικά για δεύτερη φορά μέσα σ’ ένα χρόνο τον ελάχιστο ειδικό φόρο στα τσιγάρα. Και είναι, κύριοι της Κυβέρνησης, δικό σας ο φόρος. Εσείς για πρώτη φορά πέρυσι ψηφίσατε αυτόν τον ελάχιστο ειδικό φόρο. Με το φόρο αυτό, όπως ακούστηκε κατά κόρον, επιβαρύνατε αποκλειστικά τα ελληνικά σήματα, που αποτελούν το 80% της παραγωγής των ελληνικών καπνοβιομηχανιών και ευνοείτε σκανδαλωδώς και προκλητικά τις ξένες καπνοβιομηχανίες. Έτσι παρεμβαίνετε στον ίδιο τον ανταγωνισμό.
     Αν υπήρχε, κυρίες και κύριοι συνάδελφοι, Επιτροπή Ανταγωνισμού πραγματικά ανεξάρτητη θα έπρεπε να εγκαλέσει την ίδια την Κυβέρνηση για την παρέμβαση που κάνει, αντί να προστατεύει, όπως λέει στα λόγια, τον υγιή ανταγωνισμό.
      Αφαιρείτε θέσεις εργασίας από τις ελληνικές καπνοβιομηχανίες και πλήττετε, πέραν των άλλων, την ανάπτυξη στην ίδια την περιφέρεια. Στη Μεσσηνία είναι όλοι εναντίον αυτής της ρύθμισης που κάνατε και τώρα την επαυξάνετε. Είναι εναντίον η Νομαρχιακή Αυτοδιοίκηση, το Εργατικό Κέντρο, οι οικονομικοί και κοινωνικοί φορείς και της Καλαμάτας, αλλά και ολόκληρης της Μεσσηνίας. Όμως εσείς δεν ακούτε, έχετε βουλώσει τα αυτιά σας.
      Σας είπαμε και στην Επιτροπή, ότι η καπνοβιομηχανία «ΚΑΡΕΛΙΑ» (όπως άλλωστε και η «ΣΕΚΑΠ» και οι υπόλοιπες ελληνικές βιομηχανίες) δίνει εκατοντάδες θέσεις εργασίας σε εργαζόμενους, σε ένα νομό που έχει πληγεί ανεπανόρθωτα από την αποβιομηχάνιση. Στρέφεσθε με την επιλογή σας αυτή κατά των οικονομικά ασθενέστερων που καπνίζουν οικονομικά τσιγάρα και συμβάλλετε μέσα απ’ αυτήν την επιλογή στην αύξηση του τιμάριθμου και του πληθωρισμού.
      Εγώ ειλικρινά δεν μπορώ να καταλάβω, γιατί κωφεύετε στις θέσεις και των εργαζομένων και της καπνοβιομηχανίας που σας προτείνουν τη θέσπιση του αναλογικού φόρου. Θα εισπράξει ναι ή όχι το δημόσιο μέσα από τη θέσπιση αυτού του αναλογικού φόρου περισσότερα έσοδα; Αναμφισβήτητα θα είναι περισσότερα. Αναρωτιόμαστε, λοιπόν, ποιες είναι οι σχέσεις και  οι δεσμοί οι οποίοι σας δένουν με τη «PHILIP MORRIS»; Είναι τόσο ισχυροί, τόσο μεγάλοι; 
      (Στο σημείο αυτό την Προεδρική ΄Εδρα  καταλαμβάνει ο  Γ΄  Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
      Τελικά αυτή η Κυβέρνηση είναι να αναρωτιέται κανείς, υποστηρίζει κύριε Υπουργέ, τα συμφέροντα των ελληνικών επιχειρήσεων ή στην προκειμένη περίπτωση λειτουργεί σαν ντίλερ των ξένων καπνοβιομηχανιών; Είναι ένα ερώτημα, το οποίο πρέπει με τη στάση σας και όχι θεωρητικά να απαντήσετε, όχι στον υποφαινόμενο, αλλά σε ολόκληρο τον ελληνικό λαό που μας ακούει και που μας βλέπει. 
      Κλείνοντας, κύριε Πρόεδρε, θέλω να τονίσω ότι η Κυβέρνηση οφείλει σε ό,τι αφορά το άρθρο 31, μετά την αποκάλυψη που έκανε ο κ. Φλέγκας, ότι συζητήσατε, κύριε Υπουργέ, κεκλεισμένων των θυρών …
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Την υιοθετείτε εσείς, κύριε συνάδελφε;
      ΔΗΜΗΤΡΙΟΣ ΚΟΥΣΕΛΑΣ: Ο κ. Φλέγκας το είπε στην Επιτροπή Οικονομίας και Οικονομικών, ότι συζητήσατε κεκλεισμένων των θυρών. Το κατήγγειλε και δεν απαντήσατε. Δεν είχατε το σθένος να απαντήσετε. Ήταν επώνυμη και συγκεκριμένη η καταγγελία, ότι ενώ δεν καλέσατε, όχι τους εργαζόμενους, ούτε τις καπνοβιομηχανίες,  για να συζητήσετε, συζητήσατε κεκλεισμένων των θυρών με την «PHILIP MORRIS». Μετά απ’ αυτήν την αποκάλυψη έπρεπε τουλάχιστον να είχατε την ευαισθησία να αποσύρετε το άρθρο 31. 
      Είναι αυτονόητο ότι για όλους τους λόγους που ανέφερα, καταψηφίζουμε αυτό το νομοσχέδιο.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο συνάδελφος κ. Ευθυμίου έχει το λόγο.
      ΠΕΤΡΟΣ ΕΥΘΥΜΙΟΥ: Κυρίες και κύριοι συνάδελφοι, ήλπιζε κανείς ότι σήμερα στη συζήτηση στην Ολομέλεια, θα είχαν νόημα οι συνεδριάσεις στην Επιτροπή, ακριβώς γιατί η έννοια της Δημοκρατίας, η πιο ιερή έννοια για τον πολίτη και για όλους μας, απαιτεί το Κοινοβούλιο, να είναι ο χώρος, όπου θεωρούμε όλοι ότι υπηρετούμε την πατρίδα,  ότι κανείς δεν έχει το αλάθητο και επομένως ότι κατ’ αρχήν σεβόμαστε ο ένας την άποψη του άλλου. 
      Είναι βαθιά λυπηρό, ότι και τα τρία κόμματα της Αντιπολίτευσης κατέθεσαν συγκεκριμένες προτάσεις για πολλές όψεις του νομοσχεδίου. Και σήμερα ο κ. Δούκας, όχι εσείς κύριε Μπέζα, παρ’ όλο που συνέχεια της Κυβέρνησης θεωρείσθε, δεν απάντησε σε κανένα θέμα και, αντίθετα, σε ορισμένα στα οποία έκρινε ότι πρέπει να δώσει απάντηση, ήταν και επιθετικός.
      Και θέλω να είμαι συγκεκριμένος. Σας είπαμε, ότι είναι φυσικό να επιχειρήσουμε όλοι μαζί, να επιβληθεί έλεγχος στις δημόσιες δαπάνες και άλλωστε το γνωρίζατε, γιατί βρήκατε το έτοιμο νομοσχέδιο του ΠΑ.ΣΟ.Κ., που για λόγους καθαρά τεχνικούς, δεν εισήχθη προς συζήτηση στη Βουλή το 2004. 
      Αυτό, λοιπόν, το νομοσχέδιο έδειχνε και τη δική μας πρόθεση να αντιμετωπίσουμε αυτό το μείζον ζήτημα, το οποίο φέρατε σήμερα, ως «οργάνωση συστήματος ελέγχου για τη διασφάλιση χρηστής δημοσιονομικής διαχείρισης του κρατικού προϋπολογισμού».
    Αλλά ακούσαμε εδώ έκπληκτοι τον κ. Δούκα να μας επιτίθεται σε μια παρατήρηση που του είχαμε κάνει. Και μάλιστα θυμάμαι πολύ έντονα ότι του ζήτησα προσωπικά στην αγόρευσή μου να τοποθετηθεί. Στο σχέδιο νόμου του ΠΑ.ΣΟ.Κ. που βρήκατε, ώστε να δουλέψετε με βάση αυτό, αυτή η ειδική υπηρεσία εκρίνετο ότι χρειάζεται απολύτως εξειδικευμένους υπαλλήλους. Γι’ αυτό και προσδιοριζόταν ότι η πρόσληψή τους οφείλει να γίνεται με τις πιο αυστηρές διαδικασίες του Α.Σ.Ε.Π.. 
    Θα μου επιτρέψετε να σας πω, κύριε Υπουργέ, ότι όταν λέμε ότι έχουμε  ένα νόμο για την «χρηστή διαχείριση του δημοσίου χρήματος» και του δημόσιου λογιστικού και του κρατικού προϋπολογισμού το πρώτο παράδειγμα χρηστής διαχείρισης που δίνεις είναι ο τρόπος που οργανώνεις τις υπηρεσίες ελέγχου. Αν η οργάνωση της υπηρεσίας ελέγχου καθίσταται ένα προπύργιο της αναξιοκρατίας, του κομματικού κράτους, ο τίτλος του νομοσχεδίου καταρρέει μαζί με τα περιεχόμενά του. Τι λέτε δηλαδή στον ελληνικό λαό; Ότι υπό τον τίτλο της «χρηστής διαχείρισης» του δημοσίου χρήματος δίνουμε υπόδειγμα πως οδηγούμε το Δημόσιο σε αχρηστία αναγορεύοντάς το σε εκτροφείο ενός κομματικού κράτους. 
    Διότι τι κάνατε; Σας το επισημάναμε και ζητήσαμε να τοποθετηθείτε. Αυτούς τους εκατό που έκρινε τότε το ΠΑ.ΣΟ.Κ. ότι είναι αναγκαίοι ως υψηλότατα εξειδικευμένα στελέχη τους κάνατε διακόσιους εξήντα πέντε. Και μάλιστα ο πίνακας θα καταρτιστεί από την απίστευτη διαδικασία της συνέντευξης. Της ίδιας συνέντευξης, δηλαδή, που ντροπιάζει τα ελληνόπουλα -όπου κι αν προσέρχονται, είτε μπρος στο στρατολόγο ως ΕΠ.ΟΠ., είτε στις Τράπεζες- με τις απίστευτες αυτές συνεντεύξεις του τύπου «πώς λένε την αδερφή σου;»  που δεν έπρεπε κανείς μας πια να δέχεται το 2006  για να έχει κανείς πρόσβαση στο δημόσιο. Με τον ίδιο τρόπο της συνέντευξης θα προσλάβετε, λέτε, αυτούς του διακόσιους εξήντα πέντε. Αλλά όχι μόνο αυτούς τους διακόσιους εξήντα πέντε. Ο πίνακας που θα καταρτίσετε, λέτε, θα ισχύει για μια διετία. Και ω, της συμπτώσεως από την ώρα που θα ψηφίσετε το νόμο θα υπάρξουν εκατόν πενήντα αποχωρήσεις από την υπηρεσία γιατί ωριμάζει η τριαντακονταπενταετία για όσους προσελήφθησαν το 1972-1973. 
    Δηλαδή, είναι δυνατόν να μιλάμε σοβαρά ότι σας θέσαμε αυτό το θέμα, ότι δηλαδή η υφή του νόμου εξαρτάται από την πρωταρχική επιλογή ποιος είναι ο ελέγχων, τι είδους παράδειγμα δίνει στην ελληνική κοινωνία, στον ελληνικό λαό και στις δημόσιες υπηρεσίες και να έρχεται ο κ. Δούκας εδώ και να απαντά στον ελληνικό Κοινοβούλιο και στον ελληνικό λαό «έτσι το θέλω». Γιατί έτσι μας είπε πριν λίγο: «θα διορίσω όσους θέλω. Αλλιώς με το Α.Σ.Ε.Π. δεν θα προλάβαινα να διορίσω όσους θέλω». 
    Και ζητάτε ο κ. Τασούλας όχι από το ΠΑ.ΣΟ.Κ., αλλά από τον τελευταίο Έλληνα πολίτη, να συναινέσουμε, και μας ονειδίζει η Νέα Δημοκρατία  ότι δεν συμφωνούμε. Όχι απλώς δεν συμφωνούμε. Θεωρούμε ότι κανένας πολίτης δεν συμφωνεί. Ούτε καν οι πολίτες της Νέας Δημοκρατίας σ’ αυτό που είναι αυτός ο ευτελισμός, στον πάγκο του χασάπη, στον οντά του βεζίρη. Να δίνει κανείς εξετάσεις κομματικοφροσύνης εκεί που πρέπει να δίνει εξετάσεις αριστίας, αξιοπρέπειας και ανεξαρτησίας. Να μην επιτίθεστε, κύριε Υπουργέ, όταν διαλύετε την κοινή συνείδηση το ήθος αυτής της δημόσιας ζωής. 
    Και δεύτερον είναι δυνατόν να μιλάμε με όρους διαρκούς συμψηφισμού; Είναι δυνατόν ο ελληνικός λαός να έρχεται από τη Νέα Δημοκρατία, μπροστά στο δίλημμα που σήμερα άσκησε ο κ. Δούκας, ο κ. Τασούλας και η πλειοψηφία των Βουλευτών της Νέας Δημοκρατίας; Ότι, δηλαδή, «τι έκανε το ΠΑ.ΣΟ.Κ.;». Ας δεχθούμε λοιπόν ότι έκανε το ΠΑ.ΣΟ.Κ. Εσείς αυτήν την αφετηρία θέλετε για την εθνική ζωή; 
    Και δεύτερον, σας αποδείξαμε, σε πάρα πολλές περιπτώσεις, ότι όχι απλώς δεν τα έκανε το ΠΑ.ΣΟ.Κ. αλλά δεν θα έπρεπε να τα επιλέξει καμιά ελληνική κυβέρνηση όσα σήμερα κάνετε. 
    Θέλω να πω κάτι απλό. Και θα έπρεπε να τελειώσετε εσείς. Γιατί το χειρότερο για μια κυβέρνηση δεν είναι να επιμένει στο λάθος. Είναι να οδηγεί το λάθος της στη γελοιοποίηση. 
      Εμείς υποστηρίζουμε ότι η τελευταία λύση που βρήκατε από το ΠΑ.ΣΟ.Κ. για την Ολυμπιακή ήταν μία λύση  που μπορούσε να αποδειχθεί λειτουργική. Και έκρινε ο κ. Λιάπης  ότι δεν ήθελε να την υπηρετήσει. Το ΠΑ.ΣΟ.Κ. λοιπόν έβαλε στο στόμα του κ. Καραμανλή στην Έκθεση Θεσσαλονίκης το 2005 τη διατύπωση ότι «το θέμα λήγει σε λίγες εβδομάδες»; Πείτε μου, δηλαδή. Το ΠΑ.ΣΟ.Κ. όπλισε τον Πρωθυπουργό σας μ’ αυτήν την ανακοίνωση; Πώς έρχεστε, λοιπόν, να γελοιοποιήσετε τη δημόσια ζωή και να γελοιοποιήσετε τον ίδιο τον Πρωθυπουργό σας; 
      Και θα ήθελα να τονίσω ότι, όταν αυτήν τη στιγμή στο σύνολο των συμπεριφορών, στο σύνολο των επιλογών της Νέας Δημοκρατίας κρίνεστε εσείς σε σχέση με όσα εσείς διατυπώσατε, σε σχέση με όσα εσείς διαπαιδαγωγήσατε τον κόσμο ο οποίος εκλήθη να σας δώσει την ψήφο του το 2004, δεν μπορείτε να απευθύνεστε στο ΠΑ.ΣΟ.Κ.. Δεν μπορείτε σήμερα να αποκαλείτε «ανέντιμους» τους εκπαιδευτικούς, δεν μπορείτε να τους αντιμετωπίζετε με σιδηρογροθιές. Όταν εμείς υιοθετήσαμε το δίκαιο αίτημα των 176 ευρώ και είπαμε ανοικτά ότι δίνουμε την πρώτη δόση των 73 ευρώ, εσείς δεσμευτήκατε ως κόμμα με τον αρχηγό τότε της αντιπολίτευσης και νυν Πρωθυπουργό να δοθεί τώρα το 5% του Α.Ε.Π.  στην Ελλάδα της Παιδείας και του Πολιτισμού και όχι στα τέσσερα χρόνια που λέει ο Κώστας Σημίτης πρώτα και μετά ο Γιώργος Παπανδρέου. Επί λέξει έλεγε ο κ. Καραμανλής: «Η Ελλάδα της Παιδείας και του Πολιτισμού δεν μπορεί να περιμένει τους ρυθμούς του ΠΑ.ΣΟ.Κ.». Και δεσμευτήκατε ότι θα το δώσετε αμέσως το 5%, κατ’ αντίθεση μ’ εμάς που λέγαμε ότι θα χρειαστεί μια τετραετία. 
      Τι είναι ο προϋπολογισμός που φέρνετε τώρα κύριε Μπέζα; Βρήκατε την Παιδεία 3,61% ως ποσοστό του Α.Ε.Π. και είναι 3,09% με τον φετινό προϋπολογισμό που καταθέτετε. Εσείς, όχι απλώς δεν υλοποιείτε τις υποσχέσεις σας, αλλά τις διαψεύδετε σε όλα τα επίπεδα και είστε και επικριτικοί όχι κατά του ΠΑ.ΣΟ.Κ. αλλά κατά των κοινωνικών ομάδων έναντι των οποίων δεσμευτήκατε στην άμεση επίλυση των θεμάτων, τα οποία, υποτίθεται ότι δεν έλυσε το ΠΑ.ΣΟ.Κ.. 
      Τέλος, κύριε Πρόεδρε, θέσαμε συγκεκριμένες παρατηρήσεις, συγκεκριμένες αρχές και συγκεκριμένα θέματα. Όχι απλώς δεν ανταποκριθήκατε, αλλά θεωρήσατε και σκόπιμο να επιτεθείτε στο ΠΑ.ΣΟ.Κ. αντί να κοιταχθείτε στον καθρέφτη για τις δικές σας επιλογές. Αυτός ο καθρέφτης δεν δείχνει μόνο την αποτρόπαια πολιτική σας, αλλά δείχνει και τους λόγους της αποδοκιμασίας σας όσο και τους λόγους που το ΠΑ.ΣΟ.Κ. δεν πρόκειται να ψηφίσει αυτό το νομοσχέδιο και αυτήν την πολιτική στο σύνολό της. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Αθανάσιος Παπαγεωργίου. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κυρίες και κύριοι συνάδελφοι, πώς να πιστέψει κάποιος ότι το εγχείρημα της αναπροσαρμογής του Α.Ε.Π. δεν γίνεται με μόνο σκοπό να αρθεί η επιτήρηση στην οικονομία μας από την Ευρωπαϊκή Ένωση, ότι δεν είναι μια σκόπιμη πράξη; Διότι αν δεν ήταν έτσι τα πράγματα, θα έπρεπε, όταν η Κυβέρνηση  έκανε εκείνη την ψεύτικη, την εικονική απογραφή, να ήταν εν γνώσει της ότι οι συζητήσεις αυτές, όπως κατέθεσε σήμερα ο κ. Δούκας, γίνονταν χρόνια και χρόνια και πάρα πολλές φορές ήταν ατελέσφορες και ότι υπήρχε και υπάρχει πλούτος ο οποίος δεν αποτυπώνεται με τον ένα ή τον άλλο τρόπο. Κατέφυγε όμως τότε η Κυβέρνηση στην προσφιλή της μέθοδο της διαπόμπευσης της παράταξης του ΠΑ.ΣΟ.Κ., της σπίλωσης και της ακύρωσης του έργου του. Θεωρούσε ότι έτσι θα πλήξει το ΠΑ.ΣΟ.Κ.. Όμως, στο τέλος έπληξε την οικονομία και μπλέχθηκε και η ίδια σε μία διελκυστίνδα και δεν μπορεί να βγει τώρα. 
      Πώς να πιστέψει κάποιος την Κυβέρνησή σας, όταν τη στιγμή που έκλεινε η Βουλή τον Ιούλιο ή μάλλον ήμασταν προ των διακοπών των είκοσι ημερών, εδώ σ’ αυτήν τη Βουλή ο κ. Αλογοσκούφης έλεγε ότι δεν θα υπάρχουν καινούργιοι φόροι και μετά από είκοσι ώρες είχαμε αυτήν τη φοροεπιδρομή, αυτήν τη φοροεπέλαση με τους νέους φόρους στα τσιγάρα και στην κινητή τηλεφωνία; Πώς να πιστέψει αυτήν την Κυβέρνηση ο πολίτης, όταν λέγατε …
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών):  Όχι, στα ποτά. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Όχι, στα ποτά. Στην κινητή τηλεφωνία. Λάθος δικό μου. Το παίρνω πίσω. Έρχονται τα ποτά. 
      Πώς, λοιπόν, να σας πιστέψει κάποιος όταν προεκλογικά και μετεκλογικά λέγατε ότι θα κάνετε λιγότερο κράτος, ότι θα μειώσετε τις υπηρεσίες και το κόστος λειτουργίας της κρατικής διοίκησης, ότι θα μειώσετε τις δαπάνες, ότι θα εξασφαλίσετε 10.000.000.000 ευρώ από τη συρρίκνωση του κράτους, της γραφειοκρατίας και της διαφθοράς; 
      Και έρχεστε με το σημερινό νομοσχέδιο –αλλά και με άλλα νομοσχέδια- και όχι μόνο δεν συρρικνώνετε το κράτος, αλλά αντίθετα δημιουργείτε καινούργιες επιτροπές, καινούργιες διευθύνσεις, καινούργιες διοικήσεις, για να επιβαρύνετε με νέες δαπάνες και κόστος την κρατική λειτουργία. Αυτή είναι η πραγματικότητα. 
      Και όλα αυτά  για να οδηγηθείτε πάλι σε αναποτελεσματική λειτουργία. 
      Εσείς ήσασταν που λέγατε ότι θα καταργήσετε το ΣΔΟΕ και θα φτιάξετε μια καινούργια υπηρεσία. Εσείς ήσασταν που λέγατε ότι θα εξυγιάνετε τη λειτουργία των οικονομικών υπηρεσιών του Υπουργείου Οικονομικών. Και τι έγινε; Τρίτος προϋπολογισμός. Και στους τρεις προϋπολογισμούς έχουμε κατάρρευση των εσόδων και αύξηση των δαπανών, ακύρωση των υποσχέσεων για εξεύρεση των 10.000.000.000, αύξηση των δαπανών, αλλά και καινούργιους φόρους.
      Αυτή είναι η ζοφερή πραγματικότητα, που δεν μπορεί κανένας να μην καταμετράει στο ενεργητικό σας.
      Έχετε γράψει ιστορία, κύριε Υπουργέ! Αυτή είναι η πραγματικότητα! Τώρα, σας γνωρίζουν οι πολίτες. Και δεν σας γνωρίζουν από τα λόγια και τα έργα σας. Σας γνωρίζουν από αυτό που νιώθουν στο πετσί τους. Νιώθουν μια βαθιά ταξική πολιτική, νιώθουν μια κλασική νεοφιλελεύθερη πολιτική, όπου ο πυρήνας της λέει απλά και καθαρά: Επιβάρυνση των χαμηλόμισθων και των συνταξιούχων, βίαιη μεταφορά πλούτου προς τις επιχειρήσεις, για να αποτελέσουν αυτά κίνητρο, είτε φορολογικά είτε επενδυτικά, ώστε να πάμε σε ανάπτυξη. Αυτό είναι το μοντέλο που πρεσβεύετε. 
      Ελάτε, όμως, που τώρα οι πολίτες το αντιλαμβάνονται στο πετσί τους, διότι δεν βλέπουν τίποτα να βελτιώνεται στην οικονομική τους πραγματικότητα και στην ίδια τους τη ζωή.
      Έρχομαι τώρα  σε αυτό που με έκανε να πάρω το λόγο σήμερα. 
      Δεν γνωρίζω αν το ξέρετε, αλλά διετέλεσα Πρόεδρος της καπνοβιομηχανίας «ΣΕΚΑΠ» την περίοδο από το 2000 έως το 2004. Ειλικρινά έχω εκπλαγεί με αυτό που κάνετε στην ελληνική βιομηχανία και στους Έλληνες πολίτες. Θέλω να σας πω ότι εκείνη την περίοδο, του 2000 και εντεύθεν, η καπνοβιομηχανία «ΣΕΚΑΠ», στην οποία ήμουν Πρόεδρος και είχε το 12% του μεριδίου αγοράς, μαζί με τον κ. Καρέλια και τον κ. Παπαστράτο, που πουλήθηκε μετά στη «PHILIP MORRIS» -είχαμε κοντά στο 40%- λανσάραμε τα περίφημα λαϊκά τσιγάρα -θα το πω το όνομα εδώ κι ας είναι λίγο διαφήμιση- τα «GR», με έμπνευση της δικής μας διοίκησης, με 1,5 ευρώ. Και πήρε τρομακτικά μερίδια αγοράς. Βλέπαμε αυτό που γινόταν στην Ευρώπη με τα «NO NAME» ή τα άλλα φθηνά τσιγάρα, όπου πάρα πολλοί πολίτες της Ευρώπης, ένεκα της οικονομικής κρίσης, ένεκα της δυσχέρειας, κατέφευγαν στα φτηνά τσιγάρα. Αυτή ήταν η αλήθεια κι εκεί πήγαμε. Γι’ αυτό οι εταιρείες αυτές, οι ελληνικές εταιρείες, κάνουν θραύση. 
      Τότε αντιμετωπίζαμε τις απειλές πολλών ξένων εταιρειών, που μας έλεγαν, «θα σας τσακίσουμε». Φυσικά, μας το έλεγαν επιχειρηματικά, μας το έλεγαν φορώντας τα λευκά κολάρα, μας το έλεγαν με ευγένεια. Δεν μας απειλούσαν με το πιστόλι στο σβέρκο. 
      Θέλω να σας πω ότι αυτά τα σήματα, μέχρι 2 ευρώ, είναι τα κατ’ εξοχήν σήματα, που παράγουν οι τέσσερις ελληνικές βιομηχανίες –δύο είναι οι ισχυρές αυτή τη στιγμή- σε ποσοστό 75% έως 100%. Να πω τα ονόματα; «ΚΑΡΕΛΙΑ», «ΣΕΚΑΠ». Και λίγο ο «ΓΕΩΡΓΙΑΔΗΣ» και ο «ΚΕΡΑΝΗΣ», ο οποίος βρίσκεται σε μία φθίνουσα πορεία.
      Τι διαπιστώσαμε; Δύο νομοθετικές πρωτοβουλίες πήρατε για τα τσιγάρα και τις πήρατε για τα φθηνά, τα λαϊκά τσιγάρα, τα τσιγάρα του λαού και τα τσιγάρα των ελληνικών βιομηχανιών. Δηλαδή, επιβάρυνση στους καταναλωτές και τους φτωχούς ανθρώπους και αφελληνισμός της ελληνικής βιομηχανίας. Διότι και τούτη η νομοθετική πρωτοβουλία  επιβαρύνει με 0,30 λεπτά τα τσιγάρα μέχρι 2 ευρώ. Τα τσιγάρα των ξένων βιομηχανιών είναι πάνω από 2 ευρώ. Και ξέρετε τι ανακαλύψατε; Τη θεωρία της πλέον ζητούμενης τιμής. Μα, η πλέον ζητούμενη τιμή σε όλη την Ευρώπη, είναι η ανώτερη τιμή των ακριβών τσιγάρων και όχι η μεσαία, που εμείς διαμορφώναμε.
      Το αποτέλεσμα είναι να οδηγούμε τους καταναλωτές των τσιγάρων σε μία τραγική, τρομακτική επιβάρυνση -υπολογίζεται περίπου στα 300.000.000 ευρώ- και φυσικά στο να εξουθενώνουμε τις ελληνικές βιομηχανίες.
      Κύριε Υπουργέ,  είναι αυτή πολιτική εθνική; Είναι αυτή πολιτική λαϊκή; Είναι αυτή πολιτική που μπορεί να μην την κατακεραυνώσουμε, να μη σας την καταμαρτυρήσουμε; Είναι απαράδεκτη πολιτική, εγκληματική πολιτική, κύριε Υπουργέ. 
      Θέλω να κλείσω μ’ ένα ζήτημα. Επειδή εγώ με την Αγροτική Τράπεζα ταλαιπωρήθηκα πάρα πολύ, θέλω να δείτε ένα πράγμα μόνο. Είναι δυνατόν δύο κρατικές τράπεζες, το Ταχυδρομικό Ταμιευτήριο και η Αγροτική Τράπεζα, τον ίδιο χρόνο να τοποθετούν τα κεφάλαιά τους στα λεγόμενα τυποποιημένα προϊόντα, στα λεγόμενα δομημένα προϊόντα, προϊόντα τα οποία διακινούνται ή διαχειρίζονται εκτός οργανωμένων αγορών; Οι αγορές οι οργανωμένες, τα χρηματιστήρια, τα ομόλογα, τα παράγωγα προϊόντα, είναι οργανωμένες αγορές σε όλο τον κόσμο. Τα λεγόμενα τυποποιημένα προϊόντα είναι στη λεγόμενη μαύρη αγορά. 
      ΑΓΓΕΛΟΣ ΤΖΕΚΗΣ: Πάνε για μεγάλα κέρδη.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Πώς δύο κρατικές τράπεζες, λοιπόν, όταν καμία ιδιωτική τράπεζα δεν τοποθετεί τα κεφάλαιά της εκεί –δεν αναφέρομαι σε σκάνδαλα, είμαι ο τελευταίος που θα το κάνει- χωρίς να έχουν Διεύθυνση risk management να της καθοδηγεί το κάνουν αυτό; Γιατί δεν πάει η Εθνική Τράπεζα, γιατί δεν πάει η EUROBANK, γιατί δεν πάνε οι άλλες τράπεζες να επενδύσουν έστω και ένα ευρώ σε αυτά ή εάν επενδύσουν, επενδύουν πολύ λίγα ποσά; Διότι έχουν διευθύνσεις που τους λένε «Μη εκεί. Έχει υψηλό κίνδυνο».
      Και έχουμε τις δύο τράπεζες, οι οποίες με τρόπο αυτοκαταστροφικό τα κεφάλαια των πολιτών, τα ίδια κεφάλαια κατά 2/3, τα τοποθετούν στη μαύρη αγορά. Χθες διάβασα στο «ΒΗΜΑ» για μία τράπεζα κατέρρευσε, επειδή επένδυσε σε αυτά τα τυποποιημένα προϊόντα. Και δεν μιλάτε γι’ αυτό το ζήτημα, να πάρετε τις ευθύνες σας και να πείτε «Ελάτε, κύριοι της Διοίκησης, εδώ. Τι κάνετε; Δικά σας λεφτά διαχειρίζεστε;»
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Θέλω να σας επισημάνω ότι αυτήν την ιστορία αν δεν τη δείτε έγκαιρα, θα την πληρώσουν και οι τράπεζες, θα την πληρώσει η Κυβέρνηση και φυσικά θα δούμε πράματα και θάματα το επόμενο διάστημα. Δεκαοκτώ αυξήσεις των αμερικανικών επιτοκίων είχαμε σε δύο χρόνια. Ξέρετε πού επενδύθηκαν αυτά τα κεφάλαια; Στα λεγόμενα short out, στα λεγόμενα αμερικάνικα επιτόκια, δηλαδή υπολόγιζαν ότι θα πέσουν τα αμερικάνικα επιτόκια και μετά από λίγο που τοποθέτησαν αυτά τα κεφάλαια, τα αμερικάνικα επιτόκια ανέβηκαν δύο φορές.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Γεωργακόπουλος έχει το λόγο.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε συνάδελφε, όχι μόνο δεν ελέγχθηκαν οι διοικητές αυτών των τραπεζών που είπατε, αλλά αν δεν κάνω λάθος, εχθές ο κ. Αλογοσκούφης συναντήθηκε με τον κ. Μηλιάκο και του έδωσε τα εύσημα γι’ αυτήν την τοποθέτηση. Επομένως η ευθύνη είναι πλέον και στην Κυβέρνηση. Ο μη γένοιτο, να μη συμβεί τίποτε εκεί που έχουν τοποθετήσει τα χρήματα αυτά και χάσει 700.000.000 ευρώ η Αγροτική Τράπεζα, γιατί προχθές ένα από αυτά τα funds κατέρρευσε. Πιστεύω να το διαβάσατε. Εάν δεν το διαβάσατε, σας το λέμε. 
      Κύριε Υπουργέ, εγώ δεν καταλαβαίνω αυτήν την επιθετικότητα την οποία έχει ο κ. Δούκας. Θα έπρεπε να υπάρχει περισσότερη σεμνότητα, όταν το Δεκέμβριο του 2004 ο κ. Αλογοσκούφης κατακεραύνωνε εδώ τον κ. Χριστοδουλάκη που του είπε: «Θα αναγκαστείτε να αυξήσετε το Φ.Π.Α.». Απάντησε ο κ. Αλογοσκούφης: «Εμείς δεν τα κάνουμε αυτά. Εσείς τα κάνατε αυτά και γι’ αυτό έχετε φτάσει την οικονομία εδώ που την έχετε φτάσει». Πριν αλέκτωρα φωνήσαι, τρις… στις 29 Μαρτίου, αυξήσατε το Φ.Π.Α. κατά 1%. 
      Κάνατε και κάτι άλλο. Στο Προϋπολογισμό του 2006 μάς είπατε ότι θα εκτελεστεί ακριβώς. Και πάλι πριν αλέκτωρα φωνήσαι, τρις…, τον Ιανουάριο του 2006, φέρατε νομοσχέδια για την αύξηση της φορολογίας. Αυξήσατε τις προκαταβολές, αυξήσατε τα καύσιμα, αυξάνετε τα τέλη στην κινητή τηλεφωνία, αυξάνετε τη φορολογία στις ασφάλειες, που είναι εκτός προϋπολογισμού και μας λέτε ότι το έλλειμμα είναι στο 2.6%. Ποιο έλλειμμα; Αυτό το οποίο είχατε εγγράψει στον προϋπολογισμό το 2005, όταν ψηφίσαμε, ή αυτό που διαμορφώνεται μετά τις νέες φορολογίες τις οποίες βάλατε; Γιατί θα πρέπει να υπολογίσουμε το έλλειμμα για να δούμε εάν πράγματι πετύχατε το στόχο σας, τον οποίο επαίρεστε ότι πετύχατε, χωρίς να υπολογίσουμε τις νέες φορολογίες. 
      Για να δούμε, λοιπόν, τον πετύχατε αυτόν το στόχο; Όχι μόνο δεν τον πετύχατε, αλλά ήσαστε μακράν εκτός κάθε επιτυχίας. 
     Για να μη μιλήσω γι’ αυτές τις δημοσιονομικές προσαρμογές, τις οποίες λέτε, που από 450.000.000 ευρώ την κάνατε 1.190.000.000 ευρώ. Άλλο κόλπο αυτό για να μειώσουμε το έλλειμμα. Κατά τα άλλα πετύχατε το στόχο σας. 
     Θερμά συγχαρητήρια. Και θερμά συγχαρητήρια και στους Βουλευτές της Νέας Δημοκρατίας που δεν κάνουν τον κόπο να τα διαβάσουν αυτά και να σας πουν, εσάς που τους εκθέτετε όταν ψηφίζουν εδώ –τους υποχρεώνετε να ψηφίσουν εδώ- ότι «κύριοι, μη μας εκθέτετε», γιατί τους εκθέτετε κάθε μέρα. 
     Εμείς είπαμε ότι η Ολυμπιακή ρυθμίζετε σε λίγες εβδομάδες; Εμείς είπαμε ότι η Ολυμπιακή θα είναι σε εκκαθάριση εν λειτουργία; Εμείς τα είπαμε; Εσείς τα λέγατε. Εσείς τα κάνατε. Πέρασαν δύο χρόνια από τότε που ο κύριος Πρωθυπουργός είχε εξαγγείλει το κλείσιμο της Ολυμπιακής στη Θεσσαλονίκη. Τίποτα δεν έγινε. Ανέλαβε ο κ. Δούκας να βρεις τους επενδυτές. Δεν παρουσιάστηκε κανένας επενδυτής και τώρα βεβαίως αναλαμβάνετε την ευθύνη, όπως λέτε, να συνεχίσει να προσφέρει τις υπηρεσίες της η Ολυμπιακή Αεροπορία στα μικρά νησάκια κ.ο.κ. για δύο ακόμη χρόνια.
     Εμείς τα λέγαμε αυτά; Και μετά μας μιλάτε για αξιοπιστία. Μας μιλάτε για αξιοπιστία; Εδώ πρόκειται περί πολιτικού θράσους όταν συμβαίνουν τόσα κάθε μέρα και μιλάτε περί πολιτικής αξιοπιστίας.
     Κι αν σας λέμε κάτι, η μόνιμη επωδός είναι «μα, τα κάνατε κι εσείς». Μα εσείς λέγατε ότι δεν θα τα κάνετε και γι’ αυτό σας ψήφισε ο ελληνικός λαός. Δεν λέγατε ότι θα κάνατε αυτά τα οποία υποτίθεται κακά έκανε το ΠΑ.ΣΟ.Κ. και σας ψήφισε ο ελληνικός λαός για να μην τα κάνετε. Και τι κάνετε; Χειρότερα. Πολύ χειρότερα απ’ όλα αυτά. Και απαιτείτε μετά να έχετε την εμπιστοσύνη του ελληνικού λαού.
     Γιατί αυξάνετε τη φορολογία στις ασφάλειες κατά 20%; Θα μας πείτε; Ποιος είναι ο λόγος που αυξάνεται κατά 20% η φορολογία επί των ασφαλίστρων του κλάδου πυρός και κατά 4% επί των ασφαλίστρων του κλάδου ζωής και κατά 10% επί των ασφαλίστρων λοιπών κλάδων; Γιατί;
     Τι κόλπο είναι αυτό πάλι με την κινητή τηλεφωνία; Τι συνέβη από προχθές μέχρι σήμερα και ήρθε ο Υπουργός και βάζει ένα πάγιο τέλος στην κινητή τηλεφωνία 10 ευρώ για όλους; Ενώ αυτοί που είχαν λογαριασμούς κάτω από 60 ευρώ πλήρωναν λιγότερο, αυτοί που είχαν λογαριασμούς 60 ευρώ πλήρωναν 8 ευρώ και αυτοί που είχαν λογαριασμούς πάνω από 60 ευρώ πλήρωναν 10 ευρώ, 15 ευρώ κ.ο.κ. Δηλαδή ποιοι ωφελούνται; Αυτοί που θα έχουν τους υψηλούς λογαριασμούς δηλαδή 250 ευρώ και πάνω. Αυτοί που έχουν τους χαμηλούς λογαριασμούς -γιατί δεν πληρώνει κανείς κάτω από 70 ευρώ κινητή τηλεφωνία, η συντριπτική πλειοψηφία πληρώνει 70 ευρώ- θα πληρώνουν 10 ευρώ. Δηλαδή πάλι απαλλάσσουμε αυτούς που τα έχουν, για να τα πληρώσουν αυτοί οι οποίοι δεν έχουν.
     Όταν σας το λέμε αυτό εξανίσταστε και μας λέτε «μα, τι είναι αυτά τα οποία λέτε». Και ακούσαμε τον κ. Αλογοσκούφη να λέει «για να μη θιγεί η επιχειρηματικότητα». Μας εξηγείτε παρακαλώ αυτήν τη διαδικασία; Πως θίγεται η επιχειρηματικότητα όταν πληρώνουν οι πολλοί και απαλλάσσονται οι ολίγοι;
     Ξέρετε, κύριε Υπουργέ –και δεν ξέρω αν ήταν δική σας πρωτοβουλία- από πότε οι καπνοβιομηχανίες του εξωτερικού ζητούσαν να γίνει η εξίσωση των φόρων; Από το 1993. Το θυμάμαι πολύ καλά γιατί ήμουν στο Υπουργείο τότε. Θυμάμαι πόσες φορές μου είχαν χτυπήσει την πόρτα και πόσες φορές τους είχαμε πετάξει έξω. Κι αυτό για να μη θιγεί η ελληνική καπνοβιομηχανία. 
     Και ομολόγησε προχθές ο κ. Φλέγκας, ότι η όλη διαδικασία έγινε κεκλεισμένων των θυρών. Δεν ήξερε τίποτα η ελληνική καπνοβιομηχανία. Έγινε μυστική συμφωνία μεταξύ της Κυβέρνησης και των ξένων καπνοβιομηχανιών. Επεβλήθη η αύξηση αυτή του φόρου στα ελληνικά τσιγάρα. Και για να μην έχετε το βάρος, είπε η «PHILIP MORRIS» ότι «ξέρετε, θα τραβήξουμε και εμείς τις τιμές λίγο προς τα πάνω ώστε να διατηρηθεί το άνοιγμα της ψαλίδας». Με το αζημίωτο βέβαια, γιατί τραβώντας την τιμή προς τα πάνω χωρίς κανένα φόρο η «PHILIP MORRIS» έβαλε περίπου 20.000.000 ευρώ στην τσέπη από τα επιπλέον κέρδη της χωρίς να κάνει απολύτως τίποτα. Γι’ αυτό το ζητούσε τόσα χρόνια.
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Δεν την τράβηξε.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ακόμη χειρότερα τότε. 
     Κατ’ εμέ που δεν είμαι καπνιστής, που ουδέποτε υπήρξα καπνιστής, μακάρι να μην υπήρχαν τα τσιγάρα, μακάρι να μην υπήρχε αυτή η κακή συνήθεια.
      Δεν μπορεί συνεχώς να επιβαρύνουμε αυτούς που δεν έχουν, συνέχεια να βάζουμε φόρους στους μικρούς. Επιτέλους, δείτε και τον προϋπολογισμό που καταθέσατε. Στα ατομικά εισοδήματα 6,5% αύξηση, στα εταιρικά εισοδήματα 2,5% αύξηση της φορολογίας. Πού το πάτε πλέον; Πού θα βγει αυτή η κατάσταση; Δεν το καταλαβαίνετε ότι στενάζει κυριολεκτικά το μέσο ελληνικό νοικοκυριό με αυτήν την επιδρομή, την οποία έχετε κάνει στα χαμηλά εισοδήματα; Και βεβαίως οι αυξήσεις στο 3% σε όλα, δηλαδή ούτε καν τον πληθωρισμό να μην καλύπτουν. Κατά τα άλλα, είναι όλα πλουσιοπάροχα, είναι ωραία και καλά. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Τελειώνω, κύριε Πρόεδρε. Δεν καταχρώμαι του χρόνου ποτέ, όπως γνωρίζετε. 
      Κύριε Υπουργέ, λυπάμαι πάρα πολύ, αλλά με τη πορεία την οποία ακολουθείτε έχετε οδηγήσει την οικονομία εδώ που την έχετε οδηγήσει και λέτε άλλα αντί άλλων αλλά και τον ελληνικό λαό τον έχετε οδηγήσει στην απόγνωση. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υφυπουργέ έχετε το λόγο. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε Γεωργακόπουλε, είπατε ότι δεν έχετε καπνίσει ποτέ. Φαίνεται, επομένως, ότι γι’ αυτό το λόγο δεν μελετήσατε επαρκώς τη φορολογία των τσιγάρων. Και εγώ δεν έχω καπνίσει ποτέ, αλλά αναγκάστηκα λόγω της θέσης μου να μελετήσω τη φορολογία των τσιγάρων και θα σας αποδείξω στη συνέχεια ότι αυτά τα οποία λέτε είναι αβάσιμα. 
      Πρώτα απ’ όλα, κύριοι συνάδελφοι, θα ήθελα να πω ότι το νομοσχέδιο αυτό είναι ένα πολύ σημαντικό νομοσχέδιο, γιατί με τη σύσταση της Γενικής Διεύθυνσης Δημοσιονομικών Ελέγχων, στην ουσία εκπληρώνουμε μία βασική προγραμματική μας θέση, διασφαλίζοντας ακόμα περισσότερο τη χρηστή δημοσιονομική διαχείριση. Ετέθησαν όμως κατά τη συζήτηση του νομοσχεδίου όλες αυτές τις μέρες -και λέγοντας «όλες αυτές τις μέρες» εννοώ και τη συζήτηση που έγινε στην Επιτροπή- και άλλα θέματα, εκτός νομοσχεδίου, γενικότερα για την οικονομία και θα ήθελα πολύ επιγραμματικά να απαντήσω σε ορισμένα από αυτά. 
      Επανέρχεστε συνέχεια στο θέμα της δημοσιονομικής απογραφής. Θα επαναλάβω, λοιπόν, και εγώ ότι η πραγματικότητα σε σχέση με την καταγραφή των αμυντικών δαπανών είναι ότι το ΠΑ.ΣΟ.Κ. δεν είχε χρησιμοποιήσει με συνέπεια ούτε τη μέθοδο των πληρωμών ούτε τη μέθοδο της παράδοσης. Είναι προφανές ότι, όποια μέθοδο και αν ακολουθήσει ένα κράτος, θα πρέπει αυτήν τη μέθοδο να την ακολουθήσει με συνέπεια. Αυτό, λοιπόν, δεν γινόταν από τις κυβερνήσεις του ΠΑ.ΣΟ.Κ.. 
      Εγώ, λοιπόν, θέλω να σας πω το εξής σε σχέση με την απογραφή. Οφείλετε, κύριοι συνάδελφοι της Αξιωματικής Αντιπολίτευσης, επειδή επανέρχεστε συνέχεια σ' αυτό το θέμα να ξεκαθαρίσετε κάτι, να δώσετε μία συγκεκριμένη απάντηση. Διαφωνείτε με τους αριθμούς, με τα στοιχεία δηλαδή της δημοσιονομικής απογραφής που έχουν δημοσιοποιηθεί, ή συμφωνείτε με τους αριθμούς, αλλά διαφωνείτε με το γεγονός ότι δημοσιοποιήθηκαν αυτά τα στοιχεία; Διότι, αν διαφωνείτε με τους αριθμούς, με τα μεγέθη τα οποία προέκυψαν από τη δημοσιονομική απογραφή, τότε δεν έχετε να κάνετε μ’ εμάς, αυτήν τη διαφωνία σας να πάτε να τη λύσετε με τη EUROSTAT και με τις υπηρεσίες της Ευρωπαϊκής Ένωσης, διότι τα στοιχεία της απογραφής εγκρίθηκαν από τις υπηρεσίες της Ευρωπαϊκής Επιτροπής. Εάν τώρα δεν διαφωνείτε με τους αριθμούς, αλλά διαφωνείτε για το γεγονός ότι δημοσιοποιήθηκαν τα στοιχεία, εκείνο που θα σας πω –το ξέρετε αυτό πολύ καλά- είναι ότι δεν ήταν δυνατό να μην δημοσιοποιηθούν τα στοιχεία, διότι οι ευρωπαϊκές υπηρεσίες από πολύ νωρίς, από το 2001, είχαν αρχίσει να αμφισβητούν τα στοιχεία τα οποία στέλνατε και ζητούσαν συγκεκριμένες διευκρινίσεις. Η απογραφή επομένως ήταν αναγκαία και όχι μόνο δεν δημιούργησε πρόβλημα στην οικονομία, αλλά το αντίθετο θα έλεγα, αποκατέστησε το κύρος της χώρας και απετέλεσε ταυτόχρονα μία χρυσή ευκαιρία για την οικονομία, διότι με βάση τα στοιχεία της δημοσιονομικής απογραφής προχωρήσαμε στο μεταρρυθμιστικό μας πρόγραμμα. 
      Έρχομαι τώρα στο θέμα της αναθεώρησης του Α.Ε.Π.. Επαναλαμβάνω ότι η αναθεώρηση του Α.Ε.Π. ήταν ένας μονόδρομος και έπρεπε να γίνει για πολύ συγκεκριμένους λόγους. Εντελώς επιγραμματικά, πρώτον, διότι έχουμε πλέον στατιστικές έρευνες για δραστηριότητες οι οποίες δεν υπήρχαν στο παρελθόν και έπρεπε να ενσωματωθούν, δεύτερον, γιατί υπήρχε ανάγκη να ληφθούν υπ' όψη τα αποτελέσματα της απογραφής του 2001, ο προηγούμενος υπολογισμός του Α.Ε.Π. ήταν με βάση την απογραφή του 1981 και, τρίτον, γιατί υπάρχουν μια σειρά στοιχείων από διοικητικές πηγές που έπρεπε να αξιοποιηθούν, όπως είναι τα στοιχεία των δηλώσεων Φόρου Προστιθέμενης Αξίας και τα στοιχεία της Γενικής Γραμματείας Πληροφοριακών Συστημάτων. Όλα αυτά έπρεπε να ενταχθούν και να συνυπολογιστούν. Αυτή είναι η πραγματικότητα σε σχέση με την αναθεώρηση του Α.Ε.Π.. Ήταν υποχρεωτική σύμφωνα με τους κανόνες της Eurostat, δεν ήταν επιλογή, δεν είχαμε τη δυνατότητα να πούμε ότι εμείς δεν κάνουμε αυτήν την αναθεώρηση.
      Δυο λόγια τώρα για την κριτική την οποία κάνετε σε σχέση με τη φορολογική μας πολιτική. Θα μου επιτρέψετε να σας πω ότι πριν κάνετε κριτική σε μας, κριτική που δικαιούστε και οφείλετε να κάνετε ως Αξιωματική Αντιπολίτευση, θα πρέπει πριν, να κάνετε και τη δική σας αυτοκριτική. Αυτό το λέω διότι πρόσφατα –σχετικά πρόσφατα, μόλις τον Μάιο του τρέχοντος έτους 2006- η Eurostat έδωσε στοιχεία για τη φορολογία στα χρόνια της δικής σας διακυβέρνησης, διακυβέρνησης του ΠΑ.ΣΟ.Κ. Και τα στοιχεία αυτά –σας αναφέρω ενδεικτικά ορισμένα από αυτά τα στοιχεία- είναι πράγματι αποκαλυπτικά. 
      Σύμφωνα, λοιπόν, μ’ αυτά τα στοιχεία, η συνολική φορολογική επιβάρυνση για τη μισθωτή εργασία στην Ελλάδα αυξήθηκε από το 34,1% του Α.Ε.Π. το 1995 στο 41,2% του Α.Ε.Π. το 2003, ενώ την ίδια χρονική περίοδο στην Ευρώπη των είκοσι πέντε η συνολική επιβάρυνση παρέμενε σταθερή στο 35,7%. Δηλαδή, στην Ελλάδα η συνολική φορολογική επιβάρυνση σε βάρος των μισθωτών αυξήθηκε κατά επτά ποσοστιαίες μονάδες ως προς το Α.Ε.Π. στη διάρκεια αυτής της περιόδου, ενώ η συνολική επιβάρυνση των μισθωτών στην Ελλάδα σε απόλυτα μεγέθη είναι από τις μεγαλύτερες στην Ευρωπαϊκή Ένωση των δεκαπέντε. 
      Επομένως στα χρόνια της δικής σας διακυβέρνησης ασκήθηκε μια σκληρή φορολογική πολιτική, η οποία ήταν κυρίως σε βάρος των μισθωτών και των συνταξιούχων, με το πρόσχημα βέβαια της εισόδου της χώρας στην Οικονομική και Νομισματική Ένωση. Μεταφέρατε βάρη στους πολλούς, αφαιρέσατε βάρη από τους λίγους και αυτά είναι στοιχεία τα οποία επιβεβαιώνονται –επαναλαμβάνω- από τα πρόσφατα δεδομένα τα οποία ήρθαν στη δημοσιότητα από τη Eurostat. 
      Εντελώς αντίθετα –και αυτό το αποσιωπείτε- εμείς είμαστε η μοναδική Κυβέρνηση η οποία μειώνει την άμεση φορολογία. Με την πρώτη φάση της φορολογικής μεταρρύθμισης μειώσαμε τη φορολογία στις επιχειρήσεις και με τη δεύτερη φάση της φορολογικής μεταρρύθμισης, η οποία θα νομοθετηθεί μέσα στο 2006 και θα ξεκινήσει να εφαρμόζεται από το 2007, θα μειώσουμε τους φορολογικούς συντελεστές στην άμεση φορολογία και στα φυσικά πρόσωπα.
      Έρχομαι τώρα σε συγκεκριμένες διατάξεις και αναφέρομαι στο Κεφάλαιο Γ΄ του νομοσχεδίου. Πρώτα απ’ όλα, οι διατάξεις των άρθρων 27 και 29 –να επισημάνω από την αρχή ότι δεν πρόκειται για την επιβολή νέας φορολογίας, δεν υπάρχει αύξηση της φορολογίας, αλλά πρόκειται για παρεξήγηση την οποία έχετε κάνει- είναι μια δέσμη διατάξεων πάρα πολύ χρήσιμη και έχει σαν σκοπό να μας βοηθήσει να έχουμε ενιαία αντιμετώπιση στα θέματα της φορολογίας της οδικής ασφάλειας. Αυτό το λέω γιατί μέχρι σήμερα οι υπηρεσίες οδικής ασφάλειας υπάγονταν σε διαφορετικό φορολογικό καθεστώς και αυτό εξαρτάτο κάθε φορά από το ποιος είναι ο παροχέας της υπηρεσίας. Δηλαδή, αν η υπηρεσία της οδικής ασφάλειας παρεχόταν από ασφαλιστική επιχείρηση, τότε είχαμε την επιβολή φόρου κύκλου εργασιών και τέλους χαρτοσήμου. Αν η υπηρεσία της οδικής ασφάλειας παρεχόταν από άλλες επιχειρήσεις οι οποίες δεν ήταν ασφαλιστικές, τότε είχαμε καθεστώς Φ.Π.Α., επιβολή Φόρου Προστιθέμενης Αξίας.
      Το Δικαστήριο των Ευρωπαϊκών Κοινοτήτων και η Ευρωπαϊκή Επιτροπή έχουν χαρακτηρίσει την παροχή οδικής βοήθειας ως ασφαλιστική υπηρεσία, ανεξάρτητα του ποιος είναι αυτός ο οποίος παρέχει τη συγκεκριμένη υπηρεσία. Επομένως από τη στιγμή που πρόκειται για μια ασφαλιστική υπηρεσία, η οδική βοήθεια δεν πρέπει να βρίσκεται σε καθεστώς Φ.Π.Α., σύμφωνα με την 6η κοινοτική οδηγία για το Φ.Π.Α. που είναι μια οδηγία η οποία καθορίζει σε κοινοτικό επίπεδο το καθεστώς του Φ.Π.Α..
      Η Ευρωπαϊκή Επιτροπή είχε κινήσει διαδικασία παράβασης κατά της χώρας μας ήδη από το 2002, ενώ στη συνέχεια πρότεινε την παραπομπή μας στο Δικαστήριο των Ευρωπαϊκών Κοινοτήτων. Ακριβώς γι’ αυτό το λόγο, επειδή προτάθηκε η παραπομπή της χώρας μας στο Δικαστήριο των Ευρωπαϊκών Κοινοτήτων, ήρθαμε με το άρθρο 27 και απαλλάσσουμε τις υπηρεσίες οδικής βοήθειας από το καθεστώς Φ.Π.Α., διότι είναι ασφαλιστικές υπηρεσίες.
      Λόγω τώρα της κατάργησης του Φ.Π.Α. στις υπηρεσίες οδικής βοήθειας που παρέχονται από μη ασφαλιστικές επιχειρήσεις, θα έπρεπε να προχωρήσουμε και σε τροποποίηση της νομοθεσίας για να υπαχθούν οι συμβάσεις οδικής βοήθειας, οι οποίες γίνονται απ’ αυτές τις επιχειρήσεις που δεν είναι ασφαλιστικές, σε φόρο κύκλου εργασιών και σε τέλος χαρτοσήμου και αυτό, για να υπάρχει, όπως είπα και στην αρχή της αναφοράς μου στα συγκεκριμένα άρθρα, ενιαία αντιμετώπιση για τις υπηρεσίες οδικής ασφάλειας, ανεξαρτήτως τού ποιος είναι ο φορέας, οποίος παρέχει αυτές τις υπηρεσίες.
      Ερχόμαστε τώρα με το άρθρο 29 και μετονομάζουμε το φόρο κύκλου εργασιών σε φόρο ασφαλίστρου. Ο φόρος κύκλου εργασιών είχε επιβληθεί από το 1951 στη χώρα μας και μετά την επιβολή του Φ.Π.Α., το 1987, διατηρήθηκε μόνο για τις ασφαλιστικές συμβάσεις.
      Ο φόρος κύκλου εργασιών όμως, όπως διατηρήθηκε μετά την εισαγωγή του Φ.Π.Α., δεν παρουσιάζει τα χαρακτηριστικά φόρου κύκλου εργασιών. Δεν είναι γενικής φύσης η επιβάρυνση ,δεν είναι ανάλογος της αξίας των παροχών, καταβάλλεται σ’ ένα μόνο στάδιο, δεν χαρακτηρίζεται από μηχανισμό εκπτώσεων όπως ο Φ.Π.Α. Από τη στιγμή λοιπόν, που ο φόρος κύκλου εργασιών δεν φέρει τα ουσιώδη χαρακτηριστικά του Φ.Π.Α., μετονομάζεται σε φόρο ασφαλίστρων και συγκεντρώνονται σ’ ένα ενιαίο κείμενο όλες οι σχετικές διατάξεις. Επομένως δεν υπάρχει καμία αύξηση της φορολογίας σε σχέση με τις ασφαλιστικές υπηρεσίες. Υπάρχει μια μετονομασία, για να είμαστε συμβατοί με την Κοινοτική νομοθεσία, του φόρου κύκλου εργασιών, σε φόρο ασφαλίστρων και οι συντελεστές του φόρου είναι ακριβώς οι ίδιοι με τους ισχύοντες συντελεστές. Αυτή είναι η πραγματικότητα. Και αν διαβάσετε προσεκτικά τις διατάξεις, θα δείτε ότι αυτό προκύπτει από τις διατάξεις. 
      Ερχόμαστε επίσης με το άρθρο 28 με το οποίο υπάγονται σε τέλη χαρτοσήμου και οι αποδείξεις πληρωμής ασφαλίστρων για την παροχή οδικής βοήθειας και με τη διάταξη αυτή επιβάλουμε στις επιχειρήσεις εκείνες οι  οποίες παρέχουν οδική βοήθεια, αλλά δεν είναι ασφαλιστικές επιχειρήσεις, εκτός από το φόρο κύκλου εργασιών που τον μετονομάσαμε σε φόρο ασφαλίστρων και το τέλος χαρτοσήμου. Τα πράγματα είναι πάρα πολύ απλά. Και μάλιστα όχι μόνο δεν έχουμε αύξηση των εσόδων, αλλά έχουμε και μείωση των εσόδων με αυτήν τη διάταξη την οποία εισαγάγουμε. Και θα σας πω γιατί έχουμε μείωση των εσόδων. Διότι στις περιπτώσεις παροχής οδικής βοήθειας από εταιρείες οι οποίες δεν είναι ασφαλιστικές –από εταιρείες οι οποίες ήταν ασφαλιστικές έχουμε ακριβώς το ίδιο καθεστώς, μόνο έχουμε μετονομασία του φόρου κύκλου εργασιών σε φόρο ασφαλίστρων- καταργείται ο Φ.Π.Α. που είναι 19% και επιβάλλεται φόρος κύκλου εργασιών μετονομαζόμενος σε φόρο ασφαλίστρων και τέλος χαρτοσήμου που είναι 10% και 2% σύνολο 12%. Επομένως στην ουσία έχουμε μικρότερη φορολογική επιβάρυνση σε αυτές τις περιπτώσεις και απώλεια εσόδων αντί να έχουμε αυτό που λέτε εσείς αύξηση εσόδων με την επιβολή νέας φορολογίας. Δεν υπάρχει επιβολή νέας φορολογίας. 
      ΑΓΓΕΛΟΣ ΤΖΕΚΗΣ: Άλλα λένε τα χαρτιά!
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών):   Δεν λένε άλλα τα χαρτιά. Αυτή είναι η πραγματικότητα. Μελετήστε τις διατάξεις. Εξηγώ τις διατάξεις και γι’ αυτό πήρα το λόγο για να εξηγήσω ακριβώς τι συμβαίνει. Επαναλαμβάνω, δεν υπάρχει καμιά μεταβολή, καμία αύξηση στους συντελεστές του  φόρου κύκλου εργασιών. Απλά  υπάρχει μια μετονομασία του φόρου κύκλου εργασιών σε φόρο ασφαλίστρων, για να είμαστε συμβατοί με την Κοινοτική νομοθεσία. 
      Έρχομαι τώρα στο θέμα των αυξήσεων στον ειδικό φόρο κατανάλωσης των τσιγάρων. Νομίζω ότι όλα αυτά τα οποία ειπώθηκαν, και στην επιτροπή –δεν ήμουν παρών, αλλά διάβασα τα πρακτικά- και σήμερα, είναι ισχυρισμοί ανυπόστατοι. Νομίζω ότι λέγονται πράγματα μόνο και μόνο γιατί αυτό βολεύει την πολιτική αντιπαράθεση, ενώ η πραγματικότητα είναι εντελώς διαφορετική και θα προσπαθήσω όσο πιο σύντομα γίνεται να παρουσιάσω ποια είναι η πραγματικότητα σε σχέση με τη φορολογία του καπνού και ποιες είναι οι προθέσεις της Κυβέρνησης με τη διάταξη την οποία έχει εισάγει στο συγκεκριμένο νομοσχέδιο. 
      Ο φόρος στο καπνό κατανέμεται σε επιμέρους φόρους που είναι ο Φ.Π.Α. και ο ειδικός φόρος κατανάλωσης. Ο ειδικός φόρος κατανάλωσης αναλύεται σε ένα πάγιο φόρο ο οποίος είναι σε ευρώ και είναι ο ίδιος για όλες τις κατηγορίες των τσιγάρων και σ’ ένα αναλογικό φόρο ο οποίος επιβάλλεται επί της τιμής λιανικής πώλησης, γι’ αυτό ακριβώς λέγεται και αναλογικός φόρος.  Εκτός από αυτό το φόρο για τα τσιγάρα τα οποία πωλούνται σε τιμή μικρότερη από την πλέον ζητούμενη κατηγορία τιμών, μπορεί να επιβληθεί και ένα ελάχιστο ποσό ειδικού φόρου κατανάλωσης το οποίο μέχρι σήμερα ήταν 65% και εμείς τώρα το ανεβάζουμε με τη συγκεκριμένη διάταξη στο 75%. 
      Γιατί συνέβη αυτό; Σύμφωνα με την πάγια Κοινοτική νομολογία οι τιμές λιανικής πώλησης των καπνών που καταναλώνονται στο εσωτερικό κάθε χώρας, καθορίζονται ελεύθερα από τους καπνοβιομήχανους οι οποίοι  είναι υποχρεωμένοι να γράφουν την τιμή λιανικής πώλησης στις μονάδες συσκευασίας τις οποίες διαθέτουν στην κατανάλωση. Με βάση, λοιπόν, αυτές τις διατάξεις, οι καπνοβιομήχανοι σε όλες τις χώρες της Ευρωπαϊκής Ένωσης όχι μόνο σε μας –το είπε πριν ο κ. Παπαγεωργίου- έθεσαν σε κυκλοφορία διάφορα νέα σήματα τσιγάρων σε πολύ χαμηλές τιμές, τα οποία σε σύντομο χρονικό διάστημα κατέκτησαν μεγάλο μερίδιο της αγοράς. Όλες οι καπνοβιομηχανίες ήλθαν και έφτιαξαν τσιγάρα χαμηλής τιμής. Ήλθαν, λοιπόν, αυτές οι καπνοβιομηχανίες και πλημμύρισαν την αγορά με τσιγάρα χαμηλής τιμής. 
      ΧΡΙΣΤΟΣ ΒΕΡΕΛΗΣ: Όταν το λέτε αυτό, πρέπει να το αιτιολογήσετε. 
      ΠΡΟΕΔΡΕΥΩΝ (Ιωάννης Τραγάκης): Παρακαλώ, μη διακόπτετε! 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε συνάδελφε, αφήστε να ολοκληρώσω την τοποθέτησή  μου. Όλα θα τα αιτιολογήσω. 
      Το γεγονός αυτό είχε ως αποτέλεσμα τη διατάραξη της αγοράς του κλάδου του καπνού, τη νόθευση του ανταγωνισμού, την ενθάρρυνση των νέων στο κάπνισμα και τη στέρηση του δημοσίου από σημαντικά έσοδα. Διότι, όταν καταλαμβάνουν μεγάλο μερίδιο της αγοράς τα χαμηλής τιμής τσιγάρα, είναι κατανοητό ότι το δημόσιο χάνει έσοδα. 
      Για να αντιμετωπιστεί, λοιπόν, αυτό το φαινόμενο στην αγορά, το φαινόμενο των φθηνών τσιγάρων και για να αντιμετωπιστούν αυτά τα αποδιοργανωτικά αποτελέσματα, η Ευρωπαϊκή Ένωση θέσπισε οδηγία, την οδηγία 95/59, η οποία στη συνέχεια τροποποιήθηκε με την οδηγία 2012/10 και έδωσε τη δυνατότητα στα κράτη-μέλη να μπορούν να επιβάλουν έναν ελάχιστο ειδικό φόρο κατανάλωσης στα τσιγάρα που πωλούνται σε τιμή μικρότερη από την τιμή λιανικής πώλησης των τσιγάρων της πλέον ζητούμενης τιμής, υπό τον όρο ότι αυτός ο ελάχιστος ειδικός φόρος δεν θα υπερβαίνει τον ειδικό φόρο της πλέον ζητούμενης κατηγορίας τιμών. 
      Πρέπει, λοιπόν, να σας πω ότι όλα τα παλαιά κράτη-μέλη της Ευρωπαϊκής Ένωσης έκαναν χρήση αυτής της δυνατότητας της κοινοτικής οδηγίας και επέβαλαν ελάχιστο ειδικό φόρο κατανάλωσης στα φθηνά τους τσιγάρα. Όλα ανεξαιρέτως -και τα δεκαπέντε- παλαιά κράτη-μέλη της Ευρωπαϊκής Ένωσης. 
      Ένας άλλος σημαντικός λόγος, πέρα από την αντιμετώπιση του φαινομένου των φθηνών τσιγάρων, που επέβαλε αυτήν την κοινοτική οδηγία και ώθησε τα κράτη-μέλη να πάρουν αυτές τις αποφάσεις, είναι η υποχρεωτική προσαρμογή της εθνικής μας νομοθεσίας και της νομοθεσίας των άλλων κρατών- μελών, με τις διατάξεις της σύμβασης του Παγκόσμιου Οργανισμού Υγείας. 
      Η σύμβαση αυτή, που ενσωματώθηκε στο εθνικό μας δίκαιο με νόμο του 2005, αναφέρει ότι θα πρέπει να λαμβάνονται τιμολογιακά και φορολογικά μέτρα για τη μείωση της ζήτησης του καπνού. Επειδή, λοιπόν, η ζήτηση αυξάνει όταν υπάρχουν φθηνά τσιγάρα στην αγορά, τα διάφορα κράτη-μέλη επιβάλλουν αυτόν τον πρόσθετο ειδικό φόρο κατανάλωσης στα φθηνά τσιγάρα. Διότι –επαναλαμβάνω- η ζήτηση αυξάνεται, όταν υπάρχουν πολλά φθηνά τσιγάρα στην αγορά. 
      Θέλω, επίσης, να διευκρινίσω ότι πέραν του γεγονότος ότι όλα τα κράτη- μέλη έχουν κάνει χρήση αυτής της κοινοτικής οδηγίας το ποσοστό 75% είναι το χαμηλότερο ποσοστό στις χώρες της Ευρωπαϊκής Ένωσης. Μάλιστα, για του λόγου το αληθές, καταθέτω στα Πρακτικά το σχετικό πίνακα, ο οποίος αποδεικνύει ότι η χώρα μας –με μπλε- είναι η τελευταία ως προς το ποσοστό –και μ' αυτό το αυξημένο ποσοστό, δηλαδή 75%- στον ελάχιστο ειδικό φόρο κατανάλωσης από όλες τις χώρες κράτη-μέλη της Ευρωπαϊκής Ένωσης. 
      Θα μπορούσαμε αυτόν το φόρο να τον φθάσουμε στο 100% της πλέον ζητούμενης κατηγορίας τιμών. Όμως τον κρατάμε στο 75%, γιατί αυτό εξασφαλίζει όχι μόνο την ορθολογική λειτουργία των κανόνων του ανταγωνισμού και την προστασία της δημόσιας υγείας αλλά και τη σταθερότητα και την προβλεψιμότητα των φορολογικών εσόδων.
      (Στο σημείο αυτό ο Υφυπουργός Οικονομίας και Οικονομικών κ. Αντώνιος Μπέζας καταθέτει για τα Πρακτικά τον προαναφερθέντα πίνακα, ο οποίος έχει ως εξής:
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Αυτή η αύξηση των είκοσι έως τριάντα λεπτών που ήρθε στα φθηνά τσιγάρα προκάλεσε, όχι με μυστικές συμφωνίες και κλειστές πόρτες αλλά μέσα από τη λειτουργία των κανόνων της αγοράς, ανάλογη αύξηση κατά είκοσι λεπτά και στα ακριβά τσιγάρα. Από 12 Σεπτεμβρίου 2006 τελωνίζονται πλέον στα τελωνεία της χώρας και ακριβά τσιγάρα με αυξημένη τιμή κατά  είκοσι λεπτά. Πρέπει να σας πω ότι από αυτήν την αύξηση των είκοσι λεπτών στα ακριβά τσιγάρα το 75% έρχεται ως φορολογικό έσοδο στα ταμεία του δημοσίου και δεν πηγαίνει στις καπνοβιομηχανίες των ακριβών τσιγάρων, που έχουν κάνει αυτήν την αύξηση των είκοσι λεπτών. 
      Έρχομαι τώρα να απαντήσω συγκεκριμένα στα επιχειρήματα που ακούστηκαν και εδώ και στην επιτροπή. 
      Επιχείρημα πρώτον: Η αύξηση αυτή πλήττει τις ελληνικές καπνοβιομηχανίες. Συμβαίνει ακριβώς το αντίθετο. Η αύξηση αυτή όχι μόνο δεν πλήττει τις ελληνικές καπνοβιομηχανίες, αλλά αποτρέπει και την είσοδο πάμφθηνων κινέζικων τσιγάρων στην ελληνική αγορά, τα οποία θα μπορούσαν να πωλούνται με εξήντα λεπτά το πακέτο. Ακριβώς αυτή η αύξηση που γίνεται στα φθηνά τσιγάρα αποτρέπει την εισαγωγή τέτοιων τσιγάρων στην ελληνική αγορά και διασφαλίζει το μερίδιο των ελληνικών καπνοβιομηχανιών. Αυτή είναι η πραγματικότητα.
      Επίσης, συμβαίνει και κάτι άλλο. Οι γνώστες της αγοράς του καπνού ξέρουν πάρα πολύ καλά ότι τα φθηνά ελληνικά σήματα δεν εκτοπίστηκαν από την αγορά, επειδή αυξήσαμε εμείς τον ελάχιστο ειδικό φόρο κατανάλωσης. Εκτοπίστηκαν από την αγορά, ακριβώς γιατί οι μεγάλες ξένες καπνοβιομηχανίες, για να μπορέσουν να αντεπεξέλθουν στον ανταγωνισμό, κυκλοφόρησαν και πολύ φθηνά τσιγάρα και αυτό επηρέασε αρνητικά το μερίδιο των ελληνικών τσιγάρων στην αγορά. 
      ΠΡΟΕΔΡΕΥΩΝ (Ιωάννης Τραγάκης):  Ολοκληρώστε, κύριε Υφυπουργέ.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών):  Ολοκληρώνω, κύριε Πρόεδρε, σε δύο λεπτά. 
      Έρχομαι τώρα στην άλλη αιτίαση, γιατί δεν προχωρήσαμε σε αύξηση του αναλογικού φόρου. 
    Το επιχείρημα ότι η αύξηση του αναλογικού φόρου θα επέφερε μεγαλύτερα έσοδα είναι αβάσιμο και αστήριχτο, διότι αυτή την εμπειρία την έχουμε ζήσει σε άλλες χώρες. Τι έδειξε, λοιπόν, η εμπειρία στις άλλες χώρες, όπου επιβλήθηκε μεγάλη αύξηση του αναλογικού φόρου; Έδειξε, για παράδειγμα, στην Ισπανία ότι οι μεγάλες εταιρείες, τα ακριβά σήματα, όχι μόνο δεν αύξησαν την τιμή, αλλά απορρόφησαν αυτήν την αύξηση του φόρου, μείωσαν την τιμή, κατέλαβαν μεγαλύτερο μερίδιο στη ντόπια αγορά και αυτό είχε πολύ δυσμενείς συνέπειες στα φορολογικά έσοδα αυτών των κρατών. Αυτό είναι το παράδειγμα της Ισπανίας. Θέλετε, λοιπόν, να οδηγηθούμε σε τέτοια κατάσταση; Όχι, βέβαια. 
    Οι αιτιάσεις για νόθευση του ανταγωνισμού δεν ευσταθούν, διότι μεγαλύτερη απόδειξη ότι λειτουργεί ο ανταγωνισμός είναι αυτό που ανέφερα και προηγουμένως ότι τα ακριβά σήματα αύξησαν τις τιμές τους. 
    Έρχομαι στο άλλο επιχείρημα, «γιατί αντιμετωπίσατε διαφορετικά τα τσιγάρα σε σχέση με τα καύσιμα». Γιατί η αύξηση του ειδικού φόρου κατανάλωσης στα καύσιμα εφαρμόστηκε, δόθηκε ένα περιθώριο πέντε ημερών για να εφαρμοστεί, ενώ η αύξηση του ειδικού φόρου στα τσιγάρα εφαρμόστηκε με την κατάθεση της διάταξης, όπως προβλέπει εξάλλου και η νομοθεσία, ότι φορολογικές διατάξεις εφαρμόζονται με την κατάθεσή τους στο Κοινοβούλιο. 
    Πρώτα απ’ όλα, η αύξηση στον ειδικό φόρο κατανάλωσης στα καύσιμα ήταν μία αναγκαιότητα, η οποία προέρχεται από την κοινοτική νομοθεσία. Η χώρα μας έπρεπε να προσαρμοστεί στον ελάχιστο ειδικό φόρο κατανάλωσης που θα υπάρχει στα καύσιμα στις ευρωπαϊκές χώρες το 2010. Και επιλέξαμε αυτή η προσαρμογή να είναι ήπια, ακριβώς για να μην υπάρχει απότομη επιβάρυνση της αγοράς και των καταναλωτών. 
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Τι σχέση έχει με την αναπροσαρμογή...
    ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Το διάστημα των πέντε ημερών που προηγήθηκε από την έναρξη ισχύος της πρώτης αναπροσαρμογής -γιατί θα υπάρξουν και άλλες αναπροσαρμογές, 1η του επόμενου έτους, κ.λπ., όπου εκεί δεν υπάρχει μεταβατικό διάστημα -είναι καθορισμένες οι αυξήσεις 1-1-2007, 1-1-2008, 1-1-2009- κρίθηκε απαραίτητο για να αναπροσαρμοστούν τα συστήματα των ηλεκτρονικών υπολογιστών των τελωνείων. Έπρεπε να υπάρξει αναπροσαρμογή στα συστήματα και έπρεπε να υπάρξει ένα περιθώριο για να ετοιμαστούν αυτά τα συστήματα. Εξάλλου, σε καμία περίπτωση δεν υπήρξε, όπως προκύπτει και από τα στοιχεία τα οποία κατέθεσε ο κ. Δούκας στη Βουλή όταν συζητήθηκε τότε το νομοσχέδιο «υπερτελωνισμός ποσοτήτων καυσίμων», τη συγκεκριμένη εβδομάδα σε σχέση με τις προηγούμενες εβδομάδες, για τον απλούστατο λόγο, διότι οι δυνατότητες αποθήκευσης τελωνισμένων καυσίμων είναι πεπερασμένες. Και αυτό συμβαίνει, διότι οι δεξαμενές, κυρίως το καλοκαίρι, έχουν πληρότητα σχεδόν 100%. Έτσι, δεν υπήρχε επιπλέον χώρος αποθήκευσης και συνεπώς δυνατότητα κερδοσκοπίας. 
    ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε Υπουργέ. 
    ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Έρχομαι τώρα στα τσιγάρα. Στα τσιγάρα οι δυνατότητες αποθήκευσης και δημιουργίας αποθεμάτων είναι ανεξάντλητες. Οι καπνοβιομηχανίες...
    ΠΡΟΕΔΡΕΥΩΝ (Ιωάννης Τραγάκης): Σας παίρνω και το χρόνο της δευτερολογίας σας. 
    ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Συγγνώμη, κύριε Πρόεδρε, αλλά ακούμε τόσες μέρες τα επιχειρήματα για τα τσιγάρα, πρέπει να ακουστούν και τα άλλα επιχειρήματα. Οι καπνοβιομηχανίες έχουν τη δυνατότητα να παράξουν τεράστια αποθέματα, τα οποία να έρθουν να τα τελωνίσουν μέσα σε δύο-τρεις μέρες. Αυτή, λοιπόν, η δυνατότητα δεν έπρεπε να δοθεί. Γι’ αυτόν ακριβώς το λόγο και η διάταξη της αναπροσαρμογής του ειδικού φόρου στα τσιγάρα, εφαρμόστηκε με την κατάθεσή της στη Βουλή. 
    Κύριοι συνάδελφοι, σας καλώ να δεχτείτε τα επιχειρήματα, να μην ευτελίζετε την έννοια του «σκανδάλου». Άκουσα πολλές φορές σε αυτήν εδώ την Αίθουσα τη λέξη «σκάνδαλο». Η λέξη «σκάνδαλο» είναι μια λέξη η οποία έχει μεγάλο βάρος και ηθικό και πολιτικό και να μην τη χρησιμοποιείτε τόσο εύκολα σαν πολιτική καραμέλα, γιατί φοβάμαι ότι θα την πάθετε σαν το βοσκό, ο οποίος μίλαγε συνέχεια για το λύκο που έρχεται να του φάει τα πρόβατα και όταν πραγματικά ήρθε ο λύκος, δεν τον πίστευε κανένας. Όταν πραγματικά θα υπάρξει σκάνδαλο, που δεν θα υπάρξει ποτέ με Κυβέρνηση της Νέας Δημοκρατίας, δεν θα σας πιστεύει κανένας. Δεν υπάρχουν μυστικές συμφωνίες...
    ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ...
    ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε Πρόεδρε, να μου δώσετε ένα λεπτό. 
    Δεν υπάρχουν μυστικές συμφωνίες, ούτε μυστικές συναντήσεις. Καμία μυστική συνεννόηση δεν έχει γίνει με ξένες καπνοβιομηχανίες. Ό,τι συναντήσεις έγιναν με τις ξένες καπνοβιομηχανίες, όταν ήταν η κατάλληλη στιγμή να γίνει η συνάντηση, οι ίδιες συναντήσεις έγιναν και με τις ελληνικές καπνοβιομηχανίες. Στο Υπουργείο Οικονομίας και Οικονομικών έχουμε υποχρέωση να συναντιόμαστε με τους επιχειρηματίες, αλλά...
    (Θόρυβος από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Ιωάννης Τραγάκης): Γιατί διαμαρτύρεστε, κύριοι συνάδελφοι; 
    ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Θέλουμε μια διευκρίνιση, κύριε Πρόεδρε. 
    ΠΡΟΕΔΡΕΥΩΝ (Ιωάννης Τραγάκης): Θα τα πείτε μετά. 
    ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Άλλες συναντήσεις με τις ξένες καπνοβιομηχανίες και άλλες συναντήσεις με τις ελληνικές; Από πότε υπάρχει διαφορετικός τρόπος αντιμετώπισης...
    ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Βεβαίως, γίνονται συναντήσεις. Και με τις ξένες καπνοβιομηχανίες έγινε συνάντηση και με τις ελληνικές στο φως της ημέρας και παρουσία υπηρεσιακών παραγόντων, γιατί έτσι γίνονται όλες οι συναντήσεις στο Υπουργείο Οικονομίας και Οικονομικών. 
      Και οι ξένοι και οι Έλληνες καπνοβιομήχανοι είναι λογικό να προασπίζουν τα συμφέροντά τους, διότι και οι μεν και οι δε είναι βιομήχανοι και επιχειρηματίες και θέλουν να προασπίσουν τα δικά τους οικονομικά συμφέροντα. 
      Εμείς όμως, κύριε Πρόεδρε…
      ΠΡΟΕΔΡΕΥΩΝ (Ιωάννης Τραγάκης): Τελειώσατε, κύριε Υφυπουργέ. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Τελειώνω, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριε Υφυπουργέ. Τελειώνουμε στις δώδεκα. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Μία λέξη θα πω, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Μία λέξη! 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Εμείς, όμως, δεν κοιτάμε τα συμφέροντα των λίγων, διότι λίγοι είναι και οι ξένοι καπνοβιομήχανοι, λίγοι είναι και οι Έλληνες καπνοβιομήχανοι τους οποίους υποτίθεται ότι εσείς υπερασπίζεστε. Εμείς κοιτάμε τα συμφέροντα των πολλών και συμφέρον των πολλών σημαίνει διασφάλιση των φορολογικών εσόδων. Και με τη διάταξη που φέρνουμε εδώ στο νομοσχέδιο και τα φορολογικά έσοδα διασφαλίζουμε και τον ανταγωνισμό κατοχυρώνουμε. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ. 
      Ο συνάδελφος κ. Κατσιλιέρης έχει το λόγο. 
      ΠΕΤΡΟΣ ΚΑΤΣΙΛΙΕΡΗΣ: Αγαπητοί συνάδελφοι, φοβάμαι ότι εκτός από τον κρυπτόμενο Πρωθυπουργό στο Μέγαρο Μαξίμου, σήμερα ανακαλύψαμε και τον κρυπτόμενο Υφυπουργό στην Καραγεώργη Σερβίας. 
      Με αυτά που ισχυρίστηκε ότι η καπνοβιομηχανία «ΚΑΡΕΛΙΑ» είναι ευτυχισμένη με τα μέτρα που λαμβάνονται, αποδεικνύει το πόσο μακριά βρίσκεται από την πραγματικότητα, πόσο αγνοεί ακόμη και τα κείμενα που έχει στείλει η καπνοβιομηχανία «ΚΑΡΕΛΙΑ» σε όλα τα κόμματα, έχω τα αντίγραφα στα χέρια μου, πόσο αγνοεί τι γράφουν στον τοπικό Τύπο οι εργαζόμενοι «και σύμβουλος της «PHILIP MORRIS» να ήταν ο Υπουργός Οικονομίας δεν θα έπαιρνε τέτοια μέτρα». Οι εργαζόμενοι στην «ΚΑΡΕΛΙΑ» που ήρθαν προχθές στη Διαρκή Επιτροπή Οικονομικών Υποθέσεων, μας έδωσαν σχετικό υπόμνημα υπογεγραμμένο από όλους τους τοπικούς, θεσμικούς και άλλους φορείς. 
      Από το συζητούμενο σχέδιο νόμου επέλεξα να αναφερθώ μόνο στο άρθρο 31 που αφορά στην επιβολή του ελάχιστου ειδικού φόρου κατανάλωσης καπνού. Και τούτο γιατί η απόφαση της Κυβέρνησης, μέσω του άρθρου 31, για την αύξηση στη φορολόγηση των φθηνών ελληνικών τσιγάρων αποκαλύπτει το πραγματικό πρόγραμμα της Νέας Δημοκρατίας, που δεν είναι άλλο από την εξυπηρέτηση συγκεκριμένων ξένων συμφερόντων με ονοματεπώνυμο σε βάρος των ελληνικών επιχειρήσεων, σε βάρος των εργαζομένων, σε βάρος της περιφέρειας, σε βάρος των χαμηλόμισθων. 
      Αξίζει τον κόπο να παρακολουθήσουμε βήμα-βήμα την αποκάλυψη της πολιτικής της Νέας Δημοκρατίας στο θέμα αυτό. Οι ελληνικές εταιρείες παραγωγής τσιγάρων, προκειμένου να επιβιώσουν από το σκληρό ανταγωνισμό με τις πολυεθνικές, προχώρησαν πριν από μερικά χρόνια στην παραγωγή φθηνών τσιγάρων ή οικονομικών σημάτων, αν θέλετε, περιορίζοντας σημαντικά το ποσοστό κέρδους τους. 
      Η επιχειρηματική αυτή κίνηση αποδείχθηκε επιτυχής, αφού με τον τρόπο αυτό κατέκτησαν σημαντικά μερίδια στην αγορά αυξάνοντας κατά 25% τις πωλήσεις τους. Στην ανοδική αυτή πορεία των ελληνικών καπνοβιομηχανιών έβαλε φρένο η κυβερνητική απόφαση τον Απρίλιο του 2005, με την οποία θεσπίστηκε για πρώτη φορά στην Ελλάδα ο ελάχιστος ειδικός φόρος κατανάλωσης στα τσιγάρα. 
      Ο ελάχιστος ειδικός φόρος κατανάλωσης ορίστηκε στο 65% του συνολικού ειδικού φόρου που επιβάλλεται στα τσιγάρα της πλέον ζητούμενης τιμής, δηλαδή, στα ακριβά σήματα, με συνέπεια την υπέρμετρη άνοδο της λιανικής τιμής των οικονομικών ελληνικών σημάτων, χωρίς την παραμικρή αύξηση των ακριβών σημάτων. Με άλλα λόγια, αν επιβαλλόταν ανάλογο μέτρο θέσπισης ελάχιστου φόρου εισοδήματος, κάθε Έλληνας θα όφειλε να μην πληρώνει λιγότερο από το 65% του φόρου του πλουσιότερου Έλληνα. 
      Το αποτέλεσμα της συγκεκριμένης αυτής πολιτικής της Κυβέρνησης τον Απρίλιο του 2005 ήταν η αύξηση του μεριδίου αγοράς των ξένων σημάτων με ισόποση μείωση των ελληνικών, «ΚΑΡΕΛΙΑ», «ΣΕΚΑΠ», «ΓΕΩΡΓΙΑΔΗΣ» κατά δέκα ποσοστιαίες μονάδες, όπως αποκάλυψε στη Διαρκή Επιτροπή Οικονομικών Υποθέσεων ο Πρόεδρος του Συνδέσμου Ελληνικών Καπνοβιομηχανιών κ. Φλέγκας.
      Με το παρόν σχέδιο νόμου η Κυβέρνηση ξαναχτυπά. Υποχωρώντας άλλη μία φορά στις πιέσεις των πολυεθνικών, προχωρά στην αύξηση -για δεύτερη φορά μέσα στους τελευταίους δεκαπέντε μήνες- του ελάχιστου ειδικού φόρου κατανάλωσης καπνού από το 65% στο 75%.
      Με τη ρύθμιση αυτή επιβαρύνει με αυξημένη φορολογία το 80% της παραγωγής των ελληνικών καπνοβιομηχανιών και αφήνει πάλι ανεπηρέαστες τις λιανικές τιμές των διεθνών σημάτων.
      Με τις κυβερνητικές ρυθμίσεις του νόμου που ψηφίστηκε τον Απρίλη του 2005, αλλά και του παρόντος σχεδίου νόμου, δημιουργούνται τουλάχιστον πέντε αρνητικές συνέπειες. 
      Πρώτον, πλήττονται τα ασθενέστερα οικονομικά στρώματα, τα οποία κυρίως στρέφονται στη λύση των οικονομικών σημάτων. 
      Δεύτερον, νοθεύεται ο ελεύθερος ανταγωνισμός. 
      Τρίτον, πλήττεται η περιφερειακή ανάπτυξη αφού η καπνοβιομηχανία «ΚΑΡΕΛΙΑ» αποτελεί την κύρια βιομηχανική μονάδα στη Μεσσηνία, δηλαδή στην περιφέρεια, όπως και η «ΣΕΚΑΠ» στη Θράκη. 
      Τέταρτον, εξουθενώνονται οι ελληνικές καπνοβιομηχανίες και απειλούνται με λουκέτο ή συρρίκνωση. 
      Και, πέμπτον, ευνοούνται προκλητικά οι πολυεθνικές και κύρια η «PHILIP MORRIS».
      Αν η Κυβέρνηση αναζητούσε πρόσθετα έσοδα από τα τσιγάρα, για να υλοποιήσει τον προϋπολογισμό που η ίδια ψήφισε και παρουσιάζει «μαύρες τρύπες», λόγω της δικής της αναποτελεσματικότητας να τον υλοποιήσει, θα μπορούσε να αυξήσει τον συνολικό αναλογικό συντελεστή του ειδικού φόρου κατανάλωσης ώστε οι επιπτώσεις από την άνοδο του φόρου να είναι ίδιες τόσο στα ελληνικά όσο και στα ξένα σήματα. Προτίμησε όμως να υποκύψει στις πιέσεις των πολυεθνικών, για να αποδειχθεί για μια φορά ακόμη ότι δεν πρόκειται για μεμονωμένη απόφαση εισπρακτικού χαρακτήρα αλλά για πολιτική επιλογή που εκδηλώνεται σε όλους τους τομείς παραγωγής. 
      Η τακτική της έμμεσης υπονόμευσης των ελληνικών επιχειρήσεων εφαρμόζεται στον κατασκευαστικό τομέα, στις νέες τεχνολογίες και οπουδήποτε αλλού εξυπηρετούνται τα συμφέροντα των πολυεθνικών και των αντιπροσώπων τους στην Ελλάδα. 
      Τέλος, σε ό,τι αφορά στο Νομό Μεσσηνίας, νομό εκλογής μου, το πλήγμα που δέχεται η μοναδική πλέον βιομηχανική μονάδα που λειτουργεί στη Μεσσηνία, η καπνοβιομηχανία «ΚΑΡΕΛΙΑ», είναι βαρύ. Για να αποδειχθεί και σ’ αυτή την περίπτωση ότι οι πρωθυπουργικές εξαγγελίες για περιφερειακή ανάπτυξη ήταν λόγια κενά περιεχομένου. Οι προσδοκίες και των Μεσσήνιων από τις προεκλογικές υποσχέσεις της Νέας Δημοκρατίας διαψεύδονται για μια ακόμη φορά.
      Για όλους τους παραπάνω λόγους αντιλαμβάνεστε ότι καταψηφίζουμε το παρόν σχέδιο νόμου. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο συνάδελφος κ. Βερελής έχει το λόγο για πέντε λεπτά.
      ΧΡΙΣΤΟΣ ΒΕΡΕΛΗΣ: Ευχαριστώ, κύριε Πρόεδρε. 
      Αγαπητοί κύριοι συνάδελφοι, συζητούμε ένα θέμα του Υπουργείου Οικονομικών και είναι λογικό στη συζήτηση αυτή να ανοίγονται ζητήματα, ιδιαίτερα αφού είμαστε μια μέρα μετά την κατάθεση του σχεδίου του προϋπολογισμού, ενός σχεδίου το οποίο θα σχολιάσουμε τις επόμενες ημέρες, αλλά η πρώτη ανάγνωσή του είναι μια ανάγνωση η οποία δημιουργεί πολύ δυσάρεστα συναισθήματα.
      Αγαπητέ κύριε Υπουργέ, τι φταίει για την κατάρρευση των εσόδων; Δεν υπάρχει απάντηση.
      Ποιο είναι το αποτέλεσμα; Εδώ υπάρχει απάντηση. Είναι η μετατόπιση ενός ποσοστού της άμεσης φορολογίας στην έμμεση φορολογία.  Είναι αυτό, δηλαδή, το οποίο θα έπρεπε να αποφεύγεται, είναι αυτό ακριβώς το οποίο συμβαίνει και το οποίο μετατοπίζει τη χώρα στον οικονομικό χάρτη προς τα νότια και ανατολικά. Αυτή είναι η επίδοσή σας.
      Τι συμβαίνει με τις μεταρρυθμίσεις στις Δ.Ε.Κ.Ο.; Έχουμε τη Δ.Ε.Η. της «CONTOUR», έχουμε τον Ο.Τ.Ε. της «ΓΕΡΜΑΝΟΣ», έχουμε μια σειρά από φαινόμενα, τα οποία, για να έρθω στον τίτλο του νομοσχεδίου: «Χρηστή διαχείριση», δεν θυμίζουν τίποτε από χρηστή διαχείριση. Οι μεταρρυθμίσεις σας και ιδιαίτερα η «ναυαρχίδα», ο Ο.Τ.Ε., αποδεικνύεται σαπιοκάραβο. Καταρρέουν τα έσοδα. Καταρρέουν τα έσοδα της Δ.Ε.Η., καταρρέουν τα έσοδα του Ο.Τ.Ε., πληρώνετε για τη «ΓΕΡΜΑΝΟΣ» –με απόφαση δικιά σας, της Κυβέρνησης, δεν είναι απόφαση του Ο.Τ.Ε, ας μην κοροϊδευόμαστε, ο ίδιος ο κ. Αλογοσκούφης βγήκε και πανηγύρισε τη φοβερή αυτή συμφωνία- πληρώνετε, επαναλαμβάνω, 1.450 εκατομμύρια για να πάρετε μία αλυσίδα, η οποία ήδη, από την πρώτη στιγμή που την παίρνετε, χάνει τα 2/3 της πελατείας της, χάνει τις άλλες εταιρείες κινητής τηλεφωνίας. Και όλα αυτά είναι μέσα στη λογική ενός κράτους, το οποίο έχει τη δυνατότητα να κάνει κρατικοποιήσεις. Πότε; Όταν εσείς οι ίδιοι ξέρετε ότι θέλετε να αποκρατικοποιήσετε τον Ο.Τ.Ε. και να τον δώσετε.
      Γιατί δεν περιμένατε λοιπόν να έλθει ο στρατηγικός επενδυτής και να συμφωνήσει ή να διαφωνήσει με την αγορά της αλυσίδας «ΓΕΡΜΑΝΟΣ» και κυρίως να διαπραγματευθεί με τη «ΓΕΡΜΑΝΟΣ»; Πώς εξηγούνται αυτά τα πράγματα;
      Επιτροπή Ανταγωνισμού: Μιλήσαμε για τα τσιγάρα. Κύριε Υπουργέ, πριν από περίπου δεκατέσσερις μήνες έκανα μία ερώτηση και ζητούσα από την Επιτροπή Ανταγωνισμού να παρέμβει κατά του ελληνικού δημοσίου προκειμένου να έχει ένα πόρισμα για τη βίαιη αυτή ανατροπή των ποσοστών της αγοράς. Ξέρετε ποια ήταν η απάντηση του συναδέλφου σας Υπουργού Ανάπτυξης; Ότι υπάρχουν και άλλες καταγγελίες και θα υπάρξει συντομότατα πόρισμα. Πέρασαν δεκαπέντε μήνες και περιμένουμε το πόρισμα. Δεν υπάρχει πόρισμα. Εκκρεμεί το πόρισμα αυτό και πιστεύω ότι θα πρέπει το Υπουργείο Ανάπτυξης να ψάξει λίγο καλύτερα να δει πού βρίσκεται. Μήπως βρίσκεται σε καμιά σουίτα του «King George»; Δεν το ξέρουμε. Θα πρέπει να ψάξουμε κι αυτό και να το βρούμε. 
      Τράπεζες και Επιτροπή Ανταγωνισμού: Πού φτάσαμε μέσα σε δυόμισι χρόνια της νέας διακυβέρνησης; Να έχουμε μία εκτόξευση των κερδών των τραπεζών σε επίπεδα 70% και 80%. Τι έκανε η Επιτροπή Ανταγωνισμού, τι έκανε η Κυβέρνησή σας που εποπτεύει την Επιτροπή Ανταγωνισμού η οποία και επαίρεται ότι επί της δικής της διαχείρισης αυξήθηκαν τα πρόστιμα στην Επιτροπή Ανταγωνισμού; Επίσης επαίρεται –γιατί είναι στην ίδια λογική- ότι υπήρξαν χειροπέδες. Υποκαθιστά μία ανεξάρτητη διοικητική αρχή, υποκαθιστά τη δικαιοσύνη η Κυβέρνησή σας. Πότε; Εκεί που τη βολεύει. Για ποιους λόγους; Για λόγους καθαρά επικοινωνιακούς. 
      Μίλησαν ο αγαπητός Κοινοβουλευτικός Εκπρόσωπος αλλά και ο κ. Υπουργός περί της αύξησης της έννοιας του κύρους της χώρας διεθνώς. Πρέπει βεβαίως να κλείσουμε τις πόρτες, να μη διαβάζουμε ξένο Τύπο, να μη βλέπουμε ξένη τηλεόραση, διότι μόνον έτσι θα καταλήξουμε στο συμπέρασμα αυτό διότι, αγαπητοί κύριοι συνάδελφοι της Νέας Δημοκρατίας, τα σχόλια γύρω από τη λογική με την οποία επιχειρείται να γίνει αύξηση του Ακαθάριστου Εθνικού Προϊόντος είναι από χλευαστικά έως απαξιωτικά για τη χώρα. Είχαμε να δούμε δεκαπέντε χρόνια τέτοιου είδους δημοσιεύματα. Όταν επί δεκαπέντε χρόνια έγινε συστηματική προσπάθεια και η χώρα ανέβηκε διεθνώς εκεί που ανέβηκε, έρχεται ταχύτατα μία κατάρρευση. 
      Διαβάστε τα πρωτοσέλιδα των «Financial Times». Διαβάστε το editorial, το κύριο άρθρο των «Financial Times» του Σαββατοκύριακου. Ξέρετε τι λέει; Ότι στην αρχαία Ελλάδα τα πορνεία ήταν οργανωμένα και φορολογούντο. Στη σημερινή Ελλάδα υπάρχει ασυδοσία και κατ’ εκτίμηση πηγαίνουν στο Α.Ε.Π. τα έσοδα από την πορνεία και κατ’ εκτίμηση πηγαίνουν τα έσοδα από μία σειρά δραστηριοτήτων επάνω. Συμμαχεί αυτή η Κυβέρνηση με την παρανομία προκειμένου να φτάσει στα αποτελέσματα που θέλει; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, κύριε Πρόεδρε.
      Θα πω λίγα λόγια για ένα θέμα που είναι πολύ σημαντικό. Ολυμπιακή Αεροπορία: Πριν από ένα και πλέον χρόνο ο κύριος Πρωθυπουργός δήλωσε ότι τελειώνει το θέμα της Ολυμπιακής έτσι όπως το γνωρίζαμε, υπονοώντας σαφέστατα ότι η εταιρεία οδηγείται σε κλείσιμο και σε υποκατάσταση. Δεν γνώριζε την πραγματικότητα; Προφανώς όχι. Του είχαν πει άλλα πράγματα; Προφανώς ναι. Υπήρξαν συνέπειες για τον άνθρωπο ο οποίος έχει δηλώσει μηδενική ανοχή; Όχι. Ποιο είναι άραγε το περιεχόμενο της έννοιας «μηδενική ανοχή» για τον Πρωθυπουργό; Εγώ θα ήμουν πολύ περίεργος να το ακούσω απ’ αυτήν την Αίθουσα, ιδιαίτερα όταν θα συζητούνται θέματα που έχουν να κάνουν με αντίστοιχα ζητήματα.
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΧΡΙΣΤΟΣ ΒΕΡΕΛΗΣ: Ένα λεπτό υπομονή, κύριε Πρόεδρε, είναι μεγάλο το θέμα της Ολυμπιακής. Μπορώ να συνεχίσω;
      ΠΡΟΕΔΡΕΥΩΝ (Ιωάννης Τραγάκης): Για ένα λεπτό μόνο.
      ΧΡΙΣΤΟΣ ΒΕΡΕΛΗΣ: Θυμίζω ότι πριν από ένα χρόνο δημιουργήθηκε η εταιρεία «ΠΑΝΘΕΟΝ» προκειμένου μετά από εισήγηση συμβούλων να υποκαταστήσει το πτητικό έργο των Ολυμπιακών Αερογραμμών. Είπαμε τότε ότι η εταιρεία αυτή δεν πρόκειται ποτέ να πετάξει για μία σειρά λόγων και κυρίως διότι δεν μπορούσε να πάρει τα slots και τα περιουσιακά στοιχεία της Ολυμπιακής. Παρ’ όλα αυτά δημιουργήθηκε, απέκτησε γραφεία, απέκτησε υπαλλήλους, απέκτησε Πρόεδρο ο οποίος πληρωνόταν 9.500 ευρώ το μήνα και πριν από λίγες μέρες ο Πρόεδρος αυτός απελύθη. Δεν ξέρω για ποιους λόγους, ενδεχομένως εσείς το ξέρετε καλύτερα, αλλά είναι βέβαιο ότι ο άνθρωπος δεν είχε δουλειά να κάνει, οπότε έκανε άλλα πράγματα. 
      Αυτό που επίσης είναι γνωστό είναι ότι το Μάιο ήδη η Κυβέρνησή σας είπε στην Ευρωπαϊκή Ένωση: «Θα συνεχίσουμε την προσπάθεια με τις Ολυμπιακές Αερογραμμές». Γιατί δεν κατήργησε τότε την «ΠΑΝΘΕΟΝ», γιατί δεν την έκλεισε; Γιατί άφησε να υπάρχουν σπατάλες στη συνέχεια; 
      Ξέρετε πόση είναι συσσωρευμένη η ζημία των Ολυμπιακών Αερογραμμών από το 2004 μέχρι σήμερα, στα δυόμισι χρόνια, άρα θα κλείσει και ο ισολογισμός; Περίπου 350.000.000 ευρώ. Ξέρετε τι κάνετε εσείς; Εσείς επικαλείστε το «μπαμπούλα» της Ευρωπαϊκής Ένωσης όταν η ίδια η Ευρωπαϊκή Ένωση…
      ΠΡΟΕΔΡΕΥΩΝ (Ιωάννης Τραγάκης): Κλείστε, κύριε συνάδελφε.
      ΧΡΙΣΤΟΣ ΒΕΡΕΛΗΣ: …λέει καθαρότατα ότι αν έχετε λύση, δεν πρόκειται να υπάρξει συνέχεια της διαδικασίας. 
     Ξέρετε γιατί δεν υπάρχει λύση; Διότι οι ανταγωνιστές της Ολυμπιακής δεν θέλουν ανταγωνιστές, διότι γνωρίζουν ότι αν η Ολυμπιακή έλθει σε σοβαρά χέρια, τότε δεν πρόκειται να υπάρχει η άνεση η οποία υπάρχει σήμερα. 
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
     ΧΡΙΣΤΟΣ ΒΕΡΕΛΗΣ: Και στη συνέχεια θα μπορούσα να σας πω, αν με άφηνε ο κύριος Πρόεδρος, για τα ευτράπελα τα οποία συμβαίνουν σήμερα στην Ολυμπιακή προς εξυπηρέτηση των ανταγωνιστών. 
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
     Έχω την τιμή να ανακοινώσω στο Σώμα ότι ο Υπουργός Δικαιοσύνης διεβίβασε στη Βουλή, σύμφωνα με το άρθρο 86 του Συντάγματος και το ν. 3126/2003 «Ποινική Ευθύνη των Υπουργών»: α) μηνυτήρια αναφορά κατά του Υπουργού Οικονομίας και Οικονομικών κ. Γεωργίου Αλογοσκούφη και
     β) μηνυτήρια αναφορά κατά των Υπουργών Οικονομίας και Οικονομικών και Επικρατείας κυρίων Γεωργίου Αλογοσκούφη και Θεόδωρου Ρουσόπουλου.
     Ο κ. Καλλιώρας έχει το λόγο, για τρία λεπτά.
     ΗΛΙΑΣ ΚΑΛΛΙΩΡΑΣ: Κύριε Πρόεδρε, αγαπητοί συνάδελφοι, θα ήθελα να απαντήσω σε ορισμένα ζητήματα, τα οποία τέθηκαν και δημιουργούν λάθος αντιλήψεις για την πραγματικότητα. 
     Το πρώτο ζήτημα είναι η απογραφή του αμυντικού υλικού.
     Κύριε Πρόεδρε, τα πράγματα είναι σαφή. Το ΠΑ.ΣΟ.Κ. με καμία μέθοδο δεν έγραφε το αμυντικό υλικό, είτε είναι …
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κάνετε λάθος.
     ΗΛΙΑΣ ΚΑΛΛΙΩΡΑΣ: … η μέθοδος της αγοράς, είτε της παραλαβής είτε της οριστικής παραλαβής. Δηλαδή, παραδόσεις ενδιάμεσα ή στο τέλος.
     Κύριε Πρόεδρε, άκουσα εγώ στον ραδιοσταθμό «9,84» την κ. Βάσω Παπανδρέου το Μάρτιο να λέει ότι, ναι, δεν έγιναν εγγραφές με την όποια μέθοδο, με τον οποιοδήποτε τρόπο –παραφράζω τα λόγια της- σε ορισμένες προμήθειες αμυντικού υλικού περίπου 8.000.000.000. Ένα το κρατούμενο. 
     Δεύτερον, ακούω πολλά για την Αγροτική Τράπεζα. Κύριε Πρόεδρε, για πολύ καιρό τώρα ακούω και στις επιτροπές και εδώ στην Αίθουσα πολλούς συναδέλφους του ΠΑ.ΣΟ.Κ. να λένε για τη FINANSBANK, για την Εμπορική και για τα σκάνδαλα. Τέλος πάντων, η πραγματικότητα γελάει σε βάρος τους.
     Τρίτον, ειπώθηκε εδώ για λογιστικό πυροτέχνημα, πλαστή απογραφή, δήθεν απογραφή, ντοπάρισμα, άλλοθι κ.λπ., για το θέμα που αφορά την υποχρεωτική αναθεώρηση του Α.Ε.Π.. 
     Κύριε Πρόεδρε, θέλω να πω ορισμένα πράγματα, γιατί εδώ υπάρχουν πολλές παρεξηγήσεις. 
     Πρώτα απ’ όλα, η αναθεώρηση του Α.Ε.Π. είναι υποχρεωτική ανά πενταετία. Υπάρχει ο κανονισμός 2223/96 της Ευρωπαϊκής Ένωσης που επιβάλλει να κάνουμε αυτή τη δουλειά. 
     Δεύτερον, έρχεται συγκεκριμένα ο κ. Παπαντωνίου και κάνει το 1995 αναθεώρηση 23,5%. Αυτό είχε γίνει στο παρελθόν. Δεν είδα ούτε τα κανάλια ούτε τα συγκροτήματα ούτε τις φυλλάδες να κάνουν αρνητικούς διθυράμβους. 
     Πάμε λίγο παρακάτω. Το 1998 έγινε δεύτερη φορά, κύριε Πρόεδρε. Για να μπούμε στην Ο.Ν.Ε. κάναμε τα στραβά μάτια, έγινε αναθεώρηση πάλι σε μικρότερη ποσοστό. Επίσης, το ΠΑ.ΣΟ.Κ. ξεκίνησε το 2002 μέχρι το 2004 για να καταλήξει στην τρίτη αναθεώρηση. Δεν έγινε όμως. 
     Έρχεται μετά η Νέα Δημοκρατία και έπρεπε μέχρι τέλος του 2005 να κάνει αυτήν την αναθεώρηση. Καθυστερήσαμε ως χώρα με βάση τον κανονισμό που προανέφερα να εντάξουμε στη νέα λογική τους εθνικούς μας λογαριασμούς. Καθυστερήσαμε πάνω από ένα χρόνο. Να μας κατηγορήσουν για καθυστέρηση, το δέχομαι.
     Λοιπόν, κύριε Πρόεδρε, αν γινόταν –να το πω διαφορετικά- από το ΠΑ.ΣΟ.Κ., όπως έπρεπε να γίνει, μέχρι το 2004 η αναθεώρηση, αυτό το ποσοστό θα ήταν σήμερα έως 8% περίπου. Θα ήταν το μεγαλύτερο που μπορούσε να γίνει. Αυτό θα είχε η Νέα Δημοκρατία στην αναπροσαρμογή. 
     Θα τελειώσω μόνο με δύο λόγια. 
     Ειπώθηκε ότι υπάρχει πολιτική απάτη. Πολιτική απάτη ξέρετε τι είναι, κύριε Πρόεδρε; Να καταθέτει έναν προϋπολογισμό, λόγου χάρη το κόμμα του ΠΑ.ΣΟ.Κ. για τον προϋπολογισμό του 2004, να λένε ότι το έλλειμμα είναι 2.000.000.000 και αυτό να είναι 11.000.000.000. Πού είναι τα 9.000.000.000, κύριε Πρόεδρε;  Αυτό είναι το πρόβλημα στην υλοποίηση του προγράμματος που λέγεται προϋπολογισμός.
     Και ένα τελευταίο. Ρωτώ: Αν έλθει η Ευρωπαϊκή Ένωση –που θα έλθει, εντός των ημερών ή εβδομάδων- και πει ότι, ναι, αποδέχομαι τα στοιχεία, όπως είπε ότι ναι, αποδέχομαι τα στοιχεία της απογραφής, πού θα κρυφτούν; Τι θα πουν οι του ΠΑ.ΣΟ.Κ.; Ότι είναι με τη Νέα Δημοκρατία η Ευρωπαϊκή Ένωση; Τι θα μας λένε τότε; 
      Πού θα πάνε δηλαδή να πιουν το πολιτικό δηλητήριο εκείνης της στιγμής; Γιατί μέχρι τώρα βλέπω ότι δημιουργούν πανικό, μιλάνε για «μαύρες τρύπες» και δημιούργησαν μία απογοήτευση στον ελληνικό λαό.
      Κύριε Πρόεδρε, θα πω και κάτι τελευταίο για τις μετατάξεις. Εγώ θέλω να σας πω ότι έγιναν εκατόν εβδομήντα μετατάξεις το 1995, από το 1996 μέχρι το 2002 έγιναν εκατόν είκοσι μετατάξεις και το 2003 μετατάχθηκαν εβδομήντα άτομα.  Τριακόσια εξήντα άτομα σε χίλια εξακόσια άτομα συνολικά που είναι το Γενικό Λογιστήριο του Κράτους, ήταν μετατάξεις.
      Ακούστε και κάτι άλλο. Μάγειροι, μηχανοδηγοί, ασυρματιστές κ.λπ., είναι σήμερα άνθρωποι που ελέγχουν τη φοροδιαφυγή, κύριε Πρόεδρε. Να σας πω και κάτι άλλο. Άνθρωποι από τον Ο.Σ.Ε, από την «ΠΥΡΚΑΛ», από τον Η.Σ.Α.Π., από την «OLYMPIC CATERING», πρώην Υπηρεσία Θαλάσσιων Τελωνείων κ.λπ., τι έχουν δημιουργήσει όλα αυτά τα χρόνια; Και ζητάνε –και βέβαια, καλά κάνουν και ζητάνε- να εκσυγχρονίσουμε το κράτος. 
      Κύριε Πρόεδρε, σήμερα το 40% στο Υπουργείο Οικονομικών -και καταλήγω μ’ αυτό- είναι άνθρωποι οι οποίοι πήγαν από άλλες υπηρεσίες και δεν έχουν γνώση του αντικειμένου.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ορίστε, κύριε Χριστοδουλάκη, έχετε το λόγο για τρία λεπτά.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κύριε Πρόεδρε, κατ’ αρχήν πρέπει να σας πω ότι είσθε πολύ σκληρός, διότι εφόσον ο εισηγητής της Νέας Δημοκρατίας ήθελε να απολογηθεί για όλα αυτά τα απερίσκεπτα πράγματα τα οποία έκανε επί δυόμισι χρόνια η Κυβέρνησή του, δεν έπρεπε να του αφήσετε τρία λεπτά. Τρία χρόνια έπρεπε να τον αφήσετε να μιλάει. Δεν μπορείτε να τον περιορίσετε τόσο πολύ, όταν ήθελε να απαριθμήσει όλες αυτές τις αλλεπάλληλες εσφαλμένες κινήσεις, οι οποίες βύθισαν το κύρος της χώρας έπειτα από μία δεκαετή προσπάθεια αναστήλωσής του. 
      ΗΛΙΑΣ ΚΑΛΛΙΩΡΑΣ: Το 70% του λαού λένε «ναι» στην απογραφή. Οι πολίτες το λένε.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Λυπάμαι πάρα πολύ διότι …
      ΠΡΟΕΔΡΕΥΩΝ (Ιωάννης Τραγάκης): Ο κ. Χριστοδουλάκης …
      ΗΛΙΑΣ ΚΑΛΛΙΩΡΑΣ: Οι πολίτες το λένε. Εγώ και ο κ. Χριστοδουλάκης τη δουλειά μας κάνουμε.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Θέλετε να πάρετε το χρόνο μου να συνεχίσετε την απολογία σας, κύριε συνάδελφε; 
      ΗΛΙΑΣ ΚΑΛΛΙΩΡΑΣ: Απολογούμαστε στον ελληνικό λαό, κύριε συνάδελφε. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Ευχαρίστως. Τα λέτε με τέτοια αδημονία, για να δικαιολογήσετε τα αδικαιολόγητα που πιστεύω ότι έχει πια κατανοήσει …
      ΗΛΙΑΣ ΚΑΛΛΙΩΡΑΣ: Δεν τα λέμε εμείς. Ο κ. Πάγκαλος είπε «διαλύσαμε τη χώρα». 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Έχει πια κατανοήσει και ο τελευταίος Έλληνας πολίτης ότι αυτό το παιχνίδι, αυτή η διπλή φάρσα που παίζεται στην πλάτη του πρώτα με την απογραφή –την πλαστή απογραφή- και τώρα με την καταγραφή –την πλαστή καταγραφή- δεν είναι τίποτε άλλο παρά πολιτικά παιχνίδια, έτσι ώστε να καταργήσει τις υποσχέσεις που έδωσε και να μην αφήσει το μισθωτό ιδιαίτερα να ανασάνει.
      Τα άρθρα τα οποία περιέχει το νομοσχέδιο δεν είναι τίποτε άλλο παρά από τη μία μεριά επιβολή νέας φορολογίας και από την άλλη μεριά διατάξεις, οι οποίες το μόνο που κάνουν είναι να δυσκολεύουν την άσκηση δημόσιας διοίκησης και να επιτρέπουν την πρόσληψη με κριτήρια τα οποία είναι κομματικώς ιδιοτελή και καθόλου αντικειμενικά.
      Ο μόνος στόχος του νομοσχεδίου είναι να εξασφαλίσει 500.000.000 ευρώ για τον ασθμαίνοντα προϋπολογισμό και διακόσιες εξήντα πέντε σημαδεμένες προσλήψεις για τον ασθμαίνοντα κομματικό μηχανισμό της Νέας Δημοκρατίας. Αυτή είναι η λογική του νομοσχεδίου και καμία άλλη. 
      Βέβαια ό,τι και να ειπωθεί εδώ φαντάζει εξωπραγματικό και απολογητικό. Πρώτα απ’ όλα, κύριε Πρόεδρε, αυτό το οποίο θέλω εδώ να τονίσω είναι ότι είναι πρωτοφανές να επιβάλλονται σε μία μόνο χρονιά τέσσερις νέοι φόροι. Ακόμα και η περίοδος 1990-1993 της Νέας Δημοκρατίας η οποία προκάλεσε καθημαγμό στην οικονομία, έβαζε ένα φόρο το χρόνο. Έναν έβαζε! Τέσσερις μαζί είναι οι φόροι στα καύσιμα, στα κινητά τηλέφωνα, στα τσιγάρα και στο Φ.Π.Α. που συνεχίστηκε και φέτος όλο το πρώτο τρίμηνο. Δεν έχει υπάρξει ξανά τέτοιο φαινόμενο πολλαπλής, απροειδοποίητης και ιδιαίτερα επιβαρυντικής για τη μεγάλη πλειοψηφία των καταναλωτών φορολογίας.
      Τέλος, θέλω να κάνω μερικά σχόλια για ορισμένες τροπολογίες οι οποίες έχουν ενσωματωθεί στο νομοσχέδιο, όπως είναι αυτή για την «Κοινωνία της Πληροφορίας», την οποία έφερε η Νέα Δημοκρατία με πρόσχημα τη μετονομασία της. Δεν είναι έτσι. Με πρόσχημα τη μετονομασία της Ειδικής Γραμματείας σε δήθεν Ειδική Γραμματεία Ψηφιακού Σχεδιασμού, μπαίνουν από το παράθυρο οι δυνατότητες για νέες προσλήψεις, για πρόσληψη συμβούλων, για ορισμό ειδικών εμπειρογνωμόνων, ένα σωρό και χωρίς κανέναν έλεγχο.
      Και η κραυγαλέα ειρωνεία είναι ότι έρχονται αυτά σε ένα νομοσχέδιο το οποίο έχει ως επικεφαλίδα τη χρηστή διαχείριση. 
      Θέλετε και άλλα; Οι διατάξεις που υπάρχουν για τα ολυμπιακά έργα και για τις ολυμπιακές υποδομές, εκ των υστέρων να αυξηθεί ο συντελεστής δόμησης και μια σειρά από άλλα θέματα. 
      Γι’ αυτό είπαμε ότι θα πρέπει κανονικά να αποσυρθεί το νομοσχέδιο εξ ολοκλήρου, να φέρετε αυτές τις φορομπηχτικές διατάξεις μαζί με τον ασθμαίνοντα προϋπολογισμό, ο οποίος δεν βγαίνει έτσι και αλλιώς και μόνο μ’ αυτές τις ενέσεις προσπαθείτε να περισώσετε μερικά προσχήματα και αν θέλετε πραγματικά νομοσχέδιο χρηστής διαχείρισης, πηγαίνετε πίσω στο νομοσχέδιο το οποίο σας άφησε το ΠΑ.ΣΟ.Κ. και το οποίο εσείς το πελεκίσατε και το υπονομεύσατε, με αποτέλεσμα σήμερα να μην έχετε το πλαίσιο εκείνο το οποίο θα έπρεπε να έχει η ελληνική πολιτεία για να ελέγχει ουσιαστικά τις δαπάνες και όχι για να διασφαλίζει προσλήψεις υμετέρων. 
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε συνάδελφε.
      Ο συνάδελφος κ. Τζέκης έχει το λόγο για τρία λεπτά.
      ΑΓΓΕΛΟΣ ΤΖΕΚΗΣ: Κύριε Πρόεδρε, περιμέναμε να ακούσουμε τον κύριο Υπουργό για τις φορολογικές ρυθμίσεις. Πράγματι έκανε μία φιλότιμη προσπάθεια να μας πείσει, εμάς και την ελληνική Βουλή -αλλά ιδίως απευθυνόταν στο λαό- ότι δεν κάνει φοροεπιδρομή, ότι είναι αγνές οι προθέσεις της Κυβέρνησης, άρα κάνουμε εδώ κάποιους ισοσκελισμούς, άλλους τους καταργούμε, άλλους τους μετονομάζουμε και όλα μέλι-γάλα.
       Όχι, κύριε Πρόεδρε, δεν είναι έτσι. Μπορεί με το άρθρο 27, να εναρμονίζεται με την Ευρωπαϊκή Ένωση και να καταργείται ο Φ.Π.Α. για τις υπηρεσίες οδικής βοήθειας, αλλά το τέλος χαρτοσήμου είναι ένας φόρος. Όπως και να το κάνουμε είναι φόρος, επιβάλλεται φόρος. 
      Για το φόρο στα ασφάλιστρα, όπου γίνεται μια αντικατάσταση με το φόρο κύκλου εργασιών, δεν είδατε στο άρθρο 29 ότι υπάρχουν μεγάλες αυξήσεις; Δεν είδατε ότι υπάρχουν μεγάλες αυξήσεις στον κλάδο πυρός που φθάνουν μέχρι το 70%; 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών):  Δεν υπάρχει καμία αύξηση.
      ΑΓΓΕΛΟΣ ΤΖΕΚΗΣ:  Ποιος το λέει αυτό; Για δείτε λίγο τις καταργήσεις που γίνονται. Ξέρετε τι λέει μέσα αυτό που μας δώσατε για την επιτροπή και το διαβάσαμε; Λέει ότι καταργείται η παράγραφος 2, του άρθρου 14, του ν. 1524/1950. Εκεί μέσα ξέρετε τι έλεγε; «Ορίζεται 10% υπέρ του δημοσίου, 3% υπέρ της Πυροσβεστικής Υπηρεσίας επί των ασφαλίστρων κλάδου πυρός». Τώρα ξέρετε πόσο γίνεται; Γίνεται 20%. Παρακάτω λέει, «2% επί των ασφαλίστρων κλάδου ζωής». Ξέρετε πόσο γίνεται τώρα; Γίνεται 4%. Προχωρά στην τρίτη περίπτωση και λέει «5% επί των ασφαλίστρων λοιπών κλάδων». Ξέρετε πόσο γίνεται τώρα; Γίνεται 10%, δηλαδή αύξηση 100%. Πώς τα λέτε, λοιπόν, αυτά; Πώς λέτε ότι δεν αυξάνετε τους φόρους;
      Προχωρώ, κύριε Πρόεδρε, στο άρθρο 11 για τα τέλη κινητής τηλεφωνίας. Σας είπαμε ότι πάει από τα 50% μέχρι τα 550%. Έγινε κάποια διόρθωση και τώρα έχουμε αυξήσεις μέχρι 110%. 
       Όσο για τα τσιγάρα, κύριε Πρόεδρε, που πολλή κουβέντα έγινε, φόρος είναι, αλλά ξέρετε εγώ τι λέω; Τουλάχιστον μας ακούνε και Βουλευτές από την περιφέρεια. Λέω ότι σε λίγο δεν θα υπάρχει ελληνικός καπνός για επεξεργασία για την ελληνική ή και ξένη καπνοβιομηχανία. Θα είναι εισαγόμενος, γιατί με την Κοινή Αγροτική Πολιτική και το νέο κανονισμό που ψήφισε και η προηγούμενη κυβέρνηση και εφαρμόζει με ευλάβεια και η σημερινή, μετά το 2009 πηγαίνει 50% κάτω η επιδότηση και μετά το 2013 δεν υπάρχει καμία. Εκεί είναι το βασικό ζήτημα για εμάς.
      Και επειδή είπε ο κύριος Υφυπουργός ότι μας ενδιαφέρει να μαζέψουμε φόρους για να κάνουμε και παροχές, εμείς λέμε το εξής. Είναι τα στοιχεία του κρατικού προϋπολογισμού 2005-2006. Αύξηση φόρων φυσικών προσώπων 10%. Των νομικών προσώπων, κύριε Πρόεδρε –και σημειώστε το αυτό- είναι μείον 4,9%. Την ίδια περίοδο οι έμμεσοι φόροι αυξήθηκαν κατά 10,5%. Το 2007 θα πάνε 8,8%. Τι σημαίνει αυτό; Σημαίνει ότι όσο θα μειώνονται οι φορολογικοί συντελεστές των νομικών προσώπων –και εσείς μας λέτε τώρα ότι μεθοδεύετε να μειωθούν και οι φορολογικοί συντελεστές στα φυσικά πρόσωπα και εννοούμε τους μεγάλους- τόσο θα πληθαίνει και η φορολογική σας επιδρομή μέσω των έμμεσων φόρων, που πραγματικά είναι ένας ταξικός φόρος που επιβάλλει μεγάλα φορολογικά βάρη στα λαϊκά στρώματα. Και δεν είναι το ίδιο το πόσο παίρνει το ψωμί ο εργάτης και ο εργοδότης, ο βιομήχανος. Είναι τελείως διαφορετικό.
      Και βέβαια, κύριε Πρόεδρε, σημειώστε ότι ο μισθός είναι κάτω από τον πληθωρισμό και η σύνταξη και ιδίως οι κοινωνικές δαπάνες μειωμένες. Θα πούμε περισσότερα στον προϋπολογισμό, αλλά αναφέρω ενδεικτικά μόνο για την παιδεία, ότι μειώνεται, σύμφωνα με το Α.Ε.Π., 9%. Ιδίως κύριε Πρόεδρε, η αναδρομική ισχύς για το φόρο των καπνών είναι πραγματικά εμπαιγμός και ενέχει και πολιτικά σκάνδαλα. Καθαρά πράγματα. 
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Λεβέντης έχει το λόγο. 
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
      Μιλάμε εδώ για ένα νομοσχέδιο που ονομάζεται οργάνωση συστήματος ελέγχου. Οι φορείς –λέει το άρθρο 3- στους οποίους αφορούν τα συστήματα διαχείρισης και ελέγχου, οι έλεγχοι και τα διοικητικά μέτρα και οι κυρώσεις που αναφέρονται στον παρόντα νόμο, καθορίζονται με κοινή απόφαση του  Υπουργείου Οικονομίας και Οικονομικών και του καθ’ ύλη αρμόδιου Υπουργού. 
      Ποιοι θα είναι αυτοί οι φορείς που θα ελέγχονται; Δεν προσδιορίζεται εδώ, κυρίες και κύριοι συνάδελφοι. Αν θέλει, θα ελέγχει όλους τους φορείς; Προφανώς θα υπάρχουν εξαιρέσεις. Ποιες θα είναι αυτές οι εξαιρέσεις; Δεν καθορίζεται εδώ και αυτό είναι κάτι που μας ανησυχεί. Αν θέλει να έχει βέβαια συγκεκριμένες εξαιρέσεις η Κυβέρνηση, πρέπει να τις προσδιορίσει στο νόμο. Αλλιώς μένουν πάρα πολλά πράγματα μετέωρα. 
      Το άλλο είναι ότι απαιτείται κοινή υπουργική απόφαση και το είπα και στην πρωτολογία μου και αυτό δημιουργεί άλλα προβλήματα. Αν ο Υπουργός του οποίου το Υπουργείο πρόκειται να ελεγχθεί, δεν θέλει να ελεγχθεί, τότε δεν θα υπογράφει την κοινή υπουργική απόφαση και επομένως θα μένει ανεξέλεγκτος. Αυτό είναι κάτι που προφανώς σημαίνει ότι πολλά πράγματα δεν θα μπορούν να ρυθμιστούν, σύμφωνα με αυτά που υποτίθεται ότι θέλει ο νόμος. 
      Ύστερα υπάρχει ο Γενικός Γραμματέας Γενικής Διεύθυνσης Δημοσιονομικών Ελέγχων που εξουσιοδοτείται εδώ σαν ο θεματοφύλακας των αρχών της ανεξαρτησίας, της ακεραιότητας. Ποιος θα τον διορίζει, όμως; Ο Υπουργός; Δεν θα μπορούσε να ορίζεται με σύμφωνη γνώμη της Βουλής, αφού θα έχει τόσο σημαντικό ρόλο; Να διορίζεται μετά από σύμφωνη γνώμη της αρμόδιας επιτροπής της Βουλής; 
      Επίσης, οι προσλήψεις να γίνονται με διαγωνισμό. Αυτή η διαδικασία εδώ είναι διάτρητη. 
      Όσον αφορά τους εμπειρογνώμονες, μπορεί να χρειαστούν εμπειρογνώμονες. Πρέπει, όμως, να οριστούν οι όροι και οι προϋποθέσεις. Γιατί αυτό το σημείο ανοίγει ένα παράθυρο. Κατ’ αρχήν τίθεται και θέμα Συντάγματος. Το θέτει και η Επιστημονική Επιτροπή της Βουλής. Δεν μπορεί να ανατεθεί ελεγκτικό έργο σε εμπειρογνώμονα. Μπορεί να ανατεθεί υποβοηθητικό έργο. Επομένως πρέπει εδώ να βρεθεί μία διατύπωση, είτε να μην αναφερθεί, και να θεωρηθεί αυτονόητος όρος ότι κάποια στιγμή μπορεί να χρειαστεί, είτε αν αναφερθεί, να είναι σαφές ότι είναι υποβοηθητικός, ως προς τα ελεγκτικά όργανα. 
      Επίσης, λέμε ότι χρειάζονται προεδρικά διατάγματα. Γιατί χρειάζονται αυτά τα προεδρικά διατάγματα; Ο νόμος μπορεί να ορίζει ότι είναι υποχρεωτικό όλοι οι φορείς του δημοσίου να έχουν συστήματα εσωτερικού ελέγχου και το πολύ-πολύ, αν είναι αναγκαίο, ένα προεδρικό διάταγμα να παρουσιάσει τις απαιτήσεις του συστήματος, το μοντέλο, ας το πούμε έτσι, αν χρειάζεται και αυτό. 
      Επισημαίνω, κύριε Υπουργέ, ότι με προεδρικά διατάγματα ανατέθηκε να κάνουν τα νοσοκομεία διπλογραφικό σύστημα και ισολογισμούς. Ακόμη δεν έχει γίνει και η ημερομηνία έληξε το 2004. Πολλά ασφαλιστικά ταμεία, αν και υπάρχει το προεδρικό διάταγμα, δεν καταρτίζουν και δεν δημοσιεύουν ισολογισμούς. Άρα φοβόμαστε ότι κάτι τέτοιο θα γίνει και μ' αυτό το νομοσχέδιο.
      Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ. 
      Ο Κοινοβουλευτικός Εκπρόσωπος της Νέας Δημοκρατίας, κ. Τασούλας έχει το λόγο. 
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, θα είμαι πολύ σύντομος. Αισθάνθηκα την ανάγκη να λάβω το λόγο, γιατί ετέθη, ιδίως από τον κ. Βερελή, το αγωνιώδες, όπως φάνηκε εκ μέρους του, ερώτημα, τι εννοεί ο Πρωθυπουργός όταν ομιλεί, περί μηδενικής ανοχής. Και συγχρόνως ένα άλλο στέλεχος του ΠΑ.ΣΟ.Κ., ιδιαίτερα πεπαιδευμένο, όπως λέγαμε παλιά, ο κ. Χριστοδουλάκης, προσπάθησε με ένα περίτεχνο και θα έλεγα χαριτωμένο τρόπο να μετατρέψει τα όσα είπε ο εισηγητής μας, αλλά και άλλοι ομιλητές από τη δική μας πλευρά, ως δήθεν μία απολογία μιας καταστροφικής πολιτικής, την οποία ακολουθούμε και όχι στην πραγματικότητα υπεράσπιση της δημιουργικής πορείας που έχουμε ακολουθήσει για την οικονομία τα τελευταία δυόμισι χρόνια. 
      Ήθελα να απαντήσω και στις δύο παρεμβάσεις, λέγοντας ότι το ΠΑ.ΣΟ.Κ. είναι βέβαιο ότι εδώ και αρκετό καιρό διέπεται από μία έντονη εσωτερική αυταρέσκεια, μία φιλαρέσκεια, έναν ναρκισσισμό απίστευτο. 
    Θυμήθηκα ακούγοντας τον κ. Βερελή και τον κ. Χριστοδουλάκη ότι ακόμη και προεκλογικώς που κατέρρεε το ΠΑ.ΣΟ.Κ. έλεγε, για να αποτρέψει την ψήφο του ελληνικού λαού προς τη Νέα Δημοκρατία ότι η Νέα Δημοκρατία παριστάνει το καλό ΠΑ.ΣΟ.Κ.. Και τώρα όταν μας κρίνει κυριαρχούμενο πάλι από την ίδια αυταρέσκεια προσπαθεί να μας κρίνει με βάση τι θα έκανε αυτό αν, ω μη γένοιτο, εξελέγετο το Μάρτιο του 2004. 
    Κρίνει λοιπόν υπό το κράτος αυτού του ναρκισσισμού θεωρώντας ότι εμείς είμαστε λίγο καλύτεροι απ’ αυτούς. Δεν είμαστε λίγο καλύτεροι. Είμαστε εντελώς διαφορετικοί. Και αυτό το εντελώς διαφορετικό συνοψίζεται στην απάντηση που θα δώσω για το ερώτημα τι εννοεί ο Πρωθυπουργός «μηδενική ανοχή». 
    Για να καταλάβετε τι σημαίνει μηδενική ανοχή σημείωσα εδώ ορισμένα αντίθετα, όχι συνώνυμα. Μηδενική ανοχή είναι ακριβώς το αντίθετο της μηδενικής εγρήγορσης, της μηδενικής ευθύνης, της μηδενικής αντιμετώπισης και της μηδενικής εναντίωσης προς τη διαφθορά. Όλα αυτά τα πέντε τα πήρα από το λεξικό το ΠΑ.ΣΟ.Κ..
    ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Και το μηδενικό έργο να προσθέσετε. 
    ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υφυπουργέ. Έχετε το λόγο. 
    ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Θέλω, κύριε Τζέκη, να επαναλάβω αυτό που είπα στην αρχική τοποθέτησή μου. Δεν υπάρχει καμία αύξηση στο φόρο επί των ασφαλίστρων. Οι συντελεστές είναι ακριβώς οι ίδιοι με τους ισχύοντες σήμερα. Απλώς γίνεται η μετονομασία. Μετονομάζουμε το φόρο κύκλου εργασιών σε φόρο επί των ασφαλίστρων. Ο νόμος ο οποίος αναφέρεται στις καταργούμενες διατάξεις είναι ο αρχικός νόμος του 1950. Στη συνέχεια αυτός ο νόμος τροποποιήθηκε από άλλες νομοθεσίες. Είχαμε το ν. 1620/1951, το ν. 4535/1966, το ν. 12/1975 και το ν. 1249/1982. Με βάση την υφιστάμενη ως σήμερα -πριν την ψήφιση του νομοσχεδίου- νομοθεσία ο φόρος κύκλου εργασιών επί των ασφαλίστρων είναι 15% και 5%, δηλαδή σύνολο 20%, για την κάλυψη κινδύνου πυρκαγιάς, 4% επί των ασφαλίστρων στον κλάδο ζωής και 10% επί των ασφαλίστρων των λοιπών κλάδων. Οι ίδιοι ακριβώς συντελεστές παραμένουν και τώρα απλά, επαναλαμβάνω, υπάρχει αυτή η μετονομασία η οποία γίνεται για να προσαρμοστούμε με την κοινοτική νομοθεσία. 
    ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, κηρύσσεται περαιωμένη η ενιαία συζήτηση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Οργάνωση συστήματος ελέγχου για τη διασφάλιση της χρηστής δημοσιονομικής διαχείρισης του Κρατικού Προϋπολογισμού και των εκτός του Κρατικού Προϋπολογισμού φορέων και άλλες διατάξεις».
    Ερωτάται το Σώμα: Γίνεται δεκτό το νομοσχέδιο επί της αρχής, των άρθρων, των νομοτεχνικών βελτιώσεων του κυρίου Υπουργού και των τροπολογιών με γενικό αριθμό 758 και ειδικό αριθμό 166 και με γενικό αριθμό 759 και ειδικό αριθμό 167, όπως τροποποιήθηκε από τον κύριο Υπουργό και στο σύνολό του; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΑΓΓΕΛΟΣ ΤΖΕΚΗΣ: Κατά πλειοψηφία.
    ΠΡΟΕΔΡΕΥΩΝ (Ιωάννης Τραγάκης): Συνεπώς το νομοσχέδιο του Υπουργείου Οικονομίας και Οικονομικών «Οργάνωση συστήματος ελέγχου για τη διασφάλιση της χρηστής δημοσιονομικής διαχείρισης του Κρατικού Προϋπολογισμού και των εκτός του Κρατικού Προϋπολογισμού φορέων και άλλες διατάξεις» έγινε δεκτό επί της αρχής, των άρθρων, των νομοτεχνικών βελτιώσεων του κυρίου Υπουργού και των τροπολογιών με γενικό αριθμό 758 και ειδικό αριθμό 166 και με γενικό αριθμό 759 και ειδικό αριθμό 167, όπως τροποποιήθηκε από τον κύριο Υπουργό και στο σύνολο και έχει ως εξής: 
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Το Σώμα παρέσχε τη ζητηθείσα εξουσιοδότηση.
      Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 0.00’ λύεται η συνεδρίαση για αύριο ημέρα Τετάρτη 4 Οκτωβρίου 2006 και ώρα 10.30΄ με αντικείμενο εργασιών του Σώματος, νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου του Υπουργείου Δικαιοσύνης: «Για την αντιμετώπιση της ενδοοικογενειακής βίας και άλλες διατάξεις», σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                        ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ  3-10-06 	ΣΕΛ. -1-

Τελευταία Αποθήκευση:	9/10/2006 10:57:00 μμ	Από:	M.velioti
Εκτυπώθηκε:	6/10/2006 1:05:00 μμ

