      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΕΔΡΙΑΣΗ Ν΄
      Δευτέρα 13 Ιανουαρίου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Ανακοινώνεται η ορκωμοσία των Βουλευτών Ι. Νικολαΐδη, Γ. Χρονόπουλου, Ε. Φραγκιαδουλάκη και Σ. Καλαφάτη, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση επικαίρων ερωτήσεων:
      α) Προς τον Υπουργό Γεωργίας, σχετικά με τη λήξη της εκκοκιστικής περιόδου για το βαμβάκι, σελ.
      β) Προς τον Υπουργό Υγείας και Πρόνοιας, σχετικά με την πρόσφατη ανάκληση κυκλοφορίας φαρμάκου για τον θυρεοειδή κλπ., σελ.
      γ) Προς τον Υπουργό Ανάπτυξης, σχετικά με την αντικατάσταση των παλιών πυλώνων εναέριας μεταφοράς ηλεκτρικής ενέργειας στην παραλιακή περιοχή των Νομών Κορινθίας και Αχαΐας, τις περιβαλλοντικές επιπτώσεις κλπ., σελ.
      4. Συζήτηση επερώτησης προς τον Υπουργό Δημόσιας Τάξης, σχετικά με την αύξηση της εγκληματικότητας και τα προβλήματα του προσωπικού αρμοδιότητας του Υπουργείου, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      Κατάθεση σχεδίου νόμου:
      Οι Υπουργοί Δημόσιας Τάξης και Εξωτερικών κατέθεσαν σχέδιο νόμου: «Κύρωση του Μνημονίου μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Πολιτειών της Αμερικής για την καταπολέμηση του εγκλήματος», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΑΡΓΥΡΗΣ Ε., σελ.
      ΓΙΑΝΝΟΠΟΥΛΟΣ Α., σελ.
      ΘΕΟΔΩΡΟΥ Χ., σελ.
      ΚΟΝΤΟΣ Α., σελ.
      ΚΟΣΙΩΝΗΣ Π, σελ.
      ΝΑΣΙΩΚΑΣ Ε., σελ.
      Β. Επί της επερώτησης:
      ΑΚΡΙΒΑΚΗΣ Α., σελ.
      ΓΑΡΟΥΦΑΛΙΑΣ Γ., σελ.
      ΛΥΚΟΥΡΕΖΟΣ Α., σελ.
      ΜΑΛΕΣΙΟΣ Ε., σελ.
      ΜΑΡΚΟΓΙΑΝΝΑΚΗΣ Χ., σελ.
      ΜΗΤΣΟΤΑΚΗΣ Κ., σελ.
      ΠΑΠΑΚΩΣΤΑ ΑΙΚ., σελ.
      ΠΟΛΥΔΩΡΑΣ Β., σελ.
      ΤΑΣΟΥΛΑΣ Κ., σελ.
      ΧΡΥΣΟΧΟΪΔΗΣ Μ., σελ.

ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Γ΄
ΣΥΝΕΔΡΙΑΣΗ  Ν΄
Δευτέρα 13 Ιανουαρίου 2003
	Αθήνα, σήμερα στις 13 Ιανουαρίου 2003, ημέρα Δευτέρα και ώρα 18.25΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ    ΚΑΚΛΑΜΑΝΗ.
	ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
	Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από τον κ. Κώστα Καρρά,  Βουλευτή Α΄ Αθηνών, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1. Οι Βουλευτές κύριοι ΑΛΕΞΑΝΔΡΟΣ ΒΟΥΛΓΑΡΗΣ και ΠΑΝΑΓΙΩΤΗΣ ΚΡΗΤΙΚΟΣ  κατέθεσαν αναφορά με την οποία ο Αγροτικός Παραγωγικός Συνεταιρισμός Νέας  Αγχιάλου Μαγνησίας «Η ΔΗΜΗΤΡΑ» ζητεί  την καταβολή αποζημιώσεων στους κτηνοτρόφους της περιοχής του, που τα κοπάδια τους αποδεκατίστηκαν από την κακοκαιρία.
     2 Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η Συνομοσπονδία Επιχειρηματιών Ενοικιαζομένων Δωματίων – Διαμερισμάτων Ελλάδος ζητεί τη μείωση της εισφοράς των μελών της προς το ΤΕΒΕ.
     3. Ο Βουλευτής Αιτωλ/νίας κ. ΙΩΑΝΝΗΣ ΒΑΪΝΑΣ κατέθεσε αναφορά με την οποία η ΑΣΤΑΚΟΣ ΤΕΡΜΙΝΑΛ Α.Ε. αναφέρεται στο θέμα της εισόδου και εξόδου αλλοδαπών ναυτικών στο λιμένα ΝΑΒΙΠΕ – Αστακού Αιτωλ/νίας.
     4. Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία η Λαμπριάδειος Οικοκυρική Σχολή ’Ανω Πεδινών Ιωαννίνων ζητεί οικονομική ενίσχυση για τη συνέχιση της λειτουργίας της.
     5. Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία η ’Ενωση Εποχικών Υπαλλήλων Πυροσβεστικού Σώματος Νομού Ιωαννίνων ζητεί να μοριοδοτηθούν κατά δύο μονάδες για κάθε μία πλήρη αντιπυρική περίοδο απασχόλησης και προϋπηρεσίας οι υποψήφιοι για κατάταξη εποχικοί πυροσβέστες.
     6. Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία ο Σύλλογος Μονίμων Πολιτικών Υπαλλήλων ΥΕΘΑ/ΓΕΣ Ηπείρου και Επτανήσων ζητεί να δημιουργηθεί εργοστάσιο βάσεως στα Γιάννενα.
     7. Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία οι Φίλοι των Κωφαλάλων Θεσσαλονίκης ζητούν έκτακτη οικονομική ενίσχυση του Ταμείου τους για την εξόφληση δανείου.
     8. Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο κ. Χρήστος Τρυπατζής, κάτοικος εξωτερικού, ζητεί να χορηγηθεί άδεια παραμονής στη σύζυγό του, που είναι ρουμανικής καταγωγής.
     9. Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η ’Ενωση Αποστράτων Αξιωματικών Αεροπορίας ζητεί την άμεση αναστολή της ισχύος της παρ. 18 του άρθρου 34 του Ν. 2873/2000.
     10. Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Σύλλογος «ΚΟΜΑΝΤΟΣ 74» ζητεί οικονομική ενίσχυση για την ανέγερση μνημείων των μελών του.
     11. Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Πανελλήνιος Σύλλογος Υπαλλήλων Γενικής Γραμματείας Απόδημου Ελληνισμού ζητεί τη λήψη μέτρων για την αναβάθμιση της.
     12. Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο κ. Θεοχάρης Δολούδης, κάτοικος Δομοκού, ζητεί να του χορηγηθεί σύνταξη για τη συμμετοχή του στην εθνική αντίσταση.
     13. Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Αγροτικός Συνεταιρισμός Νέου Μοναστηρίου Φθιώτιδας ζητεί να ανακοινωθούν το συντομότερο οι στρεμματικές εκτάσεις που δικαιούνται να καλλιεργήσουν οι βαμβακοπαραγωγοί της περιοχής του για το έτος 2003.
     14. Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία το 2ο Δημοτικό Σχολείο Βουτών Ηρακλείου ζητεί να του εγκριθεί η ολοήμερη λειτουργία του.
     15. Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε   αναφορά με την οποία οι Μιλτιάδης Μυρώνης, Αναστάσιος Σαγιανίδης, Νικόλαος Φωτίου, Κων/νος Μαυρόπουλος, Χρυσούλα Μαμόγλου και Ιωάννης Καζάκος κάτοικοι Αγίου Παύλου Θεσσαλονίκης ζητούν την αποσαφήνιση του ιδιοκτησιακού καθεστώτος του οικοπέδου, Κτήμα Σκλαβούνου.
     16. Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε ψήφισμα με το οποίο η Πανελλήνια Ομοσπονδία Θρακικών Σωματείων ζητεί την ικανοποίηση αναπτυξιακών εκπαιδευτικών και λοιπών αιτημάτων.
     17. Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Στέφανος Προδρομίδης και λοιποί απόφοιτοι της Ανώτατης Εκκλησιαστικής Σχολής Θεσσαλονίκης, αναπληρωτές Δάσκαλοι, ζητούν την επίλυση εργασιακού τους προβλήματος.
     18. Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε δημοσίευμα εφημερίδας που αφορά στην περικοπή της επιδότησης της ορυζοκαλλιέργειας στην Μεσσηνία.
     19. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Καββαδίας, Αντιπρόεδρος ΟΠΕΚΕΠΕ, ζητεί την παραλαβή καταγεγραμμένων και ελεγμένων ποσοτήτων βαμβακιού.
     20. Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η ’Ενωση Συντακτών Ημερησίων Εφημερίδων Μακεδονίας – Θράκης ζητεί την επίλυση του εργασιακού ζητήματος των δημοσιογράφων που απασχολούνται στην ΕΡΤ ΑΕ.
     21. Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Δήμος Αγιάσου ζητεί η περιουσία του τέως ΤΑΔ Αγιάσου και νυν ΟΣΚ Α.Ε. να μεταβιβασθεί στο Δήμο Αγιάσου Λέσβου.
     22. Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η ’Ενωση Υπαλλήλων Πυροσβεστικού Σώματος Περιφέρειας Στερεάς Ελλάδας ζητεί την επίλυση αιτημάτων που τους απασχολούν.
     23. Οι Βουλευτές κύριοι ΠΑΝΑΓΙΩΤΗΣ ΛΑΦΑΖΑΝΗΣ, ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΠΑΝΑΓΙΩΤΗΣ ΚΡΗΤΙΚΟΣ κατέθεσαν αναφορά με την οποία η Συντονιστική Επιτροπή της Πρωτοβουλίας Συνδέσμων Αρκάδων Πόλεων ζητεί τη βελτίωση του φωτισμού εντός της σήραγγας Αρτεμισίου, την κατασκευή και της δεύτερης σήραγγας με χρηματοδότηση από το Γ΄ ΚΠΣ καθώς και διορθώσεις στα προβλήματα του αυτοκινητοδρόμου.
     24. Οι Βουλευτές κύριοι ΠΑΝΑΓΙΩΤΗΣ ΛΑΦΑΖΑΝΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο κ. Ιωάννης Κουρής ζητεί την επίλυση αιτήματος που τον απασχολεί.
     25. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Χρήστος Σεπέρας, κάτοικος Δράμας, διαμαρτύρεται για την άρνηση του ΟΓΑ να του αποδώσει έξοδα νοσηλείας.
     26. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Νικόλαος Βασιλειάδης, γεωργός μελισσοκόμος, ζητεί να του δοθεί απάντηση για το θέμα της αποζημίωσης από τον ΕΛΓΑ, λόγω καταστροφής της παραγωγής του.
     27. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Μαρία Παπαγεωργίου, κτηνοτρόφος, ζητεί να της δοθεί επιδότηση.
     28. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Λαμπρινή Γεωργιάδου, κάτοικος Κάτω Βροντούς Δράμας, ζητεί συνταξιοδότηση από τον ΟΓΑ.
     29. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Φώτιος Τερζόγλου, ζητεί την επίλυση συνταξιοδοτικής του υπόθεσης από τον ΟΓΑ.
     30. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Αθανάσιος Σίσκος, ζητεί την επίλυση συνταξιοδοτικής του υπόθεσης από τον ΟΓΑ.
     31. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Ταμάρα Κυρσανίδη, ζητεί την επίλυση συνταξιοδοτικής της υπόθεσης.
     32. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Γεώργιος Κυρσανίδης, ζητεί την επίλυση συνταξιοδοτικής του υπόθεσης.
     33. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Θεοφάνης Χορόζογλου, κάτοικος Αγοράς Δράμας, ζητεί επίλυση συνταξιοδοτικής του υπόθεσης από τον ΟΓΑ.
     34. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Γεσθημανή Κιουμουρτζή, κάτοικος Καλού Αγρού Δράμας, ζητεί επίλυση συνταξιοδοτικής της υπόθεσης από τον ΟΓΑ.
     35. Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η ’Ενωση Υπαλλήλων Πυροσβεστικού Σώματος Περιφέρειας Στερεάς Ελλάδας ζητεί την επίλυση αιτημάτων που τους απασχολούν.
     36. Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία η Συντονιστική Επιτροπή Αγώνα για τον Κόμβο Βελεστίνου Ν. Μαγνησίας ζητεί να κατασκευαστεί ανισόπεδη γέφυρα μπροστά στο  304 ΠΕΒ σαν συνέχεια της υπάρχουσας.
     37. Οι Βουλευτές κύριοι ΝΙΚΟΛΑΟΣ ΓΚΑΤΖΗΣ, ΔΗΜΗΤΡΙΟΣ ΤΣΙΟΓΚΑΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία ο Σύνδεσμος Συνταξιούχων ΔΕΗ Κεντρικής Ελλάδας ζητεί την ενσωμάτωση της ΑΤΑ στις συντάξεις των συνταξιούχων των Ειδικών Ταμείων.
     38. Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Δήμαρχος Ζαγοράς Νομού Μαγνησίας ζητεί την έκτακτη επιχορήγηση για την αντιμετώπιση των προβλημάτων των σχολείων του Δήμου.
     39. Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία η Πανελλήνια ’Ενωση Μηχανικών Εμπορικού Ναυτικού ζητεί την επίλυση του ζητήματος της απαγόρευσης εισόδου στις ΗΠΑ του ναυτεργάτη Ιωάννη Ιωαννίδη.
     40. Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Νομάρχης Πιερίας ζητεί οικονομική επιχορήγηση για την αποκατάσταση των ζημιών από τις πλημμύρες που έπληξαν το Νομό Πιερίας.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 105/2-7-2002 ερώτηση δόθηκε με το υπ’ αριθμ. 2508/25-9-2002 έγγραφο από τον Υφυπουργό Δημόσιας Τάξης η ακόλουθη απάντηση:
     «Απαντώντας στην ερώτηση με αριθμό 105/2-7-2002 που κατέθεσαν στη Βουλή οι Βουλευτές κύριοι Φ. Κουβέλης και Γ. Αμπατζόγλου, σε ό,τι μας αφορά, σας γνωρίζουμε ότι οι αρμόδιες Υπηρεσίες μας, αφού έλαβαν υπόψη τους όλες τις παραμέτρους, μετά και από αυτοψία που διενήργησαν στους χώρους του πρώην κρατικού αερολιμένα Αθηνών, ενημέρωσαν τόσο το Υπουργείο Μεταφορών και Επικοινωνιών και την Υπηρεσία Πολιτικής Αεροπορίας, που είχαν παραχωρήσει το χώρο για τη διεξαγωγή της μουσικής εκδήλωσης, όσο και το Δήμο Ελληνικού, που είναι αρμόδιος για την έκδοση της σχετικής άδειας, ότι ο χώρος όπου επρόκειτο να λάβει χώρα η μουσική συναυλία, θεωρείται ευαίσθητος και δεν ενδείκνυται η διοργάνωση σε αυτόν παρόμοιων εκδηλώσεων, για σοβαρούς λόγους δημόσιας τάξης και ασφάλειας. Για τα ανωτέρω ενημερώθηκε και η διοργανώτρια εταιρεία.
     Σε ό,τι αφορά τους λόγους δημόσιας τάξης και ασφάλειας που επικαλέσθηκαν οι αστυνομικές Υπηρεσίες, πρέπει να επισημάνουμε ότι, εκτός των άλλων, πλησίον του χώρου, όπου θα ελάμβανε χώρα η εκδήλωση, είναι σταθμευμένα αεροσκάφη τύπου BOEING, εκ των οποίων στις δεξαμενές ενός υπάρχουν 18 τόνοι κηροζίνης, καθώς και μικρά ιδιωτικά αεροσκάφη και ελικόπτερα της Αερολέσχης Αθηνών. Επίσης, στο αεροδρόμιο υπάρχουν κτιριακές εγκαταστάσεις, μερικές εκ των οποίων είναι σε χρήση και στην ανατολική πλευρά του στεγάζονται διάφορες δημόσιες Υπηρεσίες, ενώ στο δυτικό τμήμα του εκτελούνται Ολυμπιακά έργα και στους υπό κατασκευή χώρους υπάρχουν μηχανήματα και υλικά μεγάλης αξίας. Πέραν αυτών, υπήρχε άμεσος κίνδυνος πυρκαγιάς, αφού, εντός του αεροδρομίου και πλησίον του χώρου της εκδήλωσης, υπάρχουν πολλές δεκάδες στρέμματα με πυκνά ψηλά ξερά χόρτα.
     Κατόπιν των ανωτέρω, η Υπηρεσία Πολιτικής Αεροπορίας δεν παραχώρησε τελικά το χώρο του πρώην κρατικού αερολιμένα για τη διεξαγωγή των συναυλιών και ο οικείος Ο.Τ.Α. δεν χορήγησε σχετική άδεια, ενώ η Γενική Αστυνομική Διεύθυνση Αττικής, σε απάντησή της προς τη διοργανώτρια εταιρεία, της υπέδειξε ότι μπορούσε να διοργανώσει την εκδήλωση σε άλλο χώρο, μη σχετιζόμενο με τις εγκαταστάσεις του πρώην κρατικού αερολιμένα. 
     Τέλος πρέπει να επισημάνουμε ότι, κατά τη διάρκεια του ίδιου φεστιβάλ, που είχε διοργανωθεί το έτος 1999 στο χώρο που βρίσκεται απέναντι από το αεροδρόμιο Ελληνικού (εγκαταστάσεις Αγίου Κοσμά), δημιουργήθηκαν επεισόδια από τους θεατές, τα οποία είχαν ως αποτέλεσμα τον τραυματισμό 7 αστυνομικών, φθορές σε παρακείμενο κέντρο διασκέδασης από βόμβες μολότωφ, φθορές οχημάτων από πέτρες κλπ., με συνέπεια ιδιώτες να διεκδικούν αποζημιώσεις από το ελληνικό δημόσιο.
     Ο Υφυπουργός
     ΕΥΑΓΓΕΛΟΣ ΜΑΛΕΣΙΟΣ»
      2. Στην με αριθμό 228/5-7-02 ερώτηση δόθηκε με το υπ’ αριθμ. 2524/25-7-02 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ερώτησης με αριθμό 228/5-7-2002 που κατέθεσε ο Βουλευτής κ. Σ. Δήμας, σας γνωρίζουμε ότι, με τον Κανονισμό μεταθέσεων του πυροσβεστικού προσωπικού (Κεφ Β΄ π.δ. 170/1996), όπως τροποποιήθηκε και συμπληρώθηκε μεταγενέστερα, θεσμοθετήθηκε ένα μοριοδοτούμενο, αξιοκρατικό και αμερόληπτο σύστημα μεταθέσεων, το οποίο εξυπηρετεί τις υπηρεσιακές ανάγκες και ιδιαιτερότητες, όπως αυτές προκύπτουν από την οργανική και υπηρετούσα δύναμη του Σώματος, σε συνδυασμό με τις επιχειρησιακές κατά τόπο απαιτήσεις, αλλά και τις κοινωνικές, οικονομικές και οικογενειακές ανάγκες του προσωπικού.
      Επισημαίνεται ότι η όλη φιλοσοφία και ο κύριος σκοπός του ισχύοντος πλαισίου μεταθέσεων είναι η εμπέδωση του αισθήματος εργασιακής ασφάλειας, καθώς και ο περιορισμός των μεταθέσεων του προσωπικού, για την εξυπηρέτηση του  υπηρεσιακού και γενικότερα του δημοσίου συμφέροντος.
      Κατόπιν των ανωτέρω, από το Υπουργείο μας σήμερα δεν αντιμετωπίζεται θέμα σύνταξης νέου Κανονισμού μεταθέσεων του πυροσβεστικού προσωπικού, αλλά στις περιπτώσεις που εντοπίζονται δυσχέρειες και δυσλειτουργίες, ως προς την εφαρμογή του υφιστάμενου νομοθετικού πλαισίου, καθώς και στις περιπτώσεις μεταβολής των υπηρεσιακών δεδομένων, θα γίνονται οι αναγκαίες βελτιωτικές παρεμβάσεις, όχι όμως σε σημεία που έρχονται σε αντίθεση με τη φιλοσοφία και τον στόχο της ανωτέρω νομοθετικής ρυθμίσεως.
      Ο Υφυπουργός
      ΕΥΑΓΓΕΛΟΣ ΜΑΛΕΣΙΟΣ»
      3. Στην με αριθμό 249/5-7-02 ερώτηση δόθηκε με το υπ’ αριθμ. 2526/25-7-02 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ερώτησης με αριθμό 249/5-7-2002, που κατέθεσε ο Βουλευτής κ. Γ. Γαρουφαλιάς, σας γνωρίζουμε ότι, για την ενίσχυση και τον εκσυγχρονισμό της υλικοτεχνικής υποδομής όλων των Πυροσβεστικών Υπηρεσιών, τα τελευταία χρόνια έχουν γίνει σημαντικά βήματα με την αύξηση των διατιθέμενων κονδυλίων με χρηματοδότηση, τόσο από εθνικούς πόρους, όσο και από προγράμματα της Ε.Ε. Η προσπάθεια αυτή, τα αποτελέσματα της οποίας είναι ήδη ορατά, συνεχίζεται στο πλαίσιο των εξοπλιστικών προγραμμάτων, που βρίσκονται σε εξέλιξη και υλοποιούνται με γοργούς ρυθμούς, εν όψει και της διενέργειας στη χώρα μας των Ολυμπιακών Αγώνων του 2004, ώστε να ενισχυθούν όλες οι Υπηρεσίες με τα πλέον σύγχρονα μέσα και εφόδια.
      Στα πλαίσια αυτά έχουν εφοδιασθεί και οι πυροσβεστικές Υπηρεσίες των νομών της Θεσσαλίας με τα αναγκαία πυροσβεστικά οχήματα, τα οποία, σύμφωνα με τον υφιστάμενο επιχειρησιακό σχεδιασμό, έχουν διασπαρεί κατά τέτοιον τρόπο, ώστε να  υπάρχει η καλύτερη δυνατή κάλυψη από άποψη προληπτικής και κατασταλτικής πυροπροστασίας των αναφερόμενων νομών. Οι Υπηρεσίες των τεσσάρων νομών της Θεσσαλίας σήμερα κατέχουν συνολικά 90 πυροσβεστικά οχήματα συνολικής χωρητικότητας νερού 254.200 lt., ενώ, μετά την παραλαβή νέων οχημάτων από το Αρχηγείο του Πυροσβεστικού Σώματος, θα εξετασθεί η δυνατότητα περαιτέρω ενίσχυσης των εν λόγω Υπηρεσιών, σε συνδυασμό βεβαίως και με τις ανάγκες των υπόλοιπων Υπηρεσιών της χώρας.
      Σε ό,τι αφορά το εποχικό προσωπικό, με το οποίο ενισχύθηκαν κατά την τρέχουσα αντιπυρική περίοδο, τόσο οι Πυροσβεστικές Υπηρεσίες της Θεσσαλίας, όσο και της υπόλοιπης χώρας, σας πληροφορούμε ότι αυτό προσλήφθηκε εγκαίρως μέχρι την 31-5-2002 και κατανεμήθηκε σύμφωνα με τις υπηρεσιακές ανάγκες και την επικινδυνότητα του κάθε νομού, ενώ από τις Υπηρεσίες διατέθηκε ο ανάλογος χρόνος για την εκπαίδευσή του, ώστε να ανταποκριθεί πλήρως στα καθήκοντά του της πρόληψης και καταστολής των δασικών πυρκαγιών.
      Ο Υφυπουργός
      ΕΥΑΓΓΕΛΟΣ ΜΑΛΕΣΙΟΣ»
     4. Στην με αριθμό 299/9-7-02 ερώτηση δόθηκε με το υπ΄ αριθμ. 768/26-7-02 έγγραφο από τον Υφυπουργό Ανάπτυξης η ακόλουθη απάντηση:
     «Απαντώντας στην ερώτηση με αριθμό 299/9-7-02 που κατέθεσε η Βουλευτής κ. Ασ. Ξηροτύρη – Αικατερινάρη, και σε ό,τι αφορά τα θέματα που άπτονται των αρμοδιοτήτων του Υπουργείου Ανάπτυξης στο αντικείμενο της διαχείρησης των υδατικών πόρων της Χώρας, σας γνωστοποιούμε τα ακόλουθα:
     Η εκπόνηση διαχειριστικής μελέτης του Υδατικού Διαμερίσματος Δυτικής Μακεδονίας, όπου υπάγεται η λίμνη Δοϊράνη, έχει ενταχθεί στις δράσεις του Προγράμματος «Ανταγωνιστικότητα» του ΥΠ.ΑΝ. στα πλαίσια του ΚΠΣ (δράση 7.3.5.2). Το σχετικό έργο «Ανάπτυξη συστημάτων και εργαλείων διαχείρισης Υδατικών πόρων Υδατικών διαμερισμάτων Δυτικής Μακεδονίας, Κεντρικής Μακεδονίας, Ανατολικής Μακεδονίας και Θράκης» προϋπολογισμού 1.685.169,4 ευρώ, έχει προκηρυχθεί και βρίσκεται στο στάδιο επιλογής αναδόχου.
     Η μελέτη αυτή (όπως και των υπολοίπων υδατικών διαμερισμάτων) αναφέρεται στην εκπόνηση σχεδίων διαχείρισης υδατικών πόρων, τα αποτελέσματα της οποίας θα αποτελέσουν ένα ολοκληρωμένο εργαλείο ποιοτικής και ποσοτικής ανάλυσης πολιτικών διαχείρισης των υδατικών πόρων. Η προσομοίωση του φυσικού και τεχνικού συστήματος της εξεταζόμενης περιοχής δίνει σαν αποτέλεσμα μέσα στο χρόνο και για κάθε σημείο τα χαρακτηριστικά (ποιοτικά και ποσοτικά) της ζήτησης νερού (ελλείψεις, περίσσεια, καταλληλότητας ή μη) με βάση τους στόχους που τέθηκαν.
     Επίσης στο πλαίσιο άλλων κοινοτικών προγραμμάτων π.χ. INTERREG II A/ΕΛΛΑΔΑ-ΠΓΔΜ, το συμπλήρωμα προγραμματισμού του οποίου πρόσφατα εγκρίθηκε (17.6.02), προβλέπεται η ένταξη έργων σχετικά με την ανάπτυξη διαχειριστικών σχεδίων λεκανών απορροής των διασυνορικών ποταμών και επιφανειακών υδάτων, καθώς και άλλων δράσεων σχετικών με την ολοκληρωμένη διαχείριση και προστασία των κοινών υδατικών πόρων.
     Τέλος κατά την Ad hoc συνάντηση εμπειρογνωμόνων Ελλάδας – ΠΓΔΜ για θέματα διασυνοριακών υδάτων που πραγματοποιήθηκε στο Υπ. Ανάπτυξης στις 5-7-02, οι δύο πλευρές αποφάσισαν την επεξεργασία ενός Σχεδίου καταστατικού για τη λειτουργία μιας Κοινής Επιτροπής Διαχείρισης Υδατικών Πόρων, λαμβάνοντας υπόψη τις τάσεις του διεθνούς και Ευρωπαϊκού θεσμικού πλασίου.
     Στα πλαίσια αυτά, η Ελληνική πλευρά ανέλαβε να συντάξει το κείμενο του Σχεδίου καταστατικού για τη λειτουργία της Επιτροπής και να το υποβάλλει στην ΠΓΔΜ, προκειμένου να εκφράσει τις απόψεις της.
     Ο Υφυπουργός
     Α. ΚΑΛΑΦΑΤΗΣ»
      5. Στην με αριθμό 197/4-7-02 ερώτηση δόθηκε με το υπ’ αριθμό 2519/25-7-02 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ερώτησης με αριθμό 197/4-7-2002 που κατέθεσε ο Βουλευτής κ. Σ. Δήμας, σε ό,τι μας αφορά, σας γνωρίζουμε ότι το Πυροσβεστικό Σώμα, προκειμένου να ανταποκριθεί στην αποστολή του, μετά την ανάληψη και της δασοπυρόσβεσης, προέβη στη μελέτη και επανασχεδιασμό της πυροπροστασίας της χώρας και δημιούργησε ένα αποτελεσματικό δίκτυο αντιπυρικής προστασίας σε όλη την επικράτεια.
      Ιδιαίτερη έμφαση δόθηκε στην ενίσχυση του Σώματος με προσωπικό, στην ενίσχυση και ανανέωση των μέσων και εφοδίων και γενικά της υλικοτεχνικής υποδομής του, καθώς και στην επέκταση του μηχανισμού πυροπροστασίας, με τα ην ίδρυση νέων Πυροσβεστικών Κλιμακίων και Σταθμών σε περιοχές της χώρας που δεν καλύπτονται επαρκώς και νέων Ειδικών Μονάδων Αντιμετώπισης Καταστροφών (Ε.Μ.Α.Κ.), για πληρέστερη πυροπροστασία και αποτελεσματικότερη αντιμετώπιση των συνεπειών από φυσικές καταστροφές ή άλλες έκτακτες ανάγκες, όπου απαιτείται η διενέργεια επιχειρήσεων από εξειδικευμένο προσωπικό με το κατάλληλο τεχνολογικό εξοπλισμό.
      Για το θέμα του σχεδιασμού και τη λήψη των αναγκαίων μέτρων για την καταστολή των δασικών πυρκαγιών, μετά την ανάληψη του έργου αυτού από τον κύριο φορέα πυρόσβεσης της χώρας, που είναι το Πυροσβεστικό Σώμα, το Υπουργείο μας λαμβάνει όλα τα απαιτούμενα μέτρα με στόχο ο κρατικός μηχανισμός, καθώς και οι διάφοροι φορείς να ευρίσκονται σε ετοιμότητα, οι δε εμπλεκόμενες Υπηρεσίες να έχουν άψογη συνεργασία μεταξύ τους, ώστε να είναι αποτελεσματικότερες στον προληπτικό και τον κατασταλτικό τομέα.
      Σε ό,τι αφορά το προληπτικό έργο της δασοπροστασίας και κυρίως τη λήψη των ενδεικνυόμενων μέτρων για την αποτροπή εκδήλωσης των δασικών πυρκαγιών, σας πληροφορούμε ότι αυτό και μετά την εφαρμογή του αναφερόμενου ν. 2612/1998 ανήκει στην αρμοδιότητα των Υπηρεσιών του συνερωτώμενου Υπουργείου Γεωργίας. Όμως, το Υπουργείο μας, σύμφωνα με την ισχύουσα νομοθεσία και στον τομέα αυτόν, καθώς και για τον έγκαιρο εντοπισμό των πυρκαγιών αυτών προέβη στη συντήρηση των υπαρχόντων πυροφυλακίων και την εξασφάλιση περισσοτέρων πυροσβεστικών κρουνών. Επίσης, και κατά τη φετινή αντιπυρική περίοδο, προέβη στη λήψη συγκεκριμένων μέτρων, όπως η επάνδρωση ικανοποιητικού αριθμού πυροφυλακίων, η διασπορά πυροσβεστικών οχημάτων εντός των δασών για συνεχείς περιπολίες σε ευαίσθητες περιοχές και η οργάνωση συστήματος εποχούμενων μικτών περιπολιών με στρατιωτικό, αστυνομικό και πυροσβεστικό προσωπικό. Παράλληλα, συνεργάζεται και με τις κατά τόπους αερολέσχες, οι οποίες διαθέτουν τα εναέρια μέσα τους, κατά τις κρίσιμες ημέρες και ώρες, για τον εντοπισμό και έγκαιρη αναγγελία της πυρκαγιάς και προβαίνει στην έκδοση δελτίου επικινδυνότητας, στο οποίο θα εμφαίνεται ο δείκτης επικινδυνότητας καθημερινά σε κάθε περιοχή, προκειμένου να καθορίζεται το επίπεδο ετοιμότητας των Υπηρεσιών και η κατά περίπτωση λήψη των αναγκαίων πρόσθετων μέτρων.
      Ειδικότερα, σε ό,τι αφορά το νομό Κορινθίας, όπου λειτουργούν οι Πυροσβεστικές Υπηρεσίες Κορίνθου και Κιάτου, καθώς και το Πυροσβεστικό Κλιμάκιο Ευρωστίνης, σας πληροφορούμε ότι τα τελευταία χρόνια η πυροπροστασία αυτού έχει ενισχυθεί σημαντικά. Οι εν λόγω Υπηρεσίες στελεχώθηκαν με το απαραίτητο προσωπικό, μόνιμο και εποχιακό και εφοδιάσθηκαν με τα αναγκαία μέσα και εφόδια και τον απαραίτητο για την εκπλήρωση της αποστολής τους μηχανολογικού εξοπλισμό, τα οποία ενισχύονται και εκσυγχρονίζονται με την υλοποίηση των προγραμμάτων προμηθειών.
      Επίσης, στα πλαίσια του επιχειρησιακού σχεδιασμού και της διασποράς των πυροσβεστικών δυνάμεων, κατά τη διάρκεια της τρέχουσας αντιπυρικής περιόδου, για την αποτελεσματικότερη πυροπροστασία του νομού, σήμερα έχουν στελεχωθεί, από πυροσβεστικό προσωπικό και εθελοντές και λειτουργούν πυροφυλάκια στις περιοχές Δήμου Σολυγείας (θέση Τσάλικα), Δήμου Σαρωνικού (θέση Αλαμάνου Προφήτη Ηλία), Νεμέας (όρος Φωκά), Πετρίτσας, Νησιού Φανερωμένης, Βρύσης Λιάκη, Αυγού, Καμαρίου (θέση Παναγία Κορυφή), Σαραντάπηχου (θέση Προφήτη Ηλία), Τρικάλων (θέση Γέρος), Φενεού και Στίμάγκας, ενώ σε προεπιλεγμένες θέσεις του νομού εδρεύουν και περιπολούν συνολικά 11 επανδρωμένα πυροσβεστικά οχήματα, καθώς και άλλα βοηθητικά.
      Πέραν της αναφερόμενης επάνδρωσης ικανοποιητικού αριθμού πυροφυλακίων και διασποράς πυροσβεστικών οχημάτων εντός των δασών και άλλων περιοχών για συνεχείς περιπολίες σε ευαίσθητες περιοχές του νομού, οργανώθηκε και σύστημα εποχούμενων μικτών περιπολιών με στρατιωτικό αστυνομικό και πυροσβεστικό προσωπικό. Σύμφωνα δε με το δελτίο επικινδυνότητας, στο οποίο εμφαίνεται ο δείκτης επικινδυνότητας καθημερινά σε κάθε περιοχή, καθορίζεται και το επίπεδο ετοιμότητας των Υπηρεσιών και η κατά περίπτωση λήψη των αναγκαίων πρόσθετων μέτρων.
      Τέλος, πρέπει να επισημανθεί ότι, πέραν των αρμοδίων τοπικών Υπηρεσιών, η αντιμετώπιση των δασικών και λοιπών πυρκαγιών, όταν υπάρχει ανάγκη, γίνεται και με τη συνδρομή των όμορων Υπηρεσιών, αλλά και των αερομεταφερόμενων πεζοπόρων τμημάτων, όπως επίσης και από τα λοιπά διαθέσιμα, για το σκοπό αυτό, επίγεια και εναέρια πυροσβεστικά μέσα, και στο πλαίσιο αυτό θα αντιμετωπισθεί κάθε περίπτωση πυρκαγιάς και στο νομό Κορινθίας.
      Ο Υφυπουργός
      ΕΥΑΓΓΕΛΟΣ ΜΑΛΕΣΙΟΣ»)
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, πριν εισέλθουμε στην ημερήσια διάταξη θα προβούμε στην ορκωμοσία των νέων συναδέλφων, του κ. Ιωάννη Νικολαίδη, του κ. Γεωργίου Χρονόπουλου, του κ. Εμμανουήλ Φραγκιαδουλάκη και του κ. Σταύρου Καλαφάτη σε αντικατάσταση του κ. Νικολάου Ζαμπουνίδη, κ. Ιωάννη Σκουλαρίκη, κ. Ιωάννη Κουράκη και του κ. Παναγιώτη Ψωμιάδη αντιστοίχως, οι οποίοι παραιτήθηκαν από το βουλευτικό αξίωμα. 
     Καλούνται οι Βουλευτές κύριοι Ιωάννης Νικολαΐδης, Γεώργιος Χρονόπουλος, Εμμανουήλ Φραγκιαδουλάκης και Σταύρος Καλαφάτης να προσέλθουν και να δώσουν τον νενομισμένο όρκο ενώπιον του εκπροσώπου της Εκκλησίας. 
      (Στο σημείο αυτό προσέρχονται οι κύριοι Ιωάννης Νικολαΐδης, Γεώργιος Χρονόπουλος, Εμμανουήλ Φραγκιαδουλάκης και Σταύρος Καλαφάτης και δίνουν τον παρακάτω όρκο: 
      «Ορκίζομαι στο όνομα της Αγίας και Ομοούσιας και Αδιαίρετης Τριάδος να είμαι πιστός στην πατρίδα και το δημοκρατικό πολίτευμα, να υπακούω στο Σύνταγμα και τους νόμους και να εκπληρώνω ευσυνείδητα τα καθήκοντά μου»)
      (Χειροκροτήματα από όλες τις πτέρυγες)
      ΠΡΟΕΔΡΟΣ (Απόστολος Κακλαμάνης): Άξιοι, άξιοι.
      ΟΛΟΙ ΟΙ ΒΟΥΛΕΥΤΕΣ: Άξιοι, άξιοι.
      ΠΡΟΕΔΡΟΣ (Απόστολος Κακλαμάνης): Συγχαρητήρια και σας εύχομαι καλή θητεία.
     ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των 
     ΕΠΙΚΑΙΡΩΝ ΕΡΩΤΗΣΕΩΝ
     Α. Επίκαιρες ερωτήσεις πρώτου κύκλου: 
      Πρώτη είναι η με αριθμό 239/7.1.2003 επίκαιρη ερώτηση του Βουλευτή της Νέας Δημοκρατίας κ. Αλέξανδρου Κοντού προς τον Υπουργό Γεωργίας, σχετικώς με τη λήξη της εκκοκκιστικής περιόδου για το βαμβάκι, κλπ. 
      Η επίκαιρη ερώτηση του κ. Κοντού έχει ως εξής:
     «Αναστάτωση και οργή έχει προκαλέσει στους βαμβακοπαραγωγούς της χώρας, η πρώιμη λήξη της εκκοκκιστικής περιόδου και η διακοπή της λειτουργίας των εκκοκκιστηρίων στις 31/12.2002.
      Η απόφαση αυτή του Υπουργείου Γεωργίας αφήνει μετέωρους χιλιάδες βαμβακοπαραγωγούς, που αναγκάζονται να αφήσουν αδιάθετους χιλιάδες τόνους βαμβακιού.
      Η Κυβέρνηση -παρά το γεγονός ότι η Νέα Δημοκρατία είχε με ερώτησή της προς τον Πρωθυπουργό της χώρας που κατέθεσε εγκαίρως στη Βουλή επισημαίνει για τα ζοφερά αποτελέσματα μιάς τέτοιας απόφασης, προχώρησε στη διακοπή της παραλαβής του βαμβακιού.
      Για μία ακόμη φορά το Υπουργείο Γεωργίας επιδεικνύει την προκλητική του αδιαφορία προς τους Έλληνες  βαμβακοπαραγωγούς, αφού με την απόφασή του αυτή, μεγάλες ποσότητες βαμβακιού παραμένουν αδιάθετες στα χέρια των αγροτών, με άμεσο κίνδυνο την υποβάθμιση της ποιότητος του προϊόντος.
      Επιπλέον, εντείνεται και η αγωνία για το τι μέλλει γενέσθαι με τις ποσότητες αυτές. 
      Και όλα αυτά την ίδια στιγμή, που μεγάλες ποσότητες βαμβακιού παραμένουν ασυγκόμιστες, λόγω των δυσμενών καιρικών συνθηκών, που δεν επέτρεψαν τη συγκομιδή τους.
      Κατόπιν αυτών και με δεδομένο ότι ο Κοινοτικός Κανονισμός επιτρέπει την ολοκλήρωση της εκκοκκιστικής περιόδου μέχρι 31 Μαρτίου, ερωτάται ο κύριος Υπουργός Γεωργίας:
      Σε ποιές ενέργειες προτίθεται να προβεί, έτσι ώστε άμεσα να ανοίξουν τα εκκοκκιστήρια και να παραληφθούν οι μη παραληφθείσες ποσότητες βαμβακιού;»
      Το λόγο έχει ο Υφυπουργός Γεωργίας κ. Αργύρης.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε.
	Ακριβώς πριν από ένα χρόνο, το Υπουργείο Γεωργίας ανακοίνωσε τα μέτρα τα οποία θα ισχύσουν για την καλλιεργητική περίοδο 2002 για το βαμβάκι. Στα μέτρα αυτά ανακοινώσαμε ότι η εκκοκκιστική περίοδος θα κλείσει στις 31 Δεκεμβρίου. Έτσι φροντίσαμε από την αρχή, οι ημέρες εργασίας που χρειαζόταν για να μπορέσει απρόσκοπτα να συγκεντρωθεί το βαμβάκι και να παραδοθεί στα εκκοκκιστήρια να ήταν αρκετές, προκειμένου να μπορέσουμε να κλείσουμε την εκκοκκιστική περίοδο.
	Ο Κανονισμός δίνει αυτή την δυνατότητα, ενημερώνοντας τη Ευρωπαϊκή Ένωση.
Παράλληλα, ο Κανονισμός δίνει τη δυνατότητα όπου προκύπτουν προβλήματα -και εν προκειμένω έχουμε κάποια προβλήματα- όταν δεν συλλέγεται κάποια ποσότητα, είτε αυτό αφορά ακραία καιρικά φαινόμενα που έχουμε σε ορισμένες περιοχές, όπως του Έβρου, της Ροδόπης, της Ξάνθης και μερικώς στη Λάρισα, να ανοίξει η εκκοκκιστική περίοδος το Μάρτιο. 
        Παρ’ όλα αυτά εκτιμούμε, σύμφωνα με τα στοιχεία που έχουμε στα χέρια μας ότι δεν υπάρχει κανένα απολύτως πρόβλημα για την εφαρμογή αυτού του Κανονισμού. Άλλωστε, ποσότητες οι οποίες δεν έχουν συλλεγεί σε καμία περίπτωση, δεν θα μπορούσαν να συλλεγούν αν παρέμενε η εκκοκκιστική περίοδος μέχρι τις 31 Ιανουαρίου. 
        Κάποιες από τις ποσότητες οι οποίες δεν έχουν παραλειφθεί από τα εκκοκκιστήρια αυτό έγινε γιατί ο ΟΠΕΚΕΠΕ έχει θέσει κάποια όρια στην παραλαβή του βαμβακιού, μια και υπάρχει η ζωνοποίηση από τα αποτελέσματα και τις αποδόσεις που υπάρχουν σε κάθε περιοχή. Αυτήν τη στιγμή, ο ΟΠΕΚΕΠΕ καταγράφει όποιες ποσότητες δεν έχουν παραλειφθεί και στη συνέχεια, αφού ελεγχθούν και αφού υπάρξει συνεννόηση με την Ευρωπαϊκή Ένωση, θα ανοίξει η εκκοκκιστική περίοδος για να μπορέσουν να παραλειφθούν και αυτές οι ποσότητες. 
        (Στο σημείο αυτό την Προεδρική Έδρα καταλαμβάνει ο Α’ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 
        Τελειώνοντας, θα πρέπει να βεβαιώσω ότι αυτή μας η απόφαση να κλείσει η εκκοκκιστική περίοδος στις 31 του μηνός δεν ήταν αυθαίρετη, αλλά πάρθηκε σε συνεννόηση και με τους επαγγελματικούς φορείς, είτε αυτοί ήταν εκκοκκιστικές επιχειρήσεις είτε επαγγελματικές οργανώσεις των αγροτών παρ’ ότι κάποιοι είχαν τις αντιρρήσεις τους. Όμως, εξετάζοντας το αποτέλεσμα από την εκκοκκιστική περίοδο βλέπουμε ότι, αυτό λειτούργησε θετικά για τους παραγωγούς και όχι αρνητικά.
        ΠΡΟΕΔΡΕΥΩΝ (Κωνσταντίνος Γείτονας): Ο κ. Κοντός έχει το λόγο.
        ΑΛΕΞΑΝΔΡΟΣ ΚΟΝΤΟΣ: Κύριε Πρόεδρε, το θέατρο του παραλόγου, πρέπει να πούμε, που παίχτηκε στη διαχείριση του βαμβακιού εσοδείας 2001 από το Υπουργείο Γεωργίας, μετά την ψήφιση του τελευταίου καταστροφικού Κανονισμού, δυστυχώς συνεχίζεται και στην εσοδεία του 2002. 
        Ιδιαίτερα δε, μετά το ηχηρό μήνυμα αποδοκιμασίας που έστειλαν στην Κυβέρνηση οι αγρότες μας στις πρόσφατες εκλογές της αυτοδιοίκησης, το Υπουργείο Γεωργίας προχώρησε στις εξής αλληλοαναιρούμενες και εν πολλοίς λανθασμένες ενέργειες: 
        Στις 22.10.2002 ανακοινώνει απελευθέρωση του ορίου της στρεμματικής απόδοσης. Μία εβδομάδα μετά ξαναμπαίνει το όριο στα διακόσια ενενήντα επτά κιλά. Τέλος Νοεμβρίου έχουμε νέο όριο τριακοσίων πέντε κιλών. Εντελώς δε απαράδεκτα, για να μειωθεί η εισκομισθείσα ποσότητα βαμβακιού αποφασίζεται να σταματήσουν οι παραλαβές στα εκκοκκιστήρια στις 31.12.2002 αντί στις 31 Ιανουαρίου που ίσχυε και στις 31 Μαρτίου που ορίζει ο Κανονισμός της Ευρωπαϊκής Ένωσης.
        Είχαμε έγκαιρα επισημάνει με ερώτηση στον Πρωθυπουργό, λόγω της σοβαρότητας του θέματος ότι η τελευταία απόφαση του Υπουργείου Γεωργίας θα δημιουργήσει σωρεία προβλημάτων στους βαμβακοπαραγωγούς, αφού: Πρώτον, υπάρχουν ποσότητες βαμβακιού που προέρχονται από τις δηλωθείσες εκτάσεις στο ΟΣΔΕ και βρίσκονται στα καθορισμένα από το Υπουργείο όρια, που δεν έχουν προλάβει να παραλειφθούν. Δεύτερον, υπάρχουν μεγάλες ποσότητες βαμβακιού –και αυτό είναι σοβαρό- οι οποίες προέρχονται από τις δηλωθείσες εκτάσεις στο ΟΣΔΕ, όμως υπερβαίνουν τα όρια ανά στρέμμα που έθεσε το Υπουργείο. Και τρίτον, υπάρχουν επίσης μεγάλες ποσότητες βαμβακιού στις πλημμυρόπληκτες καλλιέργειες, που δεν έχουν ακόμη συλλεγεί, όπως είναι στις μεγάλες εκτάσεις του Νομού Ξάνθης. 
        Η ανακοίνωσή σας ότι θα καταγραφούν και θα ελεγχθούν οι ποσότητες που βρίσκονται στις αποθήκες των παραγωγών και ότι θα ανοίξουν τα εκκοκκιστήρια για λίγες ημέρες τον Μάρτιο δεν ικανοποιεί κανέναν, αφού δεν διευκρινίζεται ποιο βαμβάκι θα παραλειφθεί και ποιο δεν θα παραλειφθεί.
     Η λύση είναι μία: Ανοίξτε τα εκκοκκιστήρια το ταχύτερο δυνατόν, για να παραλειφθούν όλες, οι εντός των δηλώσεων του ΟΣΔΕ ποσότητες που θα εισκομιστούν. Καλύψτε δε, πιθανή μείωση του εισοδήματος των βαμβακοπαραγωγών, όπως μερικώς κάνατε και με την εσοδεία του 2001. Οποιαδήποτε άλλη ενέργειά σας είναι βέβαιο ότι, θα αγανακτήσει περισσότερο τους βαμβακοπαραγωγούς μας και ότι, θα τους βρείτε για άλλη μία φορά δυναμικά μπροστά σας.
        ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
        ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κατανοώ την προσπάθεια του αγαπητού συναδέλφου να δημιουργήσει τις προϋποθέσεις για οποιαδήποτε συνδικαλιστική δραστηριότητα. Όμως, το να φτάνει στο σημείο της άρνησης της εφαρμογής των κανονισμών και των νόμων, νομίζω ότι αυτό έχει κάποια υπερβολή. 
      Η υπερβολή δημιουργείται με μία τακτική, η οποία θα έλεγα, ότι δεν είναι η καλύτερη δυνατή που θα μπορούσε να ακολουθήσει κάποιος στην υπεράσπιση των δικαίων, πολλές φορές αιτημάτων των αγροτών. Κανείς δεν αρνήθηκε ότι θα παραληφθεί οποιαδήποτε ποσότητα προέρχεται από τις εκτάσεις του ΟΣΔΕ. Άλλωστε, αυτό το δηλώνουν και οι εγκύκλιοι του ΟΠΕΚΕΠΕ. Όμως έχουμε κάθε υποχρέωση να ελέγξουμε εκείνες τις ποσότητες, οι οποίες δείχνουν να είναι υπερβολικές σε σχέση με κάποιες άλλες, οι οποίες έχουν παραδοθεί. Δεν μπορεί ξαφνικά εβδομήντα πέντε χιλιάδες παραγωγοί να παραδίδουν κανονικά το βαμβάκι τους και κάποιοι άλλοι να έχουν υπερβολικές αποδόσεις. Έχουμε τουλάχιστον την υποχρέωση έναντι των εβδομήντα πέντε χιλιάδες παραγωγών να ελέγξουμε, εάν αυτές οι ποσότητες πραγματικά προέρχονται από εκτάσεις του ΟΣΔΕ. Γιατί όλοι ξέρουμε ότι υπάρχουν και εκτάσεις οι οποίες δεν έχουν δηλωθεί, αλλά κανείς δεν δήλωσε πουθενά που πηγαίνει αυτό το βαμβάκι, που δεν έχει δηλωθεί. Υπάρχει ένας απλός δρόμος. Πηγαίνει, λοιπόν, στην ίδια οδό που πηγαίνει και το νόμιμο βαμβάκι, που συλλέγεται από τις δηλωθείσες του ΟΣΔΕ εκτάσεις. Γι’ αυτό, λοιπόν, έχουμε υποχρέωση έναντι εκείνων των παραγωγών που περιμένουν να εισπράξουν τα χρήματά τους, γιατί είναι άμεσα συναρτώμενο το εισόδημά τους από την ποσότητα του βαμβακιού, να ελέγξουμε αν πράγματι προέρχεται από αυτές τις εκτάσεις.
      Επίσης, γνωρίζετε από τον Κανονισμό ότι οι πλημμυρισθείσες εκτάσεις σε καμία περίπτωση δεν μπορούν να συλλεγούν τώρα. Είτε θα ακολουθηθεί η διαδικασία της αποζημίωσης μέσω των ΠΣΕΑ ή του ΕΛΓΑ, ανάλογα με την περίοδο που έχει δημιουργηθεί η ζημιά, ή παράλληλα αυτές οι ποσότητες θα ζυγιστούν, θα ελεγχθούν και θα ανοίξει η εκκοκκιστική περίοδος, όπως ορίζει ο κανονισμός να παραληφθούν, για να μην υπάρχει κανένα πρόβλημα. 
      ΠΡΟΕΔΡΕΥΩΝ (Κωνσταντίνος Γείτονας): Η με αριθμό 233/7.1.2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Εμπορικής Ναυτιλίας, σχετικώς με την πρόσφατη απόφαση του Υπουργείου να τροποποιήσει το προεδρικό διάταγμα για τη διαδικασία απαγόρευσης απόπλου των επιβατηγών ακτοπλοϊκών πλοίων κλπ., δεν θα συζητηθεί, λόγω κωλύματος του κυρίου Βουλευτή και διαγράφεται.
      Επίκαιρες ερωτήσεις δεύτερου κύκλου: 
      Πρώτη είναι η με αριθμό 238/7.1.2003 επίκαιρη ερώτηση του Βουλευτή της Νέας Δημοκρατίας κ. Αθανασίου Γιαννόπουλου προς τον Υπουργό Υγείας και Πρόνοιας, σχετικώς με την πρόσφατη ανάκληση κυκλοφορίας φαρμάκου για τον θυρεοειδή κλπ.
      Η επίκαιρη ερώτηση του κ. Γιαννόπουλου έχει ως εξής:
      «Τα στοιχεία της «Επιτροπής Φαρμακοεπαγρύπνησης» επέβαλαν κατ΄ αυτήν να ζητηθεί ανάκληση της κυκλοφορίας φαρμάκου του θυρεοειδούς με βάση αποτελέσματα επιστημονικών αναφορών. Από την άλλη, το Επιστημονικό Συμβούλιο Εγκρίσεων αποφάνθηκε ότι δεν υπάρχει λόγος απόσυρσης. Η διχογνωμία αυτή στον ΕΟΦ δημιουργεί ανασφάλεια στο σύνολο των εξαρτημένων από το Τ4 αρρώστων. 
      Η αναποτελεσματικότητα του ΕΟΦ κινδυνεύει πλέον να καταστεί καταγέλαστη στο ευρωπαϊκό επιστημονικό χώρο. Λαθεμένες (κατ’ επανάληψη) κυβερνητικές επιλογές προσώπων, μεθόδων και θεσμών έχουν οδηγήσει τα πράγματα σε οριακό αδιέξοδο στον ΕΟΦ από πλευράς αξιοπιστίας, τεκμηρίωσης και επιστημονικής επάρκειας. Σε λίγο ο Έλληνας άρρωστος θα αρχίσει να διακινδυνεύει και να προμηθεύεται τα φάρμακα μέσω «κούριερ» από το εξωτερικό λόγω διαταραχής της σχέσεως εμπιστοσύνης του με τα όργανα ελέγχου του φαρμάκου στην Ελλάδα. Και όλα αυτά λαμβάνουν χώρα, ενώ η Ελλάδα προεδρεύουσα χώρα στην Ευρωπαϊκή Ένωση αναμένεται να κινήσει διαδικασίες ενοποίησης της Ευρωπαϊκής Νομοθεσίας Φαρμάκων. Εδώ ισχύει η σοφία των αρχαίων Ελλήνων: «άλλων ιατρός, αυτός έλκεσι βρύων»…
      Για όλα αυτά ερωτάσθε και παρακαλείσθε να μας ενημερώσετε:
      1. Τι θέση λαμβάνει το Υπουργείο στο θέμα των αλληλοσυγκρουόμενων εσωτερικών αποφάσεων του Οργανισμού ως προς το σκεύασμα;
      2. Τι συνιστά το Υπουργείο να πράξουν σχετικώς με την αναγραφή του φαρμάκου αυτού ιατροί, νοσοκομεία και ασφαλιστικά ταμεία;».
     Ο Υφυπουργός Υγείας και Πρόνοιας κ. Νασιώκας έχει το λόγο.
     ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ευχαριστώ, κύριε Πρόεδρε.
     Με την ερώτησή του ο κύριος συνάδελφος βρίσκει ευκαιρία να επιτεθεί κατά του ΕΟΦ. Γι΄ αυτό κι εγώ θα ξεκινήσω την απάντησή μου, λέγοντας ότι ο ΕΟΦ, παρά τις δυσκολίες που αντιμετωπίζει λόγω του μεγέθους των αντικειμένων, αλλά και του εύρους των αρμοδιοτήτων του, εξελίσσεται σε ένα σύγχρονο οργανισμό που έχει τη δυνατότητα, αλλά και τις διαδικασίες να διασφαλίζει την ποιότητα και την ασφάλεια όλων των κυκλοφορούντων στη χώρα μας φαρμάκων. Επειδή εμπλέκεται και η δυνατότητά του να προεδρεύσει στην Ευρωπαϊκή Ένωση και να είναι και αποτελεσματικός, ο ΕΟΦ έχει εξειδικευμένα στελέχη με πολυετή ευρωπαϊκή εμπειρία, τα οποία σε συνεργασία με τη διοίκηση και το Υπουργείο έχουν δρομολογήσει έγκαιρα όλα τα θέματα της Ελληνικής Προεδρίας και, ειδικότερα, το θέμα της αναθεώρησης της ευρωπαϊκής φαρμακευτικής νομοθεσίας.
      Κύριε Πρόεδρε, είναι ένα θέμα πάρα πολύ σημαντικό και για την Ελλάδα αλλά και για την Ευρώπη, σε σχέση με την ανταγωνιστικότητα της φαρμακοβιομηχανίας της ευρωπαϊκής με την αμερικάνικη και την ιαπωνική. Έχουμε την πεποίθηση ότι αυτό το μεγάλο θέμα θα κλείσει στη δική μας προεδρία και μάλιστα θα κλείσει θετικά. 
      Τώρα, όσον αφορά το Τ4, για το οποίο έχουμε απαντήσει πολλές φορές στην Εθνική Αντιπροσωπεία, θέλω να πω τα εξής: Το προϊόν από τότε που άρχισε να παράγεται με νέα τροποποιημένη σύνθεση εκδόχων, παρατηρήθηκαν αυξημένα κρούσματα θεραπευτικής αναποτελεσματικότητας. Υπήρξαν επίσημες καταγγελίες που υποβλήθηκαν στον Ε.Ο.Φ. και στην Ελληνική Ενδοκρινολογική Εταιρία από πολλούς ιατρούς, νοσηλευτικά ιδρύματα και ασθενείς. 
      Βάσει αυτών των εισηγήσεων και των εισηγήσεων των αρμοδίων υπηρεσιών του ΕΟΦ, το Διοικητικό Συμβούλιο του Ε.Ο.Φ. πριν από ένα χρόνο, στις 5 Νοεμβρίου του 2001, αποφάσισε να απαγορεύσει τη διάθεση και διακίνηση εκείνων των παρτίδων αυτού του σκευάσματος αυτής της εταιρείας.
      Τώρα, το Συμβούλιο Επικρατείας με μια απόφασή του λίγους μήνες αργότερα, τον Απρίλιο του 2002, επειδή έκρινε ότι το φάρμακο δεν αποδεικνύεται ότι είναι επικίνδυνο για τους ασθενείς, αποφάσισε να αναστείλει προσωρινά την απόφαση του Ε.Ο.Φ.. 
      Έκτοτε πράγματι υπήρξαν αυξημένες  περιπτώσεις αναποτελεσματικότητας του φαρμάκου και με εισήγηση της Επιτροπής Φαρμακοεπαγρύπνησης προς το Διοικητικό Συμβούλιο του Ε.Ο.Φ. για νέα απαγόρευση της κυκλοφορίας του φαρμάκου. Ο Ε.Ο.Φ. έκανε δύο κινήσεις, αμέσως μετά απ’ αυτήν την εισήγηση, σε συνεργασία με το Υπουργείο Υγείας και Πρόνοιας: 
      Πρώτον, ζήτησε από το Συμβούλιο της Επικρατείας την ανάκληση της απόφασής του, βάσει της οποίας συνεχίζει να κυκλοφορεί το προϊόν. Δεύτερον, ανέπεμψε το θέμα στο Επιστημονικό Συμβούλιο Εγκρίσεων, το οποίο σε έκτακτη συνεδρίασή του κατά πλειοψηφία εισηγήθηκε προς το Διοικητικό Συμβούλιο του Ε.Ο.Φ. τη μη απαγόρευση της κυκλοφορίας του Τ4.
      Οι υπηρεσίες του Ε.Ο.Φ. μετά απ’ αυτήν την απόφαση του Πρωτοβαθμίου Επιστημονικού Συμβουλίου συνεχίζουν τον ενδελεχή έλεγχο και η τελική διοικητική και πιθανότατα δικαστική απόφαση βρίσκονται πολύ κοντά. 
      Έτσι, κύριε Πρόεδρε, αφού ενημερώσαμε πλήρως –ο Ε.Ο.Φ. και το Υπουργείο- τους πολίτες αλλά, τους γιατρούς και τους ασθενείς, συνεχίζουμε την τελική εξειδίκευση και τον έλεγχο του συγκεκριμένου θέματος από τις υπηρεσίες και τα όργανα του Ε.Ο.Φ. με την αποφασιστικότητα, αλλά και με τη σοβαρότητα που πρέπει να χαρακτηρίζει τέτοιες περιπτώσεις δημόσιας υγείας.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Γιαννόπουλος έχει το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριε Πρόεδρε, μου κάνει εντύπωση πως ο κύριος Υφυπουργός  θέλει να διασκεδάσει την όλη υπόθεση κάνοντας μία αναφορά σε πρόταση δική μου εναντίον του Ε.Ο.Φ.. 
     Κύριε Υφυπουργέ, πρέπει να ασχοληθείτε εσείς με τον Ε.Ο.Φ. και να μας αιτιολογήσετε πώς έχουν αποπεμφθεί ή παραιτηθεί τόσα προεδρεία και τόσοι διοικητές του Ε.Ο.Φ.. Μάλιστα βρήκα τον πρώην διοικητή και του είπα: «Πώς έφυγες; Τι έγινε;» Μου λέει: «Δεν ξέρω γιατί με αντικατέστησαν». Άρα, πρώτα να τα βρείτε εσείς, μεταξύ των στελεχών σας και μετά να έρθετε να μας πείτε για την Προεδρεία της Ευρωπαϊκής Ενώσεως. 
     Όσον αφορά το σκεύασμα Τ4, κύριε Πρόεδρε, πρέπει να γνωρίζουμε ότι σχεδόν κάθε ελληνική οικογένεια έχει ένα ή και περισσότερα άτομα που κάνουν χρήση αυτού του ιδιοσκευάσματος, ακριβώς λόγω της θυρεοειδικής λειτουργίας. 
     Κύριε Υπουργέ, μπορείτε να μας πείτε –θα σας παρακαλούσα πολύ- γιατί ο Ε.Ο.Φ. παραμονές των Χριστουγέννων έφθασε να πάρει διοικητικά μέτρα, τη στιγμή που μία τέτοια ιατρική υπόθεση, δεν είναι υπόθεση δικαστηρίων. Είναι υπόθεση καθαρώς επιστημονική. Γιατί δεν έγιναν μέσα σε δώδεκα μήνες κλινικοεργαστηριακές μελέτες, για να δουν τη διαλυτότητα του σκευάσματος, την απορρόφηση που έχει το σκεύασμα αυτό, τη βιοδυναμική και τη βιοδιαθεσιμότητα που έχει; Γιατί δεν έγιναν όλες αυτές οι μελέτες; Μπήκατε στη λογική ότι θα έπρεπε το σκεύασμα αυτό να διακοπεί, να κάνετε εισαγωγή, να στοιχίσει πολλαπλάσια χρηματικά ποσά στον ελληνικό λαό και να δημιουργηθεί η τεράστια σύγχυση που εμείς ζούμε μέσα στα νοσοκομεία. Πιστεύω ότι και εσείς είστε κοινωνός όλης αυτής της ιστορίας. Έρχεστε τώρα, λοιπόν, να μας αιτιολογήσετε την όλη κατάσταση λέγοντας ότι θα γίνουν, θα κάνουμε, θα φτιάξουμε. 
     Δείτε, λοιπόν, τι γίνεται. Αν δεν έχετε ενημερωθεί -πρέπει να πάρετε πληροφορίες και από την ευρωπαϊκή, αλλά και από την αμερικανική φαρμακοποιία- σας λέω ότι διεθνώς έχει αλλάξει το έκδοχο. Είναι η λακτόζη που γίνεται. 
Δεν είναι όμως συνέπεια της ανεπάρκειας του ελληνικού λαού, όπως θέλετε να παρουσιάσετε εσείς, που ένα 30% έχει ανεπάρκεια στη λακτάση και δεν γίνεται απορρόφηση ενός μιλιγκράμ θυρεοειδικής ορμόνης. Αυτά να μην τα λέμε.
     Βρείτε τα στοιχεία. Αποφασίστε με τον καινούργιο πρόεδρο του ΕΟΦ να γίνουν κλινικοεργαστηριακές μελέτες και να φτάσετε σε τεκμηριωμένες επιστημονικώς εργασίες. Μην μπαίνετε στη λογική ούτε του Συμβουλίου της Επικρατείας γιατί δεν ετηρείτο η νομιμότητα, ούτε άλλων δικαστηρίων ή αποφάσεων που δεν έχουν καμία επιστημονική βάση.
     ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
     ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Πρώτον, κύριε Πρόεδρε, ο κύριος συνάδελφος φαίνεται ότι δεν έχει τη σωστή ενημέρωση, λέγοντας ότι παραμονές Χριστουγέννων ο ΕΟΦ και το Υπουργείο αποφάσισαν τη διακοπή της κυκλοφορίας του συγκεκριμένου σκευάσματος. Τέτοια απόφαση δεν υπήρξε. Υπήρξε εισήγηση, υπήρξαν πολλά δελτία τύπου και υπήρξε προσφυγή στο Συμβούλιο της Επικρατείας για την απόφαση που έχει πάρει. Από εκεί και ύστερα, άρχισε και συνεχίζεται ακόμη πιο εντατικά, ο ενδελεχής, συγκεκριμένος και εξονυχιστικός όλων των μορφών, έλεγχος του συγκεκριμένου σκευάσματος.
     Το συγκεκριμένο σκεύασμα, κύριε Πρόεδρε και κύριοι συνάδελφοι, είναι πράγματι πολύ διαδεδομένο στη χώρα μας. Και βεβαίως οι παθήσεις του θυρεοειδούς είναι πάρα πολύ συχνές. Υπάρχουν όμως και άλλα σκευάσματα. Το συγκεκριμένο, βέβαια, σκεύασμα καλύπτει μία πολύ μεγάλη πλειοψηφία των ασθενών που το έπαιρναν και το παίρνουν. Έτσι ο ΕΟΦ δεν το διέκοψε, παρά την εισήγηση που είχε –και θα μπορούσε να το κάνει το διοικητικό συμβούλιο- γιατί ήθελε να ελεγχθεί πλήρως και αποτελεσματικά.
     Δεύτερον, το Συμβούλιο της Επικρατείας πήρε αυτή την απόφαση στηριζόμενο σε μία λογική και νομική βάση ότι δεν αποδεικνύεται ότι είναι επικίνδυνο. Εμείς δεν είπαμε ότι είναι επικίνδυνο, είπαμε ότι δεν είναι αποτελεσματικό.
     Και τέλος, ο ΕΟΦ κάνει πολύ καλά τη δουλειά του. Οι πρόεδροι του ΕΟΦ, όταν συμπληρώνουν τη θητεία τους –αν και υπάρχουν και κάποιοι που παραιτούνται- όπως προβλέπουν οι νόμοι, αντικαθίστανται. Επομένως, κάθε αλλαγή που γίνεται δεν σημαίνει ότι ο προηγούμενος πρόεδρος δεν είναι επιτυχημένος. Όταν λήγει μία θητεία, αλλάζει ο πρόεδρος και πολλές φορές υπάρχει και ένα νέο διοικητικό συμβούλιο.
     Ευχαριστώ πολύ.
     ΑΘΑΝΑΣΙΟΣ ΓΙΑΝΝΟΠΟΥΛΟΣ: Να μας πείτε γιατί τους «παραιτήσατε».
     ΠΡΟΕΔΡΕΥΩΝ (Κωνσταντίνος Γείτονας): Εντάξει, κύριε Γιαννόπουλε. Πήρατε την απάντηση. Εάν δεν σας ικανοποιεί, να επανέλθετε.
     Επόμενη είναι η με αριθμό 232/7-1-2002 επίκαιρη ερώτηση του Βουλευτή του Κομμουνιστικού Κόμματος Ελλάδας και Ε΄ Αντιπροέδρου της Βουλής κ. Παναγιώτη Κοσιώνη προς τον Υπουργό Ανάπτυξης, σχετικώς με την αντικατάσταση των παλιών πυλώνων εναέριας μεταφοράς ηλεκτρικής ενέργειας στην παραλιακή περιοχή των Νομών Κορινθίας και Αχαΐας, τις περιβαλλοντικές επιπτώσεις κλπ.
     Η επίκαιρη ερώτηση έχει ως εξής:
     «Χωρίς προφανώς να υπάρχει μελέτη χωροθέτησης, ξεκίνησε η ΔΕΗ τον Ιούνιο του 2002 το σημαντικό έργο αντικατάστασης των παλιών πυλώνων εναέριας μεταφοράς ηλεκτρικής ενέργειας με νέους μεγαλύτερης ισχύος στην παραλιακή περιοχή των Νομών Κορινθίας και Αχαΐας. Οι νέοι και με αυξημένη ηλεκτρομαγνητική ακτινοβολία πυλώνες τοποθετούνται κοντά σε σπίτια, προκαλώντας σοβαρότατες ανησυχίες στους κατοίκους τόσο, όσον αφορά την υγεία τους, όσο και τη γενικότερη υποβάθμιση της περιοχής (περιβάλλον, αξία γης και κατοικιών κ.τ.λ.). Να σημειωθεί ότι η περιοχή αυτή έχει έντονη οικιστική ανάπτυξη και τώρα δέχεται σοβαρότατο πλήγμα από τον ελλιπή σχεδιασμό ενός σημαντικού έργου.
     Ερωτάται ο κύριος Υπουργός ποια μέτρα θα πάρει η Κυβέρνηση και πότε, ώστε οι νέοι πυλώνες της ΔΕΗ να τοποθετηθούν στα όρια της απαλλοτρίωσης της νέας Εθνικής Οδού Αθήνας-Πάτρας, όπως ζητούν οι κάτοικοι και τα Δημοτικά Συμβούλια του Δήμου Κορίνθου και των παραλιακών δήμων της περιοχής;».
     Ο Υφυπουργός Ανάπτυξης κ. Θεοδώρου έχει το λόγο.
     ΧΡΗΣΤΟΣ ΘΕΟΔΩΡΟΥ (Υφυπουργός Ανάπτυξης): Κύριε Πρόεδρε, κυρίες και κύριοι συνάδελφοι, η αναβάθμιση της υφισταμένης γραμμής μεταφοράς ηλεκτρικής ενέργειας 150 kw Κορίνθου-Πάτρας είναι ένα έργο απαραίτητο για τη ριζική επίλυση των προβλημάτων τάσης και επάρκειας ενέργειας στη βόρεια Πελοπόννησο, που οφείλονται στην αυξημένη ζήτηση φορτίου για τουριστική, βιομηχανική και γεωργική εκμετάλλευση. Ας έχουμε υπόψη ότι η γραμμή μεταφοράς υφίσταται και λειτουργεί από το 1956. Οι αυξημένες όμως ανάγκες ηλεκτροδότησης επιβάλλουν την αντικατάσταση των παλαιών πυλώνων που, λόγω παλαιότητας, δεν δύνανται να λειτουργήσουν με ασφάλεια στις νέες συνθήκες.
      Οι εργασίες αναβάθμισης περιλαμβάνουν αποξήλωση των υφιστάμενων παλαιών πύργων και ανέγερση νέων πύργων στις ίδιες ακριβώς θέσεις, οι οποίες αποτελούν και ιδιοκτησία της ΔΕΗ από το 1956.  Η όδευση της γραμμής δεν μεταβάλλεται ούτε κατά ελάχιστο και, επομένως, δεν δημιουργείται καμία πρόσθεση αισθητική ή περιβαλλοντική επιβάρυνση. Επίσης, δεν θα υπάρξει καμία μείωση της οικοπεδικής αξίας των ιδιοκτησιών, αφού οι νέοι πύργοι θα ανεγερθούν στις ίδιες ακριβώς θέσεις που υπάρχουν σήμερα και οι παλαιοί πύργοι. Η γραμμή θα συνεχίσει να λειτουργεί υπό τάση 150 ΚW και μετά την αναβάθμισή της, δηλαδή, με την ίδια ακριβώς τάση που λειτουργεί σήμερα. 
      Γενικά θεωρούμε ότι το έργο της αναβάθμισης δεν δημιουργεί επιπτώσεις στο περιβάλλον, τόσο το φυσικό, όσο και το ανθρωπογενές. 
      Η ΔΕΗ έχει καταθέσει επιπλέον τη μελέτη περιβαλλοντικών επιπτώσεων του έργου της αναβάθμισης στην αρμόδια ειδική υπηρεσία περιβάλλοντος  του ΥΠΕΧΩΔΕ για έγκριση περιβαλλοντικών όρων. Επίσης, με τις προβλεπόμενες διαδικασίες δεν απαιτείται νέα χωροθέτηση ενός, ήδη, εγκατεστημένου και λειτουργούντος έργου. Οποιαδήποτε αλλαγή από την όδευση της υφιστάμενης γραμμής είναι αδύνατη, διότι θα απαιτούσε νέες απαλλοτριώσεις θέσεων πύργων επί νέας οδεύσεως. Η διαδικασία αυτή αφενός θα διαρκούσε ένα χρονικό διάστημα της τάξεως των τριών έως τεσσάρων ετών το οποίο είναι απαγορευτικό για τη ΔΕΗ, λόγω των έντονων προβλημάτων τάσης και επάρκεια ενέργειας στην περιοχή και αφετέρου, θα δημιουργούσε έντονες τριβές με τους νέους θιγόμενους ιδιοκτήτες που πραγματικά θα αδικούντο από την μετεγκατάσταση μιας υφιστάμενης γραμμής και τη διέλευσή της μέσα από περιοχές που μέχρι σήμερα δεν εθίγοντο. 
      Επιπρόσθετα, πέραν της αλλαγής της όδευσης που αποδεικνύεται ότι δεν είναι εύκολη υπόθεση, μία επέμβαση αυτού του τύπου θα απαιτούσε ταυτόχρονα νέες εγκαταστάσεις υποσταθμών και δικτύων διανομής προς τους καταναλωτές, που είναι αδύνατο να υλοποιηθούν. Επομένως, δεν είναι δυνατό να ικανοποιηθεί το αίτημα των κατοίκων για νέα  όδευση της γραμμής παράλληλα στη χάραξη της νέας γραμμής του ΟΣΕ και του νέου αυτοκινητοδρόμου Κορίνθου-Πατρών. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Κοσιώνης έχει το λόγο.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ευχαριστώ κύριε Πρόεδρε.
     Άκουσα για πρώτη φορά –οι πληροφορίες μου είναι τελείως  διαφορετικές- ότι θα είναι η ίδια τάση. Οι πληροφορίες από τη ΔΕΗ λένε ότι θα είναι δύο, τρεις φορές περισσότερη. Το ένα είναι αυτό.
      Δεύτερον, είπατε ότι είναι αναβάθμιση ενός έργου το οποίο είχε ξεκινήσει πριν από μισό αιώνα. Η περιοχή έχει αλλάξει τελείως οικιστικά, πολιτιστικά, τουριστικά και, επομένως, ο κίνδυνος είναι πολύ μεγαλύτερος τώρα και από τα ηλεκτρομαγνητικά κύματα και από τις αντικειμενικές συνθήκες. Δεν είναι οι κάτοικοι μόνο, ή οι λίγοι κάτοικοι κύριε Υπουργέ, είναι και οι τοπικοί φορείς που είναι όλοι αντίθετοι σ’ αυτήν τη καινούρια πορεία που θέλει να προδιαγράψει η ΔΕΗ. Και σ’ αυτό που λέτε ότι υπάρχει περιβαλλοντική μελέτη, εδώ υπάρχει έγγραφο προς τους ενδιαφερόμενους από τη γενική διεύθυνση περιβάλλοντος και από την ειδική υπηρεσία περιβάλλοντος, που λέει «δεν έχει εκδοθεί απόφαση έκδοσης περιβαλλοντικών όρων και, ως εκ τούτου, οποιαδήποτε δραστηριότητα πραγματοποιείται σχετικά με το έργο είναι παράνομη, όπως προκύπτει από τις διατάξεις του νόμου τάδε». Άρα, λοιπόν, τώρα ποιος λέει την αλήθεια; Ο κόσμος τι να πιστέψει; Το τελευταίο χαρτί που έχουν πάρει από το ΥΠΕΧΩΔΕ είναι 3 Δεκεμβρίου, λίγες μέρες πριν, ότι δεν υπάρχει μελέτη περιβαλλοντικών επιπτώσεων. Άρα, λοιπόν, κάποιο κρύβει την αλήθεια σε σχέση με την τάση και σε σχέση με τις συνέπειες που θα έχει για τους κατοίκους της περιοχής. Σ’ αυτό καλείται το Υπουργείο να απαντήσει. Η ΔΕΗ μπορεί να λέει τα δικά της. Θέλουμε υπεύθυνη θέση του Υπουργείου Ανάπτυξης. 
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός Ανάπτυξης έχει το λόγο.
      ΧΡΗΣΤΟΣ ΘΕΟΔΩΡΟΥ (Υφυπουργός Ανάπτυξης): Κύριε Πρόεδρε, μάλλον ο κύριος συνάδελφος δεν παρακολούθησε τι είπα. Είπα ότι έχει καταθέσει  –δεν είπα ότι έχει εγκριθεί-  η ΔΕΗ τη μελέτη περιβαλλοντικών επιπτώσεων του έργου της αναβάθμισης στην αρμόδια ειδική υπηρεσία περιβάλλοντος του ΥΠΕΧΩΔΕ για έγκριση περιβαλλοντικών όρων. Αυτό το τόνισα.
      Αναφορικά με τις ανησυχίες που εκφράζονται για ενδεχόμενες επιπτώσεις στην υγεία από τη διέλευση της γραμμής, σας πληροφορούμε ότι -εν γένει στο περιβάλλον των γραμμών υψηλής τάσης του Εθνικού Συστήματος Μεταφοράς σε θέσεις παραμονής ή διελεύσεως του κοινού- πληρούνται οι απαιτήσεις και των πιο αυστηρών κανονισμών για την προστασία των ανθρώπινων, ένδυτων, ηλεκτρικών και μαγνητικών πεδίων, αφού οι μέγιστες δυνατές τιμές των πεδιακών εντάσεων είναι κατά πολύ μικρότερες από τις επιτρεπόμενες. 
      Ευχαριστώ πολύ. 
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, ολοκληρώθηκε η συζήτηση των επίκαιρων ερωτήσεων.
      
      ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
Θα συζητηθεί η υπ’ αριθμόν 29/27-11-2002 επερώτηση των Βουλευτών της Νέας Δημοκρατίας κυρίων Χρήστου Μαρκογιαννάκη, Γεωργίου Γαρουφαλιά, Αικατερίνης Παπακώστα- Σιδηροπούλου, Αλέξανδρου Λυκουρέζου, Κωνσταντίνου Τασούλα, Ιωάννη Κεφαλογιάννη, Θεόδωρου Αναγνωστόπουλου, Ιωάννη Λαμπρόπουλου, Θεόδωρου Κατσίκη, Αθανάσιου Δαβάκη, Ευάγγελου Πολύζου, Θεόφιλου Βασιλείου, Ηλία Φωτιάδη, Αριστόβουλου Σπηλιωτόπουλου, Προκόπη Παυλόπουλου και Βύρωνα Πολύδωρα, προς τον Υπουργό Δημόσιας Τάξης, σχετικά με την εγκληματικότητα και τα προβλήματα του προσωπικού αρμοδιότητας του Υπουργείου Δημόσιας Τάξης. 
	Για τη συζήτηση της επερώτησης ορίζεται από τη Νέα Δημοκρατία ως Κοινοβουλευτικός Εκπρόσωπος ο κ. Βύρων Πολύδωρας. 
	Το λόγο έχει ο πρώτος των επερωτώντων ο κ. Μαρκογιαννάκης. Ελάτε στο Βήμα, κύριε Μαρκογιαννάκη.
	ΧΡΗΣΤΟΣ ΜΑΡΚΟΓΙΑΝΝΑΚΗΣ: Κυρίες και κύριοι συνάδελφοι, επανειλημμένα τον τελευταίο καιρό είχαμε την ευκαιρία να τονίσουμε ότι δυστυχώς το πρόβλημα της εγκληματικότητας στην Ελλάδα παραμένει οξυμένο, η ανασφάλεια πλανάται πάνω από την ελληνική κοινωνία και γενικά οι αισιόδοξες εκτιμήσεις και προβλέψεις του Υπουργού Δημόσιας Τάξης -που κατά καιρούς έβλεπαν το φως της δημοσιότητας- δεν είχαν καμία σχέση με την πραγματικότητα. 
	Επέμενε όμως ο κύριος Υπουργός ότι όλα πάνε καλά, ότι η εγκληματικότητα τιθασεύεται και δεν υπάρχει ιδιαίτερο πρόβλημα. Μάλιστα έφερνε την Ελλάδα ως λαμπρό παράδειγμα χώρας ευνομούμενης, όπου το έγκλημα επιτέλους σε σχέση με τις άλλες ευρωπαϊκές χώρες μπαίνει στη θέση του. 
	Δυστυχώς όμως για το Υπουργείο Δημόσιας Τάξης, αλλά προπάντων δυστυχώς για τον ελληνικό λαό πρόσφατα υπήρξε η έκθεση της ΙNTERPOL από την οποία προκύπτει ότι η Ελλάδα είναι πρώτη χώρα στα Βαλκάνια στην εγκληματικότητα. Πηγαίνουμε μπροστά και από την Αλβανία και από τη Βουλγαρία και από την Τουρκία. Είμαστε πρώτοι δυστυχώς. 
	Και το σημαντικότερο: Είδε το φως της δημοσιότητας ένα έγγραφο που περιείχε στατιστικά στοιχεία του Υπουργείου Δημόσιας Τάξης –που εγώ εκτιμώ ότι είναι και πολύ συντηρητικά, ότι αυτά τα στοιχεία δεν έχουν καμία σχέση ουσιαστικά με την πραγματικότητα- όπου επιτέλους εμφανίζεται κάπως η πραγματικότητα, δηλαδή αυξημένη η εγκληματικότητα, ιδιαίτερα στα «βαριά» εγκλήματα, όπως είναι οι ληστείες, τα εγκλήματα κατά της περιουσίας και τα ναρκωτικά. 
	Ιδιαίτερα όσον αφορά τις ληστείες τραπεζών, κύριοι συνάδελφοι, θα ήθελα να τονίσω ότι το είχαμε προβλέψει. Είχαμε επισημάνει με ερώτηση, την οποία είχαμε καταθέσει στη Βουλή, ότι αυτό το οποίο συμβαίνει στο Νομό Αττικής είναι πρωτοφανές. Οι ληστείες τραπεζών είχαν συνολικά το έτος 2002, σε σχέση με το 2001, αύξηση περίπου 400%. Ήταν απίστευτο αυτό το οποίο συνέβη το 2002 σχετικά με τις ληστείες τραπεζών. 
     	Και το ερώτημα είναι: Ποια μέτρα ελήφθησαν; Τι έκανε το Υπουργείο Δημόσιας Τάξης, τι έκανε η Κυβέρνηση προκειμένου να πατάξει αυτό το απαράδεκτο φαινόμενο; Υπάρχει νομοθεσία, κύριε Υπουργέ, την οποία δεν εφαρμόζετε. Νομοθεσία η οποία προβλέπει ότι την ευθύνη επιτέλους για την ασφαλή φύλαξη των τραπεζών, την αναλαμβάνουν κατά ένα μεγάλο μέρος οι τράπεζες. Και όμως δεν κάνουν τίποτα ατιμωρητί.
      Εν πάση περιπτώσει, αυτά τα στοιχεία τα οποία δόθηκαν στη δημοσιότητα εσχάτως είναι –επαναλαμβάνω- συντηρητικά και για τον πρόσθετο λόγο ότι εμφανίζουν την εγκληματικότητα του 2002 συγκρίσιμη με την εγκληματικότητα του 2001, αλλά μόνο σε επίπεδο έντεκα μηνών. Διότι αν βάλουμε και το δωδέκατο μήνα, όπου ιδιαίτερα οι ληστείες επιπολάζουν κατά τις ημέρες των εορτών, αντιλαμβάνεται κανείς πού πηγαίνει το πράγμα.
      Έτσι λοιπόν δεν μπορεί κανείς να αμφισβητήσει ότι και πάλι το κλίμα ανασφάλειας, το οποίο επλανάτο πάνω από τα κεφάλια των Ελλήνων τα τελευταία χρόνια, έχει κάνει την εμφάνισή του κατά τρόπο μεγαλοπρεπή. Ιδιαίτερα θα ήθελα να τονίσω, κύριοι συνάδελφοι και κύριε Υπουργέ της Δημόσιας Τάξης, ότι αυτό το οποίο συμβαίνει στο Νομό Αττικής –και εκτός Αθηνών και μεγάλων δήμων, για να κυριολεκτώ- ιδιαίτερα στην ανατολική Αττική, Μαρκόπουλο, Μαραθώνα κι όλους τους άλλους δήμους και κοινότητες τις οποίες ξέρουμε, είναι τρομερό. Συμμορίες κακοποιών λυμαίνονται τις περιοχές αυτές. Γράφει ο Τύπος: «Διαμαρτύρονται οι άνθρωποι, κυριολεκτικά κοιμούνται πάλι με τα όπλα στο προσκέφαλό τους, διότι κινδυνεύουν ανά πάσα στιγμή οι φιλήσυχοι πολίτες να βρεθούν προ δυσαρέστων εκπλήξεων, δηλαδή να βρουν μέσα στα σπίτια τους κακοποιούς». Και όμως η στελέχωση των αστυνομικών τμημάτων των περιοχών και γενικά η παρουσία του κράτους είναι ουσιαστικά ανύπαρκτη. Είναι απαράδεκτη η κατάσταση η οποία επικρατεί.
      Ο τομέας δημόσιας τάξης της Νέας Δημοκρατίας, κύριε Υπουργέ, αύριο κιόλας –έχει ήδη προγραμματίσει προ ημερών- θα κάνει επίσκεψη στην περιοχή αυτή, στα αστυνομικά τμήματα και στους Οργανισμούς Τοπικής Αυτοδιοίκησης, για να έχουμε και μια εικόνα από κοντά, ούτως ώστε να δούμε τι μπορούμε να κάνουμε για να σας πιέσουμε, να πιέσουμε την Κυβέρνηση για να σταματήσει αυτό το κακό και να μπορέσει επιτέλους ο Έλληνας πολίτης, ο πολίτης αυτών των περιοχών, να ζήσει όπως πρέπει να ζήσει. 
      Κύριοι συνάδελφοι, καταθέτω για τα Πρακτικά της Βουλής αυτά τα στατιστικά στοιχεία, τα οποία έχουν καταχωρισθεί σε εφημερίδες των Αθηνών.
      (Στο σημείο αυτό ο Βουλευτής κ. Χρήστος Μαρκογιαννάκης καταθέτει για τα Πρακτικά τα προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
    Εμείς έχουμε τονίσει κατ’ επανάληψη τι πρέπει να γίνει. Δεν λύνεται το πρόβλημα καταπολέμησης της εγκληματικότητας με τις κατά παραγγελία καταμηνύσεις, οι οποίες επιβάλλονται στους αστυνομικούς. Τι έχει γίνει, κύριοι συνάδελφοι; Έχει βγάλει μια διαταγή το Αρχηγείο Αστυνομίας η οποία έχει πάει στις γενικές αστυνομικές διευθύνσεις και υποχρεώνει τους αστυνομικούς -ιδιαίτερα τους τροχονόμους- να φέρει ο καθένας στη βάρδια που δουλεύει τόσες μηνύσεις -τριάντα παραδείγματος χάρη- και αν δεν τις φέρει κινδυνεύει να τιμωρηθεί. Είτε δηλαδή συλλάβει κάποιον ο οποίος παρανομεί είτε δεν συλλάβει, θα πρέπει να φέρει ένα συγκεκριμένο αριθμό μηνύσεων. Έτσι νομίζει το Υπουργείο Δημόσιας Τάξης πως θα αντιμετωπίσει αυτό το τεράστιο πρόβλημα. Δεν αντιμετωπίζεται έτσι. Για παράνομη στάθμευση, για υπερβολική ταχύτητα… 
     ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Για παράνομη στάθμευση ή για όλα τα θέματα;
     ΧΡΗΣΤΟΣ ΜΑΡΚΟΓΙΑΝΝΑΚΗΣ: Κατά κατηγορίες, κύριε Πρόεδρε. Είναι κατά κατηγορίες. Όσοι βγαίνουν για να ελέγξουν καταστήματα, πρέπει να φέρουν τριάντα ή σαράντα μηνύσεις, ανάλογα με την οδηγία την οποία έχουν πάρει. Έστω και αν δεν βρουν, διότι αν δεν βρουν, σε αυτήν την περίπτωση κινδυνεύουν να τιμωρηθούν.
     Είναι χαρακτηριστικό το δημοσίευμα, το οποίο έχω στα χέρια μου, εγκρίτου εφημερίδος όπου αναφέρεται κατά λέξη η εντολή την οποία έδωσε η Γενική Αστυνομική Διεύθυνση Ηπείρου στην Αστυνομική Διεύθυνση Ιωαννίνων, η οποία έχει ως εξής: «Από τον έλεγχο της πορείας επίτευξης στόχων Τροχαίας του 2002 διαπιστώνεται ότι μέχρι 31-7-2002 οι αρμόδιες υπηρεσίες σας βεβαίωσαν τρεις χιλιάδες εξήντα δύο παραβάσεις υπερβολικής ταχύτητας και υπολείπονται μέχρι το τέλος του έτους να βεβαιωθούν τουλάχιστον δύο χιλιάδες τριακόσιες είκοσι δύο».
     (Στο σημείο αυτό ο Βουλευτής κ. Χρήστος Μαρκογιαννάκης καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
     Αν αυτή, λοιπόν, είναι η πολιτική καταπολέμησης της εγκληματικότητας, έστω σ’ αυτόν τον τομέα…
     ΑΛΕΞΑΝΔΡΟΣ ΑΚΡΙΒΑΚΗΣ: Τι σημαίνει αυτό;
     ΧΡΗΣΤΟΣ ΜΑΡΚΟΓΙΑΝΝΑΚΗΣ: Σημαίνει, κύριε συνάδελφε, το εξής πράγμα. Ότι ο διοικητής της Τροχαίας της περιοχής κάθεται στο γραφείο του και νομίζει ότι έκανε τη δουλειά του και θα πάρει την προαγωγή του αν υπερβεί τους στόχους, αν μπορέσει να πείσει τους αστυνομικούς να κάνουν μηνύσεις περισσότερες από αυτές που έχουν μπει ως στόχος και δεν κοιτάζουμε την ουσία.
     ΑΛΕΞΑΝΔΡΟΣ ΑΚΡΙΒΑΚΗΣ: Αυτοί που εμηνύθησαν δεν έχουν υπερβεί το όριο ταχύτητας;
     ΧΡΗΣΤΟΣ ΜΑΡΚΟΓΙΑΝΝΑΚΗΣ: Σας παρακαλώ, μη με διακόπτετε.
     Για να αποφύγουμε τα τροχαία ατυχήματα δεν θα δίνουμε κατά παραγγελία καταμηνύσεις. Θα κάνουμε καλύτερους οδηγούς, θα κυνηγήσουμε το μεθυσμένο οδηγό. Ασφαλώς και την υπερβολική ταχύτητα, αλλά όταν υπάρχει υπερβολική ταχύτητα και να μην τιμωρείται ο αστυνομικός, ο οποίος δεν θα έχει την τύχη να βρει οδηγούς να τρέχουν με υπερβολική ταχύτητα. Διότι έτσι αντιλαμβάνεται το Υπουργείο Δημόσιας Τάξης την προσπάθεια καταπολέμησης της εγκληματικότητας. 
      Για να καταπολεμηθεί το έγκλημα, κύριοι συνάδελφοι, χρειάζεται σοβαρότητα και προπάντων πολιτική βούληση.
      Έχω πει κατ’ επανάληψη ότι πρέπει να υπάρχει αξιοκρατία, γενικά εκπαίδευση, εκπαίδευση στη χρήση των όπλων, επίλυση των προβλημάτων των αστυνομικών. Έχουμε φτάσει στο σημείο να υποχρεώνονται οι ένστολοι προκειμένου να επιτύχουν μια υπόσχεση για επίλυση των προβλημάτων, να διαδηλώνουν ενστόλως και μάλιστα έξω από τη Βουλή και να συμβαίνουν μάλιστα και κάποια πράγματα τα οποία δεν περιποιούν τιμή στους αστυνομικούς, αλλά, εν πάση περιπτώσει, τους υποχρεώνετε να φτάσουν σ’ αυτό το σημείο και τους δίνετε την υπόσχεση ότι εν μέρει, κάποια από αυτά τα προβλήματα θα επιλυθούν, προβλήματα οικονομικά και άλλα και το κάνετε αυτό, όταν πολύ φοβάμαι, ότι δεν θα μπορέσετε να το πραγματοποιήσετε. Διότι ο προϋπολογισμός του 2003, απ’ ό,τι τουλάχιστον είδα, προβλέπει πολύ ελάχιστα αυξημένα κονδύλια σε σχέση με τον προϋπολογισμό του 2002.
      Έτσι λοιπόν όλα αυτά που τους υποσχεθήκατε ότι εντός του πρώτου εξαμήνου του 2003 θα φροντίσετε να χαρακτηριστεί το επάγγελμά τους ως επικίνδυνο, ότι θα τους δώσετε κάτι επιπλέον για τα νυχτερινά, εγώ τα βλέπω να παραμένουν μάλλον στη σφαίρα των υποσχέσεων και ουχί πραγματοποιήσιμα. 
      Εδώ, κύριε Υπουργέ, θα ήθελα επιπλέον να σας πω ότι περιέχεται στην επερώτησή μας μέσα και ένα αίτημα το οποίο έχουν οι συνοδοί αστυνομικοί μας. Γιατί αυτά τα παιδιά τα οποία μας συνοδεύουν πολλές φορές μέχρι τα μεσάνυχτα, έρχονται και μας παίρνουν από τα αεροδρόμια τα χαράματα ή μας πηγαίνουν στις δώδεκα ή στη μία η ώρα τη νύχτα, γιατί να μην μπορούν και αυτοί και δεν τους επιτρέπεται να πάρουν αυτό το νυχτερινό επίδομα το οποίο παίρνουν οι υπόλοιποι αστυνομικοί –μικρό, ελάχιστο- το οποίο έχετε υποσχεθεί ότι θα το αυξήσετε.
      Υλικοτεχνική υποδομή: Καυχάσθε και λέτε ότι με τεράστια ποσά έχετε λύσει το πρόβλημα και ότι όλα πάνε καλά τώρα, οι αστυνομικοί διαθέτουν τον καλύτερο οπλισμό και όλα τα μέσα τα οποία πρέπει να έχει μια σύγχρονη αστυνομία. 
      Κατά σύμπτωση, κύριοι συνάδελφοι, έπεσε στα χέρια μου ένα σήμα το οποίο απευθύνεται από την Αστυνομική Διεύθυνση Δυτικής Αττικής στις μονάδες τις οποίες έχει υπ’ αυτήν και λέει το εξής, για να αντιληφθείτε πού βρισκόμαστε: «Προκειμένου να εφοδιάσουμε το νεοϊδρυθέν τμήμα δίωξης λαθρομεταναστών Δυτικής Αττικής με οπλισμό από ανακατανομή του υπάρχοντος στατικού οπλισμού των υπηρεσιών της Διευθύνσεώς μας, καθόσον όπως μας εγνώρισε το ΑΕΑ αδυνατεί να μας εφοδιάσει λόγω έλλειψης αποθεμάτων, παρακαλούμε να μας αναφέρετε έστω και αρνητικά μέχρι 10.00’ ώρα της αύριον (10/12/2002) το είδος οπλισμού (Περίστροφα Νο 38 πεντάσφαιρα, Νο 32 εξάσφαιρα…) που έχετε». Δηλαδή, ψάχνει ο Γενικός Αστυνομικός Διευθυντής να βρει κάποιο πιστόλι πεπαλαιωμένο –γιατί το νούμερο 32 είναι προπολεμικό πιστόλι- να εφοδιάσει αυτά τα παιδιά τα οποία είναι εντεταλμένα στη δίωξη λαθρομεταναστών. 
      (Στο σημείο αυτό ο Βουλευτής κ. Χρήστος Μαρκογιαννάκης  καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Και επειδή μιλήσαμε για συνοριοφύλακες, θα ήθελα, κύριε Υπουργέ, επιτέλους επ’ ευκαιρία αυτής της επερώτησης να πάρετε μια ξεκάθαρη θέση. Τους είχατε υποσχεθεί ότι μέχρι 31 Οκτωβρίου θα είχε τακτοποιηθεί το πρόβλημα το εργασιακό το οποίο έχουμε. Πέρασε η 31η Οκτωβρίου και τους υποσχεθήκατε ότι θα καταθέσετε το νομοσχέδιο μέχρι τέλη Μαρτίου. Μάλιστα, κυκλοφόρησε και ένα νομοσχέδιο το οποίο πήραμε στα χέρια μας. Θα παρακαλέσω πάρα πολύ να ξεκαθαρίσετε σήμερα εδώ το εξής: Πράγματι μέχρι τέλος Μαρτίου θα λυθεί αυτό το πρόβλημα ή θα παραμείνει και θα περιμένουμε το 2004 οπότε λήγουν οι πρώτες πενταετίες οπότε η κυβέρνηση της Νέας Δημοκρατίας ασφαλώς θα είναι εκείνη η οποία θα λύσει και αυτό το πρόβλημα; Εάν πάντως θέλετε να υλοποιήσετε τις υποσχέσεις που έχετε δώσει και να μην τις αναβάλλετε συνεχώς, παρακαλώ πάρα πολύ, πάρτε θέση σ’ αυτό το θέμα σήμερα. 
      Κύριοι συνάδελφοι, υπάρχουν πάρα πολλά προβλήματα τα οποία αντιμετωπίζει σήμερα ο αστυνομικός. Εκείνο όμως το οποίο θα ήθελα ιδιαίτερα να τονίσω για την περιφέρεια, είναι το εξής: Παραπονούνται όπου και αν έχουμε πάει –υπάρχουν και οι σχετικές αναφορές τις οποίες έχω στη διάθεσή μου- οι αστυνομικές υπηρεσίες της περιφέρειας ότι ο αστυνομικός πληθυσμός έχει γεράσει. Οι αστυνομικοί οι οποίοι υπηρετούν στην περιφέρεια, είναι πλέον άνθρωποι από σαράντα ή σαράντα πέντε χρονών και πάνω γιατί τα τελευταία χρόνια δεν τοποθετείται κανείς νέος στην περιφέρεια.
      Αυτό έχει ως αποτέλεσμα να μην μπορούν αυτοί οι άνθρωποι κάποιας ηλικίας να κάνουν την αστυνόμευση, την οποία μπορούν να κάνουν τα νέα παιδιά. Κατ’ αυτόν τον τρόπο συντελούσης και της ανυπαρξίας οργάνων αγροτικής ασφάλειας δεν ξέρω τι σας έχουν κάνει οι αγρότες και δεν θέλετε με κανένα τρόπο να θεσμοθετηθεί ένα όργανο, το οποίο να παράσχει έστω ελαχίστη ασφάλεια στον αγροτικό κόσμο, οι κάτοικοι της περιφέρειας αισθάνονται εγκαταλελειμμένοι. 
      Καταργήσατε ουσιαστικά την αγροφυλακή. Με γεια σας με χαρά σας! Σας λέμε ότι εάν για σας η λέξη αγροφυλακή είναι πρόβλημα, τουλάχιστον αντικαταστήστε αυτόν το θεσμό με μια άλλη υπηρεσία -έστω οι δήμοι ή κάτι που να υπάγεται στο Υπουργείο σας. Εν πάση περιπτώσει, κάτι να υπάρχει για τον αγρότη. Δεν μπορεί ο αγρότης να είναι στο έλεος του κάθε αγροζημιωτού, δεν μπορεί να είναι στο έλεος του κάθε κλέφτη! Δεν μπορεί η αγροτική γη να είναι πλέον κήπος για χασισοκαλλιεργητές, όπου ελλείψει του αγροφύλακα και της αγροτικής ασφάλειας αφού ο αστυνομικός δεν πάει, διότι πηγαίνει εκεί που μπορεί να πάει το τροχοφόρο το κράτος απουσιάζει. Γενικά αυτοί οι άνθρωποι αξίζουν κάπως να τους κοιτάξουμε.
      Κύριοι συνάδελφοι, λόγω του ελαχίστου χρόνου που έχω, έρχομαι στο τελευταίο θέμα – το θέμα των συνταξιούχων- και θα παρακαλέσω τον κύριο Πρόεδρο να μου δώσει λίγα λεπτά ακόμα. Είναι απαράδεκτο αυτό το οποίο συμβαίνει στον τόπο μας. Οι συνταξιούχοι αστυνομικοί -όπως και οι συνταξιούχοι στρατιωτικοί- είναι συνταξιούχοι πολλών ταχυτήτων. 
      Προκαλεί τουλάχιστον απορία πώς είναι δυνατό να σταθούμε απέναντι σε κάποιους ανθρώπους και να τους κοιτάξουμε στα μάτια, όταν μπορεί σήμερα να έχουμε τέσσερις συνταξιούχους αστυνομικούς -απ’ τους οποίους ο ένας να έχει απολυθεί πριν από 1997, ο άλλος πριν από τον Ιούνιο του 2000, ο άλλος μεταξύ 2000 και 2002 και ο τελευταίος από τον Ιούνιο του 2002 και μετά- και να έχουμε τέσσερις διαφορετικές συνταξιοδοτικές ρυθμίσεις! Να παίρνουν τέσσερις διαφορετικές συντάξεις έχοντας τα ίδια χρόνια υπηρεσίας και τον ίδιο βαθμό! Αυτά τα πράγματα μόνο στην Ελλάδα συμβαίνουν. Έρχεται, λοιπόν, το Ελεγκτικό Συνέδριο με ομόφωνη απόφαση και λέει ότι και με την υπάρχουσα νομοθεσία δικαιούνται όλοι να πάρουν την ίδια σύνταξη, εκείνη την οποία παίρνει ο τελευταίος. 
      Θα ήθελα, κύριε Υπουργέ, να σας παρακαλέσω κάτι ακόμα. Ο συνάδελφος κ. Παπαντωνίου –έστω κι αν τους κορόιδεψε εν τέλει- δέχθηκε και είδε και συζήτησε με τους συνταξιούχους αστυνομικούς. Οι ενώσεις των συνταξιούχων αστυνομικών λένε ότι έχουν απευθυνθεί σ’ εσάς και σας έχουν παρακαλέσει να σας δουν και να κουβεντιάσουν μαζί σας το πρόβλημα κι εσείς δεν τους δέχεστε. Τουλάχιστον δεχθείτε τους και συζητείστε μαζί τους. Μπορεί να σας πείσουν ή μπορεί –ενδεχομένως- εσείς να τους πείσετε ότι δεν μπορούν και δεν πρέπει να πάρουν περισσότερα χρήματα.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Γαρουφαλιάς έχει το λόγο.
      ΓΕΩΡΓΙΟΣ ΓΑΡΟΥΦΑΛΙΑΣ: Ευχαριστώ, κύριε Πρόεδρε.
      Κύριε Υπουργέ, δεν ξέρω πόσο υπερήφανος μπορείτε να νιώθετε σαν Υπουργός που εκπροσωπείτε το Υπουργείο Δημοσίας Τάξεως της Ελλάδας, όταν διεθνείς αστυνομικοί οργανισμοί –παραδείγματος χάρη, η INTERPOL- φθάνουν στο σημείο να μιλούν για τα Βαλκάνια και να θεωρούν ότι η Ελλάδα ως προς την εγκληματικότητα –γιατί έχει πολύ μεγαλύτερη εγκληματικότητα- μπορεί να συγκριθεί με την Αλβανία, με τη Βουλγαρία και όλες τις άλλες βαλκανικές χώρες.
      Έλεος, κύριε Υπουργέ! Έρχεται το 2004, μια εποχή, όπου η Ελλάδα πρέπει να δείξει και τη δύναμή της και την ισχύ της και την αξιοπιστία της και την ασφάλεια, την οποία πρέπει να περάσουμε σαν μήνυμα και για τον Έλληνα πολίτη -ιδιαίτερα της περιφέρειας- ο οποίος θεωρεί τον εαυτό του εντελώς ανασφάλιστο εκεί που ζει, ιδιαίτερα όταν ζει έξω από τις μεγαλουπόλεις. 
      Κυρίως, όμως, το ασφαλές κλίμα θα πρέπει να είναι αυτό, που θα αποπνέει η παρουσία του κράτους και των υπηρεσιών -και ιδιαίτερα της Ελληνικής Αστυνομίας- απέναντι σε όλους όσους φιλοξενήσουμε είτε αυτοί είναι αθλητές είτε επισκέπτες είτε προπονητές που θα επισκεφθούν κατά εκατομμύρια τον τόπο μας.
      Ξεκινώντας μ’ αυτήν την παρατήρηση έρχομαι να επισημάνω τη δραματική αύξηση το τελευταίο διάστημα της λεγομένης μικρής εγκληματικότητας, κύριε Υπουργέ. Θα είδατε τις τελευταίες ημέρες όλα τα αθηναϊκά κανάλια να ασχολούνται με το συγκεκριμένο θέμα. Ιδιαίτερα από τα Χριστούγεννα, το μήνα Δεκέμβριο και Ιανουάριο κατακόρυφη είναι η αύξηση των κρουσμάτων που έχουμε στην ευρύτερη περιοχή της Αττικής αλλά και σε όλη την Ελλάδα. Υπάρχει έξαρση μικρής εγκληματικότητας. 
      Ο κάθε πολίτης δικαιολογημένα νιώθει ότι είναι στο έλεος αδίστακτων ληστών και κακοποιών, είτε είναι κάτοικος της Αθήνας –ακόμα και σε μερικές κεντρικές περιοχές- είτε είναι κάτοικος της ευρύτερης περιοχής, μια που η έξαρση των ληστειών, των διαρρήξεων και των μικροκλοπών σε σπίτια, σε εξοχικά και σε μικρές επιχειρήσεις κυρίως στα προάστια, όπως Λαγονήσι, Κορωπί, Ασπρόπυργο, αλλά και σε άλλες περιοχές, έχει φτάσει στο κατακόρυφο. 
     Θεωρώ ότι αυτό είναι λογικό και αναμενόμενο, κύριε Υπουργέ. Να σας φέρω ένα παράδειγμα. Ποιο είναι το υγιέστερο κύτταρο των αστυνομικών δυνάμεων; Το αστυνομικό τμήμα, κύριε Υπουργέ, όπου κι αν υπάρχει, όπου κι αν λειτουργεί. Ξεκινήσατε και κάνατε –θα θυμάστε, η Κυβέρνησή σας- τα παλιότερα χρόνια τα πολυδύναμα αστυνομικά τμήματα. Μετεξελίξατε αυτά τα τμήματα σε «πολυαδύναμα» τμήματα, κύριε Υπουργέ, όπως παραδείγματος χάρη, το Αστυνομικό Τμήμα της Δραπετσώνας. Τα αστυνομικά τμήματα της περιφέρειας δεν μπορούν να προσφέρουν τις απαραίτητες υπηρεσίες στον πολίτη για την ασφάλειά του. 
      Το παράδειγμα του Αστυνομικού Τμήματος της Δραπετσώνας θα σας το πω συνοπτικά, για να σας δώσω ένα μικρό δείγμα γραφής για το τι συμβαίνει σε όλα τα περιφερειακά τμήματα, για να μη φτάσω στη Λάρισα –τον τόπο της καταγωγής μου- γιατί εκεί θα κάνω επισημάνσεις ακόμη πιο σημαντικές και πιο πικρές. 
      Ας ξεκινήσουμε εδώ με τα αθηναϊκά δεδομένα. Στο Τμήμα της Δραπετσώνας, όπως θα γνωρίζετε πολύ καλά, κύριε Υπουργέ, η δύναμη των αστυνομικών που έπρεπε να υπηρετούν καθορίζεται βάσει ενός οργανογράμματος, που έχει δομηθεί το 1977. Ζούμε στο 2003 και η Αστυνομία μας λειτουργεί, ιδιαίτερα για τις περιφερειακές υπηρεσίες, με οργανογράμματα του 1977 ή του 1979. 
      Αυτό δεν συμβαίνει μόνο στην Αθήνα. Κατά την επίσκεψη που έκανε ο τομέας μας με την παρουσία του κ. Μαρκογιαννάκη, τη δική μου και άλλων συναδέλφων σε όλη την Ελλάδα, διαπιστώσαμε ότι από τη μία άκρη της Ελλάδας ως την άλλη το ίδιο πρόβλημα υπάρχει, είτε πρόκειται για νησιά, όπως η Κως και η Κάλυμνος, είτε για άλλες περιφερειακές αστυνομικές διευθύνσεις, όπως η Αστυνομική Διεύθυνση με έδρα την Ηγουμενίτσα. Είτε πήγαμε στα Γιάννενα είτε πήγαμε στην Καστοριά ή στη Φλώρινα, το ίδιο αντιμετωπίσαμε. Σε όλη την Ελλάδα το πρόβλημα είναι ενιαίο. 
     Ακούστε τώρα γι’ αυτό το συγκεκριμένο Αστυνομικό Τμήμα. Από τους σαράντα δύο συνολικά υπηρετούντες οι δέκα είναι αποσπασμένοι, κύριε Υπουργέ. Οι δέκα με δώδεκα υπηρετούν σε υπηρεσίες γραφείου, τρεις είναι οι διοικητές του Τμήματος και όλοι οι υπόλοιποι αστυνομικοί, που συνολικά δεν είναι πάνω από δεκαπέντε, βγάζουν όλες τις δύσκολες υπηρεσίες, τις μάχιμες υπηρεσίες του Τμήματος. Το ίδιο συμβαίνει και στο Λαγονήσι. Το ίδιο συμβαίνει και στο Κορωπί. Πώς να μην ανησυχεί η ελληνική κοινωνία και να μη νιώθει ανασφαλής, όταν η Αστυνομία κινείται με τέτοια παρουσία; 
     Να έρθουμε τώρα λίγο στο «100», στις περιπολίες και στον τρόπο που λειτουργεί το Κέντρο της Αμέσου Δράσεως. 
     Ναι, έχουμε πολλούς τηλεφωνητές και παίρνουν πάρα πολλές κλήσεις. Το θέμα είναι κατά πόσο έχει τη δύναμη και τη δυνατότητα αυτό το Κέντρο να εξυπηρετήσει με ταχύτητα τις κλήσεις, τις οποίες λαμβάνει από τους πολίτες. Εκεί είναι το μεγάλο ζήτημα και εκεί είναι το ζήτημα για την Αστυνομία. 
     Σε αρκετά Τμήματα, ιδιαίτερα στα βόρεια προάστια, ξέρετε πολύ καλά ότι υπάρχουν ιδιαίτεροι και πολλοί στόχοι και αναγκάζονται τα περιφερειακά τμήματα, αποδυναμωμένα όπως είναι, να διαθέτουν αυτοκίνητα για τους στόχους. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε.
     Αδυνατούν να τα διαθέσουν στο Κέντρο του «100» και πολλές περιοχές της Αττικής, δυστυχώς, κύριε Υπουργέ, μένουν ακάλυπτες. Με αυτόν, λοιπόν, τον τρόπο η ανασφάλεια στον πολίτη γίνεται ακόμη πιο μεγάλη.
     Θα επανέλθω στη δευτερολογία μου, κύριε Πρόεδρε, γιατί ο χρόνος δεν μου φτάνει για να επισημάνω και κάποια άλλα θέματα, συνταξιοδοτικά και μισθολογικά. 
     Ευχαριστώ πολύ.
     ΠΡΟΕΔΡΕΥΩΝ (Κωνσταντίνος Γείτονας): Η κ. Παπακώστα έχει το λόγο.
     ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κύριε Πρόεδρε, αγαπητοί συνάδελφοι, συζητούμε για μία ακόμη φορά επερώτηση του τομέα Δημόσιας Τάξης για τα θέματα της εγκληματικότητας και πρέπει να σας πω ότι ακριβώς πριν από ένα χρόνο είχαμε συζητήσει ακριβώς τα ίδια ζητήματα και είχαμε παρουσιάσει προτάσεις για την ποιοτική διαφοροποίηση της εγκληματικότητας και βεβαίως στατιστικά στοιχεία και μάλιστα θέσεις τέτοιες, οι οποίες είχαν καταδείξει τον τρόπο με τον οποίο μπορούμε να λύσουμε αυτό το μείζον ζήτημα και προληπτικά αλλά και κατασταλτικά. 
     Πολλές οι υποσχέσεις τότε, πολλές οι δικαιολογίες για τις παραλείψεις οι οποίες υπήρξαν.
      Σε ανάλογη δε συζήτηση που επιτελέσαμε ως Τομέας Δημόσιας Τάξης, κύριε Πρόεδρε και αγαπητοί συνάδελφοι, κατεδείχθη περίτρανα και η αδυναμία αντιμετώπισης του  μείζονος προβλήματος της λαθρομετανάστευσης, το οποίο, όπως είναι γνωστό, αποτελεί μία από τις σημαντικότατες προτεραιότητες της Ελληνικής Προεδρίας την οποία έχουμε αναλάβει. Βεβαίως είδαν το φως της δημοσιότητας και προσφάτως οι απόψεις εκείνες οι οποίες λένε ότι είμαστε μία από τις πρώτες χώρες στην αλόγιστη υποδοχή λαθρομεταναστών. 
      Θυμάμαι τότε ότι ο κύριος Πρωθυπουργός είχε χάσει την ψυχραιμία του και αδίκως και αναιτιολογήτως είχε επιτεθεί εναντίον των στρατιωτικών, με αφορμή τη δεξίωση των Ενόπλων Δυνάμεων για την εξάλειψη αυτού του -απαράδεκτου κατά τα άλλα- φαινομένου. Βεβαίως τότε υπήρξαν ανάλογες δικαιολογίες και ανάλογη υποσχεσιολογία χωρίς, όμως, πρακτικότητα εφαρμογής. 
      Λίγο αργότερα, σε πρόταση τροποποίησης του ν. 2168/93 για τα όπλα, και πάλι είδαμε από την πλευρά του Υπουργείου Δημόσιας Τάξης ανάλογες αντιδράσεις και αίτηση προς το Κοινοβούλιο -αλλά και προς την κοινή γνώμη- για νέα περίοδο χάρητος, ενώ ακόμα περιμένουμε τα στατιστικά στοιχεία για περιπτώσεις εξιχνίασης αδικημάτων, τα οποία έχουν διαπραχθεί με όπλα, καθώς επίσης και για τις πηγές προέλευσής τους, πληροφορίες που ο κύριος Υπουργός Δημόσιας Τάξης είχε υποσχεθεί τότε ότι θα μας δώσει.
      Στις αρχές Απριλίου του 2002, συζητώντας για την επίθεση από αναρχικούς στο Αστυνομικό Τμήμα Εξαρχείων, για τα επεισόδια στο γήπεδο της λεωφόρου Αλεξάνδρας και για τις κινητοποιήσεις των συνδικαλιστών που απέκλεισαν το Υπουργείο Εθνικής Οικονομίας, παρουσιάσαμε και νέα στοιχεία -τα οποία προέρχονται από έρευνες πανεπιστημίων- για την αύξηση της εγκληματικότητας, αλλά και για την ένταση του φαινομένου «διαίρει και βασίλευε» μέσα στους κόλπους των Σωμάτων Ασφαλείας από την πλευρά του Υπουργείου Δημόσιας Τάξης, με σκοπό και εγκλωβισμένους να τους κρατά και βεβαίως διαιρεμένους. 
      Αυτό που θέλουμε να πούμε εμείς είναι ότι δεν συζητώνται σημαντικά ζητήματα, όπως για παράδειγμα το νομοσχέδιο που αναφερόταν στη λαθρομετανάστευση –επιμένω σ’ αυτό- το οποίο ακόμα δεν έχει έρθει παρά τα όσα έχουμε ακούσει ως υποσχέσεις. 
      Ως προς τα θέματα, μάλιστα, που αφορούν στην αναμόρφωση του εκπαιδευτικού συστήματος, σε σχετική ερώτησή μου, η οποία υποβλήθηκε στις 12.3.2001, είχα λάβει τη διαβεβαίωση ότι σε λίγες μέρες θα έχουμε έτοιμο νομοσχέδιο για την ταυτόχρονη δημιουργία ακαδημιών στη βόρεια και στη νότια Ελλάδα, πράγματα τα οποία βεβαίως δεν έχουν πραγματοποιηθεί ακόμα. 
      Κύριε Πρόεδρε και αγαπητοί συνάδελφοι, εάν με λίγη προσπάθεια θυμηθούμε ποια είναι τα θέματα τα οποία έχουν απασχολήσει τον Τύπο κατά το διαρρεύσαν από τότε χρονικό διάστημα, τότε θα καταλάβουμε. Ενδεικτικά θα σας αναφέρω μερικούς από τους τίτλους των εφημερίδων, οι οποίοι έχουν να κάνουν με το θέμα για το οποίο συζητούμε σήμερα: Στο «ΕΘΝΟΣ», σε άρθρο του Πάνου Σόμπολου, υπάρχει τίτλος «Η αντιμετώπιση της εγκληματικότητας». Χρειάζονται –λέει- τομές στην Ελληνική Αστυνομία και επανίδρυση των Αστυνομικών Τμημάτων. Τα Τμήματα ήταν το  κύτταρο και ο στυλοβάτης της Αστυνομίας και σήμερα κυριαρχεί η γύμνια από πλευράς προσωπικού.
      Ένα άλλο άρθρο στον «ΕΠΕΝΔΥΤΗ» έχει τίτλο «Η γεωγραφία του ελληνικού εγκλήματος». Υπάρχει αποκαλυπτική έρευνα του Πολυτεχνείου Κρήτης, που κρούει τον κώδωνα του κινδύνου στις αστυνομικές και δικαστικές αρχές, παράλληλα με το κλίμα που επικρατεί στο εσωτερικό των Σωμάτων Ασφαλείας. «Μαίνεται ο εμφύλιος αστυνομικών, ειδικών φρουρών» λέει η «ΕΛΕΥΘΕΡΟΤΥΠΙΑ». Ο «ΡΙΖΟΣΠΑΣΤΗΣ» αναφέρει πρόταση της κ. Παπαρήγα με τίτλο «Όχι στη δημιουργία παραστυνομιών». 
      «Άδειασαν τα Αστυνομικά Τμήματα», λέει η «ΑΠΟΓΕΥΜΑΤΙΝΗ». Ένα άλλο ενδεικτικό άρθρο είναι αυτό που έχει το «ΚΑΡΦΙ»: «Με κουμπούρια του 1900 κρατούν τους εγκληματίες», κύριε Πρόεδρε. «Τραγικές ελλείψεις», « Πληρώνουν από την τσέπη τους τη διαφορά για τα λάστιχα των τζιπ», «Λίγα λεφτά και χωρίς μισθολογική εξέλιξη», καταγγέλλουν οι συνοριοφύλακες. 
      Ένα άλλο άρθρο από την «ΕΞΠΡΕΣ» αναφέρει «Εκσυγχρονίζονται με εκατόν τέσσερα εκατομμύρια ευρώ Δημόσια Διοίκηση και ΕΛ.ΑΣ. μέσω του Προγράμματος Κοινωνία της Πληροφορίας». Σημειώνω ότι από το Πρόγραμμα «Κοινωνία της Πληροφορίας» η ελληνική πολιτεία έχει απορροφήσει με ευθύνη της ελληνικής Κυβέρνησης μόνο το 4%. «Καμπανάκι της INTERPOL για την εγκληματικότητα στην Ελλάδα», γράφει το «ΜΕΤΡΟΡΑΜΑ». 
      Θέλω να σας πω, κύριε Πρόεδρε και αγαπητοί συνάδελφοι, ότι διάλεξα αυτό το δρόμο της μη αμφισβήτησης των στοιχείων αυτών, επιλέγοντας να δείξω ότι με αυτόν τον τρόπο επικοινωνιακά η Κυβέρνηση, και ιδίως το Υπουργείο Δημόσιας Τάξης, ενώπιον της Βουλής των Ελλήνων –αυτήν την ώρα ενώπιον του ελληνικού Κοινοβουλίου και της ηγεσίας του καταθέτουμε επερώτηση- αποφεύγει επί της ουσίας να δώσει λύση στα προβλήματα. 
      Απόδειξη αυτού που προανέφερα είναι το εξής: Καλώ τον κύριο Υπουργό Δημόσιας Τάξης που παρίσταται σήμερα εδώ να δώσει επιτέλους απάντηση στον ελληνικό λαό, βάσει της ανάγλυφης πραγματικότητας, για το πώς, παραδείγματος χάρη, σκέπτεται να λύσει το πρόβλημα της προστασίας και της ασφάλειας του Έλληνα πολίτη από τον κάθε εγκληματία, γιατί τον παραπλανά παρέχοντας έντεχνα κατασκευασμένα στατιστικά στοιχεία, κύριε Πρόεδρε, για εξιχνίαση αδικημάτων -ενιαία για γνωστούς και άγνωστους δράστες- και απόπειρες και τετελεσμένες πράξεις. 
      Γιατί εξωθεί τους αστυνομικούς σε ακραίες αντιδράσεις για την επίλυση των δίκαιων οικονομικών τους αιτημάτων; Γιατί, παραδείγματος χάρη, τους εξωθεί στη μη κατά το δυνατόν καλύτερη επιτέλεση του έργου τους με αποφάσεις του τύπου «αριθμητικό πλαφόν για την πάταξη της εγκληματικότητας», με αποτέλεσμα να μην υπάρχει ουσία στο έργο τους; 
      Αντελήφθη, βεβαίως, η Κυβέρνηση ότι αυτό τους καθιστά αναποτελεσματικούς. Τρανό παράδειγμα είναι αυτά τα συμβάντα στην ίδια την εκλογική περιφέρεια του κυρίου Υπουργού, όπου υπήρξε σύγκρουση μεταξύ των αστυνομικών τμημάτων στην εκλογική περιφέρεια που εκλέγεται και στα Αστυνομικά Τμήματα της Ημαθίας -υπάρχει και σχετική ειδησεογραφία- αυτοί δεν αποδίδουν ανάλογα.
      Το κατάλαβε ο κύριος Υπουργός και στο νομοσχέδιο που έφερε για τα διαβατήρια το ακυρώνει. Ως πότε θα βασίζεται στο φιλότιμο των αστυνομικών; Πού είναι οι χίλιοι πεντακόσιοι σωφρονιστικοί υπάλληλοι για τη φύλαξη των φυλακών, κύριε Πρόεδρε, που είχε υποσχεθεί το Υπουργείο Δικαιοσύνης και ο Υπουργός Δημόσιας Τάξης, για να ανακουφίσει τους αστυνομικούς; Πού είναι η αναδιάρθρωση και ο εκσυγχρονισμός των υπηρεσιών; Γιατί δεν λαμβάνει κανένα μέτρο οικονομικής ανακούφισης των συνταξιούχων και ειδικότερα εκείνων …
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κυρία Παπακώστα.
      ΑΙΚΑΤΕΡΙΝΗ ΠΑΠΑΚΩΣΤΑ – ΣΙΔΗΡΟΠΟΥΛΟΥ: Τελείωσα, κύριε Πρόεδρε. Θα επανέλθω στη δευτερολογία μου.
 	…που η κομματική εμπάθεια τους έστειλε πριν την ώρα τους, πριν να συμπληρώσουν πλήρη συντάξιμο χρόνο στα σπίτια τους;
	Τέλος, θέλω να πω, κύριε Πρόεδρε, ότι ο κύριος Υπουργός έχει αφήσει αναπάντητα ερωτήματα, τα οποία θα θέσω στη συνέχεια. 
	Σας ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας):  Ο κ. Λυκουρέζος έχει το λόγο.
      ΑΛΕΞΑΝΔΡΟΣ ΛΥΚΟΥΡΕΖΟΣ: Κύριε Πρόεδρε, δυστυχώς η Κυβέρνηση του ΠΑΣΟΚ μας έδωσε άλλη μια πρωτιά, για την οποία πρέπει να θλιβόμαστε. Περιμένω να ακούσω, από τον κύριο Υπουργό ποια είναι η εξήγηση. 
      Σύμφωνα με την τελευταία έρευνα – έκθεση της ΙNΤERPOL, η Ελλάς προηγείται στην εγκληματικότητα των χωρών Σλοβενίας, Κροατίας, Ρουμανίας, Βουλγαρίας, Σκοπίων, Τουρκίας και Αλβανίας. Ακόμα και η Αλβανία, που ξέρετε ποια ήταν η έξαρση της εγκληματικότητας, ακόμα και αυτή η χώρα κατάφερε τα τελευταία χρόνια να ελέγξει και να μειώσει θεαματικά την εγκληματικότητά της. Εμείς παρουσιάζουμε ανοδική πορεία στην εγκληματικότητα, σύμφωνα με τη στατιστική που δημοσιεύτηκε και την οποία περιέγραψε ο συνάδελφος κ. Μαρκογιαννάκης.
      Είναι εντυπωσιακό και χαρακτηριστικό, κύριε Πρόεδρε, ότι η αύξηση της εγκληματικότητας, ιδίως σε ληστείες –και δεν το περιορίζω μόνο σε ληστείες τραπεζών αλλά και στις μικροκλοπές- αφορά και αποτυπώνει παραβατική συμπεριφορά που θίγει την καθημερινή ζωή, την καθημερινότητα, τον κάθε πολίτη.
      Πού είναι, λοιπόν, οι υποσχέσεις και τα ωραία τα οποία μας έλεγε πέρσι σε αντίστοιχη επερώτηση ο Υπουργός Δημόσιας Τάξης; Δεν αντιλαμβάνεται κανείς, πώς είναι δυνατόν, μετά τα μέτρα που υποτίθεται ότι λαμβάνονται, να εμφανίζουμε αυτή την ανοδική πορεία στην εγκληματικότητα αυτής της μορφής.
      Κύριε Πρόεδρε, υπάρχουν δυστυχώς απαντήσεις. Απάντηση είναι η ασυνέπεια, η προχειρότητα με την οποία αντιμετωπίζονται τα ουσιαστικά προβλήματα λειτουργικότητας του Αστυνομικού Σώματος. 
      Παρακολουθήσαμε όλοι μας, λίγες μέρες πριν, ένα θέαμα το οποίο δεν νομίζω ότι ευχαριστεί κανέναν από μας, ούτε τους ίδιους οι οποίοι το αποφάσισαν, της κινητοποίησης των αστυνομικών, των λιμενικών, των πυροσβεστών. Αναγκάστηκαν οι άνθρωποι να κατέβουν σε κινητοποιήσεις για να διεκδικήσουν το αυτονόητο, διότι εμπαίζονται συνεχώς. Και πέρσι, αν θυμάστε, αναγκάστηκαν οι ένστολοι να κατέβουν σε διαδήλωση και μόνο μετά από πίεση προς τον Υπουργό Εθνικής Οικονομίας, κατάφεραν κάτι να αποσπάσουν.
      Είναι, λοιπόν, δυνατόν με αυτήν την πολιτική να αντιμετωπίζονται τα όργανα των Σωμάτων Ασφαλείας; Έτσι ζητούμε αποτελεσματικότητα στην εργασία τους; 
      Κύριε Πρόεδρε, δεν θέλω να επαναλάβω τα στοιχεία τα οποία τόσο ανάγλυφα ανέφεραν οι προλαλήσαντες συνάδελφοί μου. Θέλω όμως να επισημάνω δύο πράγματα ακόμα. Θέλω να ζητήσω από τον Υπουργό -ο οποίος αυτήν τη στιγμή δυστυχώς δεν είναι εδώ, αλλά είναι ο κύριος Υφυπουργός- να δεσμευτεί ενώπιον της Βουλής ότι, όπως υποσχέθηκε προφορικά, το αργότερο μέχρι τέλος Ιουνίου του 2003 θα θεσμοθετήσει το επικίνδυνο της εργασίας του αστυνομικού, των λιμενικών και των πυροσβεστών. 
      Επίσης, θέλω να δεσμευθεί ότι θα επιλυθεί σύντομα, προφορικά είπε ότι θα απαντήσει εντός του μηνός, το θέμα του επιδόματος ειδικής απασχόλησης, του πενθημέρου και της αποζημιώσεως της νυχτερινής εργασίας.
      Επίσης όσον αφορά την Αστυνομία θα πρέπει να προχωρήσει ταχύτατα –είναι πιστεύω απόλυτα αναγκαίο- στη δημιουργία ενός καινούριου, προσαρμοσμένου στη σημερινή πραγματικότητα, σύγχρονου οργανογράμματος, το οποίο θα καταγράφει, κατά νομούς - πιστεύω ότι είναι το καλύτερο, τις ανάγκες σε αστυνομικό προσωπικό.
      Έτσι μόνο θα γίνει ουσιαστική δουλειά και ουσιαστική αναμόρφωση.
      Θα ήθελα επ’ ευκαιρία, κύριε Πρόεδρε –δεν το αναφέρουμε στην επερώτησή μας- να ρωτήσω τον κύριο Υπουργό για κάτι που διάβασα προ ημερών στις εφημερίδες και το οποίο θεωρώ εξαιρετικά κρίσιμο. Φέρεται ότι η δανική Προεδρία υπέγραψε συμφωνία με τις ΗΠΑ κατά την οποία και σύμφωνα με την οποία η EUROPOL θα παραδίδει στοιχεία, δηλαδή προσωπικά δεδομένα, στις μυστικές υπηρεσίες των ΗΠΑ. Θα ήθελα να γνωρίζω αν είναι αλήθεια αυτό, αν πράγματι υπεγράφη μια τέτοια συμφωνία, ποιο είναι το ακριβές περιεχόμενό της και ποια στάση είχε τηρήσει η ελληνική Κυβέρνηση, όσον αφορά το θέμα αυτό.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Ο κ.Τασούλας έχει το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, επειδή η επικαιρότητα είναι πολύ ενδιαφέρουσα και αναγκαζόμαστε να υποταχθούμε σε αυτήν, ανακάλυψα στον κυριακάτικο Τύπο μια εντελώς συναρπαστική θεωρία από ένα συναρπαστικό άνθρωπο που έχει να κάνει με τη συμπεριφορά του ΠΑΣΟΚ έναντι ορισμένων σοβαρών θεμάτων. 
     Είπε ο κ. Πάγκαλος σε μια συνέντευξή του ότι η ιστορία των συνθημάτων του ΠΑΣΟΚ, εις την «ευκλεή» περίοδο του 1980 για την απομάκρυνση της χώρας από την ΕΟΚ και το ΝΑΤΟ, κατά ομολογία του αειμνήστου Πρωθυπουργού Ανδρέα Παπανδρέου, δεν έγινε επειδή πίστευε πραγματικά ο αείμνηστος Παπανδρέου ότι η Ελλάδα πρέπει να φύγει από την ΕΟΚ και το ΝΑΤΟ, αλλά έγινε γιατί ο Παπανδρέου είχε πλήρη αίσθηση του ριζοσπαστικού μικροαστισμού των Ελλήνων, οι οποίοι αρέσκονται εις το να εκστομίζουν βαριές κουβέντες για κάτι που τους ενοχλεί, αλλά δεν θέλουν στην πραγματικότητα να πραγματοποιηθούν αυτές οι κουβέντες.
      ( Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
      Έτσι ερμήνευσε ο κ. Πάγκαλος σε μια συναρπαστική, επαναλαμβάνω, συνέντευξή του την αλλαγή στάσεως του ΠΑΣΟΚ στο θέμα της ΕΟΚ και του ΝΑΤΟ, κατά τη διάρκεια της δεκαετίας του 1980.
      Έρχομαι σήμερα εγώ υπείκων στις παραστάσεις που μου δίνει η επικαιρότητα  να εκφράσω το φόβο, μη τυχόν και σήμερα διέπεσθε απ’ αυτές τις θεωρίες, ότι δηλαδή ο ελληνικός λαός διακατέχεται από ένα μικροαστικό ριζοσπαστισμό και συνεπώς, δεν θέλει κατά βάθος, λόγω αυτού του ριζοσπαστισμού, να έχει ισχυρή αστυνομία, να έχει αστυνομία η οποία σέβεται τον εαυτό της και που την σέβεται η κοινωνία, μια αστυνομία η οποία να είναι αποτελεσματική, μια αστυνομία η οποία να φέρνει αποτελέσματα και ενδεχομένως να έχει και μια αυστηρότητα η οποία έχει καταργηθεί εδώ και αρκετό καιρό εν ονόματι μιας δήθεν φιλελευθεροποιήσεως. Εύχομαι, λοιπόν, να μη διακατέχεστε απ’ αυτές τις παλαιολιθικές θεωρίες ενός άλλου ΠΑΣΟΚ και να πιστεύετε πράγματι ότι στους δεκαέξι μήνες που, κατά την καλύτερη των περιπτώσεων, θα είστε ακόμη στην Κυβέρνηση να διορθώσετε ορισμένα από τα κακώς κείμενα πάνω στο θέμα της δημόσιας τάξης.
      Έρχομαι να προτείνω στο πλαίσιο αυτής της επερωτήσεως να ασχοληθείτε αυτούς τους δεκαέξι μήνες που απομένουν –επαναλαμβάνω στην καλύτερη των περιπτώσεων- με το θέμα του οργανισμού της Ελληνικής Αστυνομίας, με το θέμα των οργανικών θέσεων που είναι σε όλους τους νομούς και φυσικά και στο Νομό Ιωαννίνων απ’ όπου και προέρχομαι, παλαιολιθικό. Αντιμετωπίζουμε δηλαδή το σύγχρονο έγκλημα, το οποίο είναι εκσυγχρονισμένο, είναι μοντέρνο, έχει απίστευτα μέσα, με οργανικές θέσεις δεκαετιών, αντιμετωπίζουμε τα προβλήματα της σύγχρονης παραβατικότητας με τέτοιου είδους θεσμικό πλαίσιο και ως αποτέλεσμα και αυτού του θεσμικού πλαισίου, είναι ότι φερ’ ειπείν, μόνο στο Νομό Ιωαννίνων, μόνο τους πρώτους δέκα μήνες του 2002 οι κατασχέσεις ηρωίνης μόνο σε σχέση με το 2001 ξεπέρασαν το 70% και της κοκαΐνης το 60%.
      Και έχετε, κύριε Υπουργέ –είναι αλήθεια- ένα φιλότιμο προσωπικό κάτω από τις διαταγές σας, κάτω από τις εντολές σας. Είναι φιλότιμοι οι αστυνομικοί γιατί θέλουν να συνδράμουν την κοινωνία μέσα από αυτό το δύσκολο ρόλο, που έχουν και εύχομαι εσείς, ο οποίος έχετε θεωρηθεί ότι διέπεστε από καλές προθέσεις να αποδείξετε ότι στο χρόνο που σας μένει δεν θεωρείτε πως υπάρχει κάποια αντίληψη που θέλει την Αστυνομία αποδυναμωμένη, αλλά που θέλει την Αστυνομία να είναι κράτος και κράτος σημαίνει ισχύς και ισχύς σημαίνει αποτελεσματικότητα. Μόνο έτσι η Αστυνομία θα είναι στο πλευρό των πολιτών. Θα αντιμετωπίσει την εγκληματικότητα, η οποία έχει πλέον μορφές πολύ σύγχρονες και πολύ ισχυρές. Εύχομαι στο πλαίσιο αυτού του ελάχιστου χρόνου που έχω στη διάθεσή μου και εσείς στο δικό σας ελάχιστο χρόνο που έχετε στη διάθεσή σας πλέον, ως Κυβέρνηση, να ασχοληθείτε με δύο, τρία θέματα, να τα λύσετε και να μειώσετε έτσι το φόρτο, τον κόπο και το χρέος της επόμενης κυβερνήσεως, η οποία ασφαλώς και θα  ασχοληθεί  με αυτό το σοβαρό θέμα και ασφαλώς θα φέρει πολύ καλύτερα αποτελέσματα. Ευχαριστώ πολύ. 
      ΠΡΟΕΔΡΕΥΩΝ (Κωνσταντίνος Βρεττός):  Ο Υπουργός κ. Χρυσοχοΐδης έχει το λόγο.
      ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Κύριοι συνάδελφοι, για μία ακόμη φορά συζητούμε σήμερα μία επερώτηση του κόμματος της Αξιωματικής Αντιπολίτευσης για την εγκληματικότητα και ζητήματα γενικότερα που αναφέρονται στο Υπουργείο Δημόσιας Τάξης. Θα έλεγα ότι μέσα στα πλαίσια της δημοκρατικής μας πολιτείας ο κοινοβουλευτικός έλεγχος είναι επιβεβλημένος και η άσκηση κριτικής από την πλευρά της Αντιπολίτευσης είναι όχι μόνο αποδεκτή, αλλά θα έλεγα ότι αποτελεί και μία λειτουργία, η οποία εξυγιαίνει κάθε φορά όλο και περισσότερο τη λειτουργία της δημοκρατίας και της Δημόσιας Διοίκησης. 
      Όμως, για μία ακόμη φορά σήμερα εδώ στην παρουσίαση που έκαναν οι συνάδελφοί μας της Νέας Δημοκρατίας, είδαμε να υπάρχει μία μεγάλη απόσταση μεταξύ της παράστασης που έχουν οι Έλληνες πολίτες για το θέμα της εγκληματικότητας, της τάξης και της ασφάλειας στη χώρα μας και από την άλλη πλευρά της πραγματικότητας όπως την παρουσιάζουν οι συνάδελφοι και η οποία είναι έξω και πέρα από αυτή που βιώνει ο Έλληνας πολίτης. 
      Το πρώτο θέμα το οποίο ετέθη, αγαπητοί συνάδελφοι, ήταν τα στοιχεία της ΙΝΤΕRPOL. Τα στοιχεία της INTERPOL λοιπόν, αγαπητοί συνάδελφοι τα οποία φέρατε εδώ μέσα δεν έχουν καμία σχέση με την πραγματικότητα. Η Ελλάδα είναι μέλος της Ευρωπαϊκής Ένωσης. Η Ελλάδα δεν κομίζει όποια στοιχεία θέλει στην Ευρωπαϊκή Ένωση. Η Ελλάδα αγαπητοί συνάδελφοι, κομίζει στοιχεία Ευρωπαϊκής Ένωσης. Η Αλβανία κομίζει ό,τι θέλει η ίδια. Μη κάνετε, λοιπόν, συγκρίσεις άδικες. Είναι κρίμα που δυσφημείται η χώρα με αυτόν τον τρόπο.
      Το δεύτερο θέμα έχει να κάνει με την αύξηση της εγκληματικότητας. Αγαπητοί συνάδελφοι και πάλι αδικείτε τη χώρα, διότι τα στοιχεία τα οποία δίνετε εσείς δεν έχουν καμία σχέση με την πραγματικότητα. Τα στοιχεία τα οποία δίνετε αγαπητοί συνάδελφοι είναι έξω και πέρα από αυτό που βιώνει ο πολίτης. Έχουμε μείωση της εγκληματικότητας τα τελευταία χρόνια. Έχουμε μείωση των ανθρωποκτονιών. Έχουμε μείωση μιας σειράς σημαντικών αδικημάτων και από την άλλη πλευρά έχουμε αύξηση στις ληστείες. Ναι, έχουμε αύξηση στις ληστείες και προσπαθούμε να βελτιώσουμε ένα καινούριο ζήτημα που προέκυψε με την εισαγωγή του καινούριου νομίσματος στη χώρα μας τον τελευταίο χρόνο.
      Σε ό,τι αφορά την αύξηση της μικροεγκληματικότητας, αγαπητοί συνάδελφοι, θα πρέπει να εξετάσουμε αυτά τα ζητήματα μαζί. Το θέμα της αύξησης της μικροεγκληματικότητας έχει να κάνει με τα ναρκωτικά. Τα ναρκωτικά δεν είναι ένα αμιγώς αστυνομικό πρόβλημα, αλλά είναι ένα ζήτημα που έχει να κάνει με την κοινωνία μας και με το πώς θα αντιμετωπίσουμε όλοι εμείς το πρόβλημα όχι μόνο αστυνομικά, αλλά και κοινωνικά. Αυτό το ξέρουν πολύ καλά οι αστυνομικοί που μας ακούν.
      Σε ό,τι αφορά την αναδιοργάνωση των υπηρεσιών μας, νομίζω ότι αυτή είναι ορατή στον κάθε πολίτη και έχει γίνει τα τελευταία χρόνια και στην Αττική και σε όλη τη χώρα. Ιδιαίτερα στην Αττική σε κάθε δήμο πλέον υπάρχει αστυνομικό τμήμα. Τα πολυδύναμα -ή όπως κι αν τα πει κανείς- τμήματα ιδρύθηκαν κάποια στιγμή με βάση μια λογική. Αυτή η λογική δεν υπάρχει πλέον. 
      ΒΥΡΩΝ ΠΟΛΥΔΩΡΑΣ: Το αναθεωρήσατε αυτό.
      ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Ναι, το αναθεωρήσαμε, κύριε συνάδελφε, διότι είδαμε ότι πράγματι υπήρχε πρόβλημα. 
      Σε ό,τι αφορά την εκπαίδευση, νομίζω ότι δεν παρακολουθείτε το έργο του Υπουργείου Δημόσιας Τάξης. Αν το παρακολουθούσατε, θα βλέπατε ότι οι αλλαγές στην εκπαίδευση έχουν προχωρήσει στις σχολές μας. Ήδη αυτήν τη στιγμή κτίζονται δύο μεγάλα μετεκπαιδευτικά κέντρα, το ένα στην Αθήνα και το άλλο στη βόρεια Ελλάδα. Σε πολύ σύντομο χρονικό διάστημα θα υπάρξει στην κυριολεξία μια επανάσταση στην εκπαίδευση στο θέμα του χειρισμού των όπλων με το νομοσχέδιο που σας στείλαμε. Πάνω σ’ αυτό ζητήσαμε τις απόψεις σας και γίνεται μια σειρά αλλαγών. 
      Γενικά προσπαθείτε να εμφανίσετε μια εικόνα που είναι αναντίστοιχη με το αίσθημα του πολίτη. Εμφανίζετε μια Ελλάδα που αλώνεται από τους ληστές και από τους συμμορίτες, εμφανίζετε μια Ελλάδα που δεν έχει καμία σχέση με την πραγματικότητα. Κάνετε αυτό το τραγικό λάθος και σας παρακαλώ, αγαπητοί συνάδελφοι, να μην το κάνετε, γιατί δυσφημείται η χώρα. Παίρνετε στοιχεία Αλβανίας, τα οποία στέλνει η Αλβανία στην INTERPOL και τα εμφανίζετε  ως στοιχεία της INTERPOL. 
      Κύριοι συνάδελφοι, να μην το ξανακάνετε αυτό. Με αυτόν τον τρόπο αδικείτε τη χώρα, αδικείτε την Ελλάδα. Να κάνετε συγκρίσεις μεταξύ της Ελλάδας και των χωρών της Ευρωπαϊκής Ένωσης. Θα δείτε εκεί ότι η Ελλάδα είναι η τελευταία στην εγκληματικότητα και θα δείτε ότι η Ελλάδα είναι η πιο ασφαλής χώρα της Ευρώπης.
      Γιατί τα κάνετε αυτά και μάλιστα δημόσια; Γιατί έχουμε Ολυμπιακούς Αγώνες μπροστά μας, για να δυσφημίζουμε τη χώρα μας και για να λέτε εδώ πέρα ότι στην Ελλάδα παρατηρούνται περισσότερα αδικήματα από την Αλβανία και από την Τουρκία; Μα, για όνομα του Θεού! 
      Νομίζω ότι ο ρόλος σας, ως Αντιπολίτευσης, πρέπει να είναι εποικοδομητικός, δηλαδή να έχουμε και κάποιες προτάσεις από σας για το τι πρέπει να γίνει. Εδώ εσείς εμφανίζετε τους πολύ καλούς αστυνομικούς και την κακή πολιτική ηγεσία. Όμως, ούτε οι αστυνομικοί έχουν αυτήν την άποψη που έχετε εσείς. Εδώ έχει γίνει έργο, αγαπητοί συνάδελφοι, και το έργο αυτό αναγνωρίζεται από τον ελληνικό λαό γιατί υπάρχει αποτέλεσμα. Σας καλώ πραγματικά να αντιμετωπίσουμε το πρόβλημα αυτό στις πραγματικές του διαστάσεις ως ένα θέμα το οποίο αφορά τον ελληνικό λαό, τους πολίτες. 
      Θέλω να κάνω μια παρατήρηση σε αυτά που ο κ. Τασούλας ανέφερε στο τέλος. Αν νομίζετε ότι εμείς, ως ΠΑΣΟΚ, διακατεχόμαστε από τη λογική ότι περίπου δεν θέλουμε την Αστυνομία, αντιλαμβάνεστε ότι αυτό δεν ανταποκρίνεται στην πραγματικότητα και αυτό το αποδείξαμε στην πράξη. Όχι μόνο θέλουμε την Αστυνομία, αλλά θέλουμε μια σύγχρονη, αποτελεσματική Αστυνομία κοντά στον πολίτη και αυτό επιδιώκουμε και πετυχαίνουμε καθημερινά με τον αγώνα που κάνει το προσωπικό μας, οι αστυφύλακες, οι αξιωματικοί και οι υπαξιωματικοί, όλο το προσωπικό, όπου κι αν βρίσκεται. 
      Επειδή είπατε για τον οργανισμό της ΕΛΑΣ ότι είναι απαρχαιωμένος, θέλω να σας πω ότι η αναλογία μεταξύ των αστυνομικών και των πολιτών στη χώρα μας είναι μια από τις καλύτερες που υπάρχουν σε όλη την Ευρώπη αυτήν τη στιγμή και νομίζω ότι η Ελλάδα δεν χρειάζεται περισσότερους αστυνομικούς. 
      Χρειάζεται πραγματικά να οργανώσουμε καλύτερα τις υπηρεσίες μας, πιο συντεταγμένα τις προσπάθειές μας, για να μπορέσουμε να γίνουμε πιο αποτελεσματικοί στην Αττική, που πράγματι υπάρχουν περισσότερα προβλήματα από την υπόλοιπη χώρα. 
      Λέτε συνεχώς αύξηση της εγκληματικότητας στην ύπαιθρο. Πού το είδατε αυτό εσείς; Στη Θεσσαλονίκη έχουμε πάνω από 50% μείωση της εγκληματικότητας τα δύο τελευταία συνεχή χρόνια, με τις προσπάθειες που κάνει το προσωπικό μας εκεί. Έχουμε ένα πρόβλημα στην Αττική σε ό,τι αφορά το ζήτημα των ληστειών τραπεζών, λόγω του νέου νομίσματος που εισήλθε στη χώρα μας, καθώς και μιαν άλλη σειρά προβλημάτων, που ανάγονται κυρίως στη χρήση των ναρκωτικών…
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Τι σχέση έχει το νέο νόμισμα με τις ληστείες;
      ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Έχει απόλυτα σχέση, όπως έχουν και μια σειρά άλλα ζητήματα, που αυτήν τη στιγμή οι υπηρεσίες μας προσπαθούν να αναλύσουν το πρόβλημα, να δουν με ποιον τρόπο θα τα αντιμετωπίσουν. Δεν είναι μόνο θέμα Αστυνομίας. Πρέπει να δούμε συνολικότερα το θέμα της λειτουργίας της δικαιοσύνης και πώς θα μπορέσουμε να γίνουμε πιο αποτελεσματικοί, περισσότερο αποτρεπτικοί, έτσι ώστε να μην επαναλαμβάνονται όσα δυσάρεστα κατά καιρούς συμβαίνουν. 
     Ερωτάτε τι θα κάνουμε με το προσωπικό. Έχουμε τοποθετηθεί πάνω σ΄ αυτό και τηρούμε με ευλάβεια τις προθεσμίες που βάλαμε. Παρουσιάσαμε ένα σχέδιο νόμου για τους συνοριοφύλακες και τους ειδικούς φρουρούς και την οριστική τους ένταξη στο σώμα της Ελληνικής Αστυνομίας με συγκεκριμένες αρμοδιότητες, με κανονισμούς, που θα βγουν στη συνέχεια με προεδρικά διατάγματα κλπ. Δεν πρόκειται να ξεγελάσουμε κανέναν και δεν πρόκειται βέβαια να πάρουμε πίσω αυτά, για τα οποία έχουμε δεσμευτεί και υποσχεθεί.
      Τέθηκαν επίσης μια σειρά ζητημάτων σε ό,τι αφορά το θέμα του αστυνομικού προσωπικού. Υπήρξε ένας διάλογος πριν από τις γιορτές για κάποια ζητήματα, για τα οποία δεσμευτήκαμε και σε λίγες μέρες αυτά θα υλοποιηθούν και θα εκπληρωθούν όλες οι δεσμεύσεις που έγιναν. 
      Θέλω όμως να σας πω ότι είμαι τέσσερα χρόνια στο Υπουργείο Δημόσιας Τάξης και σε ό,τι αφορά το προσωπικό έχουν γίνει πολύ σημαντικά πράγματα. Έχουν γίνει πολύ σημαντικά πράγματα όχι μόνο στον οικονομικό τομέα, αλλά και σε άλλους τομείς.
      Κυκλοφορεί τον τελευταίο καιρό μια καραμέλα, που επαναλάβατε κι εσείς, σχετικά με τα ποσοστά που μπαίνουν για μηνύσεις, για τροχαία κλπ. Πρέπει να σας πω ότι και η τελευταία ομόρρυθμη εταιρεία σήμερα δουλεύει με στόχους. Σκεφθείτε ένα σώμα 50.000 ανθρώπων, που είναι για την ασφάλεια των Ελλήνων πολιτών, να μην έχει στόχους. Δεν μιλάμε για στόχους και ποσοστά, για τα οποία μιλάνε διάφοροι. Θα σας ρωτήσω όμως το εξής. Είναι κακό να υπερπολλαπλασιάσουμε τους ελέγχους της μέθης, για να μη γίνονται ατυχήματα; Είναι κακό να υπερπολλαπλασιάσουμε τους ελέγχους για την ταχύτητα, για να μη γίνονται ατυχήματα στη χώρα μας; Αυτές, λοιπόν, οι πολιτικές είχαν αποτελέσματα. Έχουμε 14% μείωση στα τροχαία ατυχήματα.
      Κύριε Πρόεδρε, θα επανέλθω στη δευτερολογία μου, παρακαλώντας τους συναδέλφους να κάνουν μια εποικοδομητική συζήτηση γύρω από τα θέματα της επερώτησης, έτσι ώστε κι εμείς εδώ ως πολιτική ηγεσία του Υπουργείου να εξάγουμε κάποια χρήσιμα συμπεράσματα και να ακούσουμε κάποιες χρήσιμες προτάσεις, που θα μας βοηθήσουν περαιτέρω στο να βελτιώσουμε την προσπάθειά μας και το έργο μας.
      ΠΡΟΕΔΡΕΥΩΝ (Κωνσταντίνος Βρεττός): Ο Πρόεδρος κ. Κωνσταντίνος Μητσοτάκης έχει το λόγο.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κυρίες και κύριοι συνάδελφοι, δεν ξέρω εάν πράγματι ο κύριος Υπουργός εκπλήσσεται γιατί η Νέα Δημοκρατία φέρνει το θέμα της δημόσιας τάξης, της ασφάλειας στην Ελλάδα, άλλη μια φορά με επερώτηση, ύστερα μάλιστα από ένα χρόνο. Δεν ξέρω που ζει ο Υπουργός. Υπάρχει πρόβλημα, κύριε Υπουργέ. 
     Εγώ είμαι της αρχής ότι πρέπει να γίνεται εποικοδομητική συζήτηση, ιδιαίτερα σε αυτό το θέμα. Και δεν έχετε παράπονο από τη Νέα Δημοκρατία. Πάντοτε έκανε εποικοδομητική συζήτηση. Αλλά πρέπει και εσείς, η πλευρά του ΠΑΣΟΚ, να καταλάβει ορισμένα πράγματα. Ναι, ασφαλώς έχει γίνει πρόοδος σε ό,τι αφορά  ορισμένα αδικήματα. Οι ανθρωποκτονίες είναι ασφαλώς λιγότερες. Αλλά είναι πολύ, πολύ περισσότερες άλλες κατηγορίες αδικημάτων, τα οποία απασχολούν πάρα πολύ ευρύτατες μάζες του ελληνικού λαού. Θα σας έλεγα το σύνολο ίσως, των Ελλήνων πολιτών, διότι δεν είναι μόνο η Αθήνα, είναι όλη η Ελλάδα, η οποία έχει πρόβλημα ασφάλειας. Για να μην πω για τους αγρότες, κύριε Υπουργέ.
     Εγώ ειλικρινώς απορώ. Εσείς είστε Υπουργός και εκλέγεστε στην επαρχία. Δεν ξέρετε ότι η αγροτική ασφάλεια στην Ελλάδα είναι παντελώς ανύπαρκτη από την εποχή που για λόγους δογματικούς, αδικαιολόγητους, ουσιαστικά καταργήσατε την Αγροφυλακή; Ρωτήστε αγρότες για να πληροφορηθείτε ότι δεν είναι κύριοι της ιδιοκτησίας τους. Εμένα τουλάχιστον στην Κρήτη έρχονται και μου το λένε: Δεν μπορώ να καλλιεργήσω τα κτήματά μου, δεν μπορώ να πάω να μαζέψω τις ελιές μου διότι μπαίνουν μέσα ελεύθεροι, ανενόχλητοι οι τραμπούκοι. Και ξέρετε πολύ καλά ότι και η καλύτερη Αστυνομία δεν μπορεί να προστατεύσει τον αγρότη από τις αγροζημιές ή από τους κτηνοτρόφους οι οποίοι καταστρέφουν την παραγωγή του και τα κτήματά του. Άρα ορθώς η Νέα Δημοκρατία φέρνει το πρόβλημα και το συζητεί.
     Για τις στατιστικές, κύριε Υπουργέ, εγώ θα σας πω ειλικρινώς τη γνώμη μου. Εσείς καυχάστε για τις δικές σας στατιστικές. Σίγουρα είναι καλύτερες από της Αλβανίας. Αλλά είναι πράγματι σωστές στατιστικές; Και αυτό δεν το λέω με την έννοια ότι αποκρύπτετε εγκλήματα τα οποία δηλώθησαν, αλλά με την έννοια ότι υπάρχουν πάρα πολλά εγκλήματα στην Ελλάδα τα οποία δεν καταγγέλλονται. Και δεν καταγγέλλονται για λόγους που γνωρίζετε.
     Το πρόβλημα της προστασίας των νονών στις μεγάλες και στις μικρότερες ελληνικές πόλεις, έχετε την αίσθηση ότι το αντιμετωπίσατε; Έχετε την αίσθηση ότι ο απλός επαγγελματίας τολμά πάντοτε να καταγγείλει αυτόν ο οποίος τον εκβιάζει, να του πληρώνει μηνιάτικο για να του δίνει την προστασία; 
     Μην καυχάσθε, λοιπόν, για τις δικές σας στατιστικές και μην τις θεωρείτε πεμπτουσία της αλήθειας. Εγώ δέχομαι ότι έχουν σχετική αξία, αλλά απόλυτη αξία δεν τους δίνω. Και δεν δέχομαι της INTERPOL τα στοιχεία σίγουρα, αλλά δεν δέχομαι και τα δικά σας στοιχεία απόλυτα. 
     ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Μην τα δέχεσθε εσείς κύριε Πρόεδρε.
     ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εν πάση περιπτώσει, κύριε Υπουργέ, όταν έρχεσθε και μας τα λέτε αυτά, εύλογο είναι το ερώτημα που θα σας κάνουμε: Γιατί δεν τα λέτε στην INTERPOL; Γιατί αφήνετε την INTERPOL να εξευτελίζει την Ελλάδα διεθνώς; Γιατί έρχεσθε και κλαίγεσθε εδώ ενώπιον της ελληνικής Βουλής και σας παρέχουμε και εμείς τη συμπαράστασή μας αυτή την ώρα και δεν ζητάτε τα ρέστα από την INTERPOL; Δεν έχετε φωνή; Η υπερήφανη Ελλάδα του κ. Σημίτη δεν τολμά να πάει στην INTERPOL και να πει: «Για έλα εδώ, γιατί με εξευτελίζεις»; Αλλά έρχεσθε εδώ και δέχεσθε αυτή την αχάριστη συζήτηση ενώπιον του Κοινοβουλίου. 
     Εγώ, αγαπητοί συνάδελφοι, έχω μιλήσει πολλές φορές για τη δημόσια τάξη και θα πω και πάλι αυτό το οποίο πιστεύω. Η μεγάλη κατάρα της δημόσιας τάξης, δηλαδή η μεγάλη κατάρα του Υπουργείου σας, κύριε Υπουργέ, είναι ο κομματισμός, η αναξιοκρατία, η ευνοιοκρατία, η οποία δίνεται πολλές φορές προς όφελος ανικάνων, φαύλων και διεφθαρμένων.
      Και το λέω αυτό εν γνώσει της αληθείας. Γνωστοί κλέφτες, απατεώνες ευνοούνται από το κόμμα. Θαυμάσιοι αξιωματικοί εντιμότατοι απομακρύνονται χωρίς λόγο είτε επειδή είναι οπαδοί της Νέας Δημοκρατίας είτε διότι με το να είναι έντιμοι ενοχλούν τα κυκλώματα των απατεώνων μέσα στην Αστυνομία. Σας βλέπω και δυσφορείτε αλλά καλό είναι να ακούτε αυτήν την αλήθεια. Βέβαια την ξέρετε και δεν είναι ανάγκη να σας την πω εγώ. Εγώ σας απέδωσα πάντοτε το δίκιο σας. Ξέρω ότι κάνατε προσπάθειες, αλλά ανεπιτυχείς. Και στο δικό σας τομέα, δυστυχώς, το κόμμα είναι κυρίαρχο. Δεν μπορεί ο μεμονωμένος Υπουργός να αντισταθεί στην κυριαρχία του κόμματος το οποίο βλάπτει ιδιαίτερα την Αστυνομία, η οποία θα μπορούσε ασφαλώς να είναι πολύ καλύτερη αν αξιοποιείτο το προσωπικό της ολόκληρο. Στην Αστυνομία υπάρχουν μαύρες κηλίδες. Υπάρχουν άνθρωποι οι οποίοι προστατεύονται από το κόμμα και κυκλώματα τα οποία στηρίζονται στο κόμμα. Πρέπει εσείς να έχετε το θάρρος να σπάσετε αυτά τα κυκλώματα και επιτέλους να επαναφέρετε έστω και με καθυστέρηση πολλών ετών την αξιοκρατία σ’ αυτό το άτυχο σώμα. 
      Από εκεί και πέρα οι αστυνομικοί είναι καλό υλικό. Βέβαια, δεν είναι όλοι τέλειοι. Η πλειοψηφία είναι καλή, αλλά υπάρχουν και ανίκανοι ή παντελώς ακατάλληλοι που είναι η μειοψηφία. Αυτό γίνεται πάντοτε. Έτσι είναι ο νόμος της ζωής. Το ερώτημα είναι, αυτοί που κρίνουν με ποια κριτήρια κρίνουν; 
      Εγώ, κύριε Υπουργέ, πιστεύω ότι πρέπει στο πρόβλημα της Αστυνομίας όπως και γενικότερα στο πρόβλημα της αντιμετώπισης των κρατικών λειτουργών, μια κυβέρνηση πρέπει να είναι έντιμη και ειλικρινής. Λυπήθηκα ιδιαίτερα και με την ιδιότητά μου ως παλαιού Πρωθυπουργού που κατ’ εξοχήν σέβεται το κράτος, γι’ αυτά που έγιναν και τα καταδικάζω. Δεν μπορεί να γιουχάρεται ο Πρωθυπουργός μπαίνοντας στη Βουλή. Δεν επιτρέπεται να γίνονται τέτοια πράγματα από ενστόλους λειτουργούς της Αστυνομίας.
      Γιατί όμως φέρνετε αυτούς τους ανθρώπους σε απόγνωση; Γιατί τους κοροϊδεύετε; Και εδώ έρχομαι στο μεγάλο πρόβλημα που, δυστυχώς, είμαι και πάλι υποχρεωμένος να θέσω. Είναι το πρόβλημα των δυνατοτήτων της ελληνικής οικονομίας. Μετρήσατε τις δυνατότητες του προϋπολογισμού του 2003; Γιατί ανοίξατε τους ασκούς του Αιόλου όχι εσείς βεβαίως αλλά η κομματική Κυβέρνηση του ΠΑΣΟΚ, για παροχές; Η Κυβέρνηση είναι πανικόβλητη γιατί βλέπει ότι χάνει τις επόμενες εκλογές. Έτσι ετοιμάζεται να βάλει ταφόπετρα σε μία χρεοκοπημένη οικονομία. Και εσείς στο κομμάτι που σας αφορά πρέπει να δώσετε ικανοποίηση σε αιτήματα, αλλά φοβάμαι ότι δεν έχετε τα μέσα να το κάνετε. Αυτό είναι σήμερα το μεγάλο πρόβλημα της Ελλάδας. Δεν είπατε την αλήθεια στον ελληνικό λαό και δεν την είπατε ούτε στους αστυνομικούς. Τους αφήσατε να ελπίζουν για πράγματα που δεν έπρεπε να τα έχετε υποσχεθεί.
      Εγώ που σας τα λέω αυτά ήμουν ένας Πρωθυπουργός που επί της εποχής του είχε τη δυνατότητα να δώσει ουσιαστική ικανοποίηση στα αιτήματα των αστυνομικών. Ποτέ δεν πέρασαν καλύτερη εποχή από τη δική μας εποχή. Σήμερα, όμως, εσείς πρέπει να μετρήσετε για να δείτε τι μπορείτε να δώσετε και από εκεί και πέρα δεν θα έπρεπε να υπόσχεται η Κυβέρνηση. Διότι η Κυβέρνηση με την πολιτική της ευθύνεται για όσα δυσάρεστα γεγονότα συμβαίνουν σήμερα στον τόπο μας, που κινδυνεύουν να ανατρέψουν τη γαλήνη και την ομαλή πολιτική τάξη με διαμαρτυρίες ομάδων Ελλήνων πολιτών, κρατικών λειτουργών διαφόρων κατηγοριών. Η Κυβέρνηση με την πολιτική της ουσιαστικά τους υποκινεί. 
Από την ώρα που λέτε ότι θα δώσετε, ότι σας περισσεύουν λεφτά, ότι θα δώσετε επιδόματα, γιατί να σας απαντήσουν οι άνθρωποι που ζητούν, άνθρωποι οι οποίοι όντως έχουν ανάγκη; Αν όμως λέγατε στον ελληνικό λαό ότι η ελληνική οικονομία έχει φτάσει στο απροχώρητο, ότι είμαστε μια χρεοκοπημένη χώρα και ότι έχουμε τεράστιο δημόσιο χρέος, και τεράστιο έλλειμμα, το οποίο μας αποκάλυψε η EUROSTAT –τουλάχιστον το ένα μέρος, γιατί υπάρχει και ένα άλλο μεγάλο μέρος- θα διαπιστώνατε ότι ο ελληνικός λαός έχει κατανόηση. Αν του λέγατε ότι οφείλει να εργαστεί περισσότερο και να ζητά λιγότερα. 
	Ακόμα, είπατε ότι έχετε 50.000 αστυνομικούς λειτουργούς. Δεν ξέρω αν είναι απόλυτα ακριβής ο αριθμός, αλλά είναι περίπου τόσοι. Τους χρησιμοποιείτε όλους; Αξιοποιούνται όλοι; Ή οι επιτήδειοι δεν δουλεύουν και τα κορόιδα δουλεύουν; Μάλιστα, σας είπε ο κ. Μαρκογιαννάκης ότι στην επαρχία δουλεύουν οι μεγαλύτεροι, ενώ οι νεότεροι, οι νεοδιοριζόμενοι, οι οποίοι προφανώς έχουν περισσότερα μέσα, ξεφεύγουν σε κάποιο γραφείο. Εγώ είμαι της γνώμης ότι πρέπει να κινητοποιήσετε τους πάντες να δουλέψουν περισσότερο.  
Επίσης, αγαπητοί συνάδελφοι, θα ήθελα να πω ότι απόψε ο Υπουργός είπε μια μεγάλη αλήθεια. Είπε ότι στο τέλος-τέλος τα προβλήματα δεν είναι μόνο προβλήματα της Αστυνομίας. Και τα ναρκωτικά και το πρόβλημα της δημόσιας τάξης γενικότερα συνδέονται και με άλλους τομείς, όπως είναι ο τομέας της δικαιοσύνης. 
Επ’ αυτού, αγαπητοί συνάδελφοι, θα ήθελα να μου επιτρέψετε να σταθώ με λίγα λόγια για να πω ότι αυτό που γίνεται στην Ελλάδα με το θέμα της δικαιοσύνης, σε ό,τι αφορά τον καταλογισμό των ποινών και την εκτέλεση των ποινών, είναι παντελώς απαράδεκτο. Είμαστε χώρα η οποία στην ουσία στηρίζει και υπηρετεί το έγκλημα. Χώρα η οποία προστατεύει περισσότερο τον εγκληματία με ευαισθησίες -τις οποίες εγώ δεν μπορώ να καταλάβω- απ’ ό,τι προστατεύει το νομιμόφρονα πολίτη, ο οποίος είναι θύμα του εγκληματία. 
Έχετε μετρήσει ποτέ τα ευεργετικά μέτρα που έχουν κατά καιρούς ληφθεί γι’ αυτούς που καταδικάζονται από τα δικαστήρια; Στην Ελλάδα, στην περίπτωση του χειρότερου εγκλήματος έχουμε παραγραφή στα είκοσι χρόνια. 
ΧΡΗΣΤΟΣ ΜΑΡΚΟΓΙΑΝΝΑΚΗΣ: Στα δεκαέξι. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ:  Έχουμε παραγραφή του χειρότερου κακουργήματος στα είκοσι χρόνια. Τα ισόβια είναι δεκαέξι χρόνια. Δεν πρόκειται για ισόβια. Οι φυλακές δεν είναι φυλακές! Μέσα στις φυλακές δρουν ανενόχλητα τα κυκλώματα -τα οποία εν πολλοίς στηρίζει και το κόμμα- διοχετεύουν τα ναρκωτικά και γενικότερα μέσα στις φυλακές λαμβάνουν χώρα οιουδήποτε είδους εγκληματικές πράξεις. Το περίεργο είναι ότι ο χειρότερος εγκληματίας μπορεί να πάρει άδεια για να δραπετεύσει. Υπό αυτές τις συνθήκες, δεν μπορεί να υπάρξει και να λειτουργήσει ο παιδευτικός ρόλος της ποινής και της φυλακής. 
      Κύριε Υπουργέ, θα σας πω κάτι που είδα χθες. Κάποιο κανάλι μετέδιδε συνέντευξη κρατουμένου για τη «17 Νοέμβρη». Θα σας ρωτήσω και θα ήθελα να μου απαντήσετε. Αυτό είναι νόμιμο; Γίνεται με την έγκρισή σας  -και βέβαια εννοώ με την έγκριση του κράτους- ή γίνεται χωρίς την έγκριση του κράτους; Ή τέλος πάντων το διαλύσαμε παντελώς αυτό το κράτος; Ή θα πρέπει να δώσουμε ειδικά δικαιώματα και ειδική προστασία στους κατηγορούμενους δολοφόνους της «17 Νοέμβρη», διότι μας κατέχει κάποιο κόμπλεξ; 
      ΜΟΣΧΟΣ ΓΙΚΟΝΟΓΛΟΥ: Είναι αρμοδιότητα του Υπουργού Δικαιοσύνης. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ναι, είναι αρμοδιότητα του Υπουργού Δικαιοσύνης, αλλά ο Υπουργός Δημόσιας Τάξης έχει παράλληλα και τη δική του ευθύνη. Είναι συνευθύνη τουλάχιστον δύο Υπουργείων. 
      Ωστόσο, αν ρωτήσετε εμένα, κύριοι συνάδελφοι, θα σας πω ότι είναι ευθύνη της Κυβέρνησης και του Πρωθυπουργού. Από την κεφαλή ξεκινούν όλα αυτά. Αυτά τα θέματα πρέπει να τα αποφασίσετε άπαξ διά παντός. Θέλετε να φτιάξετε φυλακές; Να φτιάξετε φυλακές. 
      Εδώ πληροφορούμαι ότι μία κυρία  εκ των κατηγορουμένων της «17ης Νοέμβρη» παραπονέθηκε διότι δεν της άρεσε το χρώμα του κελιού της, διότι την μελαγχολούσε και έπρεπε να της αλλάξετε χρώμα. Αυτά δεν είναι πράγματα που ο ελληνικός λαός δέχεται. Ο κρατούμενος είναι κρατούμενος, η φυλακή είναι φυλακή και σε αυτόν τον κανόνα πρέπει οι πάντες να υπακούουν. 
      Το συμπέρασμα, κύριοι συνάδελφοι, είναι ότι στα θέματα αυτά της Δημόσιας Τάξης δεν πρέπει να αντιδικούμε. Ένα πράγμα μόνο μας χωρίζει, κύριε Υπουργέ, ότι πρέπει το κόμμα να το παραμερίσετε, ότι πρέπει να καθιερώσετε την αξιοκρατία και από εκεί και πέρα εφόσον βαδίσετε σωστά, θα έχετε αμέριστη, όπως είχατε ίσαμε σήμερα, τη συμπαράσταση της Αντιπολίτευσης, της Νέας Δημοκρατίας. Διότι το θέμα της Δημόσιας Τάξης είναι εθνική υπόθεση. Αλλά κάμετε μεν ορισμένα βήματα μπροστά –εγώ δεν αρνούμαι ότι είχατε σχετικές επιτυχίες- πολύ όμως απέχετε από το να δικαιούσθε να απορείτε, διότι εξακολουθούμε να μιλούμε για δημόσια τάξη, η οποία, δυστυχώς, υποφέρει πολύ ακόμη στην Ελλάδα. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας κ. Πολύδωρας έχει το λόγο.
      ΒΥΡΩΝ ΠΟΛΥΔΩΡΑΣ: Κύριοι συνάδελφοι, είμαι απρόθυμος ως Κοινοβουλευτικός Εκπρόσωπος της Νέας Δημοκρατίας να χαλάσω και την παράσταση που έχουν οι Έλληνες πολίτες περί εννόμου τάξεως και αισθήματος ασφαλείας. Θέλω να ενισχυθεί η παράσταση που έχουν οι Έλληνες πολίτες γι’ αυτά τα δύο πολύτιμα κοινωνικά αγαθά. Αλλά δεν μπορώ να συμμετάσχω στην εισήγηση που προτείνει ο κύριος Υπουργός να ιδεολογικοποιήσουμε το στρουθοκαμηλισμό, ότι δηλαδή εδώ ούτε η στατιστική της INTERPOL μετράει ούτε η πραγματική κατάσταση μετράει και αν τυχόν κάποιος, όπως οι επερωτώντες συνάδελφοι της Νέας Δημοκρατίας, εγείρει ζητήματα δημόσιας τάξης και ασφάλειας, τότε περίπου κινδυνεύουν να κατηγορηθούν ως σαμποτέρ των εθνικών συμφερόντων, γιατί εδώ είναι και η υπόθεση των Ολυμπιακών Αγώνων και πρέπει οπωσδήποτε να εμφανίσουμε μία ειδυλλιακή εικόνα για την έννομη τάξη και την εγκληματικότητα. Λάθος, κύριε Υπουργέ. Δεν περνάνε οι στρουθοκαμηλισμοί. Οι Μάο-Μάο της υποσαχάριας Αφρικής σκέπτονται έτσι, ότι μπορούν να γελάσουν τη διεθνή Κοινότητα και να εμφανίσουν εικόνες και αριθμούς διαφορετικές από αυτές που πραγματικά είναι.
     Σας είπε ο κ. Μητσοτάκης –και είναι η ευθεία απαντήσή μας- είναι κάλπικη η INTERPOL εξαιτίας του ότι οι βαλκάνιοι γείτονές μας έχουν υποβάλει πλαστά στοιχεία; Πρέπει να τη σβήσετε την έκθεση της INTERPOL, η οποία εμφανίζει –να το πω και εγώ για την ενότητα του λόγου- την Ελλάδα πρώτη και καλύτερη σε εγκληματικότητα από όλες τις βαλκανικές χώρες. Έλεος! Αυτό με το Υπουργείο Εξωτερικών, με τη δική σας στενή αρμοδιότητα του Υπουργείου που προΐστασθε, πρέπει να το εξαφανίσετε. Δεν νοείται. Η INTERPOL έχει το τεκμήριο της εγκυρότητας, της αξιοπιστίας. Οφείλει να ελέγχει και να εισπράττει εισαγόμενα κοινά ομοειδή στοιχεία και αριθμούς όσον αφορά το έγκλημα και ούτω καθ’ εξής.
      Δεν πείθει κανένα η απάντησή σας ότι «οι βαλκάνιοι γείτονές μας υπέβαλαν πλαστά στατιστικά στοιχεία και έτσι εμείς ήρθαμε να είμαστε πρώτοι σε εγκληματικότητα από τους Βαλκανίους». Θα ήταν πειστικότερη μια απάντηση για τους γείτονες Αλβανούς παραδείγματος χάρη ότι «τα δυναμικά στοιχεία –συνεπώς και τα «εγκληματικά στοιχεία»- εξήχθησαν από τη χώρα. Δεν μένει κανένας εγκληματίας παρά μένουν κάτι φιλήσυχοι πολίτες στην Αλβανία. Οι άλλοι ΑΛΜΠΑΝΟ έχουν μετοικήσει στην Ελλάδα και έτσι έχουμε χαμηλή εγκληματικότητα.» Θα ήταν πειστικότερο αυτό το επιχείρημα επί της ουσίας, για το πώς διακινούνται οι πληθυσμοί κ.τ.λ..
      Αρνούμαι, λοιπόν, να αποδεχθώ την εισήγηση του κ. Χρυσοχοΐδη «Ελάτε να θεσμοθετήσουμε το στρουθοκαμηλισμό!». Το αρνούμαι ενόψει του γεγονότος ότι έχουμε αύξηση όχι στην παραβατικότητα, αλλά στο έγκλημα -και μάλιστα στο οργανωμένο- όπως βγαίνει στην τριπλέτα «ΝΑΡΚΩΤΙΚΑ – ΛΗΣΤΕΙΑ - ΠΟΡΝΕΙΑ». Συγκεκριμένα πράγματα δηλαδή, που το ένα στηρίζει το άλλο ως εστίες εγκληματικότητας. 
      Εγώ θα είμαι πολύ συγκεκριμένος εν είδει προτείνοντος επερωτώντος. Προτείνω, λοιπόν, να εξετάσετε την κατάσταση εδώ στην Αθήνα -από το Μουσείο και κάτω- στην οδό Μάρνης, στην πλατεία Βάθης, στο Μεταξουργείο, στην πλατεία Κουμουνδούρου, αλλά και στην παραλία Γλυφάδας και Βούλας για τους «νονούς» της νύκτας. Αν δεν καταλαβαίνει το Υπουργείο στο οποίο απευθύνομαι, ζητώ η Αίθουσα να δείχνει την κατανόησή της σε αυτές τις εστίες: Μπουρνάζι, Καλλιθέα –πλατεία Δαβάκη και στο σταθμό- Νέο Ηράκλειο –πλατεία σταθμού. Τόσο συγκεκριμένος είμαι!
      Αφήνω τις εστίες του Πειραιώς, για να μεταβώ στα μεγάλα άβατα του Ζεφυρίου και των Άνω Λιοσίων. Αυτά ή χθες ή σήμερα ή αύριο θα έρχονται όχι στα βιβλία συμβάντων, αλλά στα βιβλία των μεγάλων επιχειρήσεων που όφειλε να κάνει το Υπουργείο Δημοσίας Τάξεως και η Αστυνομία και δεν κάνει. Τόσο συγκεκριμένος είμαι!
      Φυσικά, φεύγοντας από το Ζεφύρι και από τα Άνω Λιόσια πάμε στο μεγάλο στρατηγείο του εγκλήματος, που είναι ο Κορυδαλλός. Αν αυτά δεν τα αντιμετωπίσετε, είστε ως Υπουργείο ένας εισηγητής της εθελοτυφλίας και του στρουθοκαμηλισμού, όπως το κάματε σήμερα εδώ στην Εθνική Αντιπροσωπεία! Θέλω να έχουμε αίσθημα ασφάλειας. Θέλω να έχουμε ως πολίτες πεποίθηση ότι υπάρχει έννομη τάξη. Πώς, όμως, να έχουμε; 
      Πηγαίνω τώρα στις συμπλεκόμενες περιοχές απονομής του δικαίου ή καθυβρίσεως της εννόμου τάξεως. Μιλάμε για τον Κορυδαλλό. Τι προβλέπεται να φιλοξενούν στο σύνολο τους τα σωφρονιστικά καταστήματα, οι φυλακές; Προβλέπουν να φιλοξενούν πέντε χιλιάδες πεντακόσιους ογδόντα τέσσερις κρατουμένους και είναι οκτώ χιλιάδες τετρακόσιοι δεκαοκτώ οι κρατούμενοι. Αυτά είναι στοιχεία του Ιανουαρίου του 2003. Ειδικώς ο Κορυδαλλός από πρόβλεψη να φιλοξενεί εξακόσιους σαράντα, δηλαδή τους περισσότερους δικαστικούς εγκλείστους ή υπόδικους -όχι βαρυποινίτες- έχει χίλιους οκτακόσιους σαράντα τρεις. Πέντε θάνατοι προχθές. Τρεις θάνατοι και δύο ετοιμοθάνατοι. Και χθες το βράδυ είχαμε θανάτους. 
      Δεν είναι συμβαίνοντα ή συμβάντα ασύνδετα με την παραλία της Γλυφάδας. Τόσο συγκεκριμένα σας μιλάω, που δεν έχω υποχρέωση να σας μιλήσω ως Βουλευτής και εκπρόσωπος της Νέας Δημοκρατίας! Δεν έχω αυτήν την υποχρέωση. Είναι δικό σας έργο. Όμως, αυτά που σας λέω είναι συγκεκριμένες προτάσεις. 
      (Στο σημείο αυτό την Προεδρική Έδρα καταλαμβάνει ο B΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
      Ο πολίτης δικαιούται να εθελοτυφλεί. Εσείς, όμως, όχι! Αυτό είναι το κεντρικό σημείο της συζητήσεώς μας και της επερώτησής μας. 
     Διότι το οργανωμένο έγκλημα θα υπερβεί τις δυνατότητες της κρατικής άμυνας και τότε θα είναι αργά. Εμείς κατά κάποιον τρόπο κρούομε τον κώδωνα του κινδύνου εμπροθέσμως. Υπάρχει ακόμη καιρός. Αλλά άμα ανεχθούμε τη ληστεία της τραπέζης ως δελτίο καιρού «η ληστεία της ημέρας», δεν έχουμε απόφαση για κοινωνική άμυνα, δεν έχουμε απόφαση για έννομη τάξη, για επιβολή του δικαίου. Γιατί; Διότι το έχω πει και άλλη φορά, θα το επαναλάβω, κύριοι συνάδελφοι: Οι τραπεζίτες μ’ ένα σύστημα αντασφαλειών μπορεί να είναι αδιάφοροι για τη ληστεία. Εμείς, όμως, ως Βουλή και ως Εθνική Αντιπροσωπεία και εσείς ως Κυβέρνηση δεν δικαιούμεθα να είμαστε αδιάφοροι. Γιατί; Διότι μας ενδιαφέρει το απαξιωτικό μέρος της πράξεως. Έγκλημα είναι πάσα πράξις καταλογισθείσα εις τον πράξαντα, προβλεπομένη και τιμωρουμένη υπό του νόμου –με συγχωρείτε για τα πρωτολειακά- αλλά ταυτόχρονα φορτωμένη με σοβαρή, ηθική απαξία. Δεν θέλω να εθιστεί η κοινωνία μας, τα παιδιά μας στο ότι είναι ευχερής μία ληστεία, είναι εύκολη υπόθεση, κάπου οικονομάμε ένα πλαστικό ή πραγματικό πιστόλι, παίρνουμε την κατάλληλη πόζα, εισβάλλουμε και πραγματοποιούμε ληστεία. Και ο τραπεζίτης λέει «δεν έγινε τίποτα». 
      Προσοχή! Αυτό είναι το νόημα της επερώτησής μας, για το πώς να συνεννοηθούμε μαζί σας, να συνεργαστούμε, θα έλεγα, προκειμένου να επιβληθεί από την Κυβέρνηση ένα πνεύμα έννομης τάξης, ασφάλειας κοινωνικής, ουσιαστικής σύνταξης για άμυνα προς το έγκλημα. Να αμυνθούμε στο έγκλημα, έρχεται απέξω. Ευδοκιμεί, σας είπα τις εστίες, σας είπα το μεγάλο στρατηγείο. Και εσείς έρχεσθε εδώ να μας εισηγηθείτε να συνηθίσουμε ή ακόμη χειρότερα να στρουθοκαμηλίσουμε; 
      Θέλω να σας πω πολύ συγκεκριμένα –το είπε και ο κ. Μητσοτάκης και ο κ. Μαρκογιαννάκης- ότι και οι στατιστικές οι δικές μας μη νομίζετε ότι είναι το απαύγασμα της εγκυρότητας και της σχολαστικής μετρήσεως των δεδομένων, για τον απλούστατο λόγο ότι έχουμε την άδηλη εγκληματικότητα. Τα βιβλία συμβάντων σήμερα δεν γεμίζουν. Τα αστυνομικά τμήματα δεν λειτουργούν. Πηγαίνει να καταγγείλει ο άλλος τη διάρρηξη και την κλοπή και δεν τα καταγράφουν στα βιβλία συμβάντων, διότι και να τα καταγράψουν δεν έχουν δύναμη να επιληφθούν, άμα είναι εν τω άμα. Χιλιάδες άνθρωποι λαμβάνουν απάντηση από το μονήρη αστυφύλακα του αστυνομικού τμήματος, που κρατάει βάρδια, ότι άσε να φύγουν οι διαρρήκτες, μη ζυγώνεις στο εξοχικό σου, για να μη σε σκοτώσουν. 
      Προτείνουμε να μη συμφιλιωθούμε με αυτό το κλίμα. Αν έρχεσθε να μου πείτε να συμφιλιωθούμε, σας αιτιώμαι με βαρείες αιτιάσεις «προσοχή» δεν λέω χαρακτηρισμούς. Αλλά μας ενδιαφέρει πάρα πολύ να συντάξουμε την πολιτική, δημοκρατική άμυνα προς το έγκλημα. 
      Σε πολύ χαμηλές διατυπώσεις και εκφράσεις σας ερωτώ: Τι εστί «090» και αγγελίες; Επελήφθη καμία υπηρεσία σας; Είναι ροή εγκλήματος προ των οφθαλμών μας, όχι κάτω από τη μύτη μας, αλλά έτσι περνάει καθημερινά από τις τηλεοράσεις, από τις εφημερίδες και τα περιοδικά. Υπόκειται στον τίτλο «πορνεία, παιδική πορνεία, σωματεμπορία» και τα συναφή αδικήματα κι εσείς κάνετε τους τροχονόμους ή τους αναγνώστες των μηνυμάτων. 
     Η μάχη με το «090»  έχει παιδαγωγική σημασία, ηθική σημασία και εγκληματολογική σημασία τεράστια. Είναι εστία, περιοχή, ληστείες, ναρκωτικά, όπλα, λαθρεμπόριο όπλων και πορνεία.
     Αυτοί είναι οι άξονες της εγκληματικότητας σήμερα. Σε οποιοδήποτε εγχειρίδιο Αστυνομίας, Ποινικού Δικαίου ή Εγκληματολογίας θα δείτε να υπάρχουν με πολύ σοβαρή ανάπτυξη, τεκμηρίωση κλπ.
     Μας προτείνετε να συμβιώσουμε με τους βαρόνους της κοκαΐνης ή της ηρωίνης ή τους «νονούς» του Κορυδαλλού εν Ελλάδι; Ήρθαμε να σας πούμε ως Νέα Δημοκρατία ότι αρνούμεθα! Θέλουμε να οργανώσουμε την άμυνά μας. Ή μήπως δεν γνωρίζουμε ότι δεν είναι τα συμβαίνοντα στον Κορυδαλλό απλά περιστατικά; Στον Κορυδαλλό είναι το μεγάλο επιτελείο που δίνει σήματα έξω! Σπάστε τα αυτά, γιατί αύριο θα είναι αργά!
     Εμείς είμαστε συμπαραστάτες. Τι άλλο θέλετε; Σας μιλούμε με αίσθημα ευθύνης. Το κείμενο της επερώτησής μας και η ανάπτυξή του δείχνουν ότι εμείς θέλουμε μια δημοκρατική έννομη τάξη να επικρατήσει στον τόπο μας. Βλέπουμε το τι έρχεται και θέλουμε να το αναχαιτίσουμε όσο γίνεται πιο νωρίς, πριν γίνει χιονοστιβάδα. Τόσο συγκεκριμένοι και σαφείς είμαστε.
     Και ζητούμε να οργανώσετε και την Αστυνομία. Μπορεί να έχετε κάνει κάποια πράγματα, να έχετε έναν καλό απολογισμό, αλλά το επίδομα επικινδυνότητας δεν υπάρχει. Το Σαββατοκύριακο είναι πάλι μετέωρο. Το νυχτερινό είναι πάλι μετέωρο. Φτιάξτε τα σε συνεργασία μαζί τους. Δεν είναι ανάγκη να εξωθείτε ενστόλους σε συλλαλητήριο.
     Θέλω μάλιστα να ενημερώσω το σώμα ότι η εκκρεμότητα των σκοπών ειδικών στόχων και των συνοριακών φρουρών δεν μπορεί να διαιωνιστεί. Όπως δεν μπορεί να διαιωνιστεί και το θέμα με τη μη χρήση του όπλου. Φέρτε το νομοσχέδιο επιτέλους! Το είδαμε το θέμα. Θα πρέπει να δούμε και τι είναι η διεθνής σπείρα. Και αυτά οδηγούν σε ένα σημείο συγκεκριμένο. Σας το έχω ξαναπεί: το «αλτ τις ει» πρέπει να προσλάβει νομική αξία! Και θα τα βρούμε τα υπόλοιπα.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε.
     Έρχομαι στους συνταξιούχους. Σας τα είπε το Ελεγκτικό Συνέδριο. Έχουμε τριών κατηγοριών συνταξιούχους αστυνόμους. Στο ίδιο βαθμό ένας που συνταξιοδοτήθηκε το 1998 παίρνει 300.000 σύνταξη –τα λέω αυτά ενδεικτικά, όχι με ακρίβεια στους χρόνους- ένας που συνταξιοδοτήθηκε το 1999 παίρνει 400.000 και ένας που συνταξιοδοτήθηκε το 2000 ή το 2001 παίρνει 450.000. Δεν επιτρέπεται αυτό! Και είναι όλοι του αυτού βαθμού και με την αυτήν εξέλιξη. Και οι τρεις εισήλθαν κατά τον ίδιο τρόπο στην Αστυνομία.
     ΓΙΑΝΝΗΣ ΚΑΨΗΣ: Έτσι θα σταματήσουν οι ληστείες των τραπεζών;
     ΒΥΡΩΝ ΠΟΛΥΔΩΡΑΣ: Όχι, τώρα μιλάω για το κεφάλαιο του προσωπικού. Και θέλω να έχουμε μία ενότητα λόγου μεταξύ της προφορικής ανάπτυξης που κάνω εγώ τώρα…
     ΓΙΑΝΝΗΣ ΚΑΨΗΣ: Άλογου λόγου!
     ΒΥΡΩΝ ΠΟΛΥΔΩΡΑΣ: … λόγου προφορικού που αναπτύσσω και γραπτού της επερώτησης. Αλλά εγώ δεν μπορώ, κύριε Καψή, να ρυθμίσω τους πολύ ανώτερους λογισμούς τους δικούς σας.
     ΠΡΟΕΔΡΕΥΩΝ (Παναγιώτης Σγουρίδης): Κύριε Καψή, σας παρακαλώ.
     ΒΥΡΩΝ ΠΟΛΥΔΩΡΑΣ: Καταλαβαίνετε. Υπερίπτασθε σε πολύ ανώτερες σφαίρες. Πού να φτάσω εγώ; Εγώ σας είπα περί τίνος πρόκειται και σας είπα ότι μιλάω για το προσωπικό. Έβαλα και τον τίτλο.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Παναγιώτης Σγουρίδης): Τελειώστε, σας παρακαλώ.
     ΒΥΡΩΝ ΠΟΛΥΔΩΡΑΣ: Με αυτές τις σκέψεις, κυρίες και κύριοι συνάδελφοι, εμείς ζητούμε δράση από την πολιτική ηγεσία του Υπουργείου Δημοσίας Τάξεως για την αντιμετώπιση της κλιμακουμένης στη χώρα μας εγκληματικότητας.
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Παναγιώτης Σγουρίδης): Ο κ. Ακριβάκης, Κοινοβουλευτικός Εκπρόσωπος του ΠΑΣΟΚ, έχει το λόγο.
     Ορίστε, κύριε Ακριβάκη, έχετε το λόγο για οκτώ λεπτά, για να αναπτύξετε τις απόψεις σας.
      ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, θα είμαι σύντομος. Θα κάνω κάποιες παρατηρήσεις, θα έλεγα, τηλεγραφικές.
     Η πρώτη παρατήρηση αφορά την επικοινωνιακή τακτική της Νέας Δημοκρατίας, σχετικά με το συγκεκριμένο θέμα. Είναι αναμφισβήτητο ότι κάθε κόμμα κάνει κάποιο εγχείρημα ή παίρνει κάποια πρωτοβουλία εδώ στο Κοινοβούλιο, προσβλέποντας και σε κάποια επικοινωνιακά κέρδη. Θα μου επιτρέψετε να πω ότι η επιλογή της Νέας Δημοκρατίας να καταθέσει και να συζητήσει σήμερα τη σημερινή επερώτηση ήταν ατυχής επικοινωνιακά. Και ήταν ατυχής επικοινωνιακά δοθέντος ότι ακόμα είναι νωπή η εξάρθρωση της τρομοκρατίας, για την οποία θα πω ορισμένα πράγματα παρακάτω. Επίσης, είναι κοινή πεποίθηση ότι το αίσθημα ασφαλείας του Έλληνα πολίτη έχει αυξηθεί σε σημαντικό βαθμό τα τελευταία χρόνια. 
      Ας θυμηθούμε όλοι πώς αισθανόταν ο Έλληνας πολίτης, ιδιαίτερα ο πολίτης της υπαίθρου, πριν πέντε χρόνια. Ή να πω και κάτι άλλο, χωρίς να «ξύσω» πληγές. Την περίοδο της Νέας Δημοκρατίας 1990-1993, όταν ανοιχτά τα σύνορά μας, επέλαυνε όποιος ήθελε και δεν ήθελε κατόπιν «προσκλήσεως» αξιωματούχων της Κυβερνήσεως της Νέας Δημοκρατίας. Αυτή η τακτική ανέβασε στα ύψη την εγκληματικότητα, ενώ σήμερα είναι τελείως διαφορετικό το θέμα. Ο Έλληνας πολίτης αισθάνεται ασφαλής. 
      Δεύτερη παρατήρηση: Η επερώτηση αυτή είναι για την εγκληματικότητα. Εγκληματικότης! Τι περιλαμβάνει αυτό το κεφάλαιο; Τα ναρκωτικά, τις ανθρωποκτονίες, τις ληστείες τραπεζών. Ερώτημα: Την τρομοκρατία δεν την περιλαμβάνει; Μου δημιουργεί απορία και θλίψη, θα έλεγα, το γεγονός ότι επί τρεις ώρες συζητάμε επερώτηση απευθυνόμενη στον Υπουργό Δημόσιας Τάξης και από τους αγορητές της Νέας Δημοκρατίας δεν ακούστηκε λέξη για την τρομοκρατία. Μίλησε προηγουμένως ο κ. Πολύδωρας για στρουθοκαμηλισμό. Μίλησε για το κλεφτρόνι της πλατείας Βάθη ή την πόρνη της πλατείας Κουμουνδούρου ή δεν ξέρω τι άλλο και την τρομοκρατία την παρέλειψε τελείως. Δεν υπήρξε τρομοκρατία στην Ελλάδα και δεν υπήρξε εξάρθρωση της τρομοκρατίας; 
      Εν πάση περιπτώσει, κύριοι συνάδελφοι, μην πείτε καμία καλή κουβέντα για την πολιτική ηγεσία. Πιστεύω ότι σήμερα είχατε υποχρέωση να πείτε δύο λόγια γι’ αυτούς τους αστυνομικούς που εργάστηκαν και έφεραν αυτό το αποτέλεσμα. Και είναι θλιβερό –λυπάμαι πάρα πολύ- το γεγονός ότι δεν ακούστηκε από κανέναν καμία κουβέντα. Γιατί δεν κάνατε γι’ αυτό μία κουβέντα; Δεν θέλουμε να απονείμετε τα εύσημα ούτε στον Υπουργό ούτε στον Υφυπουργό. Στην Αστυνομία, όμως, έπρεπε να τα απονείμετε, έστω και δι’ ολίγον. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Διότι δεν θέλαμε να συζητήσουμε το θέμα αυτό.
      ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, έπρεπε ειδικώς εσείς να πείτε δύο κουβέντες. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Καλύτερα να μη το συζητήσουμε, αφήστε το. 
      ΑΛΕΞΑΝΔΡΟΣ ΑΚΡΙΒΑΚΗΣ: Εν πάση περιπτώσει, δικαίωμά σας είναι να κάνετε ό,τι θέλετε.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Θα μας πείτε εσείς τι θα συζητήσουμε;
      ΑΛΕΞΑΝΔΡΟΣ ΑΚΡΙΒΑΚΗΣ: Έρχομαι σε μία άλλη παρατήρηση. Το Υπουργείο Δημόσιας Τάξης από τη φύση του είναι ένα Υπουργείο που δεν επιτρέπει τη διαφήμιση του έργου ή των προσώπων της πολιτικής ηγεσίας ή οτιδήποτε άλλο, σε σύγκριση με άλλα Υπουργεία που δίνουν περιθώρια για διαφήμιση και για κομπορρημοσύνες. Θα έλεγα επίσης ότι και η πολιτική ηγεσία του Υπουργείου έχει μία σεμνότητα. Και το ζήσαμε αυτό το θέμα στην περίοδο της εξάρθρωσης της τρομοκρατίας.
      Γι’ αυτό, λοιπόν, και δεν μας έχουν συνηθίσει σε συνεντεύξεις ή διάφορες εμφανίσεις στα κανάλια για να ενημερωθούμε για το έργο του Υπουργείου Δημοσίας Τάξης. Και ομολογώ ότι σήμερα άκουσα κάποια πράγματα που και εγώ τα αγνοούσα, πολύ  περισσότερο ένας απλός πολίτης αυτής της χώρας. Το ότι δηλαδή οι ανθρωποκτονίες έχουν μειωθεί σημαντικότατα και το δέχθηκε ο επίτιμος Πρόεδρος της Νέας Δημοκρατίας ο κ. Μητσοτάκης, εγώ το αγνοούσα. Το ότι η εγκληματικότητα στη περιφέρεια της Θεσσαλονίκης έχει μειωθεί κατά 50% και αυτό το αγνοούσα.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Στατιστική είναι. 
      ΑΛΕΞΑΝΔΡΟΣ ΑΚΡΙΒΑΚΗΣ: Το ότι είμαστε, όπως είπε ο κύριος Υπουργός, η τελευταία χώρα της Ευρώπης σε εγκληματικότητα και αυτό το αγνοούσα. Και τώρα έρχεστε να κάνετε επερώτηση για την εγκληματικότητα στο Υπουργείο Δημοσίας Τάξης. Ξέρετε τι μου θυμίζει αυτό; Γι’ αυτό μίλησα για ατυχή επιλογή της Νέας Δημοκρατίας με τη σημερινή επερώτηση. Υπάρχουν πολλά θέματα κυβερνητικής πολιτικής που μπορείτε να κάνετε ερωτήσεις και επερωτήσεις. Αυτό ήταν το τελευταίο στο οποίο μπορούσατε να κάνετε ερώτηση. Γι’ αυτό μίλησα περί ατυχίας. 
     ΒΥΡΩΝ ΠΟΛΥΔΩΡΑΣ: Έτσι μας λέτε σε όλα. 
     ΑΛΕΞΑΝΔΡΟΣ ΑΚΡΙΒΑΚΗΣ: Εντάξει, δεν σας λέω σε κανένα άλλο. Ειδικώς σε αυτό σας το λέω. 
     Και εν πάση περιπτώσει όταν είναι νωπή η ιστορία της τρομοκρατίας, δεν μπορείτε να κάνετε επερώτηση στο Υπουργείο Δημοσίας Τάξης, ωσάν να κάνατε την αυριανή μέρα της Κοπεγχάγης επερώτηση για την εξωτερική πολιτική της Κυβέρνησης. Ευτυχώς που δεν το κάνατε και αυτό. 
     Εγώ σας διαβεβαιώ ότι αυτήν τη στιγμή αν κάποιοι από το συνδρομητικό κανάλι παρακολουθούν αυτήν τη συνεδρίαση –και νομίζω ότι κάποιοι την παρακολουθούν- θα βγείτε μάλλον χαμένοι επικοινωνιακά από τη συζήτηση.
     (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή) 
     Και θα τελειώσω, γιατί πέρασε ο χρόνος, κύριε Πρόεδρε, με μία παρατήρηση. 
     ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μας προστατεύει πάντα ο κ. Ακριβάκης. Καλοσύνη του!
     ΑΛΕΞΑΝΔΡΟΣ ΑΚΡΙΒΑΚΗΣ: Θα τελειώσω με μία παρατήρηση. Υπάρχει μία διαφορετική αντίληψη ημών και υμών στο θέμα της Αστυνομίας. Παίρνω αφορμή να το πω αυτό από αυτό που είπε ο αξιότιμος επίτιμος Πρόεδρος της Νέας Δημοκρατίας ότι δηλαδή επί των ημερών του οι αστυνομικοί είδαν τα περισσότερα. Τουτέστιν  υπήρξαν παροχές εκ μέρους της Κυβερνήσεως της Νέας Δημοκρατίας προς τους αστυνομικούς. Ομολογώ ότι δεν μπορώ να κάνω συγκρίσεις με αυτά που συνέβησαν μετέπειτα στο θέμα αυτό. Δεν έχω κανένα λόγο να τον αμφισβητήσω. Αλλά θα σημειώσω, γιατί το ενθυμούμαι, ότι αυτές οι παροχές συνοδεύτηκαν με τη δήλωση προς τους αστυνομικούς: « Εσείς είστε το κράτος» 
    ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Οι τρομοκράτες είναι κράτος ή οι αστυνομικοί; 
     ΑΛΕΞΑΝΔΡΟΣ ΑΚΡΙΒΑΚΗΣ: Εμείς λοιπόν, κύριε Μητσοτάκη, θέλω να ξέρετε πως θεωρούμε ότι όλοι μας –όλοι οι Έλληνες πολίτες- είναι το κράτος.
     ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ότι δεν είναι κράτος οι αστυνομικοί, αυτό θέλετε και γι’ αυτό δεν κάνετε για αυτήν τη δουλειά.
     ΑΛΕΞΑΝΔΡΟΣ ΑΚΡΙΒΑΚΗΣ: Και οι αστυνομικοί είναι Έλληνες πολίτες που τους θέλουμε και τους κάναμε αδελφούς με τους πολίτες του κράτους.
     (Χειροκροτήματα από την πτέρυγα του ΠΑΣΟΚ)
     ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μπορεί να είναι αδελφοί, αλλά είναι κράτος.
     ΠΡΟΕΔΡΕΥΩΝ (Παναγιώτης Σγουρίδης): Έχω την τιμή να ανακοινώσω στο Σώμα ότι οι Υπουργοί Δημόσιας Τάξης και Εξωτερικών κατέθεσαν σχέδιο νόμου: «Κύρωση του Μνημονίου μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Πολιτειών της Αμερικής για την καταπολέμηση του εγκλήματος». 
     Παραπέμπεται στην αρμόδια Διαρκή Επιτροπή. 
     Ο κ. Μαρκογιαννάκης έχει το λόγο για επτά λεπτά να δευτερολογήσει. 
     ΧΡΗΣΤΟΣ ΜΑΡΚΟΓΙΑΝΝΑΚΗΣ: Οκτώ λεπτά έχω, κύριε Πρόεδρε. 
     ΠΡΟΕΔΡΕΥΩΝ (Παναγιώτης Σγουρίδης): Είχατε πάρει ένα λεπτό στην πρωτολογία σας. 
     ΒΥΡΩΝ ΠΟΛΥΔΩΡΑΣ: Καλά τώρα. 
     ΠΡΟΕΔΡΕΥΩΝ (Παναγιώτης Σγουρίδης): Εγώ θα σας βάλω τα επτά λεπτά και εσείς μιλήστε οκτώ. Γιατί αν σας βάλω οκτώ, θα μιλήσετε εννιάμισι λεπτά.
     ΧΡΗΣΤΟΣ ΜΑΡΚΟΓΙΑΝΝΑΚΗΣ: Είδατε πως εξωθείτε τον καθένα στην παρανομία;
     ΠΡΟΕΔΡΕΥΩΝ (Παναγιώτης Σγουρίδης): Όχι, κύριε Μαρκογιαννάκη, εσείς εξωθείτε το Προεδρείο να είναι παρά τον Κανονισμό. Σας βάζω το χρόνο από την αρχή. 
     ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, σε προηγούμενη επερώτηση -μετά από την τοποθέτηση του κυρίου Υπουργού- δευτερολογώντας είχα πει ότι έχει μία τέχνη ο κύριος Υπουργός της Δημόσιας Τάξης να ρίχνει τους τόνους και να οδηγείται η συζήτηση -κατά τη διάρκεια του κοινοβουλευτικού ελέγχου- σε πολύ συνεναιτικές διαπιστώσεις ή προτάσεις. 
     Σήμερα όμως, περίεργα, τον είδα πολύ εκνευρισμένο, πάρα πολύ εκνευρισμένο στην  τοποθέτησή του, πράγμα που σημαίνει ότι τον πείραξε πολύ αυτή η επερώτηση. Ενοχλήθηκε πολύ από αυτά που ελέχθησαν εδώ μέσα και τον ενοχλεί πολύ η αλήθεια, μία αλήθεια την οποία μέχρι τώρα είτε κάνει πως δεν καταλαβαίνει, είτε πιθανώς και να μην την γνώριζε.
      Γιατί ίσως και αυτό είναι μία από τις αιτίες που παρατηρείται αυτό το φαινόμενο της αύξησης της εγκληματικότητας. Και μου άρεσε που λέει και ο κ. Ακριβάκης, ο οποίος κι αυτός βλέπω ότι απουσιάζει σήμερα…
      ΑΛΕΞΑΝΔΡΟΣ ΑΚΡΙΒΑΚΗΣ: Εδώ είμαι.
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Νόμιζα ότι αποχωρούσατε.
     Και αυτός, λοιπόν, υιοθετεί την άποψη ότι η Ελλάδα είναι μία απόλυτα ευνομούμενη πολιτεία εξ απόψεως αντιμετώπισης της εγκληματικότητας.
     Και άκουσα τον κύριο Υπουργό να λέει περίεργα πράγματα. Επειδή –λέει- η Νέα Δημοκρατία λέει την αλήθεια και επειδή εμφανίζει την εικόνα όπως είναι και την πραγματικότητα όπως έχει, ενόψει Ολυμπιακών Αγώνων θέλουμε να κάνουμε κακό στον τόπο. Πρωτοφανείς θεωρίες, απίστευτα πράγματα, που τουλάχιστον από τον Υπουργό Δημόσιας Τάξης, τον συγκεκριμένο, δεν περίμενα να ακούσω. Να σταματήσουμε να ελέγχουμε την Κυβέρνηση, να λέμε ότι όλα είναι καλά καμωμένα, όλα σωστά, όλα όμορφα, όλα ωραία, γιατί θα βλάψουμε τη χώρα ενόψει  Ολυμπιακών Αγώνων! Λες και αυτή η παράταξη έχει ποτέ συμπεριφερθεί κατά τρόπο που μπορούσε να βλάψει τον τόπο. Δεν σας μιμούμεθα σε καμία περίπτωση, κύριε Υπουργέ της Δημόσιας Τάξης ως κόμμα, διότι είμαστε κόμμα υπεύθυνο, διότι πάντοτε αντιμετωπίζουμε κάθε πρόβλημα με μοναδικό γνώμονα το συμφέρον του τόπου και όχι το συμφέρον του κόμματος. Ούτε συνθηματολογούμε ούτε αερολογούμε, ούτε θέλουμε να βλάψουμε κανέναν, αλλά ελπίζουμε να σας συνετίσουμε, να σας συνεφέρουμε και να σας προσγειώσουμε στην πραγματικότητα, έτσι που να μπορέσετε επιτέλους να συνέλθετε και να αντιμετωπίσετε τα πράγματα ως έχουν. 
      Δεν κάνουμε –λέει- εποικοδομητική αντιπολίτευση διότι δεν προτείνουμε. Δηλαδή, δεν ακούσατε τι προτείναμε; Τόση ώρα που μιλάμε σ’ αυτήν την Αίθουσα δεν ακούσατε τι λέμε για τα προβλήματα των αστυνομικών, πώς μιλάμε για την εκπαίδευση, για τον εξοπλισμό, για το νόμο περί όπλων; Και εν πάση περιπτώσει, τόσα χρόνια και επί των προηγουμένων Υπουργών τότε που το έγκλημα, η μίζα είχε φθάσει στον προθάλαμο του Υπουργού -επί προγενεστέρων Υπουργών μιλώ- που είναι σήμερα κατηγορούμενοι, συνεργάτες άμεσοι Υπουργών σας για εκβιασμούς, για δωροληψίες, για ψευδείς βεβαιώσεις, για παραβάσεις καθήκοντος, δεν κάναμε σωστά τη δουλειά μας; Δεν είναι αυτοί οι παρατρεχάμενοι Υπουργών της Νέας Δημοκρατίας. Παρατρεχάμενοι Υπουργών του ΠΑΣΟΚ είναι αυτοί οι κύριοι, οι οποίοι είναι τώρα κατηγορούμενοι για βαρύτατα εγκλήματα. Δεν κάναμε και τότε τη δουλειά μας;
      Υπεύθυνη είναι αυτή η παράταξη, κύριε Υπουργέ της Δημόσιας Τάξης. Η Νέα Δημοκρατία είναι υπεύθυνο κόμμα, ασκεί υπεύθυνη αντιπολίτευση, όπως άσκησε και υπεύθυνη εξουσία και θα ασκήσει και αύριο υπεύθυνη εξουσία.
      Λέει ο Υπουργός: «εμείς δεν θέλουμε την Αστυνομία»; Κύριε Υπουργέ, δεν ξέρω. Εσείς προσωπικά μπορεί να θέλετε την Αστυνομία. Δεν ξέρω, όμως, το κόμμα σας εάν θέλει την Αστυνομία και δεν ξέρω το κόμμα σας αν σας αφήνει να κάνετε καλό στην Αστυνομία. Προπάντων όμως, αν δούμε διαχρονικά τη συμπεριφορά του κόμματός σας, θα δείτε ότι είναι η καταστροφή της Ελληνικής Αστυνομίας, των Σωμάτων Ασφαλείας και της έννομης τάξης. Διότι εσείς κάνατε τις προγραφές. Επί ημερών δικών σας είδαν το φως της δημοσιότητας οι λίστες Σουλτάτου. Εσείς κομματικοποιήσατε απόλυτα την Αστυνομία, αυτήν την κατάρα όπως την είπε προηγουμένως ο κ. Μητσοτάκης. Διότι ο κομματισμός είναι ό,τι χειρότερο. Διότι οι καλοί, οι έντιμοι, οι ηθικοί, οι έμπειροι, εκείνοι οι οποίοι δεν σκύβουν το κεφάλι και τη μέση, αποστρατεύονται, εκδιώκονται, μπαίνουν στη γωνία και αντ’ αυτών έρχονται οι κόλακες, οι διεφθαρμένοι, οι ευκαμψίες, εκείνοι οι οποίοι «γλείφουν» την κάθε εξουσία. Και αυτό δεν το κάνατε μία φορά. Ήταν δόγμα για σας, για το κόμμα σας, είχε γίνει δόγμα κυριολεκτικά. Και έρχεστε και λέτε ότι ως κόμμα –διότι αυτήν τη στιγμή εκπροσωπείτε και ένα κόμμα- αγαπάτε την Αστυνομία και προσφέρετε στην Αστυνομία; Δεν αρνούμαι εγώ ότι εσείς προσωπικά κάνετε ενδεχομένως κάποιες προσπάθειες. Δεν ξέρω πόσο σας αφήνουν και πόσο αυτές οι προσπάθειες είναι αποτελεσματικές.
      Πέραν τούτου, όμως, είπατε και κάποια άλλα περίεργα. Έχουμε –λέει- πολλές ληστείες στις τράπεζες διότι έχουμε το ευρώ. Δεν το κατάλαβα αυτό. Δηλαδή, αν ήταν δραχμές δεν θα έκαναν οι ληστές τον κόπο να διακινδυνεύσουν να πάνε να κλέψουν τα χρήματα επειδή θα ήταν δραχμές;
      Να μας εξηγήσετε τέλος πάντων τι σημαίνει αυτό. Το ευρώ θέλγει περισσότερο; Το ευρώ εξωθεί τον κάθε κακοποιό να διακινδυνεύσει και να πάει να κάνει τη ληστεία; Τουλάχιστον, περίμενα μια σοβαρότερη αιτιολογία! 
      Μας λέτε τώρα ότι το αίσθημα ασφαλείας πλανάται στην κεφαλή του Έλληνα πολίτη; Ε, λοιπόν, κοιμάστε βαθιά νυχτωμένος! Αν θέλετε να δείτε ποια είναι η πραγματικότητα –σας το είπε και ο κ. Πολύδωρας προηγουμένως- κάντε μια βόλτα από την Ομόνοια μέχρι την Κουμουνδούρου και την πλατεία Βάθη ή στο Ζεφύρι ή στην ανατολική Αττική σήμερα, που οι εφημερίδες σήμερα βρίθουν δημοσιευμάτων και διατραγωδούν ποια είναι η πραγματικότητα. 
      Μας λέτε ότι ο κάθε πολίτης αισθάνεται ασφαλής, όταν μπορεί ανά πάσα στιγμή να εισβάλουν κακοποιοί και συμμορίες και να διαπράξουν οποιοδήποτε αδίκημα; Μας λέτε τώρα ότι όλα είναι καλά, ότι όλα είναι ωραία και δεν υπάρχει κανένα πρόβλημα; 
      Δεν ξέρω, όταν πηγαίνετε στην εκλογική σας περιφέρεια, αν πηγαίνετε στις αγροτικές περιοχές και στην ύπαιθρο, να δείτε αν είναι «καλά και ωραία τα πράγματα». Στην εκλογική μου περιφέρεια –για παράδειγμα- όπου τώρα είναι περίοδος της συγκομιδής της ελιάς κάποτε, αγαπητέ κύριε Υπουργέ,  άφηναν εκεί που μάζευαν τις ελιές τα εργαλεία και τα πανιά που στρώνουν κάτω και τις ελιές που είχαν μαζέψει χωρίς να υπάρχει το οποιοδήποτε πρόβλημα και την επομένη το πρωί τα έβρισκαν εκεί. Σήμερα, κύριε Υπουργέ, τα φορτώνουν στο αγροτικό αυτοκίνητο και τα παίρνουν όλα σπίτι, διότι την άλλη μέρα το πρωί, εάν τα αφήσουν εκεί, δεν θα υπάρχει τίποτα. Μας λέτε τώρα ότι στην ύπαιθρο και στην περιφέρεια δεν υπάρχει πρόβλημα; 
      Σας ετέθη το ζήτημα της γήρανσης των αστυνομικών της επαρχίας. Δώστε μια απάντηση! Στην επαρχία πλέον δεν υπάρχει αστυνομικός, ο οποίος να είναι κάτω των σαράντα ετών. Αυτό οφείλεται στο ότι όλους αυτούς που εξέρχονται από τις σχολές τούς κρατάτε στα μεγάλα αστικά κέντρα. Πρέπει, επιτέλους, να γίνει μια ορθολογική αντιμετώπιση του προβλήματος και να πηγαίνουν και κάποιοι νέοι στην επαρχία, διότι στο τέλος εκείνοι οι οποίοι υπηρετούν δεν θα μπορέσουν να κάνουν τη δουλειά τους. 
      Αντιμετωπίστε, επιτέλους, το πρόβλημα της διόγκωσης των Σωμάτων των Ειδικών Φρουρών και των Συνοριοφυλάκων! Εκεί που το πάτε το πράγμα, κύριε Υπουργέ, δημιουργείτε τρεις παράλληλες αστυνομίες. Όταν αρχικά είχατε φέρει τη ρύθμιση, είχαμε συγκατατεθεί λόγω του επείγοντος να πάρετε κάποιους να αντιμετωπίσουν το πρόβλημα. Τώρα, όμως, αυτό το βιολί συνεχίζεται. Δημιουργείτε τρεις παράλληλες αστυνομίες, οι οποίες σε ορισμένες περιοχές και κατά περίσταση οδηγούν σε συγκρούσεις, που δεν είναι όμορφα φαινόμενα. Ας μην έρχεστε, λοιπόν, εδώ πέρα να τα βλέπετε όλα όμορφα και ωραία. 
      Εμείς έχουμε όλη τη διάθεση να σας υποδείξουμε τα στραβά, να σας προτείνουμε λύσεις, όπως και σας προτείνουμε. Εσείς, αν θέλετε, καταλάβετε ότι πρέπει να λειτουργήσετε περισσότερο προς την κατεύθυνση του να προστατευθεί ο πολίτης που θέλει τη νομιμότητα και όχι να βαυκαλίζεστε με την ιδέα ότι όλα πάνε καλά. 
      ΠΡΟΕΔΡΕΥΩΝ (Παναγιώτης Σγουρίδης): Καλώς.
     Ορίστε, κύριε Γαρουφαλιά, έχετε το λόγο για τρία λεπτά, για να δευτερολογήσετε.
      ΓΕΩΡΓΙΟΣ ΓΑΡΟΥΦΑΛΙΑΣ: Ευχαριστώ, κύριε Πρόεδρε.
      Κύριε Υπουργέ, αντίθετα με αυτά που κατηγορείτε τη Νέα Δημοκρατία ότι προσπαθεί με τον τρόπο της και την αντιπολίτευση να δημιουργήσει διεθνές πρόβλημα στην Ελλάδα ενόψει των Ολυμπιακών Αγώνων, το μόνο που κάνει σήμερα η Νέα Δημοκρατία είναι υπεύθυνα, συστηματικά και μεθοδικά να σας κρούει τον κώδωνα του κινδύνου και να σας επισημαίνει τα τραγικά λάθη που κάνετε σαν Υπουργός της Δημόσιας Τάξης σε βασικά και κομβικά θέματα για το μέλλον της Ελληνικής Αστυνομίας και την ασφάλεια επ’ ευκαιρία των Ολυμπιακών Αγώνων. 
      Κύριε Υπουργέ, που χαμογελαστά ακούτε αυτά που σήμερα η Νέα Δημοκρατία σας καταγγέλλει σας ρωτώ το εξής, ως προς την εκπαίδευση των αστυνομικών: Πέστε μου είναι δυνατόν έντεκα χιλιάδες αστυνομικοί στην Αττική να εκπαιδεύονται στο θέμα της χρήσης του όπλου σε δύο σκοπευτήρια ανά την περιφέρεια; Ένα ανοικτό είναι στην Καλογρέζα κι ένα κλειστό στο Μαρούσι; Έντεκα χιλιάδες αστυνομικοί και απ’ αυτούς πόσους στέλνετε για εκπαίδευση, κύριε Υπουργέ, με κάποια αναχρονιστικά πιστόλια, τα οποία ουδέποτε θα χρησιμοποιήσουν; Πολλές φορές δε οι ίδιοι οι αστυνομικοί, μια που δεν έχουν το υπηρεσιακό σύγχρονο όπλο τους για να τους διασφαλίζει την παρουσία τους κατά τη διάρκεια της υπηρεσίας τους, πηγαίνουν και αναγκάζονται να αγοράζουν δικό τους όπλο, με το οποίο πάνε στα σκοπευτήρια και εκπαιδεύονται, εάν μια φορά το χρόνο τους έρθει η σειρά για να εκπαιδευτούν! 
      Κάποιοι άλλοι αστυνομικοί της ασφάλειας των υψηλών προσώπων –ας μου επιτραπεί η φράση- και κάποιων διπλωματικών αποστολών της Ελλάδος έχουν άλλα ιδιωτικά σκοπευτήρια, για να εκπαιδεύονται. Αυτό είναι κατάντημα για την Ελληνική Αστυνομία, κύριε  Υπουργέ!
      Αυτό είναι κατάντημα για την Ελληνική Αστυνομία, κύριε Υπουργέ. Μας είχατε πει τα ίδια ενάμιση χρόνο πριν όταν η Νέα Δημοκρατία σας έκανε και πάλι επερώτηση για τα θέματα αυτά, όπως και δύο ερωτήσεις που είχαμε καταθέσει ένα χρόνο πριν για το τι θα γίνει επιτέλους με το θέμα των σκοπευτηρίων. Ο χρόνος πέρασε και η πορεία δυστυχώς μέχρι σήμερα στο Υπουργείο δεν απέδειξε ότι κάτι βελτιώθηκε. Γι’ αυτό έχουμε τα πολλαπλά προβλήματα.
      Και μια και αναφερθήκαμε στους  συνταξιούχους: Τι έχετε να μας πείτε, κύριε Υπουργέ για το σκάνδαλο κυριολεκτικά του Μετοχικού Ταμείου Στρατού; Το μεγαλύτερο σκάνδαλο στο Μετοχικό Ταμείο Στρατού που το 62% των μετοχών το έχουν οι αστυνομικοί υπάλληλοι, είναι ότι με το ν. 2512/97 για τους συνταξιούχους παρακρατούνται χρήματα μέχρι και σήμερα χωρίς όμως καμια ανταποδοτικότητα. Πείτε μου, λοιπόν κύριε, Υπουργέ, αυτό το ταμείο αυτά τα χρήματα που παρακράτησε από τους συνταξιούχους τόσα χρόνια πού τα διέθεσε, πού είναι, πότε θα έρθουν επιτέλους στο συνταξιούχο που τα διαθέτει ανά μήνα για να ενισχύσει τη σύνταξή του; Πού είναι η ανταποδοτικότητα του ταμείου; ‘Ετσι θα πρέπει να λειτουργούμε και στον οικονομικό τομέα;
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ ΨΑΡΟΥΔΑ) 
      Και κάτι ακόμη: ξεκαθαρίστε επιτέλους τι θα γίνει με αυτά στα οποία έχετε δεσμευθεί απέναντι στο αστυνομικό προσωπικό της χώρας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κυρία Πρόεδρε. 
      Είχατε δεσμευθεί μπροστά και σε δική μας παρουσία σε μια πανελλαδική συνάντηση των κατά τόπους ενώσεων ότι θα απαλλάξετε τους αστυνομικούς γενικά ανά την Ελλάδα από τα ξένα προς τις δικές τους αρμοδιότητες καθήκοντα. Μήπως το ξεχάσατε, κύριε Υπουργέ; Ξέρετε ότι οι αστυνομικοί ανά την Ελλάδα συνεχίζουν και πάλι και πάλι να μοιράζουν δικόγραφα; Μήπως ξέρετε, κύριε Υπουργέ, ότι οι αστυνομικοί ανά την Ελλάδα ταλαιπωρούνται μέρα νύχτα γιατί πρέπει να μεταφέρουν κάποιους φιλάθλους για να υποστηρίξουν τους αστυνομικούς υπεύθυνους για τον τομέα αυτό; Και τους μεταφέρουν δέκα λεωφορεία, δύο ή πέντε  διμοιρίες κατά μήκος του εθνικού δρόμου από την Αθήνα μέχρι τη Θεσσαλονίκη. Και δεν φθάνει μόνο αυτό  ότι έχουν από κοντά διμοιρίες σαν να μεταφέρουμε αντί για φιλάθλους αλλά τη 17η Νοέμβρη και να στήνουμε ολόκληρο σκηνικό, αλλά ξέρετε τι κακό κάνουν στις διευθύνσεις ανά περιφέρεια; Καταναλώνουν για προπομπούς και για συνοδευτικά αυτοκίνητα  …
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτού)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ολοκληρώστε σας παρακαλώ, κύριε Γαρουφαλιά.
      ΓΕΩΡΓΙΟΣ ΓΑΡΟΥΦΑΛΙΑΣ: Μισό λεπτό να ολοκληρώσω τη φράση μου, κύριε Πρόεδρε.
      … όλη τη δυναμική που έχουν  οι περιφερειακές αστυνομικές διευθύνσεις σε οχήματα και μέσα με αποτέλεσμα να μείνει ακάλυπτη η περιφέρεια, ακάλυπτη η επαρχία και πραγματικά να φωλιάζει η εγκληματικότητα. 
      Απαντήστε μας, κύριε Υπουργέ, τι θα κάνετε μ’ αυτά τα θέματα επιτέλους.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Το λόγο έχει η κ. Παπακώστα.
      ΑΙΚΑΤΕΡΙΝΗ ΣΙΔΗΡΟΠΟΥΛΟΥ-ΠΑΠΑΚΩΣΤΑ: Κυρία Πρόεδρε, αγαπητοί συνάδελφοι, δύο χιλιάδες παιδιά θύματα εμπόρων προωθούνται στη χώρα μας ως επαίτες. Αποτέλεσμα έρευνας της έκθεσης Οργανισμού για την Ασφάλεια και Συνεργασία στην Ευρώπη σε συνεργασία με τη UNICEF και το Γραφείο Ανθρωπίνων Δικαιωμάτων. Είναι πλαστά αυτά τα στοιχεία ναι ή όχι; 
     Τρεις χιλιάδες ανήλικοι στα δίχτυα κυκλωμάτων σωματεμπορίας. Έρευνα του Πανεπιστημίου Αθηνών. Είναι πλαστά ναι ή όχι αυτά τα στοιχεία κατά τον κύριο Υπουργό; Εκατόν εννέα συμβούλους έχει ο κύριος Υπουργός, το Υπουργείο Δημόσιας Τάξης κατόπιν ερώτησης την οποία υποβάλαμε και δεν μας απαντούν στα συγκεκριμένα ερωτήματα τα οποία θέτουμε. Τουλάχιστον σήμερα παρακαλώ τον κύριο Υπουργό να μας πει πώς σκέφτεται ενόψει της Προεδρίας και των Ολυμπιακών Αγώνων να βρει προσωπικό, από πού θα το αντλήσει για να υλοποιηθεί ο θεσμός του αστυνομικού της γειτονιάς. Από πού θα βρει προσωπικό για να μπορέσει να εφαρμοστεί το νομοσχέδιο το οποίο καλούμεθα να ψηφίσουμε για τα διαβατήρια; Από πού θα βρει προσωπικό; Πολύ συγκεκριμένα εκατόν εννέα σύμβουλοι αμείβονται από τα χρήματα των βαρύτατα φορολογουμένων πολιτών για να συμβουλεύουν τον κύριο Υπουργό στις αποφάσεις τις πολιτικές τις οποίες παίρνει και τις οποίες εισηγείται στη Βουλή των Ελλήνων με τη μορφή σχεδίων νόμου. Από πού θα αντλήσει το Υπουργείο Δημόσιας Τάξης προσωπικό για να καλύψει τα ελλείμματα των άλλων υπηρεσιών; 
      Και περιμένω επίσης σήμερα να μας πει ο κύριος Υπουργός εδώ στη Βουλή των Ελλήνων σε πόσους δήμους από το σύνολο των δήμων της χώρας λειτουργεί ο θεσμός του τοπικού συμβουλίου πρόληψης της εγκληματικότητας. Και επειδή ο Κοινοβουλευτικός Εκπρόσωπος του ΠΑΣΟΚ ο κ. Ακριβάκης προσπάθησε να πει σήμερα ότι ήταν επικοινωνιακά –έτσι είπε- αδόκιμο ή ατυχές το ότι επέλεξε η Νέα Δημοκρατία να μιλήσει για την εγκληματικότητα χωρίς να πλέξει το εγκώμιο της ηγεσίας του Υπουργείου Δημόσιας Τάξης για την τρομοκρατία, θα ήθελα να του πω τα εξής:
      Πρώτη η Νέα Δημοκρατία συνεχάρη την Ελληνική Αστυνομία, τις διωκτικές και τις δικαστικές αρχές. Και σήμερα –επειδή πράγματι μας δίνει τη δυνατότητα αυτή ο κ. Ακριβάκης και χαίρομαι- εμείς θέλαμε να κάνουμε fair play και θα ρωτήσω τρία πράγματα τον κύριο Υπουργό.
      Ο κύριος Πρωθυπουργός, όταν επεσκέφθη το Υπουργείο Δημόσιας Τάξης, γνωρίζοντας πού είναι το χίλια τοις χιλίοις, είπε ότι μόνο το τρία τοις χιλίοις έχει εξαρθρωθεί. Ξάφνου, όταν επεσκέφθη το Υπουργείο Δημόσιας Τάξης, είπε ότι απολύτως έχει εξαρθρωθεί η τρομοκρατία. 
      Εγώ θέτω τρία ερωτήματα, τα οποία προκύπτουν και μέσα από πρόσφατα δημοσιεύματα, ρεπορτάζ εγκρίτων δημοσιογράφων.
      Πρώτο ερώτημα: Υπάρχουν ρεπορτάζ, κύριε Υπουργέ, καταξιωμένων δημοσιογράφων περί διεθνών διασυνδέσεων που, ας ελπίσουμε ότι η Κυβέρνηση θα διαφωτίσει πλήρως προς όλα τα σημεία του ορίζοντα –και το υπογραμμίζω αυτό- για να μην έχουμε και στο μέλλον απρόβλεπτες εξελίξεις.
      Δεύτερο ερώτημα που γεννάται, ανάμεσα στα άλλα που έχουν προκύψει: Μπορεί να μας πει το Υπουργείο Δημόσιας Τάξης το περιεχόμενο της έκθεσης των πυροτεχνουργών του Λιμενικού για τις βόμβες του Πειραιά; Μπορεί να μας εξηγήσει ο κύριος Υπουργός, γιατί έσπευσε να συγχαρεί –και ορθώς κατά την άποψή μου- τις αγγλικές αρχές στο Λονδίνο, αλλά ταυτοχρόνως δεν έσπευσε, ας πούμε, να συγχαρεί και τις διωκτικές αρχές των άλλων χωρών, οι οποίες συνέβαλαν και βεβαίως, κυρίως και πρωτίστως –αφού αγαπά τόσο την Ελληνική Αστυνομία- τις ελληνικές διωκτικές αρχές; 
      Γι’ αυτό, λοιπόν, ας είμαστε προσεκτικοί σ’ αυτήν την Αίθουσα, κυρία Πρόεδρε και αγαπητοί συνάδελφοι, διότι ο ελληνικός λαός μεθαύριο που θα μας κρίνει θα πει: εζυγίσθητε, εμετρήθητε και ευρέθητε λιποβαρείς. 
      Σας ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Λυκουρέζος.
      ΑΛΕΞΑΝΔΡΟΣ ΛΥΚΟΥΡΕΖΟΣ: Κυρία Πρόεδρε, ο Υπουργός Δημόσιας Τάξης σήμερα κατηγόρησε τη Νέα Δημοκρατία ότι εκθέτει τη χώρα μ’ αυτήν την επερώτηση. 
      Κατ’ αρχήν, θέλω να ρωτήσω και να μας απαντήσει ο κύριος Υπουργός στο εξής: Πρώτον, η επερώτηση της Νέας Δημοκρατίας κατετέθη την 27η Νοεμβρίου 2002. Έκτοτε, όπως τόνισε και ο επίτιμος Πρόεδρος της Νέας Δημοκρατίας, διαμαρτυρήθηκε προς την INTERPOL γι’ αυτά τα οποία κατ’ αυτόν ανακριβώς αποτυπώνονται στην έκθεση και στην έρευνά της; 
      Θα ήθελα πολύ να μας απαντήσει ο Υφυπουργός, εάν διαμαρτυρήθηκε το Υπουργείο. Και αν ναι, να μας δείξει το έγγραφο το οποίο απεστάλη. Τι ενέργειες έκανε η Κυβέρνηση προς την INTERPOL λέγοντάς της πώς μας εκθέτετε έτσι και πώς μας κατατάσσετε με τα ίδια συγκριτικά στοιχεία με άλλες βαλκανικές χώρες που, όπως είπε και ο κύριος Υπουργός, άλλο τρόπο έχουν να στατιστικοποιούν τα εγκληματολογικά τους δεδομένα; 
      Ποια διαμαρτυρία έγινε, λοιπόν; Στις 27 Νοεμβρίου 2002 κατετέθη η επερώτηση. Γνώριζε, λοιπόν, ότι ένας άξονας της επερώτησης είναι και η έρευνα της INTERPOL.
      Δεύτερον, μας κατηγόρησε ότι εκθέτουμε τη χώρα εμφανίζοντας αυξημένη εγκληματικότητα. Μα, κύριε Υπουργέ, οι δικές σας στατιστικές αποτυπώνουν αυτή την αυξημένη εγκληματικότητα. Και δεν μιλήσαμε για τα ναρκωτικά που είναι ένα σύνθετο πρόβλημα. Στον «Κόσμο του Επενδυτή» την 29η Δεκεμβρίου 2002 δημοσιεύθηκε πίνακας των σοβαροτέρων αδικημάτων κατά τα έτη 1999-2002 κατά ενδεκάμηνα σε όλη την επικράτεια που καταγράφουν τον αριθμό των τελεσθέντων αδικημάτων, τις απόπειρες, τα εξυχνιασθέντα και μη αδικήματα. Εσείς έχετε δώσει τα στοιχεία αυτά, κύριε Υπουργέ. Πηγή αυτής της στατιστικής είναι προφανώς το Υπουργείο. Πώς, λοιπόν, τα αμφισβητείτε;
      Εγώ δεν θα περιοριστώ πάλι, κύριε Υπουργέ, στις ληστείες των τραπεζών. Δεν απαντήσατε! Όταν πήρατε το λόγο, ότι για όλα μιλήσατε εκτός από την ταμπακέρα! Θέλω, λοιπόν, να αναφερθώ με νούμερα: οι κλοπές και οι διαρρήξεις το πρώτο εντεκάμηνο του 2002 είναι σαράντα τέσσερις χιλιάδες διακόσιες έντεκα, ενώ το πρώτο εντεκάμηνο του 2001 ήταν σαράντα μία χιλιάδες. Έχουμε δηλαδή τρεις χιλιάδες παραπάνω κλοπές και διαρρήξεις -δηλαδή ένα ποσοστό της τάξεως του 10%- που αφορούν και θίγουν κάθε πολίτη.
      Δεύτερον, οι ληστείες το πρώτο εντεκάμηνο του 2002 είναι χίλιες οκτακόσιες, ενώ το αντίστοιχο του 2001 είναι χίλιες πεντακόσιες, έχουμε δηλαδή πάλι σημαντική αύξηση.
      Αυτά, λοιπόν, εμείς τα κατασκευάσαμε; Εμείς τα δημοσιεύουμε; Δεν τα γνωρίζετε; Πώς εμφανιστήκατε εδώ να μας μιλάτε για μία περίπου ιδανική κατάσταση, σαν να ζούμε σ’ ένα γυάλινο κόσμο, τον οποίο μόνο εσείς γνωρίζετε και εμείς όλοι και ο ελληνικός λαός αγνοεί;
      Η τελευταία παρατήρηση που θα ήθελα να κάνω είναι η εξής: Ζήτησα, κύριε Υπουργέ, στην ομιλία μου πριν από λίγο να αναλάβετε μία δέσμευση εδώ στη Βουλή. Είπατε κάτι, αλλά δεν υπήρξατε σαφής. Θα θεσμοθετήσετε μέχρι το τέλος του Ιουνίου το επίδομα του επικινδύνου, δηλαδή να χαρακτηριστεί το επικίνδυνο της εργασίας; Μου λένε ότι έτσι έχετε υποσχεθεί. 
      Δεύτερον, όσον αφορά στα συγκεκριμένα αιτήματα, τα οποία έχουν προβληθεί από τις ενώσεις για τα επιδόματα –έχουν ειπωθεί, ας μην τα επαναλάβω- εσείς θα ανταποκριθείτε; Ναι ή όχι;
      Τέλος, κύριε Υπουργέ, θα ήθελα να πω ότι δεν εκθέτουμε εμείς την Κυβέρνηση. Εμείς προσπαθούμε στα πλαίσια του έργου μας να ελέγχουμε, να κάνουμε κριτική και να βοηθούμε. Εκτίθεται, όμως, η Ελλάδα -και η Κυβέρνηση- όταν οδηγεί σε αδιέξοδο τους αστυνομικούς, τους λιμενικούς, τους πυροσβέστες, για να φθάνουν να κάνουν κινητοποιήσεις μπροστά στη Βουλή και να αποδοκιμάζουν –δυστυχώς- τον Πρωθυπουργό και Υπουργούς. Εσείς τους οδηγείτε σ’ αυτά τα αδιέξοδα και έτσι διασύρεται η χώρα.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Τασούλας.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Υπουργέ, παρακολουθώντας την ανάπτυξη της επερωτήσεως με το προνόμιο και του ακροατού ως πέμπτος εκ των ομιλούντων, προσπάθησα να αποφασίσω με ποια από τις δύο θεωρίες που αναπτύχθηκαν θα προτιμούσα να ταυτιστώ σήμερα εδώ, τη θεωρία δηλαδή του προκαλούντος ανησυχίες Κοινοβουλευτικού Εκπροσώπου, κ. Βύρωνος Πολύδωρα, ο οποίος μας ομίλησε περί «ιδεολογικοποιήσεως του στρουθοκαμηλισμού» και της «εθελοτυφλίας» από τη δική σας πλευρά για τα θέματα της δημοσίας τάξεως ή με τη δική σας άποψη, η οποία λέει ότι εμείς θέλουμε να προκαλέσουμε ανησυχία στην κοινή γνώμη και να διασύρουμε την προσπάθεια της Κυβερνήσεως που έχει φέρει αποτελέσματα σ’ αυτόν τον τομέα.
     Ενώ, λοιπόν, έτεινα να προσχωρήσω στη δική σας φιλόδοξη άποψη, σκέφθηκα αυτήν την περίφημη θεωρία του σπουδαίου, αλλά και επιβόητου Άγγλου ποιητού, Όσκαρ Γουάιλντ, ο οποίος έλεγε ότι υπάρχουν δύο δράματα στη ζωή, εκ των οποίων το ένα είναι να αποτυγχάνεις εις τους στόχους σου και το άλλο είναι να επιτυγχάνεις εις αυτούς και αυτό είναι χειρότερο από το πρώτο.
      Έτσι επιστρέφω εις τον κ. Πολύδωρα και σκέφτομαι ότι δεν έχετε πετύχει στους στόχους σας -όσο και αν θέλετε να μας το λέτε εδώ- όχι επειδή η Νέα Δημοκρατία είναι ένα κόμμα, το οποίο έχει μία συμπεριφορά απέναντι στην Αστυνομία που τη θέλει να είναι το κράτος και εσείς λέτε ότι κράτος είναι ο λαός. Αυτά τα πράγματα δεν είναι θέμα ορολογίας ή κοσμοθεωρίας. Είστε ένα κόμμα είκοσι χρόνων εξουσίας και νομίζω ότι αυτά πλέον δεν τα συμμερίζεται κανείς, όσο και αν διατυπώνονται με τέχνη. 
      Δεν έχετε πετύχει, γιατί σήμερα η δημόσια τάξη βρίσκεται σε μία κατάσταση που εγκυμονεί πολλούς κινδύνους. Δεν έχετε πετύχει, γιατί έχετε ένα πεπαλαιωμένο σύστημα, με το οποίο χειρίζεστε αυτά τα θέματα, ενώ το έγκλημα έχει εκσυγχρονιστεί απίστευτα. Δεν έχετε πετύχει, γιατί κοντεύουμε να αποκτήσουμε τρεις, τέσσερις διαφορετικές ελληνικές αστυνομίες: Δεν είναι μόνο οι συνοριακοί, οι ειδικοί φρουροί, η Αστυνομία, αλλά είναι και η Δημοτική Αστυνομία, η οποία μπαίνει στο παιχνίδι σύντομα και εκεί είναι που θα προκληθεί η μεγάλη αναστάτωση και η μεγάλη σύγχυση.
      Δεν έχετε πετύχει, γιατί τα θέματα της διαφθοράς δεν τα αντιμετωπίζετε με την αυστηρότητα που πρέπει. Μάλιστα, δεν τα λέμε εμείς αυτά, αλλά τα λέει το «ΒΗΜΑ» της Κυριακής, όταν κάνει λόγο για ένα θέμα, το οποίο ξεσπάει οσονούπω από το Αστυνομικό Τμήμα Ασπροπύργου που έχει να κάνει με πολύ βαρύτατες κατηγορίες, τις οποίες εγώ ως καθεστωτικός αρνούμαι να επαναλάβω εδώ μέσα.
      Νομίζω, λοιπόν, ότι καλό θα ήταν -για να προσχωρήσω στην άποψη του κ. Πολύδωρα- να μην ιδεολογικοποιούμε την εθελοτυφλία, να παραδεχθούμε ότι υπάρχει πρόβλημα και να αξιοποιήσετε τη συμπεριφορά της Νέας Δημοκρατίας που θέλει να συμπαρασταθεί σε μία προσπάθεια για καλή, ισχυρή, αξιόπιστη και αξιοπρεπή Ελληνική Αστυνομία. 
      Ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Πόσο χρόνο θέλετε, κύριε Υπουργέ; Θα τον μοιραστείτε με τον κύριο Υφυπουργό;
      ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Ναι, κυρία Πρόεδρε. Θα χρειαστώ τρία λεπτά εγώ και μετά θα πάρει το λόγο ο κ. Μαλέσιος.
      Εγώ  θέλω να αναφερθώ στο θέμα, το οποίο ευτυχώς αποκατέστησε ο κ. Μητσοτάκης. Αναφέρομαι στις αλβανικές στατιστικές που φέρατε εδώ απόψε, αγαπητοί συνάδελφοι. Νομίζω ότι δεν είναι ό,τι το καλύτερο να επικαλούμαστε αλβανικές στατιστικές. Και επειδή ρωτήσατε, «γιατί δεν πήγατε στην INTERPOL;» θα πω ότι ούτε αυτήν την ερώτηση έπρεπε να την κάνετε, αγαπητοί συνάδελφοι. Γιατί δηλαδή δεν πήγαν οι Γερμανοί στην INTERPOL; Ό,τι θέλει κρεμάει ο καθένας. Απλά οι χώρες της Ευρώπης κρεμάνε στην ιστοσελίδα της INTERPOL τα μεγέθη της εγκληματικότητας με τα οποία έχουν αποφασίσει να μετράνε την εγκληματικότητα. Αυτή είναι η απάντηση, λοιπόν, και σας παρακαλώ πάρα πολύ, ας σταματήσουμε αυτήν τη συζήτηση, γιατί είναι δυσάρεστη για τη χώρα, για να μην αδικούμε κυρίως τη χώρα και να την αλβανοποιούμε.
      Το δεύτερο στοιχείο αφορά τον κομματισμό που είπε ο κ. Μητσοτάκης. Νομίζω ότι ο κ. Μητσοτάκης αναφέρεται κάπου στο 1990-1991-1992, στα δικά του χρόνια προφανώς. Δεν έχει καμία σχέση η Αστυνομία του σήμερα με τον κομματισμό, ο οποίος κυριάρχησε και επί ημερών ΠΑΣΟΚ κάποια χρόνια, αλλά και επί Νέας Δημοκρατίας. Ξέρετε πολύ καλά τι έγινε. Τουλάχιστον το θέμα του κομματισμού δεν μας ακουμπά. 
      Όσον αφορά αυτά που είπε ο κ. Πολύδωρας έχω να πω τα εξής: Εγώ τον κ. Πολύδωρα τον θαυμάζω για τη ρητορική του τέχνη, ικανότητα, δεινότητα. Πραγματικά, εκτιμώ τη ρητορική σας δεινότητα, κύριε Πολύδωρα, από την άλλη πλευρά όμως, δεν συμφωνώ μαζί σας, με όλες αυτές τις διαπιστώσεις που κάνετε με τρόπο πομπώδη. Δεν συμφωνώ με τον πομπώδη τρόπο, με τον οποίον αναφέρεστε στα θέματα. Νομίζω ότι τα μεγάλα θέματα, όπως είναι το οργανωμένο έγκλημα, τα ναρκωτικά, χρειάζονται σωστές προσεγγίσεις και δεν πρέπει να τα προσεγγίζουμε με έναν τρόπο, ο οποίος ναι μεν δημιουργεί εντυπώσεις, από την άλλη πλευρά όμως δεν έχει αποτελέσματα.
     Τέλος, άκουσα τον κ. Τασούλα προηγουμένως να λέει για τη διαφθορά. Αγαπητέ συνάδελφε, εμείς εγκαινιάσαμε μια υπηρεσία η οποία δουλεύει σήμερα και είμαστε η μόνη υπηρεσία στο δημόσιο που ανέλαβε την αυτοκάθαρση της Ελληνικής Αστυνομίας. 
      ΒΥΡΩΝ ΠΟΛΥΔΩΡΑΣ: Στην πορεία έχουν πολλαπλασιαστεί, είναι πολλές.
      ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Είναι προφανές ότι κανείς δεν υποστηρίζει ότι καταπολεμήθηκε η διαφθορά στην Ελληνική Αστυνομία. Είναι προφανέστατο όμως ακόμη ότι γίνεται μία προσπάθεια και μια σοβαρή δουλειά.
     Επίσης, είναι προφανές, αγαπητοί συνάδελφοι, ότι στο θέμα της εξάρθρωσης ενός μεγάλου δικτύου νονών στην Αττική έγινε μία πολύ μεγάλη δουλειά, μία πολύ μεγάλη προσπάθεια από τις υπηρεσίες. Επίσης, είναι ακόμη προφανέστερο ότι η Ελλάδα του σήμερα είναι λιγότερο βίαιη. Αυτό πρέπει να το πούμε σε όλον τον κόσμο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Τελειώνω, κυρία Πρόεδρε, μισό λεπτό. 
      Πρέπει να πούμε σε όλον τον κόσμο ότι η Ελλάδα, που διοργανώνει αγώνες σε ενάμιση χρόνο από σήμερα, είναι η λιγότερο βίαιη χώρα στον κόσμο, η χώρα με τη λιγότερη βία, τη στιγμή που η βία βασιλεύει σε όλες τις χώρες της Ευρώπης. Έχουμε τις λιγότερες ανθρωποκτονίες και από τη δεκαετία του ’80. Αυτά πρέπει να τα λέμε και επίσης να λέμε ότι είμαστε ασφαλής χώρα. Αυτές είναι κατακτήσεις όλων μας, μέσα από τις πολιτικές που ασκούνται.
      Τελειώνοντας, για να πάρει το λόγο ο κ. Μαλέσιος, κύριοι συνάδελφοι, ήθελα να πω ότι η μέριμνά μας και προσωπικά εμού για το προσωπικό είναι, όχι μόνο δεδομένη, αλλά είναι καθημερινή μου ενασχόληση. Επειδή, λοιπόν, πολλές φορές φαίνεται ότι εσείς εκπροσωπείτε το προσωπικό, πράγμα με το οποίο δεν πιστεύω ότι συμφωνεί το προσωπικό, δεν πιστεύω ότι συμφωνούν οι αστυνομικοί και πολλές φορές εμφανίζεστε πιο δεινοί συνδικαλιστές από τους συνδικαλιστές, σας παρακαλώ πολύ, να δείτε λίγο τα δεδομένα και τις επιτυχίες που έχει κάνει το ίδιο το προσωπικό, με δικές του προσπάθειες και με δικές μας όλα αυτά τα χρόνια.
      Οι επιτυχίες του είναι μεγάλες και πρέπει να είναι ακόμη μεγαλύτερες. Εγώ θα αγωνιστώ μαζί με τους αστυνομικούς, μαζί με τους πυροσβέστες, για να μπορέσουμε να έχουμε ακόμη μεγαλύτερες επιτυχίες.
      Σας ευχαριστώ πολύ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Μαλέσιος έχει το λόγο.
      ΕΥΑΓΓΕΛΟΣ ΜΑΛΕΣΙΟΣ (Υφυπουργός Δημόσιας Τάξης): Κυρία Πρόεδρε, παρακολούθησα αυτήν την ενδιαφέρουσα συζήτηση, παρακολούθησα την τοποθέτηση του κ. Πολύδωρα και την τοποθέτηση του κυρίου Υπουργού και οφείλω να πω ότι συμφωνώ με τον κ. Πολύδωρα στα σημεία εκείνα στα οποία συμφωνεί με τον κ. Χρυσοχοΐδη. Στα υπόλοιπα συμφωνώ με τον κ. Χρυσοχοΐδη και θα εξηγήσω γιατί.
     Κύριε Μαρκογιαννάκη, αν θεωρείτε ότι θα έλθει και πάλι η εποχή που αμέριμνα οι αγρότες θα καλλιεργούν τους αγρούς, θα αφήνουν τα εργαλεία τους κάτω από τα δέντρα, θα μαζεύουν τη σοδειά στα αλώνια και θα φεύγουν αμέριμνοι για να κοιμούνται τη νύχτα, φαντάζομαι ότι, αν μη τι άλλο, αιθεροβατείτε. Πέρασαν αυτές οι εποχές. Αν υπόσχεστε ότι θα φέρετε στην ελληνική κοινωνία αυτήν τη συνθήκη, ότι δηλαδή οι αγρότες θα αφήνουν τους καρπούς στα αλώνια και τα εργαλεία στις θέσεις εργασίας, αυτό βγείτε και πείτε το αύριο. Όμως, πέρασαν αυτές οι εποχές, ζούμε σε μία άλλη περίοδο και το ξέρει αυτό ο ελληνικός λαός. Τα κύματα της λαθρομετανάστευσης, από τα οποία ασφαλώς δέχεται επίδραση η χώρα μας, δεν επιτρέπουν να αιθεροβατούμε. Η δυστυχία που έπληξε τις χώρες της Ανατολικής Ευρώπης, τις βαλκανικές χώρες, οι πληθυσμοί που ήλθαν προς τα εδώ, οι όποιες δυσκολίες στην ομαλή ενσωμάτωση αυτών των πληθυσμών, δεν μας επιτρέπουν να λέμε τέτοιες κουβέντες σήμερα στους Έλληνες.
      Κύριοι συνάδελφοι, καταλαβαίνω την επερώτησή σας μόνο με το εξής πνεύμα για ένα Υπουργείο που πράγματι έχει να επιδείξει σημαντικό έργο σήμερα στον ελληνικό λαό στον τομέα της ασφάλειας για την εμπέδωση του αισθήματος ασφάλειας: Μέσα στην αντιπολιτευτική σας ορμή κάτι έπρεπε να πείτε και γι’ αυτό και φευ, μέσα στην ορμή σας, «βαφτίσατε» έρευνα της ΙNTERPOL ακόμα και τα στατιστικά στοιχεία που κρέμασε η INTERPOL στο Internet. Δεν υπάρχει καμία έρευνα. Η αστυνομία κάθε χώρας δίνει κάποια στοιχεία στην ΙΝΤΕRPOL, η οποία τα αναρτά στο Internet. 
      Θα έπρεπε να κρίνετε την αποτελεσματικότητα της Ελληνικής Αστυνομίας και του Υπουργείου Δημόσιας Τάξης συγκρίνοντάς την με τις άλλες χώρες της Ευρωπαϊκής Ένωσης με τα ίδια στάνταρντς με τα οποία δουλεύουν οι αστυνομίες τους. Με άλλα στάνταρντς δουλεύουν και δίνουν τα στοιχεία οι βαλκανικές αστυνομίες και με άλλα στάνταρντς δουλεύουν οι αστυνομίες της Ευρωπαϊκής Ένωσης. Αυτό το παραβλέψατε μέσα στην αντιπολιτευτική σας ορμή και αδικήσατε μ’ αυτόν τον τρόπο την ίδια την Ελληνική Αστυνομία και το έργο της. Αυτό είναι το παράπονο και η πίκρα μας. Δεν έχασε κανένας την ψυχραιμία του απ’ αυτά που είπατε, αλλά νομίζω ότι αδικήσατε το ίδιο το έργο της Ελληνικής Αστυνομίας. 
      Τα στοιχεία γύρω από την εγκληματικότητα μιλούν από μόνα τους. Σαφέστατα το έργο της Ελληνικής Αστυνομίας έχει πάει προς το καλύτερο. Ξέφυγαν οι ληστείες των τραπεζών. Αυτό το είπαμε την άλλη φορά στην επίκαιρη ερώτηση. Αυτό είναι ένα θέμα που μας απασχολεί και έγινε σύσκεψη στο Υπουργείο Δημόσιας Τάξης γι’ αυτό το θέμα και ερευνάται. Προσπαθούμε να δούμε γιατί συμβαίνει αυτό. Συμβαίνει γιατί έχουν ολιγωρήσει οι τράπεζες στον τομέα αυτό και ουσιαστικά δεν αλλάζουν ούτε τις ταινίες από τις κάμερες που παρακολουθούν πώς λειτουργεί το εσωτερικό της τράπεζας; Μήπως υπάρχουν προβλήματα λειτουργίας της ίδιας της Ελληνικής Αστυνομίας και προβλήματα στους ελέγχους; Όλοι αυτοί είναι προβληματισμοί που ερευνώνται αυτήν την περίοδο και αναπτύσσεται ένα σχέδιο, προκειμένου να αντιμετωπισθεί αυτό το πρόβλημα. Το είπα και την άλλη φορά. Ίσως μας προβληματίζει το γεγονός ότι τώρα με μία δεσμίδα και μόνο ο διαρρήκτης αισθάνεται ότι πήρε ολόκληρη περιουσία.
      Αυτό του παρέχει το ευρώ και δεν κουβαλά ολόκληρες τσάντες νάιλον στην πλάτη του. Όλα αυτά τα μελετούμε, προκειμένου να δώσουμε μία αξιόπιστη απάντηση και να αντιμετωπίσουμε το πρόβλημα. Δεν μπορεί κανείς να συνηθίσει στην ιδέα και στην ύπαρξη του εγκλήματος. Σ’ αυτό πράγματι θα συμφωνήσω με τον κ. Πολύδωρα. Αλίμονο εάν επιτρέπαμε να υπάρξει αυτός ο κοινωνικός μιθριδατισμός. Η όποια ανοχή θα σήμαινε συνενοχή. Σε καμία περίπτωση δεν θα υπάρξει αυτό. Ο πόλεμος απέναντι στο έγκλημα θα συνεχισθεί με τρόπο αδιάπτωτο. Δεν μας ενοχλεί η αλήθεια όταν την λέτε. Μας ενοχλεί η άδικη τοποθέτηση. Είναι δυνατόν σήμερα να πει κάποιος ότι έχουμε άκρατο κομματισμό στην Αστυνομία; Μόλις προχθές κάποιοι από σας επισκεφθήκατε τη Γενική Αστυνομική Διεύθυνση Αθηνών. Μπορείτε, λοιπόν, να μιλάτε για άκρατη κομματικοποίηση και να λέτε ότι υπάρχει αυτήν τη στιγμή στην Ελληνική Αστυνομία;
      ΓΕΩΡΓΙΟΣ ΓΑΡΟΥΦΑΛΙΑΣ: Θα το δούμε, κύριε Υπουργέ, στις κρίσεις. 
      ΕΥΑΓΓΕΛΟΣ ΜΑΛΕΣΙΟΣ (Υφυπουργός Δημόσιας Τάξης): Κύριε Γαρουφαλιά, μιλούμε ούτως εχόντων  των πραγμάτων και όχι για το μέλλον. Μιλούμε για το ήδη έχον. 
     Ο κ. Λυκουρέζος είπε: «Σας κατηγορήσαμε ότι εκθέσατε τη χώρα», παρουσιάζοντας μ’ αυτόν τον τρόπο τη σημερινή σας επερώτηση. Δεν είναι ακριβώς αυτό. Και επαναλαμβάνω, αν και δεν είναι εδώ ο κ. Λυκουρέζος για να το ακούσει, ότι εσείς οι ίδιοι με την αβλεψία σας να θεωρήσετε ότι έχετε μία συγκροτημένη έρευνα της INTERPOL στα χέρια σας, επιδιώξατε κραδαίνοντας αυτήν την έρευνα να απαξιώσετε το συνολικό έργο της Ελληνικής Αστυνομίας. Και ήταν ένα ολίσθημα, κύριοι συνάδελφοι, αυτό το οποίο διαπράξατε.
      Επίσης, δύο-τρία άλλα σημεία. Γνωρίζετε πολύ καλά ότι η Αστυνομία σήμερα αποχωρίζεται από το έργο το οποίο δεν είναι καθ’ αυτό αστυνομικό. Ήδη έχει αποχωρήσει από τα γήπεδα και ιδιαίτερα τα μικρά που απασχολούσαν εκατοντάδες αστυνομικούς κάθε Κυριακή. Δεν πηγαίνει πια η Αστυνομία πλην ελαχίστων εξαιρέσεων. Μία ελάχιστη παρουσία. Έχουμε όμως να αντιμετωπίσουμε ακόμη το φαινόμενο του χουλιγκανισμού και εδώ πραγματικά είμαστε προβληματισμένοι με ποιο τρόπο θα απαγκιστρώσουμε τις δυνάμεις μας. Δεν είναι δυνατόν να αφήσουμε τον κόσμο να ανοίγει τα κεφάλια μεταξύ τους. Δεν είναι δυνατόν να μην έχουμε δυνάμεις για να προλάβουμε εκείνους οι οποίοι ανεύθυνα έστησαν καρτέρι χθες κάτω στην Αχιλλέως  και κινδύνευσαν πολίτες.
      ΒΥΡΩΝ ΠΟΛΥΔΩΡΑΣ:  Θέλει προσοχή.
      ΕΥΑΓΓΕΛΟΣ ΜΑΛΕΣΙΟΣ (Υφυπουργός Δημόσιας Τάξης): Είμαστε υποχρεωμένοι, λοιπόν, η απαγκίστρωση της Αστυνομίας από εξωαστυνομικά καθήκοντα, όπως αυτά της παρακολούθησης και των συνοδιών ακόμη, να γίνει με έναν τρόπο προσεκτικό. Ήδη έχουμε φύγει από τα μικρά γήπεδα. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, ολοκληρώστε παρακαλώ. 
      ΕΥΑΓΓΕΛΟΣ ΜΑΛΕΣΙΟΣ (Υφυπουργός Δημόσιας Τάξης): Τελειώνω, κυρία Πρόεδρε. 
     Ήδη με το αυριανό νομοσχέδιο φεύγουμε και από την ενασχόληση με τη γραφειοκρατία των μέτρων και των σταθμών και εννοώ το νομοσχέδιο με τα διαβατήρια.  
      Μία τελευταία απάντηση για τα συμβούλια πρόληψης εγκληματικότητος μιας και δεν θα έπρεπε να περάσει η εντύπωση ότι μια σοβαρή επιλογή που απευθύνεται στον τομέα της πρόληψης και όχι της καταστολής εγκαταλείφθηκε. Απλά ήταν μία προεκλογική περίοδος για την Τοπική Αυτοδιοίκηση. Η ίδια η Αστυνομία και το Υπουργείο Δημόσιας Τάξης δεν επιχείρησε να εντείνει την προσπάθεια να συστήσει συμβούλια πρόληψης εγκληματικότητας περισσότερο, μια και έχει παραχωρηθεί αυτή η δυνατότητα στους ίδιους τους δημάρχους, οι οποίοι δήμαρχοι την περίοδο αυτή πρώτιστο καθήκον είχαν να κοιτάξουν τις εκλογές και όχι τη σύσταση του Συμβουλίου Πρόληψης Εγκληματικότητας. Όμως αυτή η επιλογή δεν έχει εγκαταλειφθεί. Αντιθέτως, το επόμενο διάστημα και πάλι θα ενισχυθεί και θα προχωρήσει. Σας ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλευτικός Εκπρόσωπος κ. Πολύδωρας, έχει το λόγο. 
      ΒΥΡΩΝ ΠΟΛΥΔΩΡΑΣ: Κυρία Πρόεδρε, τέσσερις παρατηρήσεις θέλω να κάνω. Επί του ζητήματος της στατιστικής εγκληματικότητας της INTERPOL, υπάρχει μία σοβαρή διάσταση απόψεων, η οποία με απασχολεί πάρα πολύ σοβαρά.
      Δηλαδή το βλέπει ο Έλληνας αναγνώστης, το βλέπει η διεθνής και η ελληνική κοινωνία με πηγή την ΙNTERPOL. Κατά ποίαν λογική δεν θα το επικαλεσθώ εγώ ως καλόπιστος Βουλευτής της Αξιωματικής Αντιπολίτευσης για να σας κρούσω τον κώδωνα του κινδύνου και για να σας πω τι γίνεται εδώ; Θα ήταν σωστή η κοινοβουλευτική συμπεριφορά να το έβλεπα και να το αποσιωπούσα, στοιχείο κατά το οποίο η Ελλάς εμφανίζεται ως πρώτη σε εγκληματικότητα μεταξύ των βαλκανικών χωρών; Είναι πολύ σοβαρό αυτό. Θα αξίωνα μάλιστα πειστικότερες εξηγήσεις. 
      Οι Βαλκάνιοι υποβάλλουν όποια στοιχεία θέλουν προς την INTERPOL, γι’ αυτό μην το θεωρείτε ως έγκυρη εικόνα. Δεν πείθει. Σας εκθέτει περισσότερο, διότι οφείλετε να πείτε τι συμβαίνει επί των αριθμών που είπε ο κ. Μαρκογιαννάκης, ο κ. Γαρουφαλιάς, ο κ. Τασούλας και εμφατικά ο κ. Λυκουρέζος για την αύξηση των ληστειών και των άλλων εγκλημάτων της κατηγορίας του οργανωμένου εγκλήματος. Εκεί θα ήταν μία συζήτηση γόνιμη. Προέβητε μάλιστα και στην κοινοβουλευτική ασχημονία να πείτε ότι εμείς είμαστε κακών προθέσεων και εκθέτουμε τη χώρα. Δεν εκθέτουμε εμείς τη χώρα, αλλά η ολιγωρούσα Κυβέρνηση που αφήνει την εγκληματικότητα να ξεφεύγει και το ειδικότερο επιχείρημα της INTERPOL δεν το εξουδετερώνει εν τω γενέσθαι. 
      Δεύτερη παρατήρηση, η τρομοκρατία. Ήγειρε το μέγα επιχείρημα ο κ. Ακριβάκης ότι  «δεν δοξάζετε την Κυβέρνηση και το Υπουργείο για την τρομοκρατία, τι αγνώμονες είστε εσείς της Νέας Δημοκρατίας…» κλπ. 
      Απάντηση: Πρώτον, επιλέξαμε, επειδή ήταν Νοέμβριος όταν καταθέσαμε την επερώτηση να ασχοληθούμε και στο κείμενο και στην προφορική ανάπτυξη με τα θέματα της εγκληματικότητας εκτός της τρομοκρατίας. Η τρομοκρατία είναι μία ειδική περίπτωση, έχουμε εκφέρει τη γνώμη μας, έχουμε επικροτήσει και συγχαρεί την επιτυχία, έχουμε διατυπώσει τα ερωτηματικά, εγώ έχω προχωρήσει και σε αξιολογικές κρίσεις, είναι μία εκκρεμοδικία που ευχόμαστε να έχει την καλύτερη έκβαση, αλλά απεκαλύφθησαν δύο πράγματα από τη στάση του κ. Ακριβάκη. Ότι εσείς, ως Κυβέρνηση, ως ΠΑΣΟΚ,  καπηλεύεστε την τρομοκρατία.
      Ο κ. Ακριβάκης διακαώς επιθυμεί η τρομοκρατία να αποτελεί το άλλοθι για το ελλιπές έργο του Υπουργείου Δημόσιας Τάξης, για το οποίο διατυπώσαμε εμείς τις αιτιάσεις μας. Και δεύτερον, το ΠΑΣΟΚ, διά στόματος κ. Ακριβάκη θα ευχόταν η τρομοκρατία να ήταν η εκτεταμένη κολυμβήθρα του Σιλωάμ για να ξεπλύνει τις ντροπές σύμπαντος του ατελούς κυβερνητικού έργου. Εφάνη, ομολογήθη κι εγώ επισημαίνω ότι δεν είναι δρόμος αυτός για την αντιμετώπιση της τρομοκρατίας και της προβολής του κυβερνητικού έργου.
      Τρίτον, αν ήταν έτσι καλά τα πράγματα, πώς και συνεχώς αυξάνουν τα κονδύλια για την ασφάλεια των Ολυμπιακών Αγώνων; Υπάρχει ένας δείκτης τον οποίο γνωρίζετε πολύ καλά, κύριοι Υπουργοί, που λέει ότι ο βαθμός επικινδυνότητας μιας χώρας από πλευράς μέτρων, εννόμου τάξεως κλπ., έχει επιπτώσεις σε διάφορες επιχειρήσεις ασφαλείας, όταν προκύπτουν για μεγάλες διεθνείς οργανώσεις, για μεγάλες διεθνείς συναντήσεις, όπως Γένοβα, Θεσσαλονίκη μεθαύριο, Χαλκιδική –μιλώ για την προεδρία- και τα κοστολόγια είναι βάσει του δείκτη ασφάλειας ή ανασφάλειας που κατέχει κάθε χώρα.
      Εμείς διαπιστώνουμε εδώ ως κοινοί θνητοί πολίτες ότι τα κονδύλια για την ασφάλεια των Ολυμπιακών Αγώνων αυξάνουν με φρενήρεις ρυθμούς και δεν ξέρω πού θα φθάσουν. Ερώτημα: εκκρεμής υπόθεση. Εγώ την εγείρω. 
      Τελευταία παρατήρηση. Μας είπε ο Υπουργός ότι είναι η λιγότερο βίαιη χώρα. Θα υπερθεματίσω. Ασφαλώς και είναι η λιγότερο βίαιη χώρα, γιατί είναι ο πολιτισμός της τέτοιος. Γιατί δεν είναι για πέταμα αυτό που είπε ο κ. Μαρκογιαννάκης ότι παλιότερα άφηναν στη συγκομιδή του ελαιοκάρπου τα σύνεργα, τα πανιά και τον καρπό της προηγουμένης μέρας όλη τη νύχτα για να επιστρέψουν την επομένη να συνεχίσουν. Και είπατε εσείς «αιθεροβάμων». Εντάξει εγώ δεν μπαίνω σ’ αυτήν τη διαφορά εκτιμήσεως.
       Επικαλούμαι όμως το συμβάν, το περιστατικό,  την εικόνα, για να πω ότι εδώ έχουμε έναν πολιτισμό κοινωνικό. Το ήθος της ελληνικής κοινωνίας καθιστά από παλιά μέχρι σήμερα τη χώρα μας ως την ολιγότερο βίαιη χώρα του κόσμου. 
      Ο πολιτισμός του Έλληνα, η ψυχολογία του Έλληνα, η ψυχή της ελληνικής γης είναι φιλήσυχη, ειρηνική και αντιβίαιη, όχι η Αστυνομία. Και θέλω αυτό να το αξιοποιήσουμε τω όντι, αυτόν τον κοινωνικό πολιτισμό, αυτήν τη φιλοξενία, αυτήν την ποιότητα της ενδοχώρας που μπορεί να περπατήσει κανείς στα Τζουμέρκα, στα Άγραφα, στην Πελοπόννησο όλη, στη Ρούμελη χωρίς καμία πρόληψη για τη σωματική του ασφάλεια. Και να ήταν ένας πεζοπορών με τη βεβαιότητα ότι η ενδοχώρα του πολιτισμού, της ανθρωπιάς, της ευγένειας και της φιλοξενίας της ελληνικής κοινωνίας, δεν θα το θίξει.
      Όμως έρχομαι στα λόγια σας ότι τα πράγματα άλλαξαν. Πρέπει να λάβουμε τα μέτρα μας. Και να μην έχουμε τη σύγχυση του ισχυρισμού από πλευράς κ. Χρυσοχοΐδη ότι είναι η ολιγότερη βίαιη χώρα, υπονοώντας ότι έχουμε καλή Αστυνομία.
      Θέλουμε να έχουμε και καλή Αστυνομία γι’ αυτό κάναμε την επερώτηση. Αλλά η ουσία για το ρεκόρ της ολιγότερο βίαιης χώρας είναι στον πολιτισμό μας και στην ψυχούλα του Έλληνα πολίτη που είναι της αντιβίας, της ειρήνης, της ευγένειας της φυσικής. Και φυσικά θέλουμε αυτό να αντιστοιχεί και στο κεφάλαιο και στη στατιστική της εγκληματικότητας. 
      Σας ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 29/27-11-2002 επερωτήσεως Βουλευτών της Νέας Δημοκρατίας, προς τον Υπουργό Δημόσιας Τάξης, σχετικώς με την εγκληματικότητα και τα προβλήματα του προσωπικού του Υπουργείου Δημόσιας Τάξης.
      Κύριοι συνάδελφοι, έχουν διανεμηθεί τα Πρακτικά των συνεδριάσεων της Δευτέρας 16 Δεκεμβρίου 2002 και της Τρίτης 17 Δεκεμβρίου 2002 και ερωτάται το Σώμα εάν επικυρούνται.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς τα Πρακτικά της Δευτέρα 16 Δεκεμβρίου 2002 και της Τρίτης 17 Δεκεμβρίου 2002, επικυρώθηκαν.
      Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα. 
	Με τη συναίνεση του Σώματος και ώρα 21.25΄, λύεται η συνεδρίαση για αύριο ημέρα Τρίτη 14 Ιανουαρίου 2003 και ώρα 18.00΄, με αντικείμενο εργασιών του Σώματος νομοθετική εργασία, σύμφωνα με την ημερήσια διάταξη που σας έχει διανεμηθεί.
Ο  ΠΡΟΕΔΡΟΣ                               ΟΙ  ΓΡΑΜΜΑΤΕΙΣ


