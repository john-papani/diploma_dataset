Π Ρ Α Κ Τ Ι Κ Α  Β Ο Υ Λ Η Σ 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ) 

ΣΥΝΟΔΟΣ Γ' 

ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ 

ΘΕΡΟΥΣ 1999 

ΣΥΝΕΔΡΙΑΣΗ ΚΣΤ' 

Τρίτη 31 Αυγούστου 1999

 

Αθήνα, σήμερα στις 31 Αυγούστου 1999, ημέρα Τρίτη και ώρα 18.55' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ' σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ. 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση. 

(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 26.8.1999 εξουσιοδότηση του Τμήματος, επικυρώθηκαν με ευθύνη του Προεδρείου τα Πρακτικά της ΚΕ' συνεδριάσεώς του, της 26ης Αυγούστου 1999 σε ό,τι αφορά την ψήφιση στο σύνολο της πρότασης νόμου: "Για την καθιέρωση της επετείου της εξέγερσης του Πολυτεχνείου ως ημέρας τιμής στην Ελληνική Νεολαία και ως επετείου της Δημοκρατικής Αντίστασης του Λαού"). 

Κύριοι συνάδελφοι, καλώς ήλθατε και καλό χειμώνα. 

'Εχω την τιμή να ανακοινώσω στο Τμήμα, ότι με την υπ'αριθμ. 3635/2851/31.8.1999 απόφαση του Προέδρου της Βουλής συγκροτήθηκαν οι προβλεπόμενες από τα άρθρα 31 και 32 του Κανονισμού της Βουλής Διαρκείς Επιτροπές του Τμήματος Διακοπής των Εργασιών της Βουλής για τη Γ' σύνθεση. 

Το Τμήμα εγκρίνει; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΟΣ (Απόστολος Κακλαμάνης): Το Τμήμα ενέκρινε. 

Η σχετική απόφαση θα καταχωρισθεί στα Πρακτικά της σημερινής συνεδρίασης και θα κοινοποιηθεί στους ενδιαφερόμενους κυρίους Βουλευτές. 

(Η προαναφερθείσα απόφαση έχει ως εξής: 

"ΒΟΥΛΗ ΤΩΝ ΕΛΛΗΝΩΝ 

ΔΙΕΥΘΥΝΣΗ ΚΟΙΝΟΒΟΥΛΕΥΤΙΚΩΝ ΕΠΙΤΡΟΠΩΝ 

Αθήνα 31 Αυγούστου 1999 

 
 Πρωτ.:3635
 
Αριθμ.
  
 
 
 Διεκπ.:2851
 

Α Π Ο Φ Α Σ Η

ΘΕΜΑ : Σύσταση και συγκρότηση των Διαρκών Επιτροπών του Τμήματος Διακοπής Εργασιών της Βουλής, θέρους 1999 

Ο ΠΡΟΕΔΡΟΣ ΤΗΣ ΒΟΥΛΗΣ,

'Εχοντας υπόψη: 

1. Τις διατάξεις των άρθρων 71 και 72 του Συντάγματος και των άρθρων 31, 32, 33 σε συνδυασμό με τα άρθρα 25 παρ. 9 και 15 παρ. 5 του Κανονισμού της Βουλής (μέρος κοινοβουλευτικό), 

2. Την υπ' αριθμ. 2656/2086/17.6.99 απόφαση συγκρότησης του προβλεπομένου από τα άρθρα 71 του Συντάγματος και 29 του Κανονισμού της Βουλής Τμήματος Διακοπής των Εργασιών της Βουλής (Γ' σύνθεση) για την άσκηση του νομοθετικού έργου της Βουλής, 

3. Τις έγγραφες υποδείξεις των Κοινοβουλευτικών Ομάδων και τις δηλώσεις των ανεξάρτητων βουλευτών, 

α π ο φ α σ ί ζ ο υ μ ε,

συνιστούμε, από τα μέλη του Τμήματος Διακοπής των Εργασιών της Βουλής της Γ' Σύνθεσης (31 Αυγούστου έως και 30 Σεπτεμβρίου 1999), τις προβλεπόμενες από το άρθρο 31 του Κανονισμού της Βουλής Διαρκείς Επιτροπές του Τμήματος Διακοπής των Εργασιών της Βουλής, οι οποίες συγκροτούνται ως ακολούθως: 

Διαρκής Επιτροπή Μορφωτικών Υποθέσεων 

των Υπουργείων: 

α) Εθνικής Παιδείας και Θρησκευμάτων 

β) Πολιτισμού 

1. Ανουσάκη Ελένη 

2. Γερανίδης Βασίλειος 

3. Γεωργιάδης Θεόδωρος 

4. Καστανίδης Χαράλαμπος 

5. Κατσέλη Ελεωνόρα 

6. Κατσιμπάρδης Γεώργιος 

7. Κουτσόγιωργας Δημήτριος 

8. Λιάνης Γεώργιος 

9. Μιχελογιάννης Ιωσήφ 

10. Πιπεργιάς Δημήτριος 

11. Σκανδαλίδης Κωνσταντίνος 

12. Σταυρακάκης Μηνάς 

13. Τσιλίκας Βασίλειος 

14. Χατζημιχάλης Φώτιος 

15. Αλογοσκούφης Γεώργιος 

16. Ανδρεουλάκος Απόστολος 

17. Καραμάριος Αναστάσιος 

18. Καρατζαφέρης Γεώργιος 

19. Κασσίμης Θεόδωρος 

20. Κατσίκης Θεόδωρος 

21. Λαμπρόπουλος Ιωάννης 

22. Παπανικολάου Ελευθέριος 

23. Χωματάς Ιωάννης 

24. Παπαρήγα Αλέκα 

25. Λουλέ Ανδριανή 

26. Δημαράς Ιωάννης 

Διαρκής Επιτροπή Εθνικής 'Αμυνας και Εξωτερικών Υποθέσεων 

των Υπουργείων: 

α) Εξωτερικών 

β) Εθνικής 'Αμυνας 

γ) Μακεδονίας Θράκης 

δ) Αιγαίου 

1. Βαλυράκης Ιωσήφ 

2. Βερυβάκης Ελευθέριος 

3. Ζιάγκας Ιωάννης 

4. Καψής Ιωάννης 

5. Μαλέσιος Ευάγγελος 

6. Μιχελογιάννης Ιωσήφ 

7. Οικονόμου Παντελής 

8. Οικονόμου Χρήστος 

9. Ροκόφυλλος Χρήστος 

10. Σηφουνάκης Νικόλαος 

11. Σκουλαρίκης Ιωάννης 

12. Σπυριούνης Κυριάκος 

13. Στάθης Θεόδωρος 

14. Τζουμάκας Στέφανος 

15. Χαραλαμπόπουλος Ιωάννης 

16. Χυτήρης Τηλέμαχος 

17. Βαρβιτσιώτης Ιωάννης 

18. 'Εβερτ Μιλτιάδης 

19. Μητσοτάκης Κωνσταντίνος 

20. Μολυβιάτης Πέτρος 

21. Μπακογιάννη Θεοδώρα 

22. Παπαδόγγονας Αλέξανδρος 

23. Πολύδωρας Βύρων 

24. Σπηλιωτόπουλος Σπήλιος 

25. Τζιτζικώστας Γεώργιος 

26. Χαϊτίδης Ευγένιος 

27. Παπαρήγα Αλέκα 

28. Κωνσταντόπουλος Νικόλαος 

29. Ιντζές Αναστάσιος 

30. Σουφλιάς Γεώργιος 

Διαρκής Επιτροπή Οικονομικών Υποθέσεων 

των Υπουργείων: 

α) Εθνικής Οικονομίας 

β) Οικονομικών 

γ) Περιβάλλοντος, Χωροταξίας και Δημοσίων 'Εργων 

1. Αδαμόπουλος Γεώργιος 

2. Βερυβάκης Ελευθέριος 

3. Γεωργακόπουλος Δημήτριος 

4. Δαμιανίδης Αλέξανδρος 

5. Διαμαντίδης Ιωάννης 

6. Θάνος Δημήτριος 

7. Κανελλόπουλος Λάμπρος 

8. Κίρκος Γεώργιος 

9. Παπαδόπουλος Αλέξανδρος 

10. Πετραλιάς Αυγερινός 

11. Ροκόφυλλος Χρήστος 

12. Σκουλαρίκης Ιωάννης 

13. Σταυρακάκης Μηνάς 

14. Χαραλαμπόπουλος Ιωάννης 

15. Αλογοσκούφης Γεώργιος 

16. Βουλγαράκης Γεώργιος 

17. Δήμας Σταύρος 

18. 'Εβερτ Μιλτιάδης 

19. Καραμανλής Αχιλλέας 

20. Παναγιωτόπουλος Γεώργιος 

21. Σούρλας Γεώργιος 

22. Τζιτζικώστας Γεώργιος 

23. Τρυφωνίδης Γεώργιος 

24. Μπόσκου Μαρία 

25. Δραγασάκης Ιωάννης 

26. Ιντζές Αναστάσιος 

Διαρκής Επιτροπή Κοινωνικών Υποθέσεων 

των Υπουργείων: 

α) Υγείας και Πρόνοιας 

β) Εργασίας και Κοινωνικών Ασφαλίσεων 

γ) Μεταφορών και Επικοινωνιών 

1. Ακριβάκης Αλέξανδρος 

2. Ζαμπουνίδης Νικόλαος 

3. Θάνος Δημήτριος 

4. Καλαμακίδης Ιωάννης 

5. Κανελλόπουλος Λάμπρος 

6. Κίρκος Γεώργιος 

7. Κουρουμπλής Παναγιώτης 

8. Οικονόμου Χρήστος 

9. Παπαδέλλης Φραγκλίνος 

10. Πεπονής Αναστάσιος 

11. Σπυρόπουλος Ροβέρτος 

12. Τζουμάκας Στέφανος 

13. Τσούρας Αθανάσιος 

14. Φωτιάδης Παναγιώτης 

15. Αναστασόπουλος Νικόλαος 

16. Γιακουμάτος Γεράσιμος 

17. Γκελεστάθης Νικόλαος 

18. Κούβελας Σωτήριος 

19. Παπανικολάου Eλευθέριος 

20. Σιούφας Δημήτριος 

21. Σούρλας Γεώργιος 

22. Σωτηρόπουλος Βασίλειος 

23. Χωματάς Ιωάννης 

24. Κωστόπουλος Δημήτριος 

25. Λουλέ Ανδριανή. 

26. Δημαράς Ιωάννης 

Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης 

των Υπουργείων: 

α) Εσωτερικών, Δημόσιας Διοίκησης και Αποκέντρωσης 

β) Δημόσιας Τάξης 

γ) Δικαιοσύνης 

δ) Τύπου και Mέσων Μαζικής Ενημέρωσης 

1. Αδαμόπουλος Γεώργιος 

2. Βαλυράκης Ιωσήφ 

3. Ζαμπουνίδης Νικόλαος 

4. Καστανίδης Χαράλαμπος 

5. Κατσέλη Ελεωνόρα 

6. Κατσιμπάρδης Γεώργιος 

7. Κουλούρης Κίμων 

8. Παπαδέλλης Φραγκλίνος 

9. Παπαδόπουλος Αλέξανδρος 

10. Παπαηλίας Ηλίας 

11. Πεπονής Αναστάσιος 

12. Πετραλιάς Αυγερινός 

13. Ποττάκης Ιωάννης 

14. Σκανδαλίδης Κωνσταντίνος 

15. Σπυρόπουλος Ροβέρτος 

16. Τσούρας Αθανάσιος 

17. Ανδρεουλάκος Απόστολος 

18. Γκελεστάθης Νικόλαος 

19. Καρατζαφέρης Γεώργιος 

20. Κασσίμης Θεόδωρος 

21. Κατσίκης Θεόδωρος 

22. Κεφαλογιάννης Ιωάννης 

23. Κούβελας Σωτήριος 

24. Παυλόπουλος Προκόπιος 

25. Σιούφας Δημήτριος 

26. Τζαννετάκης Τζανής 

27. Μπόσκου Μαρία 

28. Κωνσταντόπουλος Νικόλαος 

29. Δημαράς Ιωάννης 

30. Μπαντουβάς Κωνσταντίνος 

Διαρκής Επιτροπή Παραγωγής και Εμπορίου 

των Υπουργείων: 

α) Ανάπτυξης 

β) Γεωργίας 

γ) Εμπορικής Ναυτιλίας 

1. Ακριβάκης Αλέξανδρος 

2. Γερανίδης Βασίλειος 

3. Γεωργακόπουλος Δημήτριος 

4. Ζιάγκας Ιωάννης 

5. Καψής Iωάννης 

6. Κουλούρης Κίμων 

7. Κουτσόγιωργας Δημήτριος 

8. Λιάνης Γεώργιος 

9. Μαλέσιος Ευάγγελος 

10. Οικονόμου Παντελής 

11. Πιπεργιάς Δημήτριος 

12. Σηφουνάκης Νικόλαος 

13. Στάθης Θεόδωρος 

14. Τσιλίκας Βασίλειος 

15. Χατζημιχάλης Φώτιος 

16. Χυτήρης Τηλέμαχος 

17. Καμμένος Παναγιώτης 

18. Καραμάριος Αναστάσιος 

19. Λαμπρόπουλος Ιωάννης 

20. Μπακογιάννη Θεοδώρα 

21. Παναγιωτόπουλος Γεώργιος 

22. Πολύδωρας Βύρων 

23. Σπηλιωτόπολος Σπήλιος 

24. Σωτηρόπουλος Βασίλειος 

25. Τρυφωνίδης Γεώργιος 

26. Χαϊτίδης Ευγένιος 

27. Κωστόπουλος Δημήτριος 

28. Δραγασάκης Ιωάννης 

29. Ιντζές Αναστάσιος 

30. Κοντογιαννόπουλος Βασίλειος 

Ο ΠΡΟΕΔΡΟΣ ΤΗΣ ΒΟΥΛΗΣ 

ΑΠΟΣΤΟΛΟΣ ΧΡ. ΚΑΚΛΑΜΑΝΗΣ"). 

ΠΡΟΕΔΡΟΣ (Απόστολος Κακλαμάνης): Οι Υπουργοί Εργασίας και Κοινωνικών Ασφαλίσεων, Εσωτερικών, Δημόσιας Διοίκησης και Αποκέντρωσης, Εθνικής Οικονομίας και Οικονομικών, Μεταφορών και Επικοινωνιών και Τύπου και Μέσων Μαζικής Ενημέρωσης κατέθεσαν σχέδιο νόμου : "Ρύθμιση συνταξιοδοτικών θεμάτων προσωπικού της Ελληνικής Ραδιοφωνίας Τηλεόρασης Α.Ε. και άλλες διατάξεις". 

Παραπέμπεται στην αρμόδια Διαρκή Επιτροπή. 

Εισερχόμαστε στην ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ

Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 

Υπουργείου Εθνικής Παιδείας και Θρησκευμάτων. 

Ψήφιση στο σύνολο του σχεδίου νόμου: "Κρατικό Πιστοποιητικό Γλωσσομάθειας και άλλες διατάξεις". 

Το νομοσχέδιο θα ψηφισθεί στο σύνολο στη συνέχεια. 

Υπουργείου Ανάπτυξης. 

Μόνη συζήτηση επί της αρχής, των άρθρων και του συνόλου του σχεδίου νόμου: "Ενιαίος Φορέας Ελέγχου Τροφίμων και άλλες ρυθμίσεις θεμάτων αρμοδιότητας του Υπουργείου Ανάπτυξης". 

Ερωτάται το Τμήμα: Γίνεται δεκτό το νομοσχέδιο; 

ΜΕΡΙΚΟΙ ΒΟΥΛΕΥΤΕΣ: Κρατείται. 

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό. 

Υπουργείου Εμπορικής Ναυτιλίας. 

Μόνη συζήτηση επί της αρχής, των άρθρων και του συνόλου του σχεδίου νόμου: "Πλοία αναψυχής και άλλες διατάξεις". 

Ερωτάται το Τμήμα: Γίνεται δεκτό το νομοσχέδιο; 

ΜΕΡΙΚΟΙ ΒΟΥΛΕΥΤΕΣ: Κρατείται. 

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό. 

Υπουργείου Εθνικής 'Αμυνας. 

Μόνη συζήτηση επί της αρχής, των άρθρων και του συνόλου του σχεδίου νόμου: "Σύσταση προσωρινής υπηρεσίας για την αξιοποίηση και μετεγκατάσταση στρατοπέδων και άλλες διατάξεις". 

Ερωτάται το Τμήμα: Γίνεται δεκτό το νομοσχέδιο; 

ΜΕΡΙΚΟΙ ΒΟΥΛΕΥΤΕΣ: Κρατείται. 

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό. 

Επανερχόμαστε στην ψήφιση στο σύνολο του νομοσχεδίου του Υπουργείου Εθνικής Παιδείας και Θρησκευμάτων. 

'Εχετε κάποια παρατήρηση, κύριε Υπουργέ; 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Θα θέλαμε να γίνει διόρθωση μιας παραδρομής. 

Στην πρώτη γραμμή της παραγράφου 11 του άρθρου 8 που ανήκει στις άλλες διατάξεις και αφορά το Πανελλήνιο Ιερό 'Ιδρυμα Ευαγγελιστρίας Τήνου, αντί του αριθμού 6, να γραφούν οι αριθμοί 5-10. 

ΠΡΟΕΔΡΟΣ (Απόστολος Κακλαμάνης): Υπάρχει κάποια παρατήρηση από τους εισηγητές, από τους εκπροσώπους των κομμάτων; Καμία. 

Ερωτάται το Τμήμα: Γίνεται δεκτό το νομοσχέδιο και στο σύνολο; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ ΣΙΟΥΦΑΣ: Κατά πλειοψηφία. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό κατά πλειοψηφία και στο σύνολο. 

Συνεπώς το νομοσχέδιο του Υπουργείου Εθνικής Παιδείας και Θρησκευμάτων: "Κρατικό Πιστοποιητικό Γλωσσομάθειας και άλλες διατάξεις" έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής: 

“ ””’’ Κρατικό Πιστοποιητικό Γλωσσομάθειας και άλλες διατάξεις 

'Aρθρο 1

Θεσμοθέτηση

1. Θεσμοθετείται κρατικό πιστοποιητικό γλωσσομάθειας, το οποίο χορηγείται κατά τις προϋποθέσεις και τη διαδικασία που προβλέπονται στα επόμενα άρθρα. 

2. Το πιστοποιητικό γλωσσομάθειας πιστοποιεί γνώση ξένης γλώσσας σε δύο επίπεδα, Ι και ΙΙ. Το πιστοποιητικό επιπέδου Ι πιστοποιεί καλή γνώση της ξένης γλώσσας, ενώ το πιστοποιητικό επιπέδου ΙΙ πιστοποιεί αρίστη γνώση αυτής. 

3. Με απόφαση του Υπουργού Εθνικής Παιδείας και Θρησκευμάτων μπορεί να καθορίζονται και άλλα επίπεδα πιστοποίησης στοιχειώδους και βασικής γνώσης ξένης γλώσσας, κατά τις αντίστοιχες προϋποθέσεις και τη διαδικασία του παρόντος. 

4. 'Οπου στις κείμενες διατάξεις καθορίζονται για τις προσλήψεις προσωπικού στο Δημόσιο και ευρύτερο δημόσιο τομέα τα αποδεικτικά γνώσης ξένης γλώσσας, προστίθενται αντίστοιχα και τα πιστοποιητικά γλωσσομάθειας επιπέδων Ι και ΙΙ του παρόντος νόμου. 

5. Το πιστοποιητικό γνώσης ξένης γλώσσας επιπέδου ΙΙ του παρόντος νόμου αποτελεί προσόν για τη χορήγηση επάρκειας διδασκαλίας της οικείας ξένης γλώσσας στα φροντιστήρια, τα οποία μετονομάζονται σε Κέντρα Ξένων Γλωσσών με την παρ. 15 του άρθρου 6 του παρόντος. 

'Aρθρο 2

Εξετάσεις

1. Το πιστοποιητικό χορηγείται, ύστερα από προφορικές και γραπτές εξετάσεις, που διενεργούνται τουλάχιστον μία φορά κάθε έτος, χωριστά για κάθε επίπεδο. 

2. Στις εξετάσεις για απόκτηση πιστοποιητικού γλωσσομάθειας μπορεί να μετέχουν 'Ελληνες πολίτες ή αλλοδαποί που έχουν νομίμως τη συνήθη διαμονή τους στην Ελλάδα. 

3. 'Oσοι μετέχουν στις εξετάσεις καταβάλλουν στο δημόσιο ταμείο παράβολο χρηματικού ποσού, το ύψος του οποίου και η διαδικασία καταβολής του και είσπραξής του καθορίζονται με απόφαση των Υπουργών Εθνικής Παιδείας και Θρησκευμάτων και Οικονομικών. 

4. Απαλλάσσονται των εξετάσεων, θεωρούμενοι ότι διαθέτουν αρίστη γνώση της οικείας ξένης γλώσσας, οι κάτοχοι των παρακάτω τίτλων: 

i) πτυχίου των τμημάτων ξένων γλωσσών των Ανωτάτων Εκπαιδευτικών Ιδρυμάτων (Α.Ε.Ι.) της ημεδαπής ή αντίστοιχου και ισότιμου πτυχίου Α.Ε.Ι. της αλλοδαπής, 

ii) πτυχίου οποιουδήποτε τμήματος αναγνωρισμένου ιδρύματος τριτοβάθμιας εκπαίδευσης της αλλοδαπής και 

iii) διδακτορικού διπλώματος οποιουδήποτε τμήματος αναγνωρισμένου ιδρύματος τριτοβάθμιας εκπαίδευσης της αλλοδαπής, που αποκτήθηκε ύστερα από φοίτηση στο τμήμα αυτό. 

5. Σε περίπτωση που για την απόκτηση του τίτλου σπουδών της προηγούμενης παραγράφου ορίσθηκε ως γλώσσα διδασκαλίας άλλη από την επίσημη γλώσσα του κράτους της έδρας του ιδρύματος τριτοβάθμιας εκπαίδευσης, οι κάτοχοι αυτών των τίτλων σπουδών θεωρείται ότι διαθέτουν το πιστοποιητικό αρίστης γνώσης της ξένης γλώσσας στην οποία διδάχθηκαν τα μαθήματα του προγράμματος σπουδών τους. 

'Aρθρο 3

'Oργανα εξετάσεων

1. Με απόφαση του Υπουργού Εθνικής Παιδείας και Θρησκευμάτων συστήνεται επταμελής Κεντρική Εξεταστική Επιτροπή, η οποία αποτελείται από μέλη Διδακτικού Επιστημονικού Προσωπικού (Δ.Ε.Π.) των τμημάτων ξένων γλωσσών των Α.Ε.Ι., μέλη Εκπαιδευτικού Προσωπικού (Ε.Π.) των Τεχνολογικών Εκπαιδευτικών Ιδρυμάτων (Τ.Ε.Ι.), ειδικότητας ξένων γλωσσών, μέλη του Παιδαγωγικού Ινστιτούτου, ειδικότητας ξένων γλωσσών ή εκπαιδευτικούς της δημόσιας και ιδιωτικής εκπαίδευσης των κλάδων πανεπιστημιακής εκπαίδευσης ΠΕ5, ΠΕ6 και ΠΕ7 του άρθρου 14 του ν. 1566/1985 (ΦΕΚ 167 Α'), όπως μετονομάσθηκαν με το άρθρο 15 του ν. 1586/1985 (ΦΕΚ 37 Α'). Με την ίδια απόφαση ορίζονται τουλάχιστον δύο εισηγητές θεμάτων για κάθε εξεταζόμενη γλώσσα από τα προαναφερόμενα μέλη. Η θητεία των μελών της εξεταστικής επιτροπής είναι διετής, αρχίζει την 1η Ιανουαρίου και λήγει την 31η Δεκεμβρίου του επόμενου έτους. Με την απόφαση σύστασης ορίζεται ο Πρόεδρος και ο Αντιπρόεδρος της Κεντρικής Εξεταστικής Επιτροπής, εκ των μελών αυτής, καθώς και ένας Γραμματέας με τον αναπληρωτή του, από υπαλλήλους της Κεντρικής Υπηρεσίας του Υπουργείου Εθνικής Παιδείας και Θρησκευμάτων, κλάδου ΠΕ με βαθμό Α', που έχουν γνώση μιας ξένης γλώσσας ή από εκπαιδευτικούς της δημόσιας εκπαίδευσης των κλάδων ΠΕ5, ΠΕ6 ή ΠΕ7 του άρθρου 14 του ν. 1566/1985, όπως μετονομάσθηκαν με το άρθρο 15 του ν. 1586/1985. Για τη διοικητική υποστήριξη της ως άνω Επιτροπής μπορεί να ορίζεται με την ίδια απόφαση περαιτέρω γραμματειακό προσωπικό. 

2. 'Eργο της Κεντρικής Εξεταστικής Επιτροπής είναι η προετοιμασία και η διεξαγωγή των εξετάσεων του παρόντος άρθρου, ο καθορισμός της εξεταστέας ύλης κατά την προφορική δοκιμασία, ο καθορισμός των θεμάτων της γραπτής δοκιμασίας, η αποστολή αυτών σε εξεταστικά κέντρα, η παροχή οδηγιών προς όλους όσους απασχολούνται στις εξετάσεις και η εποπτεία των διεξαγόμενων δοκιμασιών και της έκδοσης και γνωστοποίησης των αποτελεσμάτων. 

3. Με απόφαση του Προέδρου της Κεντρικής Εξεταστικής Επιτροπής ορίζονται: 

α) οι εξεταστές της προφορικής δοκιμασίας από πρόσωπα που έχουν τα προσόντα συμμετοχής στην Κεντρική Εξεταστική Επιτροπή σε αριθμό ανάλογο προς τον αριθμό των υποψηφίων, 

β) οι βαθμολογητές και αναβαθμολογητές των γραπτών δοκιμίων και της προφορικής εξέτασης από τον ίδιο κύκλο προσώπων, που προβλέπεται για τους εξεταστές, 

γ) επιτηρητές της διεξαγωγής της γραπτής δοκιμασίας από δημόσιους εκπαιδευτικούς και σε αριθμό ανάλογο του αριθμού των υποψηφίων. 

4. Με απόφαση του Προέδρου της Κεντρικής Εξεταστικής Επιτροπής συστήνεται τριμελής επιτροπή διεξαγωγής των εξετάσεων σε κάθε εξεταστικό κέντρο, που αποτελείται από τρία μέλη με τα προσόντα συμμετοχής στην Κεντρική Εξεταστική Επιτροπή, από τα οποία το ένα ορίζεται ως Πρόεδρος αυτής, το άλλο ως Γραμματέας και το τρίτο ως βοηθός Γραμματέας. Με την ίδια απόφαση ορίζεται το αναγκαίο βοηθητικό και τεχνικό προσωπικό, καθώς και το έργο αυτού και της Επιτροπής διεξαγωγής των εξετάσεων. 

5. Με απόφαση του Υπουργού Εθνικής Παιδείας και Θρησκευμάτων ορίζεται το βαθμολογικό κέντρο για τη βαθμολόγηση των γραπτών δοκιμίων και η Επιτροπή του βαθμολογικού κέντρου που αποτελείται από τον Πρόεδρο της Κεντρικής Εξεταστικής Επιτροπής και τέσσερα μέλη και τον Γραμματέα που έχουν τα προσόντα της παρ. 1 του παρόντος άρθρου. Με απόφαση του Προέδρου του βαθμολογικού κέντρου ορίζονται, ανάλογα με τον αριθμό των γραπτών δοκιμίων κάθε γλώσσας, αντίστοιχοι συντονιστές βαθμολογητών με τα προσόντα συμμετοχής στην Κεντρική Εξεταστική Επιτροπή, το αναγκαίο βοηθητικό και τεχνικό προσωπικό, καθώς και το έργο αυτών. 

6. Στην Κεντρική Υπηρεσία του Υπουργείου Εθνικής Παιδείας και Θρησκευμάτων συνιστάται αυτοτελής Διεύθυνση Πιστοποίησης της Γνώσης Ξένων Γλωσσών, χωρίς αύξηση των οργανικών θέσεων προσωπικού. Αρμοδιότητα της Διεύθυνσης αυτής είναι η διοικητική στήριξη και η οικονομική διαχείριση της διεξαγωγής των εξετάσεων του άρθρου αυτού, η έκδοση και η χορήγηση των πιστοποιητικών γνώσης των ξένων γλωσσών και η αντιμετώπιση κάθε συναφούς θέματος. Τη Διεύθυνση συγκροτούν τα τμήματα: α) Διοικητικής Στήριξης και β) Οικονομικής Διαχείρισης. Προϊστάμενοι της Διεύθυνσης και των Τμημάτων αυτής επιλέγονται και τοποθετούνται, κατά τις ισχύουσες διατάξεις περί Υπαλληλικού Κώδικα, διοικητικοί υπάλληλοι της Κεντρικής Υπηρεσίας του Υπουργείου Εθνικής Παιδείας και Θρησκευμάτων κλάδων ΠΕ, οι οποίοι έχουν αποδεδειγμένη γνώση της αγγλικής, γαλλικής, γερμανικής ή ιταλικής γλώσσας. Με απόφαση του Υπουργού Εθνικής Παιδείας και Θρησκευμάτων, μπορεί να ορίζεται Προϊστάμενος της Διεύθυνσης, εκπαιδευτικός κλάδων ΠΕ5 ή ΠΕ6 ή ΠΕ7 του άρθρου 14 του ν. 1566/1985 με βαθμό Α'. 

Με απόφαση των Υπουργών Εθνικής Παιδείας και Θρησκευμάτων, Εσωτερικών, Δημόσιας Διοίκησης και Αποκέντρωσης και Οικονομικών καθορίζονται οι ειδικότερες αρμοδιότητες και τα λοιπά θέματα οργάνωσης της συνιστώμενης διεύθυνσης. 

'Aρθρο 4 

Διαδικασία εξετάσεων 

1. Με απόφαση του Υπουργού Εθνικής Παιδείας και Θρησκευμάτων, που εκδίδεται ύστερα από εισήγηση της Κεντρικής Εξεταστικής Επιτροπής και δημοσιεύεται στην Εφημερίδα της Κυβερνήσεως, προκηρύσσεται η διεξαγωγή των εξετάσεων για την πιστοποίηση της γνώσης μιας ή περισσότερων ξένων γλωσσών και καθορίζεται ο χρόνος και ο τόπος διεξαγωγής, η προθεσμία υποβολής αιτήσεων των υποψηφίων και τα εξεταστικά κέντρα. 

2. Κάθε υποψήφιος εξετάζεται γραπτά και προφορικά. Η προφορική εξέταση διενεργείται δημόσια από δύο εξεταστές συγχρόνως. Στην προφορική εξέταση παρευρίσκεται και τρίτος καθηγητής-αναβαθμολογητής για την περίπτωση αναβαθμολό-γησης. Η βαθμολογία του αναβαθμολογητή λαμβάνεται υπόψη μόνον όταν υπάρχει απόκλιση πλέον των τριών μονάδων στους βαθμούς των βαθμολογητών με δυνατότητα αναγωγής στην εκατοντάβαθμη κλίμακα. 

3. α) Για τον τρόπο βαθμολόγησης των γραπτών δοκιμίων και την αναβαθμολόγηση των γραπτών δοκιμίων και της προφορικής εξέτασης εφαρμόζονται αναλόγως οι οικείες διατάξεις για τις προαγωγικές της Β' και Γ' Λυκείου του π.δ. 246/1998 (ΦΕΚ 183 Α'/31.7.1998), όπως ισχύει. 

β) Αν για τον ορισμό εξεταστών, βαθμολογητών και αναβαθμολογητών δεν υπάρχουν πρόσωπα με τα προσόντα της παραγράφου 1 του άρθρου 3 του παρόντος, για την εξέταση και βαθμολόγηση ξένης γλώσσας, μπορεί να ορίζονται άλλοι υπάλληλοι του δημόσιου τομέα, οι οποίοι έχουν αποδεδειγμένη πλήρη γνώση της οικείας ξένης γλώσσας. 

4. Κάθε υποψήφιος βαθμολογείται και στην προφορική και στη γραπτή δοκιμασία από κάθε εξεταστή ή βαθμολογητή επί κλίμακας από μηδέν μέχρι εκατό (0-100). Το άθροισμα των βαθμών σε κάθε δοκιμασία αποτελεί τον τελικό βαθμό αυτής. Αν υπάρχει αναβαθμολόγηση, τελικός βαθμός της δοκιμασίας είναι ο βαθμός του αναβαθμολογητή πολλαπλασιαζόμενος επί δύο (2). Επιτυγχάνει στις εξετάσεις για την απόκτηση πιστοποιητικού αρίστης γνώσης της ξένης γλώσσας ο υποψήφιος που συγκεντρώνει τουλάχιστον τριακόσιες σαράντα (340) βαθμολογικές μονάδες συνολικά και στις δύο δοκιμασίες, χωρίς να υστερεί των εκατόν πενήντα (150) μονάδων στην προφορική ή τη γραπτή δοκιμασία. Επιτυγχάνει στις εξετάσεις για την απόκτηση πιστοποιητικού καλής γνώσης της ξένης γλώσσας ο υποψήφιος που συγκεντρώνει τουλάχιστον τριακόσιες (300) βαθμολογικές μονάδες συνολικά χωρίς να υστερεί των εκατόν είκοσι (120) μονάδων στην προφορική ή τη γραπτή δοκιμασία. 

5. Η έκδοση των αποτελεσμάτων γίνεται με πίνακα επιτυχίας που καταρτίζεται από την Κεντρική Εξεταστική Επιτροπή και υποβάλλεται στον Υπουργό Εθνικής Παιδείας και Θρησκευμάτων προς επικύρωση. Μετά την επικύρωσή τους, οι πίνακες επιτυχίας δημοσιεύονται στην Εφημερίδα της Κυβερνήσεως. Με βάση τους πίνακες αυτούς η κατά την παράγραφο 6 του άρθρου 3 Διεύθυνση Πιστοποίησης της Γνώσης Ξένων Γλωσσών εκδίδει και χορηγεί στους ενδιαφερομένους πιστοποιητικό Γνώσης Ξένης Γλώσσας, ο τύπος του οποίου καθορίζεται με απόφαση του Υπουργού Εθνικής Παιδείας και Θρησκευμάτων. 

6. Με απόφαση του Υπουργού Εθνικής Παιδείας και Θρησκευμάτων που δημοσιεύεται στην Εφημερίδα της Κυβερνήσεως, καθορίζονται οι λεπτομέρειες εφαρμογής των διατάξεων του νόμου αυτού. 

'Aρθρο 5 

Αμοιβές 

1. Στους προέδρους, τα μέλη, τους γραμματείς των Επιτροπών, εξεταστές, βαθμολογητές, αναβαθμολογητές, επιτηρητές και το κάθε είδος προσωπικό που απασχολείται με τις εξετάσεις και γενικά τις διαδικασίες του παρόντος νόμου, καταβάλλεται πρόσθετη αμοιβή κατ' αποκοπήν ή κατά συνεδρίαση ή κατά εξεταζόμενο υποψήφιο ή κατά γραπτό δοκίμιο, που καθορίζεται με κοινές αποφάσεις των Υπουργών Εθνικής Παιδείας και Θρησκευμάτων και Οικονομικών. 

2. Οι πρόσθετες αμοιβές της προηγούμενης παραγράφου και οι κάθε είδους δαπάνες διεξαγωγής των εξετάσεων του παρόντος νόμου, καλύπτονται από πιστώσεις που εγγράφονται στον Προϋπολογισμό του Υπουργείου Εθνικής Παιδείας και Θρησκευμάτων. 

'Aρθρο 6 

Λοιπές διατάξεις 

1. Το τέταρτο εδάφιο της παραγράφου 5 του άρθρου 6 του ν. 2525/1997 εφαρμόζεται και για τους υποψήφιους εκπαιδευτικούς που έχουν συμπληρώσει την απαιτούμενη προϋπηρεσία στα ιδιωτικά σχολεία πρωτοβάθμιας και δευτεροβάθμιας εκπαίδευσης στη Σιβιτανίδειο Δημόσια Σχολή Τεχνών και Επαγγελμάτων και στις Σχολές Μαθητείας του Ο.Α.Ε.Δ. της παραγράφου 11 του άρθρου 9 του ν. 1566/1985. 

2. Ο αριθμός των θέσεων εκπαιδευτικών Α/θμιας και Β/θμιας εκπαίδευσης που παρέμειναν κενές διότι εξαντλήθηκαν οι πίνακες διοριστέων του Α.Σ.Ε.Π. έτους 1998, μεταφέρεται και προστίθεται στις θέσεις που καλύπτονται από τον επόμενο διαγωνισμό. Η ίδια ρύθμιση εφαρμόζεται και για τις θέσεις των κλάδων εκπαιδευτικού προσωπικού δευτεροβάθμιας εκπαίδευσης, για τις οποίες δεν προκηρύχθηκε διαγωνισμός από το Α.Σ.Ε.Π., κατά το έτος 1998. 

3. Το δεύτερο εδάφιο της παραγράφου 5 του άρθρου 6 του ν. 2525/1997 αντικαθίσταται από της ισχύος του ως εξής: 

"Από τους πίνακες αυτούς γίνονται οι διορισμοί στα σχολεία της Α/θμιας και Β/θμιας εκπαίδευσης κατά το έτος διεξαγωγής του διαγωνισμού και κατά το αμέσως επόμενο έτος, κατά την απόλυτη σειρά των υποψηφίων και με βάση τις δηλούμενες προτιμήσεις τους." 

4. Στην παράγραφο 3 του άρθρου 2 του ν. 2525/1997 (ΦΕΚ 188 Α') και μετά τη φράση "δεν επαρκούν οι θέσεις" προστίθεται η φράση "που ορίζονται κάθε χρόνο σύμφωνα με τις διατάξεις της παραγράφου 5 του άρθρου 1 του ν. 1351/1983 (ΦΕΚ 56 Α')". Στην ίδια παράγραφο και μετά τη φράση "επιστημονικό πεδίο" προστίθεται η φράση "και τη βαθμολογία στο ειδικό μάθημα ή στις πρακτικές δοκιμασίες προκειμένου για τα τμήματα για τα οποία απαιτείται αντίστοιχη εξέταση". 

5. α) Στο τελευταίο εδάφιο της παραγράφου 4 του άρθρου 2 του ν. 2525/1997 διαγράφεται η αναφορά στο Ιόνιο Πανεπιστήμιο. 

β) Στο τέλος της παραγράφου 5 του άρθρου 2 του ν. 2525/1997 προστίθενται τα εξής: 

"Με την ίδια απόφαση καθορίζονται οι ειδικές κατηγορίες αποφοίτων δευτεροβάθμιας εκπαίδευσης και η διαδικασία και ο τρόπος πρόσβασής τους στην τριτοβάθμια εκπαίδευση." 

6. Με απόφαση του Υπουργού Εθνικής Παιδείας και Θρησκευμάτων επιτρέπονται οι αποσπάσεις εκπαιδευτικών πρωτοβάθμιας και δευτεροβάθμιας εκπαίδευσης: α) στην Κεντρική Υπηρεσία και στις ανεξάρτητες ή αποκεντρωμένες υπηρεσίες του Υπουργείου Εθνικής Παιδείας και Θρησκευμάτων ύστερα από γνώμη του Κεντρικού Υπηρεσιακού Συμβουλίου Διοικητικού Προσωπικού του Υπουργείου Εθνικής Παιδείας και Θρησκευμάτων και β) σε νομικά πρόσωπα δημοσίου ή ιδιωτικού δικαίου, που εποπτεύονται από το Υπουργείο Εθνικής Παιδείας και Θρησκευμάτων, ύστερα από πρόταση των αρμόδιων οργάνων τους. Ειδικώς στην περίπτωση αποσπάσεων εκπαιδευτικών πρωτοβάθμιας και δευτεροβάθμιας εκπαίδευσης σε εποπτευόμενα από το Υπουργείο Εθνικής Παιδείας και Θρησκευμάτων νομικά πρόσωπα ιδιωτικού δικαίου απαιτείται, εκτός των ανωτέρω προϋποθέσεων, ειδικώς αιτιολογημένη απόφαση του Υπουργού Εθνικής Παιδείας και Θρησκευμάτων αναφορικά με τις ανάγκες της υπηρεσίας. 

7. Οι εκπαιδευτικοί των ιδιωτικών Ενιαίων Λυκείων και των Τεχνικών Επαγγελματικών Εκπαιδευτηρίων χρησιμοποιούνται για την άσκηση καθηκόντων επιτηρητών και βαθμολογητών κατά τη διεξαγωγή των εξετάσεων που προβλέπονται από τις διατάξεις του ν. 2525/1997 και του ν. 2640/1998. 

8. Οι εκπαιδευτικοί των ιδιωτικών σχολείων πρωτοβάθμιας και δευτεροβάθμιας εκπαίδευσης συμμετέχουν στα προγράμματα επιμόρφωσης κάθε είδους που διοργανώνονται για τους δημόσιους εκπαιδευτικούς και σε ποσοστό που ορίζεται με απόφαση του Υπουργού Εθνικής Παιδείας και Θρησκευμάτων. Οι καλούμενοι στην επιμόρφωση λαμβάνουν τις αποδοχές τους για το χρονικό διάστημα αυτής από το Λογαριασμό Ιδιωτικής Γενικής Εκπαίδευσης. Οι ιδιοκτήτες των σχολείων προσλαμβάνουν προσωρινούς αναπληρωτές για την αναπλήρωση των καλουμένων στην επιμόρφωση και για τη διάρκεια αυτής. 

9. Οι παραιτήσεις των εκπαιδευτικών των ιδιωτικών σχολείων πρωτοβάθμιας και δευτεροβάθμιας εκπαίδευσης υποβάλλονται από τον παραιτούμενο αυτοπροσώπως στον ιδιοκτήτη του σχολείου και αυθημερόν αυτοπροσώπως στον Προϊστάμενο της οικείας Διεύθυνσης ή Γραφείου Εκπαίδευσης. Κατά τα λοιπά ισχύουν εν προκειμένω οι διατάξεις του ν. 682/1977. 

10. Στην περίπτωση β' της παραγράφου 4 του άρθρου 5 του ν. 2517/1997 (ΦΕΚ 160 Α') προστίθεται εδάφιο ως εξής: 

"Στην κατηγορία των υπαλλήλων που αποσπάστηκαν στο εξωτερικό πριν από τη δημοσίευση του παρόντος νόμου υπάγονται και οι εκπαιδευτικοί που αποσπάστηκαν μέχρι την 15.9.1997." 

11. Οι προθεσμίες της παρ. 11 του άρθρου 2 του ν. 2621/1998 παρατείνονται από τη δημοσίευση του προαναφερόμενου νόμου, όσον αφορά τις Ομοσπονδίες Ενώσεων Συλλόγων Γονέων, μέχρι την 15.11.1999. Εκλογές για την ανάδειξη των οργάνων των Ομοσπονδιών Ενώσεων Συλλόγων Γονέων που έλαβαν χώρα μέχρι τη δημοσίευση του παρόντος λογίζονται ότι έγιναν εντός των νόμιμων προθεσμιών του άρθρου 2 παρ. 11 του ν. 2621/1998. Οι εκλογές για την ανάδειξη της Συνομοσπονδίας Συλλόγων Γονέων διεξάγονται εντός του δεύτερου δεκαημέρου του μηνός Δεκεμβρίου του ίδιου έτους. 

12. Με απόφαση του Υπουργού Εθνικής Παιδείας και Θρησκευμάτων, μετά από εισήγηση των αρμόδιων οργάνων του αντίστοιχου φορέα του Υπουργείου Εθνικής Παιδείας και Θρησκευμάτων, μπορεί να καθορίζονται οι όροι, τα όργανα και η διαδικασία προμήθειας και διανομής των σχολικών βιβλίων του Ενιαίου Λυκείου, των Τεχνικών Επαγγελματικών Εκπαιδευτηρίων, των Ινστιτούτων Επαγγελματικής Εκπαίδευσης και Κατάρτισης, των Σχολείων Δεύτερης Ευκαιρίας και των βοηθητικών βιβλίων αξιολόγησης των μαθητών ή λοιπών υποστηρικτικών βιβλίων που διανέμονται στους καθηγητές, καθώς και κάθε άλλη σχετική λεπτομέρεια με το θέμα αυτό και κατά παρέκκλιση από τις διατάξεις του άρθρου 60 του ν. 1566/1985, καθώς και σε συμπλήρωση των διατάξεων του άρθρου 52 του ν. 1566/1985. 

13. α) Η παράγραφος 8 του άρθρου 14 του ν. 2238/ 1994 καταργείται. 

β) Στην παράγραφο 5 του άρθρου 6 του ν. 2238/1994 προστίθεται περίπτωση ια' που έχει ως εξής: 

"ια) Το καθαρό ποσό της ειδικής αποζημίωσης που παίρνουν εκτός των αποδοχών της οργανικής τους θέσης οι αποσπασμένοι εκπαιδευτικοί πρωτοβάθμιας και δευτεροβάθμιας εκπαίδευσης σχολικών μονάδων της Βαυαρίας της Ομοσπονδιακής Δημοκρατίας της Γερμανίας με φορέα το Ελληνικό Γενικό Προξενείο στο Μόναχο." 

γ) Η ισχύς της παρούσας παραγράφου αρχίζει από 1ης Ιανουαρίου 1999 για τα εισοδήματα που αποκτώνται από την ημερομηνία αυτή και μετά. 

14. Οι διατάξεις του άρθρου 62 του ν.1566/1985 εφαρμόζονται και μετά το έτος 2002 για τους εκπαιδευτικούς που υπηρετούν κατά την έναρξη ισχύος του παρόντος νόμου ή προσλαμβάνονται στα ιδιωτικά σχολεία πρωτοβάθμιας και δευτεροβάθμιας εκπαίδευσης μέχρι και το σχολικό έτος 2001-2002, εφόσον έχουν διορισθεί στη δημόσια εκπαίδευση από τους οικείους πίνακες διοριστέων οι σύγχρονοί τους κατά τη λήψη του πτυχίου, που αποτελεί προσόν διορισμού. 

15. Τα φροντιστήρια ξένων γλωσσών μετονομάζονται σε Κέντρα Ξένων Γλωσσών. 

'Aρθρο 7 

Κάλυψη δαπανών 

Οι δαπάνες που προκαλούνται από τις ρυθμίσεις του παρόντος για το τρέχον έτος και για τα πέντε (5) επόμενα έτη αναμένεται να καλυφθούν από την αύξηση των δημόσιων εσόδων που θα προέλθει από την εφαρμογή της διατάξεως της παρ. 3 του άρθρου 2. Σε περίπτωση που αυτό δεν καταστεί εφικτό, η διαφορά της δαπάνης βαρύνει τον κρατικό προϋπολογισμό του Υπουργείου Εθνικής Παιδείας και Θρησκευμάτων ΚΑΕ 5184 του Φ 19-110. 

'Αρθρο 8 

1. Το Πανελλήνιο Ιερό 'Ιδρυμα Ευαγγελιστρίας Τήνου (Π.Ι.Ι.Ε.Τ). δύναται, ύστερα από απόφαση της Διοικούσας Επιτροπής του, να συνιστά με τήρηση της νόμιμης διαδικασίας, κατά τις διατάξεις των άρθρων 108 και επόμενα του Αστικού Κώδικα, κοινωφελή ιδρύματα φιλανθρωπικού και πολιτιστικού - μορφωτικού σκοπού, διεπόμενα από τις διατάξεις του α.ν. 2039/1939 (ΦΕΚ 455 Α'), όπως τροποποιήθηκε με το ν. 2386/1996 (ΦΕΚ 43 Α'), διαθέτοντας και την ανάλογη περιουσία για την εκπλήρωση του κοινωφελούς σκοπού αυτών. 

2. Με την ίδια διαδικασία μπορεί να συσταθεί κοινωφελές ίδρυμα σε αντικατάσταση της Στέγης Ευγηρίας του Πανελληνίου Ιερού Ιδρύματος Ευαγγελιστρίας Τήνου και του σκοπού αυτής. Στην περίπτωση αυτή το προσωπικό που υπηρετεί στη Στέγη Ευγηρίας με την ιδιότητα του τακτικού υπαλλήλου διατηρείται σε αντίστοιχες προσωποπαγείς θέσεις, που δημιουργούνται στο Π.Ι.Ι.Ε.Τ.. 

3. Συνιστώνται επιπλέον των προβλεπόμενων τμημάτων και οργανικών θέσεων του πάσης φύσεως προσωπικού του Π.Ι.Ι.Ε. Τήνου, οι κατωτέρω υπηρεσίες και θέσεις: 

α) Ιδρύεται Τεχνική Υπηρεσία με αρμοδιότητα: 

i) Την εκπόνηση μελετών κτιριακών έργων και λοιπών εγκαταστάσεων του Ιδρύματος. 

ii) Την εισήγηση προς τη Διοικούσα Επιτροπή για την ανάθεση της εκπόνησης των μελετών αυτών. 

iii) Την εισήγηση για την έγκριση των ανωτέρω μελετών. 

iν) Την επίβλεψη της εκτέλεσης των έργων. 

β) Ιδρύεται Νομική Υπηρεσία με αρμοδιότητα: 

i) Την αντιπροσώπευση και υπεράσπιση του Ιερού Ιδρύματος ενώπιον κάθε δικαστηρίου και ενώπιον κάθε αρχής και επιτροπής ειδικής δικαιοδοσίας. 

ii) Την παροχή στη Διοικούσα Επιτροπή του Ιδρύματος νομικών συμβουλών και γνωμοδοτήσεων. 

iii) Την παρακολούθηση και επιμέλεια των ποινικών, αστικών, φορολογικών και διοικητικών γενικά υποθέσεών του, που αφορούν την περιουσία και το υπηρετούν σε αυτό προσωπικό του. 

iν) 'O,τι άλλο προβλέπεται και προσιδιάζει στην άσκηση του δικηγορικού λειτουργήματος από το ν.δ. 3026/1954 (ΦΕΚ 235 Α') "Περί του Κώδικος των Δικηγόρων", όπως τροποποιηθέν ισχύει. 

4. Για τη στελέχωση των ανωτέρω υπηρεσιών συνιστώνται οι εξής θέσεις: 

α) Για την Τεχνική Υπηρεσία: 

i) Μία (1) θέση Πολιτικού Μηχανικού, κατόχου διπλώματος Ανώτατου Εκπαιδευτικού Ιδρύματος της ημεδαπής ή ισότιμης Σχολής της αλλοδαπής με άδεια ασκήσεως επαγγέλματος. Η θέση εντάσσεται στον κλάδο ΠΕ3 και στους βαθμούς Δ-Α. 

ii) Δύο (2) θέσεις, μία (1) Αρχιτέκτονα Μηχανικού, μία (1) Ηλεκτρολόγου - Μηχανολόγου Μηχανικού, κατόχων διπλώματος Ανώτατου Εκπαιδευτικού Ιδρύματος της ημεδαπής ή ισότιμης Σχολής της αλλοδαπής με άδεια ασκήσεως επαγγέλματος και μία (1) θέση Τεχνολόγου Μηχανικού, κατόχου διπλώματος Τ.Ε.Ι. με άδεια ασκήσεως επαγγέλματος. 

iii) Η πρόσληψη των ανωτέρω γίνεται με σύμβαση εργασίας ιδιωτικού δικαίου ορισμένου χρόνου, εφόσον παρίσταται ανάγκη ανάθεσης στους ανωτέρω κατά περίπτωση δραστηριοτήτων της αρμοδιότητάς τους, όπως αυτές αναφέρονται στο εδάφιο α' περιπτώσεις i-iv του παρόντος άρθρου. 

β) Για τη Νομική Υπηρεσία: 

i) Μία (1) θέση Δικηγόρου, διορισμένου στον 'Αρειο Πάγο ή στο Εφετείο, σύμφωνα με το άρθρο 1 του ν.1093/1980 (ΦΕΚ 270 Α') αμειβομένου με μηνιαία αντιμισθία, κατά τις κείμενες διατάξεις. 

ii) Η πρόσληψη γίνεται με επιλογή ύστερα από προκήρυξη, σύμφωνα με τις διατάξεις του ν.1649/1986 "Τροποποίηση διατάξεων του Κώδικα Δικηγόρων και άλλες διατάξεις". 

γ) Συνιστώνται στο Π.Ι.Ι.Ε. Τήνου και οι εξής επιπλέον θέσεις: 

i) Μία (1) θέση Αρχειοφύλακα, κατόχου πτυχίου Αρχειονομίας Α.Ε.Ι. ή πτυχίου Φιλοσοφικής Σχολής ή Θεολογικής Σχολής της ημεδαπής ή ισότιμης Σχολής της αλλοδαπής και εμπειρία τουλάχιστον ενός (1) έτους σε θέματα Αρχειονομίας και με επαρκή γνώση μιας ξένης γλώσσας (αγγλική, γαλλική, γερμανική, ιταλική). Η θέση αυτή εντάσσεται στον κλάδο ΠΕ4 με βαθμούς Δ-Α. 

ii) Μία (1) θέση Συντηρητή 'Eργων Τέχνης κλάδου ΤΕ2 με εξειδίκευση στη συντήρηση φορητών εικόνων, πινάκων ζωγραφικής, τοιχογραφιών, ξυλογλύπτων και βιβλίων - χαρτιού. Η θέση αυτή εντάσσεται στον κλάδο ΤΕ2 με βαθμούς Δ-Α. 

5. Το άρθρο 2 του ν. 349/1976 (ΦΕΚ 149 Α') "περί διοικήσεως του Πανελληνίου Ιερού Ιδρύματος Ευαγγελιστρίας Τήνου", όπως τούτο τροποποιήθηκε και συμπληρώθηκε με την παρ. 2 του άρθρου 66 του ν. 590/1977 (ΦΕΚ 146 Α') και την παρ. 16 του άρθρου 69 του ν. 1566/1985 (ΦΕΚ 167 Α') αντίστοιχα, τροποποιείται ως εξής: 

"1. Το 'Ιδρυμα τούτο διοικείται από δεκαμελή Διοικούσα Επιτροπή, της οποίας Πρόεδρος είναι ο επιχώριος Μητροπολίτης, τα λοιπά δε εννέα μέλη είναι αιρετά. Τον Πρόεδρο, ελλείποντα, απόντα ή κωλυόμενο, αναπληρώνει ασκώντας όλες τις αρμοδιότητές του, ο Αντιπρόεδρος και αυτόν, ελλείποντα, απόντα ή κωλυόμενο, ο Γενικός Γραμματέας. Η Διοικούσα Επιτροπή συγκαλείται υποχρεωτικά κατόπιν αιτήσεως των 2/5 των αιρετών μελών της. 

2. Τα αιρετά, καθώς και τα πέντε αναπληρωματικά μέλη είναι 'Ελληνες πολίτες, Τήνιοι, Χριστιανοί Ορθόδοξοι και κάτοικοι της νήσου Τήνου, εκλέγονται δε από σώμα εκλεκτόρων. 

3. Το σώμα των εκλεκτόρων συγκροτείται από τους κατωτέρω: α) τον επιχώριο Μητροπολίτη, β) τον 'Επαρχο και τα τακτικά μέλη του Επαρχιακού Συμβουλίου του Επαρχείου Τήνου, γ) το Δήμαρχο και τα τακτικά μέλη του Δημοτικού Συμβουλίου του Δήμου Τήνου, δ) το Δήμαρχο και τα τακτικά μέλη του Δημοτικού Συμβουλίου του Δήμου Εξωμβούργου Τήνου, ε) τον Πρόεδρο και Αντιπρόεδρο του Κοινοτικού Συμβουλίου της Κοινότητας Πανόρμου Τήνου, στ) τους Προέδρους των Τριμελών Τοπικών Συμβουλίων (Δημαρχιακούς Παρέδρους) των δημοτικών διαμερισμάτων των Δήμων Τήνου και Εξωμβούργου, αντίστοιχα και ζ) τα πρώτα επτά μέλη του Διοικητικού Συμβουλίου της Αδελφότητας των Τηνίων εν Αθήναις. 

4. 'Ολα τα μέλη του σώματος των εκλεκτόρων είναι υποχρεωτικά Τήνιοι, Χριστιανοί Ορθόδοξοι, άλλως αντικαθίστανται κατά τη νόμιμη τάξη των αναπληρωτών τους, εφόσον υπάρχουν. Ειδικότερα, ο Πρόεδρος του Τριμελούς Τοπικού Συμβουλίου (Δημαρχιακός Πάρεδρος), αν δεν είναι Τήνιος, Χριστιανός Ορθόδοξος, αντικαθίσταται από τον επόμενο κατά σειρά σύμβουλο του Τριμελούς Τοπικού Συμβουλίου και μέχρις εξαντλήσεως του όλου αριθμού των Τοπικών Συμβούλων του Διαμερίσματος. Οι εκλέκτορες δεν επιτρέπεται να είναι και εκλόγιμοι." 

6. Το εδάφιο 1 της παραγράφου δ' του άρθρου 4 του ν. 349/1976 αντικαθίσταται ως εξής: 

"1. Καθένας από τους εκλέκτορες ψηφίζει με μυστική ψηφοφορία μέχρι τρία πρόσωπα από τον κατάλογο των υποψηφίων." 

7. Στις παραγράφους ε' και στ' του άρθρου 4 του ν. 349/1976 η λέξη "εξ" αντικαθίσταται με τη λέξη "εννέα" και η λέξη "τέσσερα ή τέσσερες" αντικαθίσταται με τη λέξη "πέντε". 

8. Στις παραγράφους α', η' και θ' του άρθρου 4 και του άρθρου 5 του ν. 349/1976, οι λέξεις "Νομάρχης Κυκλάδων" αντικαθίστανται με τις λέξεις "Γενικός Γραμματέας Περιφερείας Ν. Αιγαίου". 

9. Η παρ. 3 του άρθρου 66 του ν. 590/1977 καταργείται. 

10. Η παρ. 5 του άρθρου 66 του ν. 590/1977 αντικαθίσταται ως εξής: 

"5. Στην παράγραφο θ' εδάφιο I του άρθρου 4 του ν. 349/1976 οι λέξεις "υπό στοιχεία α' και β' εν παρ. I του άρθρου 2 του παρόντος αναφερόμενα" αντικαθίστανται με τη λέξη "εκλεγέντα" και οι λέξεις "του Ειρηνοδίκου Τήνου" με τις λέξεις "του πλειοψηφήσαντος κατά τας εκλογάς της αναδείξεώς των". 

11. Η εφαρμογή των διατάξεων των παραγράφων 5-10 του παρόντος αρχίζει μετά τη λήξη της θητείας των μελών της παρούσας Διοικούσας Επιτροπής του Πανελληνίου Ιερού Ιδρύματος Ευαγγελιστρίας Τήνου και ισχύει για την ανάδειξη των μελών της νέας Διοικούσας Επιτροπής κατά τις αρχαιρεσίες του Δεκεμβρίου 1999. 

'Αρθρο 9 

1. Οι 'Ελληνες φοιτητές, οι οποίοι κατά το ακαδημαϊκό έτος 1998-1999 φοιτούσαν στο Πανεπιστήμιο της Πρίστινας και έχουν ολοκληρώσει επιτυχώς τουλάχιστον το 1ο έτος σπουδών, έχουν τη δυνατότητα να ζητήσουν μία μόνο φορά τη μετεγγραφή τους, χωρίς εξετάσεις και καθ' υπέρβαση του προβλεπόμενου από τις κείμενες διατάξεις ποσοστού μετεγγραφομένων, ύστερα από σχετική αίτησή τους, στο αντίστοιχο Τμήμα Ελληνικών Α.Ε.Ι. που επιθυμούν να μετεγγραφούν εκτός των Νομών Αττικής και Θεσσαλονίκης. Σε περίπτωση που δεν υπάρχουν αντίστοιχα Τμήματα σε Ελληνικά Α.Ε.Ι., εκτός των Νομών Αττικής και Θεσσαλονίκης, η μετεγγραφή των ανωτέρω γίνεται σε Α.Ε.Ι. των ανωτέρω Νομών. 

2. Απαραίτητη προϋπόθεση για τη μετεγγραφή σε Ελληνικό Α.Ε.Ι. είναι η υποβολή αναλυτικού πιστοποιητικού σπουδών από το 'Ιδρυμα προέλευσης και όλων των λοιπών δικαιολογητικών που προβλέπονται από τις κείμενες διατάξεις περί μετεγγραφών από Α.Ε.Ι. του εξωτερικού. Αρμόδιες για τον έλεγχο της νομιμότητας και της πληρότητας των προσκομιζόμενων δικαιολογητικών είναι οι Γραμματείες των οικείων Τμημάτων υποδοχής. 

3. Η κατάταξη των μετεγγραφομένων σε έτος σπουδών γίνεται ύστερα από ειδικές κατατακτήριες εξετάσεις σε τρία μαθήματα, τα οποία καθορίζονται από το Διοικητικό Συμβούλιο του Τμήματος υποδοχής και διενεργούνται κατά τα προβλεπόμενα για τη διαδικασία κατατακτηρίων εξετάσεων για κατατάξεις πτυχιούχων Α.Ε.Ι. στα Ελληνικά Α.Ε.Ι.. Εάν οι μετεγγραφόμενοι επιτύχουν και στα τρία εξεταζόμενα μαθήματα, κατατάσσονται στο ίδιο έτος σπουδών με αυτό στο οποίο ήδη φοιτούν στο Α.Ε.Ι. προέλευσης. Σε αντίθετη περίπτωση, η κατάταξή τους σε έτος σπουδών γίνεται με απόφαση του Διοικητικού Συμβουλίου του Τμήματος υποδοχής, σύμφωνα με τη συνολική επίδοσή τους στις ανωτέρω εξετάσεις. 

4. Οι κατά τα ανωτέρω μετεγγραφόμενοι έχουν τη δυνατότητα κατοχύρωσης των μαθημάτων στα οποία έχουν εξεταστεί επιτυχώς στο Α.Ε.Ι. προέλευσης, ύστερα από εισήγηση των αρμόδιων μελών Δ.Ε.Π. του Τμήματος υποδοχής κατά περίπτωση, τα οποία διαπιστώνουν την αντιστοιχία τόσο των μαθημάτων αυτών όσο και του περιεχομένου τους με μαθήματα του προγράμματος σπουδών του Τμήματος υποδοχής. 

5. Οι λεπτομέρειες εφαρμογής της παρούσας διάταξης καθορίζονται με απόφαση του Πρυτανικού Συμβουλίου του οικείου Α.Ε.Ι.. 

'Αρθρο 10 

'Εναρξη ισχύος 

Η ισχύς του παρόντος αρχίζει από τη δημοσίευσή του στην Εφημερίδα της Κυβερνήσεως, εκτός εάν άλλως ορίζεται από τις επί μέρους διατάξεις του.] 

ΠΡΟΕΔΡΟΣ (Απόστολος Κακλαμάνης): Παρακαλώ το Τμήμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση. 

Εισερχόμαστε στη συζήτηση του νομοσχεδίου επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: "Ενιαίος Φορέας Ελέγχου Τροφίμων και άλλες ρυθμίσεις θεμάτων αρμοδιότητας του Υπουργείου Ανάπτυξης". 

Κύριοι συνάδελφοι, για το νομοσχέδιο αυτό αποφασίστηκε να διατεθούν τέσσερις συνεδριάσεις, μία επί της αρχής και τρεις επί των άρθρων του νομοσχεδίου, με την προϋπόθεση -όπως ελπίζουμε- ότι δεν θα έρθουν άλλες τροπολογίες -πέραν αυτών που συζητήθηκαν στη Διαρκή Επιτροπή- που θα απαιτήσουν συζήτηση χρονοβόρα, πέραν των συνεδριάσεων που είχε υπόψη της η Διάσκεψη στη συζήτηση που έγινε προχθές για το χρόνο. 'Ετσι θα μπορέσουμε να τελειώσουμε εντός της εβδομάδας το νομοσχέδιο, για να διευκολυνθούν και οι εισηγητές, οι οποίοι θα ταξιδέψουν και εκτός της χώρας την προσεχή εβδομάδα. 

Παρακαλώ, λοιπόν, να συμφωνήσετε για μια εμβόλιμη συνεδρίαση -φέτος μόνο μια εμβόλιμη συνεδρίαση χρειάστηκε να κάνουμε- ή την Παρασκευή ή την Τετάρτη το απόγευμα. Αυτό θα καθορισθεί στην πορεία. 

Εγκρίνει το Τμήμα; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΟΣ (Απόστολος Κακλαμάνης): Συνεπώς το Τμήμα ενέκρινε. 

ΕΥΑΓΓΕΛΟΣ ΒΕΝΙΖΕΛΟΣ(Υπουργός Ανάπτυξης): Την Τετάρτη το απόγευμα, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Αυτό θα το δούμε στην πορεία. 

Κύριοι συνάδελφοι, η Νέα Δημοκρατία ορίζει ως Κοινοβουλευτικό Εκπρόσωπο τη Βουλευτή Αθηνών κ. Θεοδώρα Μπακογιάννη, το Κομμουνιστικό Κόμμα Ελλάδας ορίζει τον κ. Ευάγγελο Μπούτα και το Δημοκρατικό Κοινωνικό Κίνημα ορίζει ως ειδικό αγορητή τον κ. Αναστάσιο Ιντζέ. 

Παρακαλείται ο κ. Ηλίας Βλαχόπουλος, ο οποίος θα αντικαταστήσει τον εισηγητή του νομοσχεδίου κ. Νικόλαο Ακριτίδη, να εισηγηθεί το νομοσχέδιο ως εισηγητής της Πλειοψηφίας. 

ΗΛΙΑΣ ΒΛΑΧΟΠΟΥΛΟΣ: Κυρία και κύριοι συνάδελφοι, ο σεβασμός του πολίτη καταναλωτή, η προστασία του πολίτη ασφαλισμένου και του πολίτη φορολογουμένου είναι ζητούμενα και στόχοι στη σημερινή κοινωνία και ταυτόχρονα προαπαιτούμενα για μία αξιόπιστη σχέση πολίτη και πολιτείας, για μία κοινωνία δικαιοσύνης, για τη συνοχή της ελληνικής κοινωνίας. Αυτούς τους στόχους επιχειρεί να εξυπηρετήσει το συζητούμενο νομοσχέδιο με επιμέρους ρυθμίσεις, οι οποίες αφορούν κυρίως στην ενίσχυση σε βάθος και πλάτος των μέτρων προστασίας του καταναλωτή τόσο στον τομέα της υγιεινής όσο και στον τομέα των οικονομικών του συμφερόντων και δικαιωμάτων. 

Η πολιτική ηγεσία του Υπουργείου Ανάπτυξης με το παρόν σχέδιο νόμου τερματίζει μία μακράν περίοδο ενός διαρκούς ατέρμονος και αναποτελεσματικού διαλόγου ανάμεσα στις κυβερνήσεις των τελευταίων 20-25 ετών και στους φορείς που είχαν λόγο και υποχρέωση να συμβάλουν στη διαμόρφωση ενός θεσμικού πλαισίου που θα εξασφάλιζε την προστασία των πολιτών-καταναλωτών τροφίμων ή χρηστών των υπηρεσιών που προσφέρουν οι αγορές. Αυτό το επιτυγχάνει με τη δημιουργία του Ενιαίου Φορέα Ελέγχου Τροφίμων. ΕΦΕΤ θα λέγεται από εδώ και πέρα. 

Ταυτόχρονα η νομοθετική αυτή πρωτοβουλία τερματίζει μία μακρά περίοδο ύπαρξης και λειτουργίας του Οργανισμού Ανασυγκρότησης Επιχειρήσεων, του ΟΑΕ, για τον οποίο, ανεξάρτητα από την εκτίμηση όλων των πτερύγων σχετικά με την αναγκαιότητα, τη χρησιμότητα και την προσφορά του στην ελληνική οικονομία, την ανάπτυξη και την απασχόληση, σήμερα είναι κοινή εκτίμηση και απαίτηση του πολιτικού κόσμου, αλλά και της ίδιας της αγοράς η λύση και η εκκαθάριση αυτού του οργανισμού, δηλαδή του Οργανισμού Ανασυγκρότησης Επιχειρήσεων. Και αυτό ακριβώς προβλέπει το συζητούμενο σχέδιο νόμου. 

'Ομως, αυτή η νομοθετική πρωτοβουλία της Κυβέρνησης -και συγκεκριμένα του Υπουργού Ανάπτυξης κ. Ευάγγελου Βενιζέλου και του Υφυπουργού για θέματα εμπορίου κ. Ιωάννη Χαραλάμπους, οι οποίοι αποδεικνύουν και σήμερα την ευαισθησία τους για τα συμφέροντα και τα δικαιώματα του 'Ελληνα πολίτη, του 'Ελληνα φορολογούμενου, αλλά και καταγράφουν ταυτόχρονα την απόφασή τους να τολμήσουν να τερματίσουν εκκρεμότητες εικοσαετίας-προχωρά και σε ρυθμίσεις που προωθούν τη διαφάνεια στη λειτουργία ορισμένων αγορών, διευκολύνουν την ομαλή λειτουργία του εμπορίου και των οργανισμών που λειτουργούν για την προστασία συγκεκριμένων θεσμών. Είναι ρυθμίσεις δηλαδή ωριμότητας, ρυθμίσεις οικονομικής και κοινωνικής εξισορρόπησης, ακόμη ρυθμίσεις που αφορούν τις κρατικές προμήθειες, για τις οποίες ενισχύεται η διαφάνεια με συγκεκριμένα μέτρα. Ο προληπτικός έλεγχος του Ελεγκτικού Συνεδρίου, η μέριμνα για την απαλειφή κατά το δυνατό φωτογραφικών διατυπώσεων των διακηρύξεων και των δημοπρατήσεων των προμηθειών και των δημοσίων έργων και το πόθεν έσχες για τα μέλη που απασχολούνται με τις προμήθειες, προδικάζουν μια πιο αισιόδοξη προοπτική στη διαχείριση του δημοσίου χρήματος, όπως επιθυμεί, αλλά και απαιτεί ο ελληνικός λαός από τους πολιτικούς και από τους δημόσιους λειτουργούς. 

Εδώ θα ήθελα να κάνω κάποια σχόλια για το πόθεν έσχες. Κύριε Υπουργέ, είναι πάρα πολύ σημαντικό και θετικό ότι πράγματι καθιερώνεται το πόθεν έσχες και σε αυτούς τους δημόσιους λειτουργούς, όπως έχει καθιερωθεί και σε πολλούς άλλους, στους πολιτικούς, στους αστυνομικούς, στους εφοριακούς. Δεν ξέρω, αλλά εγώ δεν γνωρίζω κανένα έλεγχο του πόθεν έσχες να έχει αποδώσει, εκτός αν όλα αυτά που φαντάζεται ο ελληνικός λαός ότι συμβαίνουν σε σχέση με τη συναλλαγή, με τη διασπάθιση, με τη διαφθορά είναι φαντασιώσεις του ελληνικού λαού. Αυτό σημαίνει δηλαδή ότι κάτι δεν λειτουργεί σωστά και σωστά καθιερώνεται και θα πρέπει από εδώ και πέρα εμείς οι πολιτικοί να βρούμε έναν τρόπο, ώστε να εφαρμόζεται αποτελεσματικά και για μας τους πολιτικούς και για όλους τους δημόσιους λειτουργούς. Μέχρι τώρα τουλάχιστον εγώ δεν έχω διαβάσει, δεν γνωρίζω κάτι σχετικό. Αυτό σαν παρένθεση και το κλείνω. 

Ακόμη στο νομοσχέδιο υπάρχουν και προβλέπονται ρυθμίσεις που αφορούν τον ανταγωνισμό, την αυστηρή εφαρμογή του ελέγχου των συγκεντρώσεων, την πιο ευέλικτη λειτουργία της επιτροπής ανταγωνισμού. Ρυθμίσεις που βελτιώνουν την ασφαλιστική αγορά και διατάξεις που αφορούν τα επιμελητήρια, τα πετρελαιοειδή, τα σχολικά δίδακτρα κλπ. 

Η μέχρι τώρα συνοπτική αναφορά μου στο περιεχόμενο του νομοσχεδίου είχε δύο στόχους. Ο πρώτος στόχος και ουσιαστικός είναι να βοηθήσω και τους συναδέλφους, αλλά και τον ελληνικό λαό, που παρακολουθεί αυτή τη συζήτηση, να κατανοήσουν με σαφήνεια τους στόχους αυτής της νομοθετικής πρωτοβουλίας της Κυβέρνησης, καθώς και την αρχή του νομοσχεδίου που σαφώς μπορεί να διακρίνει ένας αντικειμενικός παρατηρητής και που είναι αυτή η αρχή η ενίσχυση της προστασίας των συμφερόντων και δικαιωμάτων του καταναλωτή και η λειτουργία διαφανέστερου κράτους. Είναι επίσης η λειτουργία της οικονομίας με καθαρότερους όρους. 

Αυτός ήταν ο πρώτος στόχος, για να γίνει κατανοητό, διότι στη συζήτηση στην επιτροπή επεκράτησε μία κριτική της Αντιπολίτευσης, ότι αυτό το νομοσχέδιο δεν έχει στόχους, δεν έχει αρχές, όπως θα πω και παρακάτω. 

Ο δεύτερος στόχος αυτής της συνοπτικής αναφοράς μου και ο λιγότερο ουσιαστικός και ενδιαφέρων για τον ελληνικό λαό, αλλά φαίνεται σημαντικός για την πλευρά κύρια της Αξιωματικής Αντιπολίτευσης, είναι να δοθεί μία απάντηση σε αυτήν την κριτική που ανέφερα προηγουμένως και που άσκησε μέχρι τώρα η Αξιωματική Αντιπολίτευση στη συζήτηση στην επιτροπή, όπως παραδείγματος χάρη έλεγε ότι αυτό το νομοσχέδιο δεν έχει αρχή, ότι είναι νομοσχέδιο "σκούπα", ότι αυτές οι διατάξεις είναι απλώς θέματα που απασχολούσαν την ηγεσία του Υπουργείου Ανάπτυξης και έπρεπε κάπου αυτά να βρουν διέξοδο. 

Κύριε Πρόεδρε, πιστεύω ότι και οι κύριοι συνάδελφοι και ο ελληνικός λαός κατανοούν και αποδέχονται την αρχή και την αξία αυτού του νομοσχεδίου και αφήνουν την Αξιωματική Αντιπολίτευση κυρίως, μόνη της με την κριτική της. 'Ομως, κυρίες και κύριοι συνάδελφοι, ας επιχειρήσουμε τώρα μια λεπτομερέστερη αναφορά στο περιεχόμενο του νομοσχεδίου. 

Η ίδρυση και λειτουργία του ΕΦΕΤ, του Ενιαίου Φορέα Ελέγχου Τροφίμων, είναι ανάγκη και χρέος και είναι ανάγκη σήμερα που τα καταναλωτικά πρότυπα πολλαπλασιάζουν τις καταναλωτικές ανάγκες των πολιτών και ενισχύουν ραγδαία τη ζήτηση. Είναι ανάγκη σήμερα που η πρόοδος της επιστήμης και της τεχνολογίας εξασφαλίζει όρους και προϋποθέσεις αυξημένης παραγωγής ή και υπερπαραγωγής τροφίμων και άλλων καταναλωτικών προϊόντων μεγάλης ποικιλίας, διαφορετικής ποιότητος, αλλά και αμφιβόλου χρησιμότητας. Είναι ανάγκη σήμερα που η πτώση των συνόρων, η κατάργηση των δασμών, οι δυνατότητες που εξασφαλίζει η ελεύθερη αγορά επιτρέπουν την εύκολη διακίνηση και παρουσία μεγάλης ποικιλίας και αμφιβόλου ποιότητος προϊόντων σε χώρες που βρίσκονται σε μεγάλες αποστάσεις από τις χώρες της παραγωγής. Είναι ανάγκη σήμερα που τα Μέσα Μαζικής Ενημέρωσης, η πληροφορική και το διαδίκτυο διαφημίζουν και επιτυγχάνουν πωλήσεις και μέσα στο σπίτι και από το σπίτι μας. 

(Στο σημείο αυτό την προεδρική έδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

Σήμερα, λοιπόν, είναι ανάγκη να υπάρχει ένας φορέας που θα μπορεί να παρακολουθεί, να καταγράφει, να ελέγχει, να συντονίζει και να αποφασίζει για όλο αυτό το πλέγμα των δεδομένων που προαναφέρθηκαν και που αφορούν τη ζήτηση, την παραγωγή, τη διακίνηση, την ποιότητα, την κατανάλωση, τη διαφήμιση, την υγιεινή των τροφίμων και άλλων προϊόντων που εισάγονται ή παράγονται και καταναλώνονται στη χώρα μας. 

Πέρα όμως από ανάγκη, όπως είπα και προηγουμένως, είναι και χρέος της πολιτείας προς τον πολίτη, είναι και χρέος της πολιτείας προς τον ελληνικό λαό. Χρέος της, λοιπόν, η σωστή και συχνή ενημέρωση του πολίτη, η προστασία της υγείας του από επικίνδυνα προϊόντα, από τις διοξίνες, όπως όλοι γνωρίζουμε τελευταία, από προϊόντα μεταλλαγμένα, από προϊόντα με ορμόνες, από προϊόντα επιβαρημένα από τα χημικά λιπάσματα, από τα φυτοφάρμακα, γενικά δηλαδή από τα προϊόντα που δεν πληρούν τους κανόνες υγιεινής. 

Χρέος της πολιτείας ακόμη είναι η προστασία του εισοδήματος των εργαζομένων από άσκοπες και λανθασμένες αγορές. 'Ηταν, λοιπόν, ανάγκη και χρέος της πολιτείας η ίδρυση του Ενιαίου Φορέα Ελέγχου Τροφίμων ως όργανο προστασίας του καταναλωτή. 

Με το νομοσχέδιο αυτό, λοιπόν, ιδρύεται ο ΕΦΕΤ, ο οποίος έχει τη μορφή νομικού προσώπου δημοσίου δικαίου, τελεί υπό την εποπτεία του Υπουργείου Ανάπτυξης, καθώς βασικός σκοπός του είναι η προστασία του καταναλωτή, με τη διασφάλιση της εισαγωγής, παραγωγής και διακίνησης υγιεινών τροφίμων. 

Παράλληλος σκοπός του ΕΦΕΤ είναι η προστασία των οικονομικών συμφερόντων του καταναλωτή, με τη μέριμνα για την αποτροπή της παραπλάνησής του, σε σχέση με την υγιεινή, τη σύσταση, την επισήμανση και την τιμή των τροφίμων. Ο ΕΦΕΤ έχει ακόμη την αποκλειστική αρμοδιότητα ως προς τον καθορισμό των προδιαγραφών ποιότητας, που πρέπει να πληρούν τα προσφερόμενα για κατανάλωση τρόφιμα και ως προς την άσκηση ελέγχων και την επιβολή κυρώσεων. 

Ο Ενιαίος Φορέας Ελέγχου Τροφίμων εκτός από την κεντρική του υπηρεσία έχει και περιφερειακές υπηρεσίες, που συγκροτούνται σε κάθε περιφέρεια της χώρας. Στο πλαίσιο των ελεγκτικών του αρμοδιοτήτων ο ΕΦΕΤ διενεργεί ο ίδιος ελέγχους, παραγγέλνει τη διενέργεια ελέγχου και ζητά τη συνδρομή αρχών ή υπηρεσιών, Εισαγγελίας, Αστυνομίας κλπ., διενεργεί έλεγχο των ελέγχων και μεριμνά για τους αναγκαίους εργαστηριακούς ελέγχους. 

Στον ΕΦΕΤ που διοικείται από επταμελές διοικητικό συμβούλιο, λειτουργούν δύο βασικά συμβουλευτικά όργανα. Πρώτον, το Εθνικό Συμβούλιο Πολιτικής Ελέγχου Τροφίμων, που έχει διϋπουργικό, κοινωνικό και πολιτικό χαρακτήρα και δεύτερον, το Επιστημονικό Συμβούλιο Ελέγχου Τροφίμων, που έχει διεπιστημονικό χαρακτήρα με γεωπόνους, χημικούς, γιατρούς, χημικούς μηχανικούς κλπ. 

Ο Ενιαίος Φορέας Τροφίμων στην πλήρη ανάπτυξή του προβλέπεται να έχει προσωπικό της τάξης των πεντακοσίων πενήντα στελεχών και έτσι ακριβώς θα μπορέσει να αξιοποιήσει και εξειδικευμένο επιστημονικό προσωπικό, που υπάρχει στη χώρα μας προς την κατεύθυνση της προστασίας του πολίτη. 

Είναι προφανές ότι ένας φορέας, που καλείται με τη λειτουργία του να προστατεύσει τον καταναλωτή, πρέπει να οργανώνεται και να λειτουργεί από την οπτική γωνία του καταναλωτή. Κατά το πώς δηλαδή ένας καταναλωτής θα έβλεπε την πλέον κατάλληλη οργάνωση και λειτουργία του φορέα, που εξασφαλίζει την προστασία του. 

Στο σημείο αυτό και για να διευκρινιστούν και να λυθούν κάποιες παρεξηγήσεις, που αναδείχθηκαν και από τις τοποθετήσεις των κομμάτων και από τις απόψεις κάποιων από τους φορείς στη συζήτηση του νομοσχεδίου στην Επιτροπή Παραγωγής και Εμπορίου και που έχουν σχέση με αρμοδιότητες του Υπουργείου Γεωργίας κύρια και του Υπουργείου Ανάπτυξης, θα ήθελα να σημειώσω ότι: Η ίδρυση και η λειτουργία του ΕΦΕΤ κάτω από την εποπτεία του Υπουργείου Ανάπτυξης, δεν θίγει την αποστολή των υπηρεσιών, που σχετίζονται με άλλες φάσεις της διατροφικής αλυσίδας. 

Το Υπουργείο Γεωργίας είναι πάντοτε αρμόδιο για όλη την πρωτογενή παραγωγή, ζωϊκή ή φυτική. Επίσης το Υπουργείο Υγείας και Πρόνοιας είναι πάντοτε αρμόδιο για τη δημόσια υγεία και τα φάρμακα, στα οποία εντάσσονται και ειδικές κατηγορίες τροφίμων, όπως οι παιδικές τροφές. 

Κυρίες και κύριοι συνάδελφοι, παρά την κριτική που ακούστηκε από τα κόμματα της Αντιπολίτευσης στη συζήτησή μας στην επιτροπή για τον ΕΦΕΤ, πιστεύω ότι όλοι εδώ σ' αυτήν την Αίθουσα θέλουμε και επιζητούμε να προστατεύσουμε τα συμφέροντα και τα δικαιώματα του πολίτη και ότι σήμερα εδώ αναγνωρίζουμε την ανάγκη και το χρέος της πολιτείας για την ίδρυση αυτού του φορέα. Και θα ήθελα να καλέσω τα άλλα κόμματα, στις τοποθετήσεις τους που θα ακολουθήσουν να εγκαταλείψουν τις λογικές, όπως παραδείγματης χάρη γιατί όχι το Υπουργείο Γεωργίας, αντί για το Υπουργείο Ανάπτυξης. 'Εγινε μια επιλογή από την Κυβέρνηση να έχει την εποπτεία του Υπουργείο Ανάπτυξης, το οποίο νομίζω εξηγήθηκε στην επιτροπή και πιστεύω θα εξηγηθεί και στη συνέχεια και από εμένα, ίσως στη δευτερολογία, αλλά και από τον κύριο Υπουργό. 

'Αλλη λογική του Συνασπισμού ήταν να αποσυρθεί το νομοσχέδιο και να ξεκινήσει ένας διάλογος, πέρα από τα είκοσι που διήρκησε ο διάλογος, που θα καταλήξει σε ένα νομοσχέδιο, που θα εκφράζει το σύνολο των φορέων των συνδικαλιστικών, των συντεχνιακών επιδιώξεων κ.ο.κ. Εάν κάθε νομοσχέδιο είναι τελικά η κατάληξη των εκφράσεων των συντεχνιακών επιδιώξεων ή έστω και των συντεχνιακών και συνδικαλιστικών απόψεων, τότε εμείς εδώ δεν νομοθετούμε. 'Ετσι, λοιπόν, θα ήθελα να καλέσω τα κόμματα να εγκαταλείψουν παρόμοιες λογικές και να στηρίξουμε τον Ενιαίο Φορέα Ελέγχου Τροφίμων και τη λειτουργία του για το συμφέρον και την προστασία της υγείας του ελληνικού λαού και κάθε πολίτη χωριστά. 

Στη συνέχεια στο δεύτερο κεφάλαιο αυτού του νομοσχεδίου ρυθμίζονται θέματα που αφορούν το χώρο του εμπορίου και είναι θέματα που τα περισσότερα αποτελούν αιτήματα προς λύση του εμπορικού κόσμου της χώρας μας. 'Οπως παραδείγματος χάρη τροποποιήσεις για τις εμπορικές μισθώσεις, κρατικές προμήθειες, θέματα ανταγωνισμού, διάφορα θέματα εμπορίου όπως οι εκπτώσεις, ο πόρος από τις συνδρομές των μελών των επιμελητηρίων κλπ. 

Οι τροποποιήσεις για τις εμπορικές μισθώσεις καθιστούν πιο ισορροπημένη κοινωνικά και οικονομικά την εμπορική μίσθωση και τη σχέση εκμισθωτή και μισθωτή και είναι προς όφελος και του επιχειρηματία μισθωτού, αλλά και προς όφελος των εκμισθωτών, των ιδιοκτητών και κυρίως των μικροτέρων. 

Οι ρυθμίσεις που αναφέρονται στις κρατικές προμήθειες αυξάνουν τη διαφάνεια και διασφαλίζουν έτσι τη χρηστή διαχείριση του δημοσίου χρήματος και αυτό επιτυγχάνεται με την εισαγωγή της υποχρεωτικής δημοσίευσης όλων των προκηρύξεων κρατικών προμηθειών σε ειδικό τεύχος της Εφημερίδας της Κυβερνήσεως με την ενίσχυση της αρμοδιό-τητας του Ελεγκτικού Συνεδρίου με την εισαγωγή ειδικής διαδικασίας ελέγχου της καθαρότητος και της ευρύτητας των προδιαγραφών, έτσι ώστε να μη φωτογραφίζονται συγκεκριμένα προϊόντα και να διασφαλίζεται ο υγιής ανταγωνισμός, με τη συμμετοχή επίσης δικαστικών λειτουργών στις επιτροπές προμηθειών μεγάλης οικονομικής και τεχνολογικής αξίας, με την καθιέρωση του πόθεν έσχες για τα μέλη που ασχολούνται με τις κρατικές προμήθειες. 

Κύριοι Υπουργοί, κυρίες και κύριοι συνάδελφοι, το χρήμα που διακινείται γύρω από τις κρατικές προμήθειες ανέρχεται σε αστρονομικά ποσά, οι αετονύχηδες μεσάζοντες προμηθειών και προμηθευτών καραδοκούν, οι επίορκοι δημόσιοι υπάλληλοι δεν λείπουν, οι πιέσεις, οι πειρασμοί είναι υπαρκτοί, ως εκ τούτου, λοιπόν, η συναλλαγή, ο χρηματισμός και η διαφθορά που είναι αντικείμενο δικαιολογημένης καθημερινής κριτικής από τους πολίτες χρειάζονται ριζική αντιμετώπιση. 

ΓΙΑΝΝΗΣ ΚΑΨΗΣ: Να απευθυνθείτε στον εισαγγελέα, μην ομιλείτε περί διαφθοράς. 

ΗΛΙΑΣ ΒΛΑΧΟΠΟΥΛΟΣ: Κύριε συνάδελφε, εσείς μιλήσατε γι'αυτά τα θέματα, πριν από λίγο καιρό. 

Και αυτό μπορεί να επιτευχθεί με τη θεσμική διαμόρφωση αντικειμενικών διαδικασιών, με τον έλεγχο και την επιβολή αυστηρών ποινών στους παρανομούντες και στους καταχραστές του δημοσίου χρήματος. Είναι στο χέρι μας να επιχειρήσουμε την πάταξη της διαφθοράς. Είναι δύσκολο να πούμε ότι πατάσσουμε τη διαφθορά. Να επιχειρήσουμε, λοιπόν, την πάταξη της διαφθοράς. Αυτό ακριβώς επιχειρούν μεταξύ των άλλων και οι ρυθμίσεις στον τομέα των κρατικών προμηθειών. 

Στη συνέχεια, το νομοσχέδιο προβλέπει ρυθμίσεις που αναφέρονται σε θέματα ανταγωνισμού. Επέρχονται τροποποιήσεις στη νομοθεσία που αφορά τον έλεγχο των συγκεντρώσεων επιχειρήσεων και τη λειτουργία της Επιτροπής Ανταγωνισμού. Είναι γνωστό σε όλους μας και ιδιαίτερα σε όσους προερχόμαστε από την ελληνική περιφέρεια ότι η εισβολή και η λειτουργία πολυκαταστημάτων και υπεραγορών με τη μορφή μητρικών, θυγατρικών και άλλων ελεγχομένων επιχειρήσεων καταστρατηγεί όρους και όρια που προβλέπονται από τη νομοθεσία και δημιουργούν συνθήκες ασφυξίας στους παραγωγούς, στους μικροβιοτέχνες, που προσπαθούν πολλές φορές ανεπιτυχώς για μια θέση στο ράφι του πολυκαταστήματος, καθώς και στους μικροεπαγγελματίες και μικροεμπόρους των επαρχιακών πόλεων που δεν μπορούν φυσικά να αντέξουν στις συνθήκες αθέμιτου ανταγωνισμού, "προμήθειες", όπως ξέρετε, με μακροχρόνια πίστωση, δήθεν προσφορές, ωράρια μεγάλα από τα πολυκαταστήματα κ.ο.κ. 

Εδώ, κύριε Υπουργέ, θα ήθελα να κάνω μια πρόταση σε σχέση με τα όρια των επιφανειών. Γνωρίζουμε όλοι ότι υπάρχουν κάποια όρια που έχουν σχέση με τον πληθυσμό των πόλεων στις οποίες εγκαθίστανται αυτά τα καταστήματα. Μετά τους καποδιστριακούς δήμους, ενώ δηλαδή οι πληθυσμοί αυτών των νέων δήμων έχουν αυξηθεί, η οικονομική και κοινωνική ζωή αυτής της περιοχής δεν έχει αλλάξει. Κάποια καταστήματα που υπήρχαν στις κοινότητες συνεχίζουν να υπάρχουν, αλλά ήδη αυτά τα όρια νομίζω ότι δεν ανταποκρίνονται στην πραγματικότητα μήπως μπορέσουμε να αλλάξουμε αυτά τα όρια. Φυσικά θα έχουμε την ευκαιρία και στη δευτερολόγια, αλλά και όταν θα συζητήσουμε τα άρθρα να το δούμε. Τώρα μια αναφορά έκανα στο περιεχόμενο. Θα ήθελα όμως να επαναλάβω ότι ρυθμίζονται και άλλα θέματα που ήταν αιτήματα του εμπορικού κόσμου. 

Το θέμα των εκπτώσεων δυστυχώς ο ίδιος ο εμπορικός κόσμος δεν μπόρεσε να το διαχειριστεί με επιτυχία. 'Ηταν αίτημα του εμπορικού κόσμου, αυτό να το αναλάβει πάλι το Υπουργείο Ανάπτυξης, κάτι που γίνεται μέσα από το σχέδιο νόμου. 

Επίσης καθιερώνεται ένας πόρος που θα φθάνει μέχρι 8%, ένας πόρος από τις συνδρομές των μελών των επιμελητηρίων, ο οποίος θα χορηγείται στους εμπορικούς συλλόγους, στις ομοσπονδίες, γιατί σήμερα οι ανάγκες του εμπορικού κόσμου είναι μεγάλες και για επιμόρφωση και για δημόσιες σχέσεις και για κατάρτιση των μελών κ.ο.κ. 

'Ενα άλλο σημαντικό τμήμα, όπως ανέφερα και στην αρχή, είναι το θέμα των ρυθμίσεων του Οργανισμού Ανασυγκρότησης Επιχειρήσεων. Συζητήθηκε και στην επιτροπή και εκείνο το οποίο βγαίνει σαν συμπέρασμα είναι ότι, όπως είπα και προηγουμένως, ανεξάρτητα από την κριτική και από τις εκτιμήσεις για τη χρησιμότητα, για την προσφορά του Οργανισμού Ανασυγκρότησης Επιχειρήσεων, σήμερα είναι ανάγκη να καταργηθεί αυτός ο Οργανισμός και να γίνει φυσικά η εκκαθάρισή του. Λεπτομέρειες θα πούμε στα άρθρα. 

Επίσης, υπάρχουν και άλλες ρυθμίσεις που αναφέρονται στην ασφαλιστική αγορά, στα πετρελαιοειδή, στην αύξηση των διδάκτρων των σχολείων κ.ο.κ. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή). 

Τελειώνω, κύριε Πρόεδρε, λέγοντας ότι αυτό το νομοσχέδιο πράγματι έχει αρχές και αυτές είναι η προστασία του πολίτη και η διαφάνεια. Με την έννοια αυτή καλώ όλες τις πλευρές της Βουλής να υπερψηφίσουν αυτό το νομοσχέδιο. 

(Χειροκροτήματα από την πτέρυγα του ΠΑΣΟΚ) 

ΠΡΟΕΔΡΕΥΩΝ (Παναγιώτης Ν. Κρητικός): Ο εισηγητής της Αξιωματικής Αντιπολίτευσης κ. Αθανάσιος Νάκος έχει το λόγο. 

ΑΘΑΝΑΣΙΟΣ ΝΑΚΟΣ: Κυρίες και κύριοι συνάδελφοι, ισχυρίζεται ο κύριος Υπουργός ότι η πρωτοφανής συρραφή διατάξεων που αφορούν όλες τις αρμοδιότητες του υπερυπουργείου Ανάπτυξης και μάλιστα όχι μόνο και ενσωματώνονται στο παρόν σχέδιο νόμου έχουν αρχή επί της οποίας καλούμεθα να τοποθετηθούμε. 

"Είναι δυνατόν", θα διερωτηθεί κανείς; "Είναι απαντά" ο κύριος Υπουργός και ο εισηγητής της Πλειοψηφίας, γιατί αρχή του σχεδίου νόμου είναι οι άξονες τους οποίους υπηρετεί, η προστασία του καταναλωτή και η διαφάνεια. 'Ετσι όμως εισάγεται η δυνατότητα κατάθεσης νομοσχεδίων, με αρχή παραδείγματος χάρη το συμφέρον του ελληνικού λαού ή του ελληνικού κράτους. Κάτω από αυτούς τους τίτλους μπορεί να υπάγεται οποιαδήποτε διάταξη, κάθε τομέα, όλων των Υπουργείων. 

Συνεπώς είναι αδύνατον να μιλήσει κανείς επί της αρχής του νομοσχεδίου. Γι' αυτό θα περιοριστώ στην επιγραμματική κριτική στα πιο σημαντικά κεφάλαια, γιατί το να ισχυρισθεί κανείς ότι λεπτομερέστερη συζήτηση θα γίνει κατά τη συζήτηση των άρθρων, θα ήταν ψευδές, μια που κάθε κεφάλαιο από μόνο του είναι τουλάχιστον ένα σχέδιο νόμου ξεχωριστό. 

Πιθανόν αυτός να ήταν και ο σκοπός του κυρίου Υπουργού, να περάσει δηλαδή ένα νομοσχέδιο με όσο το δυνατόν λιγότερο συζήτηση και κριτική. 

Από χρόνια διαπιστώθηκε η ανάγκη ύπαρξης ενός αποτελεσματικού κρατικού μηχανισμού, ο οποίος θα έχει ως αποστολή τον έλεγχο της ωφελιμότητας και βλαπτικότητας των καταναλισκομένων τροφίμων πάσης φύσεως, ανάγκη που έγινε ιδιαίτερα επιτακτική τα τελευταία χρόνια με την αλματώδη αύξηση της διακίνησης των αγαθών και τις νέες επαναστατικές τεχνολογίες. 

Η Νέα Δημοκρατία από το 1994 είχε επισημάνει την ανάγκη αυτή. Το 1997 μάλιστα, λόγω αδιαφορίας της Κυβέρνησης, η οποία έδειχνε να μην συμμερίζεται τις ανησυχίες μας, κατέθεσε σχέδιο νόμου, προτείνοντας τη δημιουργία φορέα κατά τα πρότυπα του αμερικανικού μοντέλου που είναι ο, κατά γενική ομολογία, επιτυχημένος οργανισμός τροφίμων και φαρμάκων, ο περίφημος FOOD AND DRUG ADMINISTRATION, που κατά πάγια τακτική της Κυβέρνησης απερρίφθη. 

To μακάριο όμως ύπνο των κυβερνώντων ήρθε να ταράξει το σκάνδαλο των διοξινών, σκάνδαλο που έδειξε πόσο διαλυμένες είναι οι υπηρεσίες, ανέδειξε την πληθώρα των δημοσίων φορέων που με αλληλοεπικαλύψεις και κενά ασχολούνται με το τεράστιο αυτό θέμα και γενικότερα απέδειξε πόσο ανοχύρωτος είναι ο 'Ελληνας καταναλωτής. 

Υπό την πίεση των γεγονότων, αυτό που δεν έγινε τόσα χρόνια έπρεπε να γίνει τώρα γρήγορα, πρόχειρα. Αποτελεσματικά ή όχι, αυτό δεν είχε καμία σημασία. Η προχειρότητα αποδεικνύεται από το γεγονός ότι πρώτα δημιουργήθηκε το κέντρο ελέγχου διοξινών στο Δημόκριτο και μετά ο φορέας. Δηλαδή αν αύριο υπάρξει ένα άλλο πρόβλημα με μία άλλη ουσία θα πρέπει να δημιουργηθεί ένα άλλο κέντρο. 

Αυτό αποδεικνύει τη σπασμωδικότητα των κινήσεων και την έλλειψη προγραμματισμού. Αυτές είναι οι αιτίες που η Κυβέρνηση προσφεύγει στην εύκολη λύση, στη δημιουργία δηλαδή ενός καινούριου φορέα χωρίς τη διερεύνηση της υπάρχουσας υποδομής, χωρίς την καταγραφή και αξιολόγηση αυτής, χωρίς τη βελτίωση και ισχυροποίησή της σε έμψυχο, σε κατάλληλο υλικό και σε σύγχρονο τεχνολογικό εξοπλισμό. Δημιουργεί δηλαδή ένα φορέα που δεν θα μπορέσει να παίξει το ρόλο του υπερκείμενου συντονιστή, μια που τα προς συντονισμό μέλη πάσχουν βαρύτατα. Δεν θα μπορέσει να διαδραματίσει αυτόνομο ρόλο μια που δεν δημιουργούνται οι απαραίτητες προς τούτο προϋποθέσεις. Επιπλέον δε, εισάγει μία παγκόσμια πρωτοτυπία. Υπάγει το φορέα στο Υπουργείο Ανάπτυξης τη στιγμή που τόσο στις Ηνωμένες Πολιτείες όσο και στην Ευρωπαϊκή 'Ενωση οι αντίστοιχοι φορείς υπάγονται ή στα Υπουργεία Υγείας ή στα Υπουργεία Γεωργίας. Ουδείς άλλος διανοήθηκε να αντιμετωπίσει έτσι το θέμα, συμφωνώντας με τη δικαιολογία του κυρίου Υπουργού, ότι δηλαδή η υπαγωγή στο Υπουργείο Ανάπτυξης υπαγορεύεται από το γεγονός ότι σ'αυτό λειτουργεί η Γενική Γραμματεία Προστασίας του Καταναλωτή. Γιατί, εάν προσχωρούσε κανείς σ' αυτήν τη λογική, θα έπρεπε να υπάγονται στο Υπουργείο Ανάπτυξης οι κατασκευές, τα αυτοκίνητα, γενικότερα πάσης φύσεως αγαθά που απευθύνονται στον καταναλωτή. Τότε μπαίνει το ερώτημα, προς τι αυτή η επιλογή; Είναι προφανές ότι αυτό συνδέεται αφ'ενός με τη δημιουργία εντυπώσεων, λόγω της χρονικής περιόδου που αρχίσαμε να διανύουμε, αφ'ετέρου με τη δημιουργία ενός ακόμη ελεγχόμενου κρατικού μηχανισμού. Και είναι γνωστό ήδη ότι επικεφαλής θα τεθεί το γνωστότατο κομματικό στέλεχος και τέως πρόεδρος των νοσοκομειακών γιατρών κ. Χριστίνα Παπανικολάου και πεντακόσιες πενήντα νέες προσλήψεις από τις χίλιες που είχε ζητήσει ο κύριος Υπουργός. Εργαλεία και τα δύο χρήσιμα για γενικά κομματικά ωφελήματα και ειδικά για ωφελήματα για τον κύριο Υπουργό. 

Μ' αυτήν τη λογική βέβαια φυσικό είναι να μη λαμβάνονται υπόψη τα επιχειρήματα και οι κραυγές διαμαρτυρίας. 'Ολα αποδίδονται είτε σε συντεχνιακούς λόγους, γεωτεχνικοί, χημικοί, γιατροί είτε σε λόγους συμφέροντος, μια, που, όπως ισχυρίζεται ο κύριος Υπουργός, οι εμπλεκόμενοι στο σύστημα παραγωγής των προϊόντων αντιτίθενται απλούστατα για να δρουν ανεξέλεγκτα. Και αυτό, παρά τις τεκμηριωμένες απόψεις που κατέθεσαν, παρά τη συνεχή διαβεβαίωσή τους για την αγωνία που τους διακατέχει σχετικά με την αποτελεσματικότητα του θεσμοθετούμενου οργάνου. 

Η κατάσταση που υπάρχει σήμερα λίγο-πολύ είναι γνωστή. Το 90% των ελέγχων διεξάγεται από υπηρεσίες του Υπουργείου Γεωργίας και το υπόλοιπο 10% από τα υγειονομικά και το Γενικό Χημείο του Κράτους. 

Στη συντριπτική τους πλειοψηφία οι υπηρεσίες έχουν ελλιπές προσωπικό. Το 40% των οργανικών θέσεων είναι κενές σύμφωνα με καταγγελία των γεωτεχνικών. Χαμηλό ποσοστό εξειδικευμένων και τεράστιες ελλείψεις στην υλικοτεχνική υποδομή. 

Θα αναφέρω μόνο ένα παράδειγμα. Το 1980 υπηρετούσαν στις κτηνιατρικές υπηρεσίες χίλιοι διακόσιοι κτηνίατροι. Σήμερα με τα προβλήματα αυξημένα, πολλαπλασιασμένα, με τις γνωστές ανάγκες για ελέγχους, υπηρετούν μόνο εξακόσιοι πενήντα. Σ'αυτό, λοιπόν, το σαθρό υπόβαθρο γίνεται υπερκατασκευή. Αυτή είναι η κοινή διαπίστωση των φορέων που κατέθεσαν τις απόψεις τους. 

Το δεύτερο βασικό πρόβλημα είναι το παρακάτω: Σύμφωνα με το άρθρο 39 της Συνθήκης της Ρώμης, γεωργικά προϊόντα είναι τα προϊόντα του εδάφους, της κτηνοτροφίας, της αλιείας, καθώς και η πρώτη μεταποίηση αυτών. Λογική συνέπεια αυτού του ορισμού θα ήταν αυτό, το πρακτικά αδιάσπαστο κομμάτι της παραγωγικής διαδικασίας, να βρίσκεται υπό τον έλεγχο ενός υπεύθυνου μηχανισμού. Εδώ όμως έχουμε τον εξής διαχωρισμό: Για τη μεν πρωτογενή παραγωγή υπεύθυνο είναι το Υπουργείο Γεωργίας, για δε τη μεταποίηση υπάρχει παράλληλη αρμοδιότητα τόσο του Υπουργείου Γεωργίας όσο και του ΕΦΕΤ, δηλαδή του Υπουργείου Ανάπτυξης. 'Ομως, ο ορισμός "γεωργικά προϊόντα" δεν είναι τυχαίος. Αποτελεί τη βάση στην Ευρωπαϊκή 'Ενωση για κανονισμούς και προδιαγραφές καταλληλότητος. 

Συγχρόνως είναι αυτά τα προϊόντα που συμμετέχουν στην Κοινή Αγροτική Πολιτική και στην κοινή οργάνωση αγοράς. Είναι αυτά που ενισχύονται με επιδοτήσεις. 

'Ενα άλλο παράδειγμα ασυμβατότητας πόρων και μεθοδολογίας είναι η χρήση στο σχέδιο νόμου του όρου "νωπά προϊόντα". Ο διαχωρισμός των γεωργικών προϊόντων σε νωπά και μη, αποτελεί εκλαϊκευμένη ρήση χωρίς ουσιαστικό διαχωρισμό βάσει του πνεύματος της Κοινότητας και της διεθνούς αγοράς. 

Στις αρμοδιότητες του ΕΦΕΤ δεν υπάγονται νωπά προϊόντα όταν δεν προσφέρονται για κατανάλωση. 'Οταν όμως προσφέρονται για κατανάλωση τι γίνεται; Τελικά υπάρχει ασάφεια στον όρο και σύγχυση περί την αρμοδιότητα. 

Με τα γενετικά τροποποιημένα τρόφιμα τι γίνεται; Με αυτά τι πρόκειται να συμβεί; Το σχέδιο νόμου προβλέπει ότι με κοινή απόφαση θα καθοριστούν θέματα που καθορίζουν την έννοια της μεταποίησης και το συντονισμό των ελέγχων κατά τη φάση αυτή. 

Κατά συνέπεια πόσο αποτελεσματικός μπορεί να είναι αυτός ο νόμος όταν πρώτον δεν προσδιορίζει τα προϊόντα επακριβώς και κατά συνέπεια την υπευθυνότητα αναφερόμενος αόριστα σε παράλληλες αρμοδιότητες και όταν δεύτερον, αδυνατεί να προσδιορίσει τη βασική έννοια της μεταποίησης, σημείο κομβικό για την περαιτέρω στήριξη των μηχανισμών ελέγχου; Πώς είναι δυνατόν τελικά να επιτύχεις ένα στόχο όταν δεν τον έχεις προσδιορίσει; 

Η παραπάνω ενδεικτική απαρίθμηση των αδυναμιών είναι φυσικό στο μέλλον να δημιουργήσει αναρίθμητα προβλήματα, όπως δυσκολίες στη συνεννόηση με την Ευρωπαϊκή 'Ενωση λόγω ασάφειας ή ασυμβατότητας των υπό χρήση όρων. Ακόμα ένα σχετικό παράδειγμα: Οι όροι "έλεγχος" και "τρόφιμα" χρησιμοποιούνται στο παρόν σχέδιο νόμου με άλλη έννοια από εκείνη της κοινοτικής. Απενεργοποίηση των αρμόδιων για τα θέματα αυτά υπηρεσιών σε επίπεδο νομού, δηλαδή, κτηνιατρικών υπηρεσιών, υγειονομικών, γενικών χημείων καθώς και των συνοριακών σταθμών ή των σταθμών φυτοπροστασίας. Αποσυντονισμό των κοινών οργανώσεων αγοράς, παραδείγματος χάρη οπωροκηπευτικών, ιχθυαγορών, σφαγείων. Αυτά γιατί δεν είναι διακριτή η αρμοδιότητα των υπαρχόντων φορέων και γιατί παραμένει αδιευκρίνιστο πότε ενεργούνται έλεγχοι αυτοβούλως από τις υπάρχουσες υπηρεσίες και πότε ενεργούνται κατόπιν εντολής του ΕΦΕΤ. 

Ως πεχλιβάνης ο κύριος Υπουργός έχει τη δυνατότητα να τραβάει τα ελατήρια των αρμοδιοτήτων όσο και όπως θέλει. 'Ετσι όμως, οι κίνδυνοι της περαιτέρω διάλυσης, είναι κάτι παραπάνω από βέβαιοι. 

Τέλος παρ' ότι όπως προανέφερα παραμένει αδιευκρίνιστο το θέμα της μεταποίησης, οι κυρώσεις που προβλέπονται για τους πάσης φύσεως μεταποιητές είναι εντυπωσιακά αυστηρές. Το θέμα βέβαια δεν είναι εκεί, γιατί θα μπορούσε να πει κανείς ότι καλώς προβλέπονται γι' αυτούς που παίζουν άσχημο παιχνίδι με την υγεία των πολιτών. Το πρόβλημα είναι ότι το σχέδιο νόμου δεν δημιουργεί κλιμάκωση παρεμβάσεων και ποινών και επαναφέρει τελικά, παρά αυτά που υποσχέθηκε ο κύριος Υπουργός -και το είδαμε τώρα την τελευταία στιγμή- τη διάταξη -την οποία υποσχέθηκε ο κύριος Υπουργός ότι θα απαλείψει- για την ποινικοποίηση και των μελών των διοικητικών συμβουλίων των επιχειρήσεων. Αυτό είναι πρωτοφανές. Αν είναι δυνατόν μέλος διοικητικού συμβουλίου να ευθύνεται προσωπικά ποινικά και αστικά. 

Με αυτόν τον τρόπο δε, δεν αντανακλάται βεβαίως η διάθεση για συνεργασία και η αποφασιστικότητα για την εξάλειψη των φαινομένων αυτών. Είναι γνωστή η τακτική, ή του ύψους ή του βάθους. 

Η αλληλοεπικάλυψη αρμοδιοτήτων δημιούργησε μέχρι σήμερα συνεχείς ελέγχους για τα ίδια πράγματα από διαφορετικές υπηρεσίες. Τις πιο πολλές φορές από υπαλλήλους χωρίς επαρκείς γνώσεις του αντικειμένου, με προφανείς δυσλειτουργίες και παρενέργειες. Αυτό το πρόβλημα δεν αντιμετωπίζεται. Αντίθετα, δημιουργούνται επιπλέον δυνατότητες για διατήρηση της απαράδεκτης κατάστασης. 

Ο επιστημονικά εκτελούμενος δειγματοληπτικός έλεγχος είναι το μόνο αποτελεσματικό εργαλείο για τη γνώση και τον έλεγχο της ποιότητας των προϊόντων. Τίποτε δεν ξεκαθαρίζει παρ' ότι το κενό είναι εμφανές με το παρόν σχέδιο νόμου. Αποτέλεσμα αυτού είναι η σύγχυση και η αναποτελεσματικότητα. 

Αυτά σε έναν τομέα κρίσιμο, στον κρισιμότερο κατά την αποψή μου, της ελληνικής οικονομίας, της μεταποίησης των γεωργικών προϊόντων που θα μπορούσε να είναι η αιχμή του δόρατος της ανάπτυξης της χώρας λόγω του συγκριτικού πλεονεκτήματος της ποιότητας της πρώτης ύλης, δυνατότητα που παραμένει ανεκμετάλλευτη εξαιτίας της αδυναμίας της Κυβέρνησης να εφαρμόσει πολιτικές που θα υπηρετήσουν την ολοκληρωμένη οικονομία της υπαίθρου, μοναδικό μοντέλο ανάπτυξης της περιφέρειας. 

Δεν θα αναφερθώ τώρα, στην πρωτολογία μου, στο δεύτερο κεφάλαιο που αφορά θέματα εμπορίου, γιατί ο χρόνος δεν επαρκεί. Θα αναφερθώ στη δευτερολογία μου ή στην κατ' άρθρο συζήτηση γιατί τα θέματα του εμπορίου είναι από μόνα τους ένα ολόκληρο νομοσχέδιο. Επέλεξα δηλαδή τρία θέματα τα οποία δείχνουν τη νοοτροπία της Κυβέρνησης και έχουν περισσότερη ποσότητα πολιτικής επιλογής. 

Ο Οργανισμός Ανασυγκρότησης Επιχειρήσεων, ο περίφημος πια ΟΑΕ, είναι μια ανώνυμη εταιρεία διαχείρισης επιχειρήσεων και κεφαλαίων που ιδρύθηκε το 1983 για να βάλει τις βάσεις στην ανάπτυξη της ελληνικής βιομηχανίας. Αυτά διαβάζουμε σε πληρωμένη καταχώρησή του το 1986. Σκοπός του, συνεχίζει η καταχώρηση, η συμβολή στην οικονομική και κοινωνική ανάπτυξη της χώρας με πρώτον την οικονομική και διαρθρωτική εξυγίανση επιχειρήσεων και κλάδων της οικονομίας, δεύτερον την εισαγωγή και ανάπτυξη προηγμένης τεχνολογίας στη χώρα μας και τρίτον, την ίδρυση νέων επιχειρήσεων μεικτής οικονομίας. 

Απ' όλα αυτά τι πέτυχε ο ΟΑΕ; Την ίδρυση νέων επιχειρήσεων; Ας μην αστειευόμαστε. Την εισαγωγή και ανάπτυξη προηγμένης τεχνολογίας; Δεν ασχολήθηκε καν. Την οικονομική και διαρθρωτική εξυγίανση επιχειρήσεων και κλάδων της οικονομίας; 'Οχι βέβαια. Με τι ασχολήθηκε; Ασχολήθηκε τελικά μόνο με την εκκαθάριση προβληματικών επιχειρήσεων. Επιτυχώς άραγε; Σήμερα ημέρα της ταφής του, μετά από δεκαέξι χρόνια ζωής, είναι λογικό νομίζω να εκφωνηθεί ο επικήδειος απολογισμός της ζωής του. 'Οπως στα κινηματογραφικά έργα ο πληρωμένος εκτελεστής εκτελείται, έτσι και ο ΟΑΕ. Ο εκκαθαριστής εκκαθαρίζεται αφήνοντας βεβαιωμένο έλλειμμα εξακοσίων εβδομήντα οκτώ δισεκατομμυρίων (678.000.000.000) δραχμών, ποσό όσο οι προϋπολογισμοί και των τριών μεγάλων έργων, αεροδρόμιο των Σπάτων, οδός Σταυρού-Ελευσίνας και γέφυρα Ρίου - Αντιρρίου ή αλλιώς δέκα φορές την επιπλέον φορολόγηση όλων των μισθωτών και συνταξιούχων της χώρας για τα εισοδήματα του 1998. 

Εάν σε αυτά προσθέσουμε τις απαιτήσεις των πιστωτών τις οποίες αναλαμβάνει το ελληνικό δημόσιο και θα πληρώσει, τότε πιθανόν να πρέπει να προσθέσουμε και το "ΜΕΤΡΟ" και την Εγνατία Οδό. 

Χαρακτηρίστηκε ο ΟΑΕ ως μουσείο ενός εκ των μεγαλυτέρων σκανδάλων, ως μνημείο της καταστροφικής ιδεοληψίας και εξαλλοσύνης της δεκαετίας του 1980. Σήμερα βέβαια oι δημιουργοί του τερατουργήματος, άμεσα ή έμμεσα εμπλεκόμενοι, νίπτουν τας χείρας τους και αποποιούνται των τεράστιων ευθυνών τους. Αυτό έπραξαν οι προκάτοχοι κυρίες Παπανδρέου και Διαμαντοπούλου, αυτό πράττει και ο σημερινός Υπουργός. Ο Πρόεδρος της Βουλής, ο κ. Κακλαμάνης μάλιστα προεδρεύων πέρσι της επιτροπής για την ανανέωση της θητείας του Προέδρου του ΟΑΕ κ. Τσουδερού είπε χαρακτηριστικά και επί λέξει: "Ας όψονται αυτοί που μας τον φόρτωσαν για να κάνουν τους σωτήρες". Τώρα ποιοι είναι αυτοί, ποιοι είναι οι άλλοι, είναι τελείως μπερδεμένη ιστορία. Γεγονός είναι ένα: Ο ΟΑΕ εκκαθαρίζεται και αφήνει πίσω του τα παρακάτω συντρίμια, πέρα από τα βεβαιωμένα χρέη: 

Εκκρεμότητες σε επιχειρήσεις φαντάσματα, διαδικασίες εκκρεμείς, απαιτήσεις πιστωτών που θα πληρώσει το κράτος, απαιτήσεις παλαιών μετόχων, γιατί η κ. Παπανδρέου αλόγιστα προέβη σε αύξηση του μετοχικού κεφαλαίου των προβληματικών επιχειρήσεων που είχαν υπαχθεί στον ΟΑΕ με αποτέλεσμα σήμερα οι μέτοχοι να διεκδικούν τεράστιες αποζημιώσεις. Βεβαιωμένα χρέη προς το δημόσιο, τα οποία διαγράφονται και δικαιολογούνται εδώ με την εξής εκπληκτική δικαιολογία: 'Οτι μια που δεν είχαν εγγραφεί στον προϋπολογισμό δεν έγινε και τίποτα. Ως εκ τούτου, αφού τα είχαμε ξεγράψει, γιατί να μην τα διαγράψουμε; 

Ο γενικός γραμματέας αποκρατικοποιήσεων κ. Παρασκευάς μάλιστα, έχει κάνει την εξής εκπληκτική δήλωση: Εφόσον ο δανειστής και ο οφειλέτης είναι το ίδιο πρόσωπο, δηλαδή το δημόσιο, δεν υπάρχει πρόβλημα. 'Αρα, λοιπόν, μπορούν ελεύθερα από τούδε οι επιχειρήσεις του δημοσίου να παίρνουν δάνεια με την εγγύησή του και να μην πληρώνουν τις υποχρεώσεις προς τις τράπεζες και την εφορία, αφού απλούστατα δανειστής και οφειλέτης είναι το ίδιο πρόσωπο. 

Στην εισηγητική έκθεση δε για να δικαιολογηθεί η αμνήστευση των κατά καιρούς διοικούντων τις προβληματικές επιχειρήσεις, αναφέρονται τα εξής εκπληκτικά: Τυχόν φορολογικός έλεγχος και καταλογισμός διαφόρων ποσών, απλώς θα επιβαρύνουν τις ΔΟΥ και ότι η παραγραφή αδικημάτων δεν είναι και τίποτα σπουδαίο, μια που πρόκειται για πληρωμή φόρων, δασμών, τελών, εισφορών. Μ'αυτό το τέλος όμως που δίδετε, επιβεβαιώνεται η άποψη την οποία ο ελληνικός λαός σχημάτισε αλάνθαστα ότι η διοίκηση προβληματικών επιχειρήσεων σήμαινε παχυλούς μισθούς, πλιάτσικο, γραφεία, οδηγούς, ιδιαιτέρες χωρίς καμία απολύτως ευθύνη. Σε πεντακόσια εκατομμύρια (500.000.000) δραχμές το μήνα υπολόγισε ο πρόεδρος του ΟΑΕ, ο σημερινός πρόεδρος, τα έξοδα του Οργανισμού για τη διαχείριση και φύλαξη των ρημαγμένων εργοστασίων. Εκκαθαριστές που μόνοι τους καθόριζαν τις αμοιβές τους, νομικοί σύμβουλοι, ειδικοί οικονομικοί σύμβουλοι και πάσης φύσεως σύμβουλοι, ημέτεροι βέβαια, κατασπατάλησαν αυτά τα μυθώδη ποσά. Σήμερα, με την ψήφιση του νομοσχεδίου, δίδεται για όλα αυτά συγχωροχάρτι. Από την επιτροπή μέχρι σήμερα, δόθηκε ... 

(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή) 

Κύριε Πρόεδρε, θα ήθελα τρία λεπτά ακόμη. 

ΠΡΟΕΔΡΕΥΩΝ (Παναγιώτης Ν. Κρητικός): Τα τρία λεπτά είναι πολλά. 'Ενα λεπτό θα σας δώσω. 

ΑΘΑΝΑΣΙΟΣ ΝΑΚΟΣ: Σήμερα παραποιήθηκε αυτό που έχει εγκριθεί από τη Διαρκή Επιτροπή. Κύριε Πρόεδρε, πιστεύω ότι δεν είναι νόμιμο αυτό. Πιστεύω ότι το κείμενο όπως εγκρίθηκε από τη Διαρκή Επιτροπή παραποιήθηκε. Απαλείφθηκαν άρθρα, τα οποία έπρεπε να απαλειφθούν εδώ. Δεν είναι δυνατόν να κάνουμε τους ντέτεκτιβ και να ψάχνουμε άρθρο-άρθρο να δούμε πού υπάρχει παραποίηση. Και αναφέρομαι στις παραγράφους 5, 6 και 7 του άρθρου 20. Αυτές απαλείφθηκαν, κύριε Υπουργέ. Γιατί απαλείφθηκαν; Μάλιστα αυτές αποτελούσαν και σημείο περηφάνειας του κυρίου Υπουργού, ότι οι νομικοί υπάλληλοι του ΟΑΕ θα κληθούν να αποδώσουν λογαριασμό για τις πράξεις τις οποίες διαχειρίστηκαν. Και αυτά τα οποία αποτελούσαν σημείο αιχμής διαφάνειας, αυτά απαλείφθηκαν. 

Επίσης με το πρόσχημα της επιτάχυνσης των απαλλοτριώσεων για την κατασκευή του ολυμπιακού χωριού και του χώρου των ιππικών αγώνων, η Κυβέρνηση ενσωμάτωσε τροπολογία που επιβεβαιώνει με τον καλύτερο τρόπο τις από καιρό συνεχείς καταγγελίες μας. Δηλαδή η απραξία για την κατασκευή των ολυμπιακών έργων, που τόσο καιρό επιδεικνύετε, δεν είναι τυχαία, αλλά μεθοδευμένη προκειμένου να εφαρμοστεί το παλιό γνωστό τέχνασμα της κατάργησης όλων των νόμιμων διαδικασιών για την εκπόνηση των μελετών και την εκτέλεση των έργων με δικαιολογία βεβαίως, την πίεση του χρόνου. Προβλέπεται γι'αυτό η εν λευκώ και χωρίς κανέναν περιορισμό εξουσιοδότηση του διοικητικού συμβουλίου της εταιρείας, για την απευθείας ανάθεση των μελετών, έργων και προμηθειών. 

Επειδή όμως σε παλιότερες διατάξεις είχαν ξεχαστεί οι περιπτώσεις της παροχής υπηρεσιών, σήμερα προστίθεται και η περίπτωση της παροχής υπηρεσιών, δεκάδες δισεκατομμύρια και αυτές. 'Ετσι, μ' αυτόν τον τρόπο ολοκληρώνεται η διαδικασία, ώστε να μη μείνει τίποτα έξω από τη μοιρασιά, τίποτα έξω από τη συναλλαγή. 

Η ίδια τακτική όπως έγινε με τις προγραμματικές συμφωνίες στο παρά πέντε, έτσι γίνεται και με τα έργα των Ολυμπιακών Αγώνων. 

Μερικοί αφελείς πίστευαν πριν από καιρό ότι οι κυβερνώντες είναι ανίκανοι. Λάθος. Αντίθετα, είναι ικανότατοι στη μεθόδευση της αδιαφάνειας και της συναλλαγής με ό,τι αυτό σημαίνει. Ανίκανοι μπορεί να είναι στη διαφύλαξη των συμφερόντων του κράτους, αλλά αυτό δεν ήταν ποτέ και ούτε θα είναι και τώρα το ζητούμενό τους. 

Σας ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Κύριε Πρόεδρε, μια μόνο παρατήρηση θα ήθελα να κάνω για να απαντήσω για λόγους δεοντολογίας σε μια αναφορά παραποιήσεως των Πρακτικών της επιτροπής. 

ΠΡΟΕΔΡΕΥΩΝ (Παναγιώτης Ν. Κρητικός): Δώστε την απάντηση, αλλά δεν χρειάζεται να παρεμβάλλεσθε τώρα. 

ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Οι παράγραφοι 5, 6 και 7 του σημερινού άρθρου 20, άρθρο 19 στο νομοσχέδιο όπως κατατέθηκε, αφορούσαν τη ρύθμιση θεμάτων εμμίσθων δικηγόρων του ΟΑΕ και ιδιαίτερα στη σχέση τη δική τους με τις χειριζόμενες υποθέσεις. Οι δικηγόροι αυτοί απεχώρησαν νομίμως μέχρι και λίγες μέρες πριν την κατάθεση του νομοσχεδίου. Σήμερα παρέλκει η ύπαρξη των παραγράφων 5, 6 και 7, στο σχέδιο νόμου, δεδομένου ότι ο υπηρετών ένας δικηγόρος, δεν έχει χειρισθεί καμία υπόθεση που να εμπίπτει στη λειτουργία του ΟΑΕ από πλευράς εκκαθάρισης επιχειρήσεων, την οποία είχε ως κύρια ευθύνη του ο Οργανισμός. 

ΑΘΑΝΑΣΙΟΣ ΝΑΚΟΣ: Πολλά θαύματα έγιναν το Σαββατοκύριακο, κύριε Πρόεδρε! 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, όχι διάλογος. Δόθηκε η διευκρίνιση, από κει και πέρα, δεν υπάρχει θέμα. 

ΓΕΩΡΓΙΟΣ ΣΟΥΡΛΑΣ: Κύριε Πρόεδρε, είχα βάλει την κάρτα μου στο μηχάνημα για να εγγραφώ, αλλά τελικά δεν είμαι γραμμένος. 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Σούρλα, μετά, ευχαρίστως να πάρετε το λόγο και να θέσετε αυτό το θέμα. Θα ελεγχθεί το σύστημα. Νομίζω όμως ότι δεν έχει πρόβλημα το σύστημα εγγραφών. 'Ολοι οι συνάδελφοι ενεγράφησαν κανονικότατα. 

Ο Κοινοβουλευτικός Εκπρόσωπος του Κομμουνιστικού Κόμματος Ελλάδος, κ. Ευάγγελος Μπούτας έχει το λόγο. 

ΕΥΑΓΓΕΛΟΣ ΜΠΟΥΤΑΣ: Κυρίες και κύριοι συνάδελφοι, έχουμε μπροστά μας ένα νομοσχέδιο που έχει έντονο τον προεκλογικό χαρακτήρα. Και βέβαια, δεν θα μπορούσε να ήταν διαφορετικά, δεδομένου ότι έχουμε μπει ήδη σε μια μακρά προεκλογική περίοδο. Και θα ήταν πραγματικά να απορεί κανένας, αν και στην Αίθουσα αυτήν, το Βήμα της Βουλής και η δυνατότητα της Κυβέρνησης να νομοθετεί, δεν εχρησιμοποιούντο, για να μπορέσει προεκλογικά να φτιάξει το προφίλ της η Κυβέρνηση. Να δείξει ένα κοινωνικό πρόσωπο. Να δείξει ευαισθησίες και αν θέλετε, ακόμη-ακόμη, να λύσει ορισμένα ζητήματα κάποιων ομάδων, που αυτή η λειτουργία θα της φέρει ψήφους. 

Είναι γεγονός ότι τα ζητήματα με τα οποία ασχολείται το σχέδιο νόμου είναι αποσπασματικά. Δεν πιάνουν συνολικά τα προβλήματα ή τους τομείς με τους οποίους ασχολούνται, αλλά επιλεκτικά πιάνουν ορισμένα ζητήματα. 

Είναι το ζήτημα του Ε.Φ.Ε.Τ., του Ενιαίου Φορέα Ελέγχου Τροφίμων. 'Ενα ζήτημα το οποίο συζητείται επί δεκαετίες ολόκληρες. 

Είναι οι εμπορικές μισθώσεις που ασχολείται το νομοσχέδιο μόνο με ένα ζήτημα των επαγγελματιών των εμπόρων και των βιοτεχνών. Λες και όλα τα άλλα ζητήματα είναι λυμένα και δεν υπάρχουν άλλα προβλήματα. 

Είναι οι κρατικές προμήθειες, όπου ενώ έχουν παραδοθεί στις επιδιώξεις και στους στόχους των πολυεθνικών της Ευρωπαϊκής 'Ενωσης, παραμερίζοντας άλλους νόμους που καθόριζαν τις κρατικές προμήθειες στις ντόπιες ελληνικές επιχειρήσεις, προσπαθεί η Κυβέρνηση να δείξει ένα προφίλ υπέρ της διαφάνειας, λες και υπάρχει κανένας στην κοινωνία ή στην Αίθουσα αυτήν που είναι κατά της διαφάνειας. 

Είναι οι ρυθμίσεις του ανταγωνισμού για τη συγκέντρωση των επιχειρήσεων. Είναι μια αντικειμενική εξέλιξη. Η ελεύθερη αγορά εκεί οδηγεί. Και βέβαια κάθε φορά, όσο και αν προσπαθεί η Κυβέρνηση ή οι κυβερνήσεις που στηρίζουν αυτήν την κατεύθυνση της ελεύθερης αγοράς, πάντα θα βρίσκονται μπροστά στην ανάγκη να φτιάχνουν καινούριες ρυθμίσεις για να αποφεύγουν αυτές τις συγκεντρώσεις. Και όλο θα μεγαλώνουν οι συγκεντρώσεις και όλο θα λειτουργούν τα μονοπώλια. 

Το νομοσχέδιο πραγματεύτεται με όλα τα ζητήματα ευθύνης του Υπουργείου Ανάπτυξης. Θα θέλαμε όμως να σταθούμε ιδιαίτερα στο ζήτημα που έχει σχέση με τα τρόφιμα, δεδομένου ότι κατά κοινή ομολογία αυτό το ζήτημα αφορά όλους τους 'Ελληνες. Αφορά πρώτα και κύρια τους εργαζόμενους, γιατί δεν έχουν τη δυνατότητα και να επιλέξουν την τροφή τους, όπως θα ήθελαν, αλλά είναι αναγκασμένοι πολλές φορές να καταφεύγουν σε τρόφιμα δεύτερης ποιότητας. Γιατί η γενικότερη πολιτική κατάσταση, εκεί τους οδηγεί. Οι οικονομικές τους ανάγκες είναι τέτοιες που δεν μπορούν να τα βγάλουν πέρα. 

Το ζήτημα του ελέγχου των τροφίμων, λοιπόν, βρίσκεται τακτικά στην επικαιρότητα της χώρας και λόγω της στάσης των Μέσων Μαζικής Ενημέρωσης στο κυνήγι της ακροαματικότητας, παίρνει και χαρακτήρα κατατρομοκράτησης του καταναλωτικού κοινού. Η πείρα δείχνει πως όταν το πρόβλημα σταματάει να έχει δημοσιογραφικό ενδιαφέρον, παύει και η προβολή του, για να γυρίσει μετά απο κάποιο χρονικό διάστημα όταν ένα νέο πρόβλημα εμφανισθεί κλπ. 

Σαν απόδειξη, συζητάμε για τον έλεγχο των τροφίμων. Και πραγματικά το ζήτημα είναι θαμμένο κυριολεκτικά από τα μέσα ενημέρωσης, ενώ πριν από μικρό χρονικό διάστημα που "πούλαγε" το θέμα, ήταν πρωτοσέλιδο για αρκετό 

καιρό στα μέσα ενημέρωσης. Στην πραγματικότητα δεν πρόκειται για ζήτημα με αποσπασματικό και τυχαίο χαρακτήρα, αλλά για πρόβλημα που έχει την πηγή του στην πολιτική των ελληνικών κυβερνήσεων στο θέμα της διατροφής του ελληνικού λαού, δηλαδή έχει πολιτικά χαρακτηριστικά. 

Η εξέταση του προβλήματος σε διεθνές επίπεδο δείχνει ότι το ζήτημα της παραγωγής και εμπορίας τροφίμων συγκεντρώνει το μεγάλο ενδιαφέρον των πολυεθνικών επιχειρήσεων που δραστηριοποιούνται στον τομέα. Στον οξύτατο ανταγωνισμό μεταξύ τους και στα πλαίσια της παγκοσμιοποίησης ολοένα και νέα προϊόντα κατακλύζουν τις αγορές και νέα κεφάλαια επενδύονται στην έρευνα που προχωρά με ταχύτητα ασύγκριτα μεγαλύτερη απ' αυτήν των οποιωνδήποτε κρατικών ελεγκτικών φορέων. 'Οχι άσχετος με τα παραπάνω είναι και ο πόλεμος που ξέσπασε τελευταία μεταξύ των Ηνωμένων Πολιτειών και της Ευρωπαϊκής 'Ενωσης και περιλαμβάνει τα γνωστά ζητήματα της εμπορίας της μπανάνας, των ορμονούχων κρεάτων κλπ., ενώ εδώ φαίνεται ότι ανήκουν και τα πρόσφατα γεγονότα με τις διοξίνες και την coca cola. 

Για την Ελλάδα η ανάλυση των στοιχείων από τα οποία φαίνεται διαχρονικά η επάρκεια σε τρόφιμα, ιδιαίτερα ζωικής προέλευσης, δείχνει ότι η αγορά από το 1981 μέχρι σήμερα βρίσκεται σε μία ολοένα και μεγαλύτερη εξάρτηση, κύρια από τις αναπτυγμένες κτηνοτροφικά βόρειες χώρες της Ευρωπαϊκής 'Ενωσης. 

Η κατάσταση σήμερα έχει οδηγηθεί σε σημείο η χώρα να είναι ουσιαστικά αποδέκτης τροφίμων δεύτερης διαλογής και σε πολλές περιπτώσεις ακατάλληλων. 

Στο στρατηγικό ζήτημα της διατροφής του ελληνικού λαού με τρόφιμα επαρκή, υγιεινά και φθηνά, υπερισχύουν οι κοινοτικοί κανονισμοί που περιορίζουν τη δυνατότητα ανάπτυξης της αγροτικής παραγωγής και εφοδιασμού της ελληνικής αγοράς με εγχώρια προϊόντα. 

Ο πολιτικός χαρακτήρας του θέματος δεν σταματάει μόνο στο ζήτημα της παραγωγής τροφίμων. Με σειρά κοινοτικών νομοθετημάτων καθορίζονται τα μέτρα ελέγχου των επιχειρήσεων που παράγουν, επεξεργάζονται, συντηρούν και διατηρούν τα τρόφιμα στο ενδοκοινοτικό εμπόριο. 

Η φιλοσοφία αυτών των μέτρων είναι ότι οι ίδιες οι επιχειρήσεις έχουν την ευθύνη της τήρησης των υγειονομικών και άλλων απαιτήσεων, ενώ με βάση τις αρχές της εσωτερικής αγοράς απουσιάζει, έστω και το παραμικρό στοιχείο που να δείχνει τη θεσμοθέτηση ειδικών ελεγκτικών μηχανισμών και σε κοινοτικό, αλλά και σε εθνικό επίπεδο. Δηλαδή κάθε πολυεθνική εταιρεία τροφίμων επιδιώκει να λειτουργεί σε καθεστώς πλήρους ελευθερίας στη διακίνηση των προϊόντων της που την επιβάλλει μέσα από τα κοινοτικά όργανα που την υπηρετούν, γνωρίζοντας ότι οι κοινοτικοί μηχανισμοί ή είναι ανύπαρκτοι ή αν υπάρχουν στις χώρες μέλη λειτουργούν με ανομοιόμορφο τρόπο, χωρίς συγκεκριμένους κανόνες, καμία φορά και με επικαλύψεις και αντιφατικότητες. 

'Ολα αυτά υπογραμμίζουν ότι το μόνο ενδιαφέρον των πολυεθνικών επιχειρήσεων τροφίμων δεν είναι τίποτα περισσότερο από τη διαρκή αύξηση των κερδών τους και την πλήρη αδιαφορία τους για τις συνέπειες στη δημόσια υγεία. 'Ετσι εξηγείται και το πέρασμα στις υπερεντατικές μορφές παραγωγής τροφίμων, η χρήση απαγορευμένων ουσιών, ορμονών κλπ., η ολοένα και αυξανόμενη χρήση προσθετικών ουσιών στη διατροφή των ζώων, η ανάπτυξη και η προσπάθεια να περάσει και να γενικευθεί η χρήση γεννητικά μεταβαλλομένων οργανισμών και μία σειρά ανάλογες ενέργειες. 

Σε αντιστοιχία με τις παραπάνω διαπιστώσεις βρίσκεται η κατάσταση και στην Ελλάδα, αν και υπάρχει κάποια καθυστέρηση στο πέρασμα τέτοιων μορφών εκμετάλλευσης, που οφείλεται και στην ύπαρξη σχετικής νομοθεσμίας, αλλά και στο ότι ακόμα στη χώρα μας υπάρχουν ορισμένοι ελεγκτικοί μηχανισμοί. 

Ειδικότερα για τους μηχανισμούς ελέγχου στην Ελλάδα η εξέταση της κατάστασης δείχνει ότι ουσιαστικά το αντικείμενο είναι διασκορπισμένο σε πέντε, έξι Υπουργεία, το καθένα με δική του νομοθεσία, πολλές φορές αντιφατική και με την αντίστοιχη του άλλου, το δικό του προσωπικό -οι γεωπόνοι, οι κτηνίατροι, οι γιατροί και οι επόπτες υγείας, οι χημικοί- τη δική του εργαστηριακή υποδομή κλπ. 'Ολα αυτά υπάρχουν και δουλεύουν σήμερα με τα γνωστά αποτελέσματα, όπως αναξιοπιστία, κενά, επικαλύψεις αρμοδιοτήτων κλπ. 

Με βάση αυτά έχει καταλάβει η κοινή γνώμη ότι η κατάσταση δεν μπορεί να συνεχισθεί και ότι χρειαζεται και για λόγους προφίλ στελεχών της κυβέρνησης και για λόγους επίφασης ελέγχων να δοθεί η εικόνα συμμαζέματος της κατάστασης. 

Ταυτόχρονα όμως πρέπει να εξυπηρετηθούν και τα συμφέροντα των πολυεθνικών, αλλά και των ντόπιων επιχειρήσεων για τον περιορισμό των ελεγκτικών μηχανισμών και των αντίστοιχων υπηρεσιών ώστε η κυκλοφορία του προϊόντος να γίνεται όσο το δυνατόν λιγότερο ανεξέλεγκτα. 

Τέλος από μια άλλη σκοπιά είναι αναγκαίο και σύμφωνο με τη λογική της συρρίκνωσης του δημόσιου τομέα ένα σημαντικό κομμάτι εφαρμοστικών δραστηριοτήτων να περάσει από τα Υπουργεία στον ευρύτερο δημόσιο τομέα και ενδεχόμενα αύριο και πιο πέρα όπως άλλωστε το πρώτο κείμενο που είδε το φως της δημοσιότητας επί Τζουμάκα -δεν περπάτησε βέβαια- που προέβλεπε τον Ε.Φ.Ε.Τ. σαν νομικό πρόσωπο ιδιωτικού δικαίου λύση που φαίνεται ότι δεν προκρίνεται για τώρα. 

'Ολα αυτά τα προβλήματα έρχεται να τα λύσει το συγκεκριμένο νομοσχέδιο συνοπτικά στο κείμενο που περιλαμβάνεται στα έξι άρθρα που αφορούν τον Ε.Φ.Ε.Τ. 

Στο πρώτο άρθρο προβλέπεται η σύσταση, η αποστολή και οι αρμοδιότητες του Ε.Φ.Ε.Τ. σαν νομικό πρόσωπο δημοσίου δικαίου. Ορίζεται ότι εποπτεύεται από το Υπουργείο Ανάπτυξης και δίνονται οι ορισμοί της καταλληλότητας των τροφίμων, των εργαστηρίων που θα χρησιμοποιούνται. Εδώ πρέπει να πούμε ότι μπαίνουν και τα ιδιωτικά εργαστήρια στην υπηρεσία των ελέγχων. Τέλος ορίζονται οι πόροι από εθνική και κοινοτική επιχορήγηση, ανταποδοτικά τέλη κλπ. 

Από την παράγραφο για την αποστολή του Ε.Φ.Ε.Τ. φαίνεται η κατεύθυνση της μεταφοράς και υπαγωγής των σημερινών διάχυτων και διαφορετικών ως προς την ουσία τους αρμοδιοτήτων από διάφορα Υπουργεία προς ένα καινούριο φορέα. Ταυτόχρονα προσδιορίζεται ότι δεν αφορά στο αντικείμενο του Ε.Φ.Ε.Τ. ο έλεγχος των τροφίμων όσα αυτά βρίσκονται στο χωράφι ή στο σταύλο. Δηλαδή εξαιρείται ο έλεγχος στην πρωτογενή παραγωγή, πράγμα που αντιφάσκει με τον τίτλο περί ενιαίου του ελέγχου. 

Επίσης η διαπίστωση για παράλληλη αρμοδιότητα του Υπουργείου Γεωργίας στην πρώτη μεταποίηση φανερώνει την προσπάθεια διατήρησης μιας ισορροπίας ανάμεσα στα δύο Υπουργεία Γεωργίας και Ανάπτυξης. 

Σημαντική είναι η κατεύθυνση που αποπνέει το νομοσχέδιο σχετικά με τον λεγόμενο αυτοέλεγχο των επιχειρήσεων παραγωγής τροφίμων που οι ίδιες θα πρέπει να εφαρμόζουν λειτουργώντας δικά τους εργαστήρια με συγκεκριμένα πρότυπα που ο Ε.Φ.Ε.Τ. θα καθορίζει, δηλαδή φαίνεται η μετατόπιση μέρους της ευθύνης των ελέγχων από το κράτος προς τις ιδιωτικές επιχειρήσεις. 

Αναλυτικά οι αρμοδιότητες του Ε.Φ.Ε.Τ. όπως αναφέρονται είναι νομοτεχνικές. Καθορίζονται οι όροι και οι προϋποθέσεις κυκλοφορίας των τροφίμων, λειτουργίας βιομηχανιών, προσαρμογής της εθνικής νομοθεσίας. Με τις διαπιστώσεις που υπάρχουν αφαιρείται πολύ μεγάλος αριθμός αρμοδιοτήτων που σήμερα ασκούνται από διάφορα Υπουργεία και περισσότερο το Υπουργείο Γεωργίας και μεταφέρονται στον Ε.Φ.Ε.Τ. 

Εκτελεστές διεξαγωγής ελέγχου στις μονάδες των τροφίμων, στις προδιαγραφές του προσωπικού, διάφορες διατάξεις για γνωστοποίηση παραβάσεων της νομοθεσίας, κυρώσεις κλπ. υπάρχουν στο νομοσχέδιο. Από τις διατάξεις αυτές φαίνεται ότι ουσιαστικά το σχέδιο νόμου αναγορεύει τον Ε.Φ.Ε.Τ. όχι μόνο σε όργανο εφαρμογής του ελέγχου των τροφίμων, αλλά επεκτείνει το αντικείμενο του και σε νομοτεχνικό επίπεδο σαν να πρόκειται για ένα νέο Υπουργείο. Ταυτόχρονα φαίνεται μια φιλοσοφία οργάνωσης με μορφή ελιτίστικη αστυνομική, κάτι ανάλογο με το ΣΔΟΕ. 

Στο άρθρο 2 προβλέπονται τα όργανα διοίκησης του Ε.Φ.Ε.Τ. 

Στο άρθρο 3 προβλέπονται δύο γνωμοδοτικά όργανα το Εθνικό Συμβούλιο Πολιτικής Ελέγχου Τροφίμων (Ε.Σ.Π.Ε.Τ.) με σύνθεση και αρμοδιότητες παρόμοιες με τις Ο.Κ.Ε. δηλαδή επιδιώκει να δώσει χαρακτήρα ευρύτερο κοινωνικό για συνεργασία, δήθεν, μεταξύ παραγωγών, βιομηχάνων και καταναλωτών, ουσιαστικά όμως να μεταφέρει και να διαμοιράζει τις ευθύνες. Το Ε.Σ.Ε.Τ. θα είναι βοηθητικό συμβουλευτικό όργανο για το διοικητικό συμβούλιο για εξειδικευμένα επιστημονικά θέματα. 

Το άρθρο 4 ορίζει ότι θα συσταθούν δεκατρείς περιφερειακές υπηρεσίες στο Ε.Φ.Ε.Τ. που θα ασκήσουν τα καθήκοντα των ελέγχων σε συνδυασμό με τα άρθρα 6 και 7 που κάνουν λόγο για κατάργηση αρμοδιοτήτων άλλων υπηρεσιών φαίνεται από τη μία ο δραστικός περιορισμός του αντικειμένου των σημερινών νομαρχιακών υπηρεσιών διϋπουργικού χαρακτήρα δηλαδή των διευθύνσεων γεωργίας, κτηνιατρικής, υγιεινής, χημικών κλπ. και από την άλλη προβλέπεται η υποχρέωση άσκησης κατά παραγγελία του Ε.Φ.Ε.Τ. ελέγχων από τις ίδιες υπηρεσίες που αποκτούν πλέον και δεύτερο αφεντικό. 

Από τη συνοπτική αυτή εικόνα φαίνονται οι επιδιώξεις της Κυβέρνησης με το συγκεκριμένο νομοσχέδιο, που πρέπει να σημειωθεί ότι η σύνταξή του δεν βρίσκει σύμφωνο κανένα φορέα εργαζομένων σε υπηρεσίες που ασκούν μέχρι σήμερα το αντικείμενο και διαθέτουν την κατάλληλη εμπειρία σε θέματα ελέγχου τροφίμων. 

Παρά τους υπαινιγμούς του κυρίου Υπουργού στην επιτροπή ότι υπήρξε συζήτηση, ιδιαίτερα με το Γεωτεχνικό Επιμελητήριο, οι ίδιοι επιβεβαιώνουν ότι είχαν κληθεί από τον προηγούμενο Γενικό Γραμματέα του Υπουργείου. Είχαν πάρει τη διαβεβαίωση ότι ως Γεωτεχνικό Επιμελητήριο θα συμμετείχαν στην επεξεργασία του νομοσχεδίου και το μόνο που έκανε ο κ. Βενιζέλος ήταν μία μέρα πριν κατατεθεί το νομοσχέδιο στη Βουλή, να φωνάξει τους φορείς να συζητήσουν. Και τι να συζητήσουν; Αυτά που ήδη είχε αποφασίσει ο κύριος Υπουργός και είχε καταθέσει και είχε αρχίσει η συζήτηση στη Βουλή. 

Δεν πρόκειται πρώτα απ'όλα για έναν ενιαίο φορέα. Είναι δηλαδή ψευδεπίγραφος ο τίτλος, αφού τα τρόφιμα θα ελέγχονται διαφορετικά στο επίπεδο της παραγωγής και διαφορετικά μέσω του ΕΦΕΤ, από τη μεταποίηση και περα. Ενώ η διατύπωση για παράλληλη άσκηση ελέγχων από τις υπηρεσίες του Υπουργείου Γεωργίας μάλλον θα περιπλέξει τα πράγματα. Με το σπάσιμο των ελέγχων στην παραγωγή και μεταποίηση, δεν μπορεί να διασφαλιστεί η απαραίτητη συνέχεια των ελέγχων, ούτε και η προέλευση, η καταγωγή των τροφίμων που θα χάνονται μέσα στο σύνολο της αγοράς. Δηλαδή θα παρουσιάζεται μία εικόνα παρόμοια με τη γνωστή με τα βελγικά τρόφιμα, με τις διοξίνες, που κανείς δεν ήξερε να πιστοποιήσει την προέλευσή τους. Αυτό, όπως είναι φυσικό, θα παρεμποδίζει τη δυνατότητα δεσμεύσεων και καταστροφών άγνωστης προέλευσης τροφίμων σε ανάλογες περιπτώσεις. 

Να σημειωθεί ότι ο έλεγχος, για τον οποίο γίνεται λόγος, θα μπορεί να πραγματοποιείται πέρα από τα κρατικά εργαστήρια και σε αυτές τις ίδιες τις επιχειρήσεις τροφίμων με αυτοέλεγχο αλλά και σε διαπιστευμένα ιδιωτικά, δηλαδή θα μπορεί να εκδοθεί επίσημο αποτέλεσμα ελέγχου από μη κρατικό εργαστήριο με φανερές τις συνέπειες της αμεροληψίας, της αξιοπιστίας. 

Παράλληλα με τον κατάλογο των εργαστηρίων που προβλέπει το άρθρο 4 παράγραφο 4, φαίνεται το μεγάλο ενδιαφέρον ιδιωτών να ιδρύουν ιδιωτικά εργαστήρια, που θα αναλαμβάνουν όλο και μεγαλύτερο έργο σε βάρος των κρατικών. 

Ακόμη οι προβλεπόμενες να συσταθούν περιφερειακές υπηρεσίες σε καμία περίπτωση δεν μπορούν να αποκαταστήσουν τις πολυαριθμότερες, παρά την υπάρχουσα επικάλυψη αρμοδιότητων, συγχύσεις σε νομαρχιακές υπηρεσίες, γεωργίας, κτηνοτροφίας, αλιείας, υγείας, χημικές. Το προσωπικό που προβλέπεται να υπηρετήσει σε αυτές, με βάση το μικρό τους αριθμό, δεν είναι αρκετό, ώστε να επαρκεί αριθμητικά ακόμη κι αν το καθεστώς μετακινήσεών τους είναι ικανοποιητικότερο από τους λοιπούς δημοσίους υπαλλήλους. Ενώ τα κενά που θα δημιουργούνται μέσα από την έλλειψή τους, θα επιχειρείται να καλύπτονται μέσα από την κινητοποίηση του προσωπικού των νομαρχιακών υπηρεσιών, το οποίο, αφού το νομοσχέδιο τους αφαιρεί πρώτα τις αρμοδιότητες ελέγχου που έχουν σήμερα, στη συνέχεια τους θέτει την υποχρέωση διένεργειας τους για λογαριασμό του ΕΦΕΤ, δημιουργώντας ανάμεσα στα άλλα και ένα διοικητικό τραγέλαφο. 

Επιδίωξη της Κυβέρνησης, συνεπώς, είναι να σταματήσουν οι σημερινές ελεγκτικές υπηρεσίες της χώρας, και να διενεργούν από μόνοι τους ελέγχους, βγαίνοντας από τα πόδια των πολυεθνικών επιχειρήσεων και των άλλων επιχειρήσεων τροφίμων και παράλληλα να δίνεται με πομπώδη τρόπο -κατάλληλο για τα Μεσα Μαζικής Ενημέρωσης- η εικόνα πραγματοποίησης αυστηρών ελέγχων. 

'Ομως, παίρνοντας υπόψη τα παραπάνω και ιδίως τον περιορισμό των υπηρεσιών και των υπαλλήλων, προκύπτει ότι οι έλεγχοι θα είναι πολύ λιγότεροι και θα περιορίζονται σε μικρό αριθμό, κυρίως σε επιχειρήσεις διάθεσης τροφίμων. 

Αρκεί να πούμε ότι αυτήν τη στιγμή η εκτίμηση των φορέων του Γεωτεχνικού Επιμελητηρίου και των άλλων φορέων είναι ότι υπάρχει έλλειψη κατά 40% στο προσωπικό των νομαρχιών, που διενεργούν τους ελέγχους μέχρι σήμερα. Καταργούνται με το νομοσχέδιο και θα διαταχθούν αύριο από τον ΕΦΕΤ να ξανακάνουν ελέγχους, γιατί είναι καθαρό ότι οι πεντακόσιοι υπάλληλοι, διοικητικοί και τεχνικοί που προβλέπει το νομοσχέδιο ότι θα προσλάβει ο ΕΦΕΤ και όποιοι άλλοι αποσπασθούν, δεν επαρκούν για να ανταποκριθούν στην ανάγκη των ελέγχων. 

Θέλω να πω εδώ ότι συνειδητά το νομοσχέδιο αποφεύγει να αναφερθεί στον τρόπο με τον οποίο θα ελέγχονται τα εισαγόμενα στη χώρα μας τρόφιμα, προέλευσης από κοινοτικές χώρες ή στα τρόφιμα τρίτων χωρών, που εισάγονται στη χώρα μας διά μέσω των κοινοτικών χωρών. 

Για τον Υπουργό εξυπακούεται ότι γι' αυτές τις περιπτώσεις ισχύουν οι κοινοτικοί κανονισμοί και οδηγίες, οι οποίες στα πλαίσια της ελεύθερης διακίνησης των εμπορευμάτων απαγορεύουν τον έλεγχο και των εισαγόμενων τροφίμων στα σύνορα. Επιτρέπεται έλεγχος στην κατανάλωση ο οποίος δεν είναι αποτελεσματικός αφού στην κατανάλωση έχουμε διασπορά στο χώρο και στο χρόνο. Είναι ενδεικτικό αυτό που λένε οι τελωνειακοί. 'Οσο υπήρχαν οι έλεγχοι στα σύνορα υπήρχαν χιλιάδες τόνοι ακατάλληλων τροφίμων, τα οποία καταστρεφόντουσαν. Από το 1993 που σταμάτησαν οι έλεγχοι στα σύνορα δεν γίνεται καμία καταστροφή τροφίμων. Τα καταναλώνει όλα ο λαουτζίκος. 'Ετσι καλά κρατεί ο χορός και οι πολυεθνικές θησαυρίζουν. 

Ο έλεγχος που υπαινίσσεται η Κυβέρνηση ότι γίνεται από τις χημικές υπηρεσίες του κράτους είναι ενδεικτικός. Από τη στιγμή που θα πάρουν το δείγμα και θα βγει το αποτέλεσμα μετά από ένα μήνα τα τρόφιμα θα έχουν διασκορπιστεί σε όλη την Ελλάδα σε όλα τα σούπερ μάρκετ. Εάν αποδειχθεί ότι ήταν ακατάλληλα ήδη πολλά απ' αυτά θα έχουν καταναλωθεί. Και αν υποτεθεί ότι κάποια μπορεί να μαζευτούν αυτά θα είναι ελάχιστα. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Κατά τη γνώμη του ΚΚΕ είναι φανερό ότι η Κυβέρνηση φέρνει ένα νομοσχέδιο, για να μη γίνονται έλεγχοι στις πολυεθνικές. Είναι ενταγμένο στη γενικότερη φιλοσοφία της ασυδοσίας των πολυεθνικών που επιβάλλεται και μέσα από τους κανονισμούς, αλλά και μέσα από την πολιτική της Κυβέρνησης. 'Αλλωστε νομίζω ότι είναι κοινά αποδεκτό ότι τα πιο υγιή τρόφιμα είναι αυτά που παράγονται στη χώρα μας. Σε αυτά μπορούν να γίνουν οι καλύτεροι έλεγχοι. Με την "Ατζέντα 2000", με την πτυχή της που έχει σχέση με την αγροτική οικονομία, περιορίζεται ακόμη περισσότερο η παραγωγή των τροφίμων στη χώρα μας και ολοκληρώνεται ακόμη περισσότερο η κατάργηση των ελέγχων. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Μπούτα, ολοκληρώστε. 

ΕΥΑΓΓΕΛΟΣ ΜΠΟΥΤΑΣ: Αρκεί να δει κανείς ότι το Χημείο του Κράτους μπαίνει στην μπάντα και οι ιδιώτες πλέον θα κάνουν τους ελέγχους. Είναι δυνατό να γίνεται αυτό όταν ξέρουμε ότι οι πολυεθνικές έχουν τη δυνατότητα να φτιάχνουν ιδιωτικά εργαστήρια και να διαπλέκονται, έτσι ώστε να είναι και ελεγχόμενοι και ελεγκτές; 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ ολοκληρώστε. Τα υπόλοιπα θα τα πείτε στη δευτερολογία σας. 

ΕΥΑΓΓΕΛΟΣ ΜΠΟΥΤΑΣ: Γι' αυτό εμείς καταψηφίζουμε αυτό το σχέδιο νόμου όχι μόνο για τον ΕΦΕΤ, αλλά και για όλα τα ζητήματα στα οποία θα μας δοθεί η δυνατότητα να τοποθετηθούμε στην κατ' άρθρο συζήτηση. 

ΠΡΟΕΔΡΕΥΩΝ (Παναγιώτης Ν. Κρητικός): Το λόγο έχει ο κ. Δραγασάκης, ως Κοινοβουλευτικός Εκπρόσωπος του Συνασπισμού της Αριστεράς και της Προόδου. 

ΙΩΑΝΝΗΣ ΔΡΑΓΑΣΑΚΗΣ: Κυρίες και κύριοι συνάδελφοι, συζητάμε ένα από τα πιο κρίσιμα προβλήματα της εποχής μας. Κατά την εκτίμηση μάλιστα του ΟΗΕ είναι ένα από τα κορυφαία προβλήματα του επόμενου αιώνα. Είναι το πρόβλημα του ελέγχου των τροφίμων, αλλά και όλων των υλικών με τα οποία έρχεται σε επαφή ο άνθρωπος στην καθημερινότητά του. Είναι ένα πρόβλημα που συνδέεται με την προστασία του καταναλωτή και με τη δημόσια υγεία, ένα πρόβλημα παγκόσμιο που βεβαίως στην κάθε χώρα έχει τις δικές του εθνικές διαστάσεις. 

Το ερώτημα που γεννιέται στη συζήτησή μας είναι αν σε αυτό το κορυφαίο πρόβλημα, μπορεί να συμφωνήσει αυτή η Βουλή για έναν ενιαίο φορέα που θα κάνει αυτήν τη δουλειά. Εδώ ο Πρωθυπουργός μας καλεί να συμφωνήσουμε για τον Πρόεδρο της Δημοκρατίας. Για τον έλεγχο των τροφίμων δεν μπορούμε να συμφωνήσουμε; Πιστεύω ότι την ευθύνη δεν την έχει η Αντιπολίτευση, αλλά η Κυβέρνηση, με την προχειρότητα και με την ασάφεια των προθέσεων που επιδεικνύει στο συγκεκριμένο νομοσχέδιο. 

Η Κυβέρνηση έχει ένα επιχείρημα το οποίο επαναλαμβάνεται από τον κ. Βενιζέλο και το ακούσαμε σήμερα και από τον εισηγητή του ΠΑ.ΣΟ.Κ. Το νομοσχέδιο αυτό συζητείται είκοσι χρόνια. 'Εχει γίνει διάλογος επί έξι χρόνια. 'Αρα τώρα είναι έτοιμο να ψηφιστεί. Γιατί λοιπόν δεν το ψηφίζετε; 

Μα αν γίνεται διάλογος επί έξι χρόνια, πώς εξηγείται το γεγονός ότι έχουμε εδώ ένα πακέτο υπομνημάτων με παρατηρήσεις, με ενστάσεις, με διαφωνίες, απ'όλους τους εμπλεκόμενους φορείς, όπως Γενικό Χημείο, Επιμελητήρια, εργαζόμενους στα Υπουργεία κλπ.; Η εύκολη απάντηση είναι ότι όλες αυτές οι ενστάσεις αντανακλούν σε συντεχνιακά συμφέροντα. Αυτό είναι κάτι που πρέπει να ελεγχθεί, γιατί υπάρχουν βάσιμα επιχειρήματα και στοιχεία που δείχνουν ότι ο φορέας που θέλει η Κυβέρνηση να δημιουργήσει δεν είναι ενιαίος, δεν εξασφαλίζει το ενιαίο του ελέγχου, ούτε την αποτελεσματικότητα, αλλά υπάρχουν ασάφειες και παράθυρα που μπορούν να οδηγήσουν και σε αποδιάρθρωση του απαρχαιομένου συστήματος που όντως υπάρχει σήμερα. Βέβαια κάποιες εστίες που λειτουργούν πρέπει να ενισχυθούν και δεν καταλαβαίνω γιατί η Κυβέρνηση δεν παίρνει υπόψη της όλες αυτές τις παρατηρήσεις. 

'Ενα δεύτερο στοιχείο. Η ίδια η Κυβέρνηση ζήτησε από την Ο.Κ.Ε., την Οικονομική και Κοινωνική Επιτροπή, γνωμάτευση. 'Επρεπε σήμερα, πριν αρχίσει η συζήτηση, να υπάρξει μια τοποθέτηση των Υπουργών πως σχολιάζουν τις απόψεις της Ο.Κ.Ε., που δεν ξέρω αν είναι γνωστές και στους συναδέλφους Βουλευτές. Πάντως, έχει σημασία, να γίνει γνωστό στη Βουλή ότι η Ο.Κ.Ε. θέτει ένα ουσιαστικό θέμα και μόνο γι'αυτό το λόγο επιβεβαιώνεται η πρόταση που είχε κάνει ο συνάδελφος Κουναλάκης να αποσυρθεί αυτό το νομοσχέδιο και να επανεξεταστεί. 

Η Ο.Κ.Ε. λέει ότι για να έχει ουσιαστικά και βιώσιμα αποτελέσματα ο έλεγχος, θα πρέπει να ολοκληρωθεί με την υπαγωγή στις αρμοδιότητες του νέου φορέα, όλο το φάσμα της μεταποίησης των τροφίμων. Εκτός αυτού, δημιουργούν σοβαρές επιφυλάξεις οι παράλληλες αρμοδιότητες του νέου φορέα με τις υπηρεσίες του Υπουργείου Γεωργίας, για όσα φυτικά ή ζωϊκά προϊόντα βρίσκονται στο στάδιο της πρώτης μεταποίησης. 

Συνεχίζει με μια σειρά παρατηρήσεις που επιβαιώνουν το επιχείρημα ότι δεν πρόκειται για ενιαιοποίηση και συντονισμό και εξασφάλιση όρων αποτελεσματικής άσκησης των ελέγχων, κάτι που κατά κόρον λέχθηκε και αναφέρεται στην εισηγητική έκθεση του νομοσχεδίου. 

Θέλω να πω κατηγορηματικά, ότι ο Συνασπισμός αποδίδει τεράστια σημασία στο ζήτημα που συζητάμε. Δεν είναι μόνο τα σκάνδαλα της διοξίνης και της κόκα κόλα που ανακαλύφθηκαν πρόσφατα που αντανακλούν και συγκρούσεις και αντιθέσεις συμφερόντων. Θέλω να επισημάνω, ότι κάθε χρόνο ο Ο.Η.Ε. εκδίδει, όπως είναι γνωστό, την ετήσια έκθεση για την ανθρώπινη ανάπτυξη και είναι χαρακτηριστικό ότι η έκθεση του '98 ήταν αφιερωμένη αποκλειστικά στο ζήτημα της κατανάλωσης και τα τεράστια προβλήματα που δημιουργούνται για τους καταναλωτές, για τις κοινωνίες ολόκληρες στην εποχή μας. 

Και η φετινή έκθεση του 1999 που είναι επικεντρωμένη στο ζήτημα της παγκοσμιοποίησης, πάλι επανέρχεται σε προτάσεις για την προστασία του καταναλωτή, αλλά και στο θέμα του ανταγωνισμού, όπου ο Ο.Η.Ε. από το 1994 έχει προτείνει να υπάρξει παγκόσμια επιτροπή αντιμονοπωλιακού ελέγχου. 

Ποια είναι τα στοιχεία τώρα που προσδίδουν σήμερα στο πρόβλημα σημαντικές και πρωτόγνωρες διαστάσεις. Το πρώτο είναι ότι με τη βιοτεχνολογία και γενετική παράγονται και δημιουργούνται νέες ύλες και νέα προϊόντα, βασισμένα σε οργανισμούς γενετικά τροποποιημένους. 

'Αρα μιλάμε για προϊόντα που δεν αρκεί να ξέρουμε τα συστατικά τους -που και αυτά δεν τα ξέρουμε συνήθως- αλλά για προϊόντα που τις συνέπειες της σύνθεσης των συστατικών τους στην ανθρώπινη υγεία δεν είναι σε θέση να προσδιορίσει πολλές φορές ούτε η ίδια η επιστήμη. Αυτό σημαίνει ανάγκη τεχνογνωσίας, υψηλού επιστημονικού εξοπλισμού, ούτως ώστε να κατανοηθεί τουλάχιστον ότι ο έλεγχος για τον οποίο μιλάμε δεν είναι απλώς για να δούμε αν ένα προϊόν έχει κάποιες τυπικές προδιαγραφές ή όχι, αλλά για να δούμε κάτι βαθύτερο και ουσιαστικότερο. 

Η δεύτερη σημαντική εξέλιξη είναι ότι παγκοσμίως, με τις μεγασυχγωνεύσεις που διαβάζουμε καθημερινά ότι γίνονται, δημιουργούνται πια υπερμονοπώλια, επιχειρήσεις και όμιλοι επιχειρήσεων που υπερβαίνουν σε μέγεθος και σε δύναμη τις διαστάσεις κρατών σαν την Ελλάδα αλλά και ακόμα μεγαλύτερα. Επομένως και οι επιχειρηματικοί φορείς αλλάζουν. 

Τα προβλήματα δηλαδή σήμερα δεν προέρχονται μόνο από εκείνες τις ανοργάνωτες μικροεπιχειρήσεις της παραοικονομίας που δημιουργούσαν στο παρελθόν και εξακολουθούν να δημιουργούν τεράστια προβλήματα ασφάλειας της υγείας και θέματα προστασίας του καταναλωτή, αλλά δημιουργούνται από τις οργανωμένες επιχειρήσεις, τις πολυεθνικές επιχειρήσεις με τα πολυδάπανα προγράμματα ερευνών, με τα ινστιτούτα ερευνών που διαθέτουν αλλά και με τα προϊόντα που παράγουν τα οποία είναι απρόσιτα σε κάθε έλεγχο. Και ενώ κάθε μέρα τα αμερικάνικα αεροπλάνα υπερίπτανται πάνω από το Ιράκ για να ανιχνεύσουν αν υπάρχουν όπλα, πείτε μου ποιος φορέας υπάρχει παγκοσμίως με δυνατότητα να μπει στα άδυτα μίας πολυεθνικής εταιρείας και να ελέγξει τι παράγεται και πώς παράγεται εκεί μέσα. 

Γι'αυτό δεν είναι μόνο ο νόμος προβληματικός, είναι και οι ομιλίες των Υπουργών. Διάβασα την ομιλία του κ. Βενιζέλου στην επιτροπή. 'Ηταν ένας καθησυχασμός του καταναλωτή. Δημιουργούμε το φορέα και λύθηκε το πρόβλημα. Δεν είναι αυτά σοβαρά πράγματα! Πρέπει ο καταναλωτής να έχει συνείδηση των προβλημάτων, των δυσκολιών για την αντιμετώπισή τους, ούτως ώστε να είναι σε εγρήγορση ανεξάρτητα από το ποιοι φορείς θα δημιουργηθούν κλπ. 

Η τρίτη εξέλιξη που δημιουργεί πρόβλημα είναι η διαφήμιση. 'Εχει εκτιμηθεί ότι ο μέσος Αμερικανός πολίτης δέχεται στη διάρκεια της ζωής του πάνω από εκατόν πενήντα χιλιάδες διαφημιστικά μηνύματα. Πολλά από αυτά είναι μηνύματα παραπληροφόρησης και όχι πληροφόρησης για την πραγματική σύσταση και την ποιότητα των προϊόντων. 'Αρα ο έλεγχος πρέπει να αφορά και τα προϊόντα αλλά και την πληροφόρηση και τη διαφήμιση γύρω από αυτά. 

Το τέταρτο μεγάλο πρόβλημα είναι ότι ενώ τα προβλήματα αυτά έχουν ήδη πάρει τεράστιες διαστάσεις, δυστυχώς η ενεργοποίηση των κοινωνιών, η ενημέρωσή τους, η συνειδητοποίηση των προβλημάτων, η ανάπτυξη κινημάτων καταναλωτών, δεν είναι ακόμα σε τέτοια επίπεδα παρόλο που υπάρχουν σημαντικές πρωτοβουλίες πολιτών και μη κυβερνητικών οργανώσεων και ενώσεων καταναλωτών. Εν τούτοις δεν μπορούμε να πούμε ότι η κοινωνία έχει φθάσει σε τέτοιο επίπεδο να μπορεί να πιέζει και να κατακτά εκείνα τα μέτρα τα οποία πρέπει να παίρνονται. 

Αυτή η σύντομη αναφορά επιτρέπει να δούμε ότι το θέμα εδώ δεν είναι απλώς ενός φορέα. Πόσα χρόνια έχει δημιουργηθεί η Επιτροπή Ανταγωνισμού, άλλος φορέας -θα τα πούμε παρακάτω αν έχουμε χρόνο- και σήμερα μετά από τόσα χρόνια και ακόμα δεν έχει τη στελέχωση που να της επιτρέπει να ασκήσει τα στοιχειώδη της καθήκοντα ως Επιτροπή Ανταγωνισμού. 

Τα βασικά λοιπόν προβλήματα, πέρα από θεσμούς και όργανα, είναι η πολιτική βούληση και η πολιτική δέσμευση. Το δίλημμα που υπάρχει απέναντί μας είναι σαφές. Είτε θέλουμε να συγκρουστούμε με συμφέροντα, εφόσον το επιβάλλει το συμφέρον της κοινωνίας και η προστασία του καταναλωτή και έχουμε συνείδηση τι σημαίνει αυτό, είτε θέλουμε να λειτουργούμε ως υπάλληλοι των πολυεθνικών και των συμφερόντων, οπότε ό,τι φορείς και να φτιάξουμε δεν θα επιτυγχάνεται το τελικό αποτέλεσμα. 

Το δεύτερο μεγάλο πρόβλημα είναι η στελέχωση και η ποιότητα της. Αν φτιαχτεί ένας φορέας και δεν μπουν οι κατάλληλοι άνθρωποι με τις κατάλληλες αμοιβές, γνώσεις και προσόντα, δεν θα μπορέσει να λειτουργήσει η διαδικασία του ελέγχου. 

Το τρίτο, η ιδεολογία και η κουλτούρα: Ο φορέας αυτός θα λειτουργήσει με μία λογική ότι ασκεί κοινωνικό λειτούργημα υφίστης σημασίας; Και οι υπάλληλοι εκεί θα νιώθουν την ηθική καταξίωση ότι αυτό που κάνουν το αναγνωρίζει η κοινωνία η θα διαμορφωθεί ένα κακομοίρικο δημοσιοϋπαλληλικό στιλ όπου θα πιέζονται από πάνω, από δίπλα κλπ. να μην κάνουν τη δουλειά τους; 

Και βέβαια το τέταρτο και σημαντικό για μας τουλάχιστον, τα κινήματα. 'Οτι φορείς και να φτιάξουμε αν δεν διαμορφωθούν κινήσεις, κινήματα πολιτών ικανά να έχουν γνώση των προβλημάτων, να πιέζουν την όποια εξουσία και τον όποιο φορέα, ο κίνδυνος αποτελμάτωσης παραμένει. 

Εγώ θέλω να πιστεύω ότι πολλές από αυτές τις διαπιστώσεις αρκετοί και μέσα στην Κυβέρνηση τις συμμερίζονται. Το πρόβλημα είναι ότι δεν έχουν εκφραστεί στο σχέδιο νόμου και δεν υπάρχουν οι αναγκαίες δεσμεύσεις. Να τελειώσω και με μία ακόμη παρατήρηση. 

Θεσμοθετούμε εδώ φορείς και μετά δεν δημιουργούνται. Θυμάμαι το θεσμό του συνήγορου του πολίτη που ήταν ένας θεσμός με ευρεία αποδοχή. Ενάμιση χρόνο έψαχνε να βρει γραφείο να στεγαστεί. Εμείς θα προτείναμε εφόσον η Κυβέρνηση επιμείνει, τουλάχιστον να μπουν κάποιες αυτοδεσμεύσεις χρονικές ότι μέχρι τότε θα βγει το προεδρικό διάταγμα, ότι μέχρι τότε θα γίνει η προκήρυξη θέσεων, ότι μέχρι τότε θα γίνουν διάφορα βήματα προς την κατεύθυνση της υλοποίησής του. 

Επειδή ο χρόνος είναι περιορισμένος θέλω να δούμε σύντομα ένα θέμα που έχει μπει στο τέλος σε μία τροπολογία και μας γεννάει ερωτηματικά. Νομίζω ότι είναι το άρθρο 21 όπου από το παράθυρο ανοίγει εκεί ένα θέμα για την αλλαγή των ωραρίων και για την εργασία την Κυριακή με απόφαση του νομάρχη και εφόσον ο ΕΟΤ λέει, ότι η τάδε περιοχή είναι αυξημένης τουριστικής κίνησης κλπ. Ερώτημα πρώτον: Είναι ενήμερο το Υπουργείο Εργασίας, κύριε Υπουργέ, γι' αυτήν τη διάταξη; Ερώτημα δεύτερον: 'Εγινε κανένας διάλογος με τη ΓΣΕΕ; Ερώτημα τρίτον: 'Εχετε επίγνωση ποιες διατάξεις τροποποιείτε; Διότι εδώ υπήρχε μία υπουργική απόφαση η υπ' αριθμ. 1162/97 η οποία ήταν προϊόν διαλόγου εργαζομένων, εργοδοτών, της Κυβέρνησης και είχε διαμορφωθεί ένα πλαίσιο ότι δεν θίγεται η αργία της Κυριακής γενικώς και σε ειδικές περιπτώσεις μπορεί να υπάρξει εξαίρεση υπό τον όρο όμως ότι υπάρχει σύμφωνη γνώμη και εργοδοτών και εργαζομένων. 

Αν μπορείτε δώστε μας μια διευκρίνιση για να μην παραμείνουν τα ερωτηματικά αναπάντητα. 

Τώρα, δυο λόγια για το θέμα του ανταγωνισμού. Δεν νομίζω ότι μπορούμε να μιλάμε για ελεύθερο ανταγωνισμό στην εποχή μας. Ο όποιος ανταγωνισμός είναι μονοπωλιακός και άνισος. Το μεγάλο πρόβλημα που θα έπρεπε να απασχολεί είναι ότι όπως ήδη ανέφερα ενώ έχει θεσμοθετηθεί τόσα χρόνια επιτροπή ανταγωνισμού, στην ουσία δεν έχει μπορέσει να ασκήσει το ουσιαστικό έργο της. 

Τι κάνει σήμερα η Επιτροπή Ανταγωνισμού; Ελέγχει τις συγκεντρώσεις δηλαδή, αν μία συγχώνευση ή μία εξαγορά οδηγεί κάποια επιχείρηση να καταλάβει τη δεσπόζουσα θέση, δηλαδή να έχει τόσο μεγάλο μερίδιο στην αγορά που να της επιτρέπει να έχει δεσπόζουσα θέση. Αυτό είναι σημαντικό αλλά δεν είναι το κύριο σήμερα. Καμία τράπεζα στην Ελλάδα δεν έχει μ'αυτήν την έννοια δεσπόζουσα θέση και όμως με συνέργειες, με διάφορες άλλες άτυπες διαδικασίες το τραπεζικό σύστημα υπάρχει περίπτωση να λειτουργεί ως καρτέλ και εν πάση περιπτώσει να επιβάλει πολιτικές ενάντια στους πελάτες του. 

Το πρόβλημα λοιπόν εδώ είναι η Επιτροπή Ανταγωνισμού να μπορέσει να ελέγξει αν κάποια επιχείρηση κάνει κατάχρηση αυτής της θέσης που έχει δημιουργώντας πρατικές επιζήμιες και για τη λειτουργία της αγοράς αλλά και οπωσδήποτε για τις άλλες επιχειρήσεις και ιδιαίτερα τις μικρές και μεσαίες επιχειρήσεις. 

Για να το κάνει αυτό το έργο η Επιτροπή Aνταγωνισμού, θέλει στελέχωση, θέλει ενίσχυση, θέλει πόρους κλπ. Είναι δυνατόν να συζητάμε και να εξαρτάται ο έλεγχος του ανταγωνισμού από το αν υπάρχουν λεφτά να πληρωθεί μια επιτροπή, μια συνεδρίαση της επιτροπής ή όχι; 

Εδώ, κύριε Υπουργέ, η ΓΣΕΒΕ, αναφέρομαι σε αυτήν γιατί βρήκα πιο πλήρεις τις προτάσεις της, σας έχει κάνει ορισμένες προτάσεις, που πρέπει να τις έχετε δει. Η γνώμη μου είναι ότι πρέπει να υιοθετηθούν, επιπρόσθετα βέβαια των προτάσεων που σας έκανε η ίδια η Επιτροπή Ανταγωνισμού και οι οποίες είναι θετικές, ούτως ώστε να μπορέσει η Επιτροπή Ανταγωνισμού να παίξει το ρόλο της. 

'Οσον αφορά τώρα τον ΟΑΕ, τι να πούμε τώρα; Εδώ είναι ένα σκάνδαλο διαρκείας, το οποίο βεβαίως τώρα πια έχει μία ιστορική αξία. Η Κυβέρνηση θέλει να το κουκουλώσει με τις ευλογίες της Βουλής, να κλείσει. Εμείς λέμε να κλείσει ο ΟΑΕ, αλλά να μην ξεχαστεί. 

Και αν του έχει απομείνει στα περιουσιακά του στοιχεία κανένα ακίνητο εδώ στην Αθήνα, να φτιαχτεί ένα μουσείο βιομηχανικής ανάπτυξης της Ελλάδας, αποβιομηχάνισης κλπ. Υπάρχουν εμπειρίες, που πρέπει να τις θυμόμαστε και κυρίως οι επόμενες γενιές. Υπάρχει κατ'αρχήν η εμπειρία των σχέσεων οικονομίας, πολιτικής, τραπεζικού συστήματος, επιχειρήσεων. 'Ολο αυτό το πλέγμα είναι που δημιούργησε τις προβληματικές επιχειρήσεις και το οποίο κινδύνεψε να καταστρέψει όλη την οικονομία. 

Πρέπει να θυμόμαστε και να θυμούνται και οι επόμενοι, ότι η προβληματικότητα δεν συνδέεται με το καθεστώς της ιδιοκτησίας. Και κάνει μεγάλο λάθος η Νέα Δημοκρατία που όλα αυτά τα χρόνια καλλιεργεί τη συνείδηση -και τώρα βεβαίως και το ΠΑΣΟΚ- το ότι το δημόσιο έχει κάπως το γονίδιο της προβληματικότητας. 

'Ολες αυτές ιδιωτικές επιχειρήσεις ήταν και ως ιδιωτικές επιχειρήσεις έγιναν προβληματικές. Και η προβληματικότητά τους κινδύνευσε -και νομίζω το είπε κάποιος συνάδελφος- να τινάξει στον αέρα την Εθνική Τράπεζα και ολόκληρο το τραπεζικό σύστημα. Αλλά πρέπει να μάθει και ο ελληνικός λαός ότι το δημόσιο χρέος, που δεν ξέρω για πόσα χρόνια ακόμη θα πληρώνουμε ως ένα τουλάχιστον μέρος του ... 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αυτό είναι το λάθος. 

ΙΩΑΝΝΗΣ ΔΡΑΓΑΣΑΚΗΣ: ... είναι δημόσιο χρέος που τουλάχιστον κατά ένα μέρος του δημιουργήθηκε από όλη αυτήν την περιπέτεια. Και βεβαίως και η Κυβέρνηση μετά, μάλλον οι κυβερνήσεις του ΠΑΣΟΚ αξιοποίησαν τον ΟΑΕ ως πεδίο διαφόρων πρακτικών, που ίσως θα έπρεπε οι ίδιοι κάποια φορά αυτοκριτικά να τα πουν. 

Εγώ αντί γι αυτό θα θέσω ένα ερώτημα. Από όλες αυτές τις επιχειρήσεις του ΟΑΕ, ποια είναι σήμερα εν ζωή, πλην της ΑΓΕΤ, η οποία ούτε τότε βεβαίως ήταν προβληματική; 'Εχω τον κατάλογο είκοσι εννέα επιχειρήσεων που είχαν χαρακτηριστεί βιώσιμες, Πειραϊκή Πατραϊκή, Γαβριήλ, Πουρνάρας, Μιχαηλίδης, Αθηναϊκή Χαρτοποιία, Θεσσαλική, Μακεδονικοί Λευκόλιθοι, Ελίντα. Που είναι αυτές; Ούτε μία δεν υπάρχει σήμερα. Ποιες τριάντα χιλιάδες θέσεις εργασίας λέτε εδώ ότι σώσατε; Για πόσο διάστημα; 

Βεβαίως, σε αυτό το μουσείο πρέπει να υπάρχει καταχωρημένο, για να το ξέρει ο κόσμος, ότι κάποτε υπήρχε μια Πειραϊκή Πατραϊκή σε αυτήν τη χώρα, υπήρχε μία ΧΡΩΠΕΙ, υπήρχε ένας Σκαλιστήρης, υπήρχαν όλα αυτά. 'Οχι για τίποτε άλλο, αλλά εν πάση περιπτώσει κάποτε πρέπει να συνειδητοποιεί ο κόσμος ότι για τη μιζέρια, για τα προβλήματα, υπάρχουν υπεύθυνοι και στην προκειμένη περίπτωση υπεύθυνες ήταν οι πολιτικές ηγεσίες, οι οποίες εξέθρεψαν αυτό το σκάνδαλο και συνέχισαν να το διαχειρίζονται με κομματικά κριτήρια. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ιντζές ειδικός αγορητής του Δημοκρατικού Κοινωνικού Κινήματος, έχει το λόγο. 

ΑΝΑΣΤΑΣΙΟΣ ΙΝΤΖΕΣ: Κυρίες και κύριοι συνάδελφοι, το σχέδιο νόμου που συζητάμε, αναφέρεται στη σύσταση Ενιαίου Φορέα Ελέγχου Τροφίμων και στη ρύθμιση άλλων θεμάτων του Υπουργείου Ανάπτυξης. 

Η πρώτη παρατήρηση που έχω να κάνω, είναι ότι η Κυβέρνηση ενώ έχει σημαία τον εκσυγχρονισμό, νομοθετεί ευκαιριακά και λαμβάνει αφορμή για να νομοθετήσει τις καθημερινές συγκυρίες. 

Διότι αν ήταν εκσυγχρονιστικό κίνημα, έστω και συντηρητικό -διότι έχω πει επανειλημμένως στη Βουλή ότι η λέξη "εκσυγχρονισμός" είναι ένα όνομα ουσιαστικό με ουδέτερη έννοια και θέλει και έναν επιθετικό προσδιορισμό. Διότι υπάρχουν και κυβερνήσεις συντηρητικής κατεύθυνσης που κάνουν εκσυγχρονισμό και οι λεγόμενες σοσιαλιστικές και αυτές κάνουν εκσυγχρονισμό ή κάνουν και αναχρονισμό. Πότε προέκυψε το θέμα ίδρυσης φορέα ή μάλλον γιατί κατετέθη τώρα νομοσχέδιο, εφόσον συζητείται εδώ και είκοσι χρόνια; Προφανώς από το τελευταίο σκάνδαλο που προέκυψε στο Βέλγιο με τις διοξίνες. 'Εστω, όμως. Και πάλι η νομοθετική πρωτοβουλία της Κυβέρνησης είναι αποσπασματική. Κανεις δεν μπορεί να μιλήσει επί της αρχής του νομοσχεδίου διότι δεν έχει ενιαία αρχή. 

Βέβαια με τη γενικότερη αντίληψη ότι όλα τα θέματα, όλες οι αρμοδιότητες του Υπουργείου Ανάπτυξης αποτελούν ένα ενιαίο σύνολο και άρα ό,τι αναφέρεται σε αυτόν τον τομέα είναι αρχή του νομοσχεδίου, έτσι θα έλεγα ναι. 'Ετσι όμως, πάμε σε γενικότητες και όλες οι γενικότητες οδηγούν σε συγχύσεις. 

'Ομως και στα κατ'ιδίαν κεφάλαια, που θα μπορούσαν να είναι ιδιαίτερα νομοσχέδια, έχουμε αντιρρήσεις. Η κύρια, όμως, αντίρρηση είναι στη σύσταση του Ενιαίου Φορέα Ελέγχου Τροφίμων. 

'Οσον αφορά το φορέα, θέλω να κάνω μία παρατήρηση. Ο τίτλος "Ενιαίος Φορέας Ελέγχου Τροφίμων" είναι ψευδεπίγραφος, δεν ανταποκρίνεται στην πραγματικότητα. 

Θα κάνω έναν παραλληλισμό. Αν θυμάστε οι παλαιότεροι, το ΠΑΣΟΚ ενώ μιλούσε, μέχρι να γίνει κυβέρνηση, για ενιαίο φορέα υγείας, όταν έγινε κυβέρνηση σύστησε το Εθνικό Σύστημα Υγείας. 'Οπως ξέρουν, όμως, οι πάντες εθνικά συστήματα υγείας έχουν όλα τα κράτη. Τι θα πει σύστημα υγείας; 'Ενας τρόπος, συγκεκριμένος, παροχής, από το δημόσιο, ιατρικών και φαρμακευτικών υπηρεσιών. Ο ενιαίος φορέας υγείας είναι κάτι τελείως διαφορετικό, γι'αυτό από την αρχή το Εθνικό Σύστημα Υγείας οδηγείτο -και είχαν γίνει σχετικές συζητήσεις- σε εκφυλισμό. Και σήμερα έχουμε φθάσει στο σημείο εκφυλισμού του Εθνικού Συστήματος Υγείας, διότι δεν υπήρξε ενιαίος φορέας υγείας. 

Το ίδιο συμβαίνει και με το παρόν νομοσχέδιο. Ενώ ομιλεί το νομοσχέδιο για ενιαίο φορέα ελέγχου τροφίμων, παράλληλα υφίστανται και άλλες πολλές υπηρεσίες ελέγχου των τροφίμων. Είναι το Γενικό Χημείο του Κράτους, οι υπηρεσίες του Υπουργείου Γεωργίας, οι υπηρεσίες του Υπουργείου Υγείας, κάθε μία χωριστά και κάνουμε και έναν άλλο φορέα ο οποίος δεν ξέρω αν είναι επάλληλος ή παράλληλος ή τεμνόμενοι κύκλοι αρμοδιοτήτων. 

Δημιουργώντας έτσι μία σύγχυση που ούτε Ενιαίο Φορέα Ελέγχου Τροφίμων θα έχουμε, ούτε φυσικά αποτελεσματικό και ουσιαστικό έλεγχο τροφίμων. 

Επομένως, γι'αυτό και μόνο το λόγο καταψηφίζουμε το νομοσχέδιο, τουλάχιστον στο πρώτο κεφάλαιο που αναφέρονται τα άρθρα 1 έως 6. Αυτό, κυρίες και κύριοι συνάδελφοι, οφείλεται στο ότι η Κυβέρνηση δεν τολμά να κάνει μία βαθιά τομή και να χτυπήσει μεγάλα οικονομικά συμφέροντα, διότι όπως γνωρίζετε, οι επιχειρήσεις τροφίμων, γαλακτοβιομηχανίες, άλευρα και άλλα προϊόντα, είναι από τις μεγαλύτερες, ιδίως στην Ελλάδα, ντόπιες βιομηχανίες. Αλλά έστω και εκεί που αναφέρεται ότι θα ασκεί έλεγχο ο Ενιαίος Φορέας Ελέγχου Τροφίμων είναι αναποτελεσματικός. Λέει ότι δεν θα ασκεί έλεγχο στα πρωτογενή προϊόντα, στα νωπά προϊόντα της γεωργίας και της αλιείας, της κτηνοτροφίας ζωικά και φυτικά. 

Το ερώτημα είναι: σήμερα ασκείται έλεγχος; Εγώ λέω όχι. 

Παράδειγμα: Μέχρι τώρα ακούσατε -και εδώ έχω αντιρρήσεις με το Γεωτεχνικό Επιμελητήριο- να ασκείται έλεγχος επί των ζωοτροφών; 

Το πρόβλημα με τις διοξίνες στο Βέλγιο και στη συνέχεια γενικότερα στην Ευρωπαϊκή 'Ενωση και εδώ προέκυψε από τις ζωοτροφές. Εάν ησκείτο έλεγχος στις ζωοτροφές δεν θα είχαμε τα φαινόμενα ούτε των διοξινών στα κοτόπουλα και αλλού που έγιναν στο Βέλγιο ούτε τις λεγόμενες τρελές αγελάδες στην Αγγλία. 

Προχθές διάβαζα, κυρίες και κύριοι συνάδελφοι, ένα καταπληκτικό. Γίνεται επεξεργασία των βόθρολυμάτων σε εργοστάσια παρασκευής ζωοτροφών. 'Ετσι ακριβώς το διάβαζα προχθές ή στο "ΒΗΜΑ" ή στην "ΚΑΘΗΜΕΡΙΝΗ" ή στη "ΜΑΚΕΔΟΝΙΑ". Βοθρολύματα ανθρώπων κλπ. αναμειγνύονται με ζωοτροφές. 'Ο,τι έγινε και με τις τρελές αγελάδες στην Μ. Βρετανία που ζωικά προϊόντα, κρέας δηλαδή, αναμειγνύοντο στις ζωοτροφές για τις αγελάδες που είναι ζώα φυτοφάγα. 

Δεν υπάρχει πλήρης έλεγχος του τρόπου διατροφής του ζώου ή την καλλιέργεια του φυτού μέχρι το τελικό προϊόν. Πρέπει να είναι ενιαίος ο έλεγχος γι' αυτό μιλάω για Ενιαίο Φορέα Ελέγχου Τροφίμων. Από το χόρτο, από το σανό, από τη ζωοτροφή γενικώς που τρώει το ζώο ή από τον τρόπο που καλλιεργείται το φυτό, με τι λιπάσματα, πώς αρδεύεται κλπ. μέχρι το τελικό προϊόν πρέπει να υπόκειται σε συνεχή έλεγχο για να έχουμε τη διαβεβαίωση ότι το προϊόν είναι υγιές ή τηρεί τις προδιαγραφές που καθορίζει κάθε φορά η Κυβέρνηση με τη βοήθεια της επιστήμης, κάτι το οποίο δεν προβλέπεται. 

Εγώ έχω το θάρρος να πω ότι έχω διαφωνίες. Μολονότι κάνουν πολλές σωστές παρατηρήσεις κατ' ιδίαν και το Γεωτεχνικό Επιμελητήριο και ο Σύλλογος Υπαλλήλων του Γενικού Χημείου του Κράτους δεν συμφωνώ με τις υποδείξεις τους. 

Δεν θυμάμαι καμία απεργία των γεωτεχνικών του Υπουργείου Γεωργίας να έγινε με αίτημα για το γνήσιο, τον πλήρη, τον αποτελεσματικό έλεγχο των τροφίμων. Δεν έχει γίνει. Πάντα τα αιτήματα είναι μισθολογικά. Και έρχονται σήμερα και λένε -εδώ είναι η διαφωνία μου, καίτοι λένε αλήθειες- ότι δεν έχουμε αποτελεσματικό έλεγχο, διότι έχουμε ελλείψεις, το 40% των οργανικών θέσεων είναι κενές. Ναι, δεν είδα όμως καμία απεργία με αίτημα να πληρωθούν αυτές οι θέσεις για να έχουν αποτελεσματικό έλεγχο στα τρόφιμα. 

'Οπως και οι αγαπητοί υπάλληλοι του Γενικού Χημείου του Κράτους γνωρίζουν ότι για να πάρει κανείς αποτέλεσμα από το Γενικό Χημείο του Κράτους θέλει τουλάχιστον τέσσερις, πέντε μήνες, ίσως και παραπάνω. Δεν είδα κανένα αίτημα να επισπευσθεί ο χρόνος ανάλυσης και απόδοσης των αποτελεσμάτων για να υπάρχει η προστασία του καταναλωτού που είναι ο στόχος και ο πυρήνας του νομοσχεδιου αυτού. 

Το τρίτο που έχω να παρατηρήσω, κυρίες και κύριοι συνάδελφοι, είναι ότι υπάρχει αλληλοκάλυψη των διαφόρων υπηρεσιών ελέγχου των τροφίμων και το νομοσχέδιο δεν δίνει λύση. Φοβάται να ακουμπήσει ορισμένα θέματα τα οποία "καίνε". Γι' αυτό ενώ εξαιρεί τον έλεγχο των ζωικών και φυτικών προϊόντων στην παραγωγή μετά με άλλες διατάξεις αφήνει ένα "παράθυρο" ότι μπορεί να ασκηθεί και παράλληλος έλεγχος από τον υπό σύσταση Ενιαίο Φορέα Ελέγχου Τροφίμων. 

'Ετσι, αντί να υπάρξει συντονισμός και αποτελεσματικότητα, θα υπάρξει ανταγωνισμός, αλληλοϋπονόμευση, εχθρότητες και όλα αυτά θα οδηγήσουν σε εκφυλισμό. 

Το σχέδιο νόμου ρυθμίζει και άλλα θέματα. Αναφέρεται πρώτα-πρώτα στις μισθώσεις, στο κεφάλαιο 2, από το άρθρο 7 έως 10. 

Κυρίες και κύριοι συνάδελφοι, στην Ελλάδα υπάρχει μια παρεξήγηση. Ορισμένοι, κόμματα και φορείς, νομίζουν ότι ο κάτοχος οποιασδήποτε ιδιοκτησίας, είναι κεφαλαιοκράτης και αυτομάτως είναι αντίπαλος, έχει αντίθετα συμφέροντα από τους μισθωτές, οι οποίοι μισθωτές ως ασθενής κοινωνική ομάδα, θα πρέπει να προστατεύονται. Αυτό είναι λάθος. Ειδικά η σύσταση της ελληνικής κοινωνίας είναι πολύπλοκη και πολύ διαφορετική από τις κλασικές κοινωνίες της δυτικής Ευρώπης, εκεί που άρχισαν να γίνονται οι κοινωνικές διεργασίες με τη βιομηχανική ανάπτυξη. 

Στην Ελλάδα οι φτωχοί είναι οι μικροϊδιοκτήτες. Δεν μπορεί δηλαδή να υποχρεώνει -εδώ διαφωνώ- τον ιδιοκτήτη, μετά τη λήξη της μίσθωσης, όποια χρονική διάρκεια και αν έχει αυτή, να αποζημιώνει το μισθωτή με 24 ή 36 μισθώματα. 'Εναν που έχει ένα μικρό μαγαζάκι σε μια επαρχιακή πόλη ή σε μια συνοικία, σ'ένα δρόμο πολύ παραμελημένο, δεν μπορώ να τον βάλω στην ίδια κατηγορία με τον ιδιοκτήτη της οδού Σταδίου ή Πανεπιστημίου της Αθήνας ή Τσιμισκή της Θεσσαλονίκης ή στην Πλατεία Αγίου Ανδρέα στην Πάτρα, όπου υπάρχουν δρόμοι εμπορικότατοι πράγματι και όπου η ιδιοκτησία όντως είναι προνόμιο και αποφέρει μεγάλα έσοδα, δυσαναλόγως προς την αξία της γης. Εδώ δηλαδή λειτουργεί ο νόμος της οικονομίας της διαφορικής εγγείου προσόδου, όπως λέμε. Αλλά αυτό δεν μπορεί να το γενικεύουμε. Δεν μπορεί στην Ορεστιάδα, στην Αθήνα και στη Θεσσαλονίκη να υπάρχουν οι ίδιες ρυθμίσεις μίσθωσης της ιδιοκτησίας. 

Ο ιδιοκτήτης της οδού Σταδίου είναι προνομιούχος. Δεν μπορεί ο ιδιοκτήτης τριών ή πέντε τετραγωνικών ενός καταστήματος στο Διδυμότειχο, να είναι στην ίδια μοίρα και να καλείται να αποζημιώσει τον ασκούντα εμπορία με τις ίδιες συνθήκες που αντιμετωπίζεται ο ιδιοκτήτης της οδού Σταδίου ή Πανεπιστημίου. Είναι λάθος και γι'αυτό είμαι αντίθετος σ'αυτήν τη ρύθμιση. 

Είναι πράγματι παράξενο και συμφωνώ με τον πρόεδρο των ιδιοκτητών Ελλάδος, τον κ. Παραδιά που λέει, ότι δεν πρέπει να ισοπεδώνουμε τα πράγματα. Θα περίμενα από τον κύριο Υπουργό να διορθώσει αυτήν τη ρύθμιση, γιατί εκεί που πήγε πράγματι καλώς ή κακώς να λειτουργήσει η αγορά -που εδώ μπορεί να λειτουργήσει- με την παρέμβαση αυτή, στρεβλώνει τα πράγματα. 

Εκεί που πρέπει να γίνει παρέμβαση, που δεν λειτουργεί η αγορά, λόγω μονοπωλιακών ή ολιγοπωλιακών καταστάσεων, δεν παρεμβαίνει η Κυβέρνηση και εκεί που ομαλοποιείται με τους κανόνες της αγοράς, δηλαδή, με την ομαλή απελευθέρωση της αγοράς των ακινήτων στις μισθώσεις εδώ και μια δεκαετία, επεμβαίνει και δημιουργεί στρέβλωση. 

Ως προς τις κρατικές προμήθειες, ήθελα να πω ότι προηγουμένως έβλεπα εδώ τον συνάδελφο κ. Καστανίδη, ο οποίος εισηγήθηκε κάτι πριν από ένα χρόνο, αν δεν με απατά η μνήμη μου και βρέθηκε εκτός κυβέρνησης, δηλαδή έγινε δεκτή η παραίτησή του. 

Αν θυμάστε, κυρίες και κύριοι συνάδελφοι, ο συνάδελφος κ. Καστανίδης ως Υπουργός Μεταφορών, είχε εισηγηθεί να συσταθούν οι περίφημες επιτροπές προμηθειών που είχε εξαγγείλει ο αείμνηστος Ανδρέας Παπανδρέου. Ειδικότερα πέρυσι ή πρόπερσι, αν δεν με απατά η μνήμη μου, που είχε να κάνει απευθείας αναθέσεις δισεκατομμυρίων το Υπουργείο Μεταφορών, νομίζω στον τομέα των τηλεπικοινωνιών, είχε προτείνει ο συνάδελφος -και καλώς- τη σύσταση των επιτροπών προμηθειών. Αυτό δεν έγινε δεκτό. 'Ερχεται λοιπόν τώρα να ρυθμίσει το θέμα κάποιων επιτροπών προμηθειών. 

Τi κάνει δηλαδή; Παραπέμπει τις συμβάσεις των κρατικών προμηθειών στο Ελεγκτικό Συνέδριο. Τίποτα δεν γίνεται. 

Πρώτα-πρώτα ο χρόνος που ορίζει για να ασκηθεί ο έλεγχος σε τέτοιου είδους χιλιάδες συμβάσεις που κάθε χρόνο συνάπτονται από την πολιτεία για προμήθειες, όπως λειτουργεί, δεν λειτουργεί αποτελεσματικά, όπως μας είπε -και ιδίως όσοι έχουν διατελέσει Υπουργοί Οικονομικών- το Ελεγκτικό Συνέδριο. Μόνο ως επισκέπτης αν πάει κανείς, θα δει τους διαδρόμους γεμάτους φακέλους παρελθόντων οικονομικών ετών προϋπολογισμών που είναι ανέλεγκτοι. Δηλαδή, γίνεται μία ρύθμιση η οποία δεν θα κάνει τίποτα. Απλώς λόγια να λέμε. 

Αυτή η ρύθμιση είναι τελείως απαράδεκτη, είναι στάχτη στα μάτια του κόσμου. Δεν ξέρω αν αφαιρεί, πάντως δεν προσθέτει τίποτα. 

Ως προς τα θέματα του ανταγωνισμού, τις ρυθμίσεις που κάνει τις θεωρώ ρυθμίσεις ρουτίνας. Τι κάνει; Αυξάνει τα ποσά πάνω από τα οποία πρέπει να παρέμβει η Επιτροπή Ανταγωνισμού. 

Θα επαναλάβω και αυτό που είπε άλλος συνάδελφος, δεν είναι το μέγεθος μόνο μιάς επιχείρησης που μπορεί να δημιουργήσει μονοπωλιακή η ολιγοποωλιακή κατάσταση στην αγορά. Και ένας τρόπος είναι η διανομή. 

Κυρίες και κύριοι συνάδελφοι, κατάγομαι από τις Σέρρες. Δεν μπορείτε να βρείτε νερό Νιγρίτας να πιείτε στις Σέρρες ή στη Θεσσαλονίκη να πιείτε Σουρωτή, γιατί η 3Ε έχει ένα πλήρες αποτελεσματικό δίκτυο διανομής που δεν τα διακινεί. 'Η με διάφορες προσφορές, προμήθειες στους λιανοπωλητές, τους αναγκάζει να δίνουν μόνο προϊόντα δικά της. Και σας λέω στην Αγία Παρασκευή, πέντε χιλιόμετρα απο τη Σουρωτή και λιγότερο, δεν βρίσκεις Σουρωτή να πιεις, θα βρεις Τuborg. Φαντάζομαι ότι και στην 'Ανδρο δεν θα βρει κανείς να πιει Σάριζα. Γιατί ούτε αυτή προβλέπεται να διακινείται από την 3Ε. Αυτές είναι οι μονοπωλιακές ή ολιγοπωλιακές καταστάσεις. Και δεν έχουμε ακούσει μέχρι τώρα καμία τέτοια ενέργεια της Επιτροπής Ανταγωνισμού. 

Κυρίες και κύριοι συνάδελφοι, θέλω να πω και δύο λόγια, όσο μου το επιτρέπει ο χρόνος, για τον Ο.Α.Ε. Η πρώτη παρατήρηση -και θα ήθελα από τους συναδέλφους της Νέας Δημοκρατίας να είναι λίγο προσεκτικότεροι για την ιστορία και θα πω και τις αμαρτίες του ΠΑ.ΣΟ.Κ- είναι η εξής: 'Οσες επιχειρήσεις υπήχθησαν στον Ο.Α.Ε., είχαν καταστεί υπερχρεωμένες ή προβληματικές επί θητείας της κυβέρνήσεως της Νέας Δημοκρατίας. Τι λάθος έκανε το ΠΑ.ΣΟ.Κ.; 'Επρεπε να γίνει ο Ο.Α.Ε. και να γίνουν ρυθμίσεις. Το ΠΑ.ΣΟ.Κ. εσκεμμένως δέχθηκε να κυκλοφορεί η αντίληψη ότι οι εταιρείες που ήταν υπερχρεωμένες, που κατέστησαν τέτοιες επί κυβερνήσεως Νέας Δημοκρατίας, κοινωνικοποιούνται. Δηλαδή, εφαρμόζεται σοσιαλιστικό σύστημα και οι αφελείς οπαδοί του ΠΑ.ΣΟ.Κ. και τα στελέχη έφαγαν το παραμύθι, έλα να κοικνωνικοποιήοσυμε την τάδε εταιρεία, που ήταν υπερχρεωμένη και ούτως ή άλλως θα πήγαινε στον οργανισμό. Και επειδή η ιστορία διδάσκει, πρέπει ότι να γνωρίζουν τα στελέχη της Νέας Δημοκρατίας και του ΠΑ.ΣΟ.Κ., βεβαίως τέτοιος Οργανισμός στην Ιταλία λειτούργησε δύο φορές επί κυβερνήσεων συντηρητικών χριστιανοδημοκρατικών. Πράγματι, είχαν προκύψει και εκεί υπερχρεωμένες επιχειρήσεις, συνεστήθη ειδικός οργανισμός, τις εξυγίανε και μετά τις έδωσε πάλι στους ιδιώτες. 

Τώρα, αν αυτό ιδεολογικά και πολιτικά σημαίνει σοσιαλισμός ή καπιταλισμός, είναι ένα άλλο θέμα προς συζήτηση, αλλά πρέπει να έχουμε σχέση με την πραγματικότητα. 

Τώρα, αυτός ο οργανισμός για μένα προσέφερε θετικά αποτελέσματα. 

Πρώτα-πρώτα εξυγίανε πράγματι -και εδώ συμφωνώ με την έκθεση- το τραπεζικό σύστημα το οποίο, όπως είπα το έκανε η Νέα Δημοκρατία προβληματικό, συνέβαλε και το ΠΑ.ΣΟ.Κ. σαν Αντιπολίτευση. Θυμάμαι μία φράση του κ. Χριστοδούλου, διοικητού τότε της Εθνικής Τραπέζης. Λέει, κύριε Ιντζέ, γιατί συνηγορείτε για να δώσω δάνειο σε μία επιχείρηση -νομίζω Κλωστήρια Αιγαίου- εσείς σαν σοσιαλιστής; Θα τα δώσω εγώ, λέει, θα τα φάει πάλι ο επιχειρηματίας, θα φωνάζουν οι εργαζόμενοι, για να χρηματοδοτώ, ενώ δεν δικαιούται, έναν καπιταλιστή. Και με έπεισε. Κι έτσι ήταν. Φώναζαν οι εργαζόμενοι, συνηγορούσαν τα κόμματα να δίνει χωρίς εγγυήσεις σε επιχειρηματία δάνεια, για να μην κλείσουν τα εργοστάσια, σίγουρα ότι δεν θα τα πάρει ποτέ η Τράπεζα πίσω, είναι τα λεγόμενα θαλασσοδάνεια. Και επιπλέον δεν υπήρξε τότε, επί Νέας Δημοκρατίας κυρίως, ούτε επί ΠΑ.ΣΟ.Κ., ο έλεγχος που πήγαιναν τα δάνεια. 

ΠΡΟΕΔΡΕΥΩΝ (Παναγιώτης Ν. Κρητικός): Ολοκληρώστε, κύριε Ιντζέ. 

ΑΝΑΣΤΑΣΙΟΣ ΙΝΤΖΕΣ: Επενδύοντο ή έφευγαν στο εξωτερικό; 

Επομένως, ναι μεν προσέφερε πολλά ο ΟΑΕΔ, αλλά έγιναν και σκάνδαλα. Τα ομολόγησε ο Πρόεδρος του ΟΑΕΔ, όταν είπε απλά -και εκπλήσσομαι γι' αυτό- ότι οι υπό εκκαθάριση επιχειρήσεις, που υπήγοντο στον ΟΑΕΔ, όριζαν τις αμοιβές τους χωρίς καμία παρέμβαση, ως διοικητικά συμβούλια, οι ίδιοι με πεντακόσιες χιλιάδες αμοιβές, όταν οι Βουλευτές έπαιρναν διακόσιες χιλιάδες. Αυτά είναι τρομερά πράγματα, είναι σκάνδαλα. Και εδώ διαφωνώ με την απαλλαγή των ποινικών ευθυνών, που προβλέπει το νομοσχέδιο εάν υπάρχουν, που υπάρχουν οπωσδήποτε. 

Γι' αυτούς όλους τους λόγους, κυρίες και κύριοι συνάδελφοι, θα καταψηφίσουμε όλο το νομοσχέδιο. 

ΠΡΟΕΔΡΕΥΩΝ (Παναγιώτης Ν. Κρητικός): Ολοκληρώθηκε το στάδιο των ομιλιών των εισηγητών και των ειδικών αγορητών και εισερχόμαστε στο στάδιο των ομιλητών του καταλόγου. 

Ο κ. Σιούφας έχει το λόγο. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, κύριοι συνάδελφοι, είναι από τις περιπτώσεις εκείνες που ανερχόμενος στο Βήμα ο Βουλευτής αισθάνεται κυριολεκτικά αμηχανία για το ποιο πράγμα θα μιλήσει για ένα νομοσχέδιο. Στα είκοσι περίπου χρόνια που βρίσκομαι στην Εθνική Αντιπροσωπεία, αισθάνομαι πολύ έντονα αυτήν την αμηχανία, με αφορμή αυτό το νομοσχέδιο. Γιατί ουσιαστικά πρόκειται για έξι ή επτά νομοσχέδια. Αναφέρεται σε ένα κορυφαίο ζήτημα που αφορά την υγεία του ελληνικού λαού, τη δημιουργία του Εθνικού Φορέα Ελέγχου Τροφίμων. Ρυθμίζει ζητήματα τα οποία σχετίζονται με τις μισθώσεις και παρεμβαίνει κατά τρόπο απροκάλυπτο, θίγοντας καίριες συνταγματικές διατάξεις και ιδιαίτερα το δικαίωμα της ιδιοκτησίας κατά τρόπο πρωτόγνωρο. Ρυθμίζει θέματα τα οποία σχετίζονται με τον έλεγχο των συμβάσεων και των προμηθειών του δημοσίου τώρα, στο τέλος του βίου αυτής της Κυβέρνησης, αφού την προηγούμενη εξαετία η διαφθορά και οι τρόποι με τους οποίους αντιμετωπίσθηκαν αυτά τα ζητήματα, έκαναν την υπόθεση παγόβουνο, που έχει ακουμπήσει ολόκληρο τον ιστό της ελληνικής κοινωνίας και διέφθειραν τους πάντες και τα πάντα. Ρυθμίζει ζητήματα τα οποία σχετίζονται με τους Ολυμπιακούς Αγώνες. Ρυθμίζει ζητήματα τα οποία σχετίζονται με μία σειρά από άλλα θέματα, τα οποία θα έπρεπε να είναι κυριολεκτικά ολόκληρο νομοσχέδιο. Και αν ήθελε να δώσει κανείς μία ταμπέλα σ' αυτό το νομοσχέδιο, θα έλεγε ότι πρόκειται για "νομοσχέδιο-σούπα". Και ειλικρινά το νομοσχέδιο αυτό το εισηγείται στην Εθνική Αντιπροσωπεία ο Υπουργός Ανάπτυξης ο οποίος μάλιστα είναι και καθηγητής του Συνταγματικού Δικαίου. Εγώ ειλικρινά αισθάνομαι όχι απλά αμήχανος, αλλά σε ιδιαίτερα δύσκολη θέση να τοποθετηθώ σ' αυτό το νομοσχέδιο. 

'Αφησα ιδιαιτέρως να επισημάνω το μεγάλο τμήμα αυτού του νομοσχεδίου που αναφέρεται στον Οργανισμό Ανασυγκρότησης Επιχειρήσεων. 

'Εχουμε παρακολουθήσει τη διαδρομή αυτού του οργανισμού. Οι εκτιμήσεις από τις επιπτώσεις των ρυθμίσεων που κάνει σήμερα ο κύριος Υπουργός, πρέπει να φθάνουν περίπου τα χίλια δισεκατομμύρια. Τόσα δηλαδή, που θα μπορούσαν να λύσουν το πρόβλημα των χαμηλοσυνταξιούχων της χώρας. Και αν κάνει κανένας μια ουσιαστική διαδρομή τι έχει στοιχίσει αυτός ο αμαρτωλός οργανισμός, θα ξεπερνούν αυτά τα οποία επιβαρύνθηκε ο ιδρώτας του ελληνικού λαού, τα τέσσερις χιλιάδες δισεκατομμύρια. 

Και θα ήθελα να παρακαλέσω θερμά τον κύριο Υπουργό, τουλάχιστον αύριο, να δώσει έναν απολογισμό στην Εθνική Αντιπροσωπεία, τι κόστισε αυτός ο αμαρτωλός οργανισμός. 

Ο ομιλών, τα αρχικά αυτού του οργανισμού ως Οργανισμού Ανασυγκρότησης Επιχειρήσεων, θα τα μετέφραζα ως εξής: Οργανισμός Ανάπτυξης Επιτηδείων. 

Ο Οργανισμός Ανασυγκρότησης Επιχειρήσεων ήταν ένας φορέας που δημιουργήθηκε την εποχή που και η καρδιά, αλλά και η πολιτική πρακτική του ΠΑ.ΣΟ.Κ. κτυπούσε αριστερά, όπως λέει ο μέχρι πρότινος ιδεολογικά ευρισκόμενος κοντά στο σημερινό χώρο, αλλά αποχωρήσας από την κυβέρνηση Σρέντερ, υπουργός οικονομικών της Γερμανίας κ. Λαφοντέν. Το δυστύχημα όμως, με τους σημερινούς εκσυγχρονιστές είναι ότι ναι μεν η καρδιά από τη φύση εξακολουθεί να κτυπάει αριστερά, οι ίδιοι όμως και σκέπτονται και λειτουργούν και πράττουν φιλελεύθερα και δεξιά. Αυτή είναι η πραγματικότητα. 'Ολες οι ενέργειες τις οποίες κάνατε, έχουν αυτήν τη λογική, κύριε Υπουργέ. 

Και έρχομαι τώρα στα ζητήματα τα οποία σχετίζονται με το πρώτο θέμα, με πρώτο νομοσχέδιο, αυτού του νομοσχεδίου, τον Εθνικό Οργανισμό Ελέγχου Τροφίμων. Μακρά ιστορία. Τρομακτικές οι ευθύνες της Κυβέρνησης. Ξύπνησε από το λήθαργο στον οποίο βρίσκεται, με αφορμή το σκάνδαλο των διοξινών. Και τι είπατε εκεί, κύριοι της Κυβέρνησης; Σηκώσατε τα χέρια επάνω και είπατε: "Δεν μπορούμε να κάνουμε τίποτε. Οι πολίτες να προστατευθούν μόνοι τους και να προσέχουν τι αγοράζουν." Και το επανέλαβε ο Υπουργός Π.Ε.ΧΩ.ΔΕ., στεντορεία τη φωνή, μετά την προχθεσινή αποκάλυψη για εισαγωγή από την Τουρκία ακατάλληλου χάλυβα για τις οικοδομές, όταν βγήκε και είπε στον ελληνικό λαό, με μια απάθεια προκλητική: "Οι πολίτες που κτίζουν να προσέχουν αν ο χάλυβας που αγοράζουν είναι καλός." Το κράτος θεατής. Η Κυβέρνηση απούσα. Πολίτες προστατευθείτε μόνοι σας. Αυτό είναι κατάντημα, για βασικά ζητήματα που έχει ευθύνη η ελληνική πολιτεία, η Κυβέρνηση να απεκδύεται των ευθυνών της. 

Το Μάϊο του 1998, για να δείτε τη διαδρομή αυτής της υπόθεσης των τροφίμων, αποφασίζει το Υπουργικό Συμβούλιο και πανηγυρίζοντας ο κυβερνητικός εκπρόσωπος ανακοινώνει -ενώ ήδη η Νέα Δημοκρατία από το 1994, αλλά και με συγκεκριμένη πρόταση νόμου το 1997, παίρνοντας ως πρότυπο ό,τι καλύτερο υπάρχει στο κόσμο, τον Οργανισμό Φαρμάκων και Τροφίμων που λειτουργεί στις Ηνωμένες Πολιτείες της Αμερικής, την οποία το ΠΑ.ΣΟ.Κ. απέρριψε μετά πολλών επαίνων, γιατί θα έφερνε δική του πρόταση είχε προτείνει- ότι χρειάζεται να γίνει αυτός ο οργανισμός στην πατρίδα μας και ότι το καταλληλότερο Υπουργείο για τη σύσταση αυτού του οργανισμού είναι το Υπουργείο Γεωργίας. 

Μακρά η διαδρομή. Το Υπουργείο Υγείας, απόν. Και κάποια ωραία πρωία, νέα απόφαση της Κυβέρνησης -για να δείτε ότι και η γονατογραφία έχει αναχθεί σε εθνικό σπόρ από την Κυβέρνηση- η οποία λέει ότι αρμόδιο Υπουργείο γι'αυτόν το φορέα είναι το Υπουργείο Ανάπτυξης, σαν να πρόκειται για κάποιο αγορανομικό θέμα. 

Υπουργείο Γεωργίας με μεγάλο μέρος ευθύνης και με συγκροτημένες υπηρεσίες απέξω, δηλαδή, ένα από τα έξι Υπουργεία που εμπλέκονται με το θέμα των τροφίμων και το Υπουργείο Ανάπτυξης να αναλαμβάνει να δημιουργήσει αυτόν το φορέα. 

Κύριε Υπουργέ, δεν προβληματίζει και εσάς και την Κυβέρνησή σας, ότι οι έξι επιστημονικοί φορείς που εμπλέκονται στο χώρο, έρχονται και σας λένε ότι η προσέγγιση την οποία κάνετε είναι και επιπόλαιη και επικίνδυνη και δεν πρόκειται να οδηγήσει πουθενά το θέμα του ελέγχου των τροφίμων; 

'Oταν, όμως, κυρίες και κύριοι συνάδελφοι, λέμε για Οργανισμό Τροφίμων, πρέπει να έχουμε κατά νου ότι σκεφτόμαστε την υγεία του ελληνικού λαού που είναι αδιαπραγμάτευτο αγαθό. Και όχι μόνο την υγεία του ελληνικού λαού, αλλά και των εκατομμυρίων Ελλήνων οι οποίοι έρχονται στην Ελλάδα είτε ως επισκέπτες είτε ως τουρίστες. 

Και έλεγχος τροφίμων διεθνώς και στην Ευρώπη και στις Ηνωμένες Πολιτείες Αμερικής σημαίνει έλεγχος των εξής πραγμάτων: Της ωφελιμότητας ή της βλαπτικότητας των τροφίμων, των ποτών, των κτηνιατρικών φαρμάκων και ότι άλλο σχετίζεται με την ωφελιμότητα και τη βλαπτικότητα και τίποτα άλλο. Δηλαδή, μπορεί ένα προϊόν να κυκλοφορήσει στο ράφι ενός σούπερ μάρκετ και να λέει ότι περιλαμβάνει τα άλφα, βήτα, γάμα, δέλτα πράγματα και πράγματι όταν το ελέγξει το Γενικό Χημείο του Κράτους να βρει ότι το περιεχόμενο είναι αυτό, αλλά εάν βλάπτει ή εάν ωφελεί την υγεία του ελληνικού λαού μόνο ειδικά εργαστήρια μπορούν να το κάνουν αυτό και μόνο κάτω από τον έλεγχο ή του Υπουργείου Υγείας ή του Υπουργείου Γεωργίας. Και δυστυχώς στην Ελλάδα δεν γίνεται. 

Το καταπληκτικότερο, όμως, όλων των πραγμάτων είναι πως ο κύριος Υπουργός μας λέει τώρα λόγω των διοξινών, ότι θα κάνουμε και ένα εργαστήριο στην ευθύνη του Υπουργείου του που θα ελέγχει τις διοξίνες. Και αν αύριο το πρωί αποδειχθεί, κύριε Υπουργέ, ότι παραδείγματος χάρη τα αντιβιοτικά τρίτης γενιάς μπορεί να επηρεάζουν και να οδηγούν στον καρκίνο, θα φτιάξετε ένα νέο εργαστήριο για να ελέγχετε αυτού του είδους τα ζητήματα, αν βλάπτουν ή αν ωφελούν την υγεία του ελληνικού λαού; Αυτό νομίζω ότι είναι βασικό ερώτημα και βασικό θέμα το οποίο δυστυχώς το νομοσχέδιο δεν το απαντάει. 

Υπάρχει κενό, εξακολουθεί να υπάρχει κενό με αυτό το νομοσχέδιο, τρομακτικό κενό και δυστυχώς αντιμετωπίζεται με πάρα πολύ μεγάλο ερασιτεχνισμό. Και δυστυχώς αυτό αφορά την υγεία του ελληνικού λαού. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Τελειώνω αμέσως, κύριε Πρόεδρε. 

Προειδοποιήσαμε την Κυβέρνηση να αποφύγει να φέρει ρυθμίσεις χαοτικής μορφής σε έναν τομέα που το έλλειμμα παρέμβασης της ελληνικής πολιτείας είναι το μεγαλύτερο δυνατό που υπάρχει και δεν εισακουσθήκαμε. 

Κύριε Υπουργέ, αυτό το νομοσχέδιο όπως θα σας αποδείξουμε αύριο και στη συζήτηση επι των άρθρων, έχει τόσα κενά που αντί να βοηθήσει στο συντονισμό των επιμέρους έξι φορέων, για να αντιμετωπισθούν τα προβλήματα και οι επιπτώσεις στην υγεία του ελληνικού λαού από τα τρόφιμα, δεν το επιτυγχάνει. Περνάμε την ασπιρίνη, κύριε Υπουργέ, από χίλιους ελέγχους, συν τα φάρμακα, με σωστά οργανωμένα εργαστήρια στον Εθνικό Οργανισμό Φαρμάκου και τα τρόφιμα τα οποία τα χρησιμοποιούμε επί 24ώρου βάσεως μέχρι σήμερα δεν τα ελέγχαμε και αδιαφορούσαμε. Και κάνουμε τώρα πολύ χειρότερη την κατάσταση ... 

ΠΡΟΕΔΡΕΥΩΝ (Παναγιώτης Ν. Κρητικός): Ολοκληρώστε σας παρακαλώ. 

ΔΗΜΗΤΡΙΟΣ ΣΙΟΥΦΑΣ: Τελειώνω, κυρίες και κύριοι συνάδελφοι, με κάτι που επίσης είναι εξωφρενικό και σε αυτήν τη χώρα και σε αυτήν τη Κυβέρνηση. Τα μεταλλαγμένα τρόφιμα, τα οποία κυκλοφορούν χωρίς στις ενδείξεις να έχει επιβάλει η πολιτεία την υποχρέωση της αναγραφής ότι αυτό το οποίο τρώμε περιλαμβάνει μεταλλαγμένη τροφή, ξέρετε στην αρμοδιότητα ποίου Υπουργείου ανήκει; Στο Υπουργείο ΠΕΧΩΔΕ, γιατί το ΥΠΕΧΩΔΕ υπέγραψε τη σχετική σύμβαση. 

Ευχαριστώ πολύ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Ν. Κρητικός): Ο Υπουργός Ανάπτυξης κ. Ευάγγελος Βενιζέλος έχει το λόγο. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κυρίες και κύριοι συνάδελφοι, θέλω κατ' αρχάς να ζητήσω συγγνώμη γιατί απουσίαζα κατά το μεγαλύτερο μέρος των αγορεύσεων των εισηγητών και των ειδικών αγορητών, γιατί άλλες επείγουσες και πιεστικές κυβερνητικές υποχρεώσεις επέβαλαν να μετέχω σε μια σύσκεψη υπό την προεδρία του κυρίου Πρωθυπουργού. Γνωρίζω όμως πολύ καλά τα επιχειρήματα των κομμάτων, καθώς έγινε μια διεξοδική και καλόπιστη, θέλω να πιστεύω, συζήτηση στη Διαρκή Επιτροπή που διέθεσε τέσσερις συνεδριάσεις για το νομοσχέδιο αυτό και προέβη στην ακρόαση δέκα κοινωνικών φορέων. 

Κυρίες και κύριοι συνάδελφοι, το νομοσχέδιο που εισάγεται σήμερα είναι ένα φιλόδοξο νομοσχέδιο που διαπερνά κατά τρόπο οριζόντιο το σύνολο σχεδόν του αντικειμένου του Υπουργείου Ανάπτυξης. 

Υπάρχουν τρεις κεντρικοί άξονες που συγκροτούν τη φιλοσοφία του νομοσχεδίου, τον κοινό παρανομαστή όλων των διατάξεων. Που συγκροτούν ουσιαστικά την αρχή του νομοσχεδίου αυτού. 

Ο πρώτος άξονας είναι η αρχή της διαφάνειας, η καθιέρωση νέων, καινοτομικών εγγυήσεων που διασφαλίζουν τη διαφάνεια στη λειτουργία της Δημόσιας Διοίκησης, θα έλεγα γενικότερα, του κρατικού μηχανισμού. 

Η ίδια η λειτουργία του ΕΦΕΤ που συγκροτεί ένα σύστημα ελέγχων, αλλά κυρίως ένα σύστημα ελέγχου των ελέγχων και των ελεγκτών είναι πολύ σημαντικό μέτρο διαφάνειας στον κρίσιμο και ευαίσθητο τομέα της προστασίας της υγείας του καταναλωτή. 

Οι ρυθμίσεις που περιλαμβάνονται στο νομοσχέδιο για τις κρατικές προμήθειες με την υπαγωγή σχεδόν του συνόλου των συμβάσεων για τις προμήθειες, για τις συμβάσεις υπηρεσιών και για τα δημόσια έργα στον προοληπτικό έλεγχο του Ελεγκτικού Συνεδρίου, είναι επίσης, ένα -νομίζω εντυπωσιακό- παράδειγμα νέων εγγυήσεων διαφάνειας. 

Η ρύθμιση για των έλεγχο των προδιαγραφών στις κρατικές προμήθειες, έτσι ώστε να αποκλείεται οποιαδήποτε φωτογραφικού χαρακτήρα προκήρυξη είναι επίσης, μια τέτοια πολύ σημαντική καινοτομία. Και θα μπορούσα να πολλαπλασιάσω τα επιχειρήματα αυτά καθώς το νήμα της διαφάνειας διαπερνά το σύνολο των διατάξεων του νομοσχεδίου. 

Ο δεύτερος άξονας είναι η προστασία του καταναλωτή, η προστασία του πολίτη, είτε αυτός είναι καταναλωτής είτε αυτός είναι προμηθευτής ή αντισυμβαλλόμενος του δημοσίου είτε μετέχει σε μια διαγωνιστική διαδικασία. Του πολίτη ο οποίος βρίσκεται αντιμέτωπος με το κράτος στις διάφορες εκφάνσεις του, ιδίως όμως, όταν το κράτος λειτουργεί ως οικονομικός παράγοντας μέσα στην αγορά. 

Δεν θα αναφερθώ στο παράδειγμα του ΕΦΕΤ, αλλά θα αναφερθώ σε ένα άλλο παράδειγμα που είναι σημαντικότατο: στο παράδειγμα της ρύθμισης για την αγορά των υγρών καυσίμων, στην υποχρέωση των διυλιστηρίων και των εταιρειών εμπορίας πετρελαιοειδών να κοινοποιούν στο Υπουργείο Ανάπτυξης και διά του Υπουργείου Ανάπτυξης στην Επιτροπή Ανταγωνισμού τις πραγματικές τιμές στις οποίες πωλούν τα υγρά καύσιμα στα πρατήρια. Πραγματικές τιμές σημαίνει, συμπεριλαμβανομένων των εκπτώσεων και κάθε άλλης χρηματοοικονομικής διευθέτησης που γίνεται στο στάδιο της χονδρικής εμπορίας. 

Μία άλλη πολύ σημαντική καινοτομία, που νομίζω ότι εξυγιαίνει σε βάθος την ασφαλιστική αγορά και προστατεύει τον πολίτη -καταναλωτή- ασφαλιζόμενο και εισάγει νέες εγγυήσεις διαφάνειας, είναι η νέα ρύθμιση για την ασφαλιστική τοποθέτηση των ασφαλιστικών επιχειρήσεων με βάση τις καταστάσεις των τεχνικών τους αποθεμάτων. Ασφαλιστική τοποθέτηση σημαίνει ευρωστία για την επιχείρηση και εξασφάλιση του αντισυμβαλλομένου της επιχείρησης σε έναν ευαίσθητο τομέα, όπως είναι ο τομέας της ασφαλιστικής αγοράς. 

Ο τρίτος άξονας είναι ο άξονας της κοινωνικής ισορροπίας των ρυθμίσεων. Οι ρυθμίσεις διέπονται από το στοιχείο της κοινωνικής ισορροπίας, ενός αισθήματος δικαίου που πρέπει να διέπει το νομοθέτη. Και τέτοιες είναι, για παράδειγμα, οι διατάξεις για τις εμπορικές μισθώσεις, όπου δεν ικανοποιούμε κανένα παράγοντα πλήρως, ούτε τον ιδιοκτήτη ούτε το μισθωτή, αλλά επιβάλλουμε απλούς και σαφείς κανόνες που εξασφαλίζουν την κοινωνική και οικονομική ισορροπία της μισθωτικής σχέσης, πάνω στην οποία βασίζεται η πραγματικότητα της ελληνικής αγοράς. Κορμός της οποίας είναι ο μεγάλος όγκος των μικρών και μεσαίων επιχειρήσεων, όπου υπάρχουν οι πολλές θέσεις εργασίας, όπου παράγεται ο εθνικός πλούτος, όπου παράγεται ο Ακαθάριστο Εγχώριο Προϊόν. 

Αυτοί είναι τρεις πολύ σημαντικοί άξονες που συγκροτούν τη φιλοσοφία και την αρχή του νομοσχεδίου. Βεβαίως, κάθε κεφάλαιο έχει τα δικά του ιδιαίτερα χαρακτηριστικά. Αλλάζει το τοπίο με το νομοσχέδιο αυτό και θα ήμουν πραγματικά ευτυχής, εάν τουλάχιστον στο ζήτημα της σύστασης του Ενιαίου Φορέα Ελέγχου Τροφίμων είχαμε μία πιο γενναιόδωρη και θα μου επιτρέψετε να πω, πιο διορατική στάση των κομμάτων της Αντιπολίτευσης. 

Ο ΕΦΕΤ είναι όργανο στα χέρια του καταναλωτή, τον προστατεύει, τον θωρακίζει και επιπλέον είναι όργανο στα χέρια της αγοράς. Διότι ο ΕΦΕΤ εγγυάται ουσιαστικά την επωνυμία και την ποιότητα των ελληνικών προϊόντων, των ελληνικών τροφίμων και ποτών, τόσο στην εγχώρια αγορά, όσο και στη διεθνή αγορά. 

Ο ΕΦΕΤ χωρίς να πρσθέτει κόστος, διότι αξιοποιεί πλήρως και το υπάρχον προσωπικό και όλη την υπάρχουσα υποδομή, κινείται σε δύο επίπεδα: Στο επίπεδο των προδιαγραφών, όπου βεβαίως κινούμεθα συναινετικά με την επιδίωξη να έχουμε την ευρύτερη δυνατή συμφωνία και με τους παραγωγούς και με τους μεταποιητές και με τις μεγάλες και με τις μικρές επιχειρήσεις και στο επίπεδο των αυστηρών, τακτικών και έκτακτων, ελέγχων, όπου βεβαίως είναι άλλος ο ρόλος του ελεγκτή και άλλος ο ρόλος του ελεγχόμενου και όπου απειλούνται κυρώσεις πάρα πολύ σοβαρές. Κυρώσεις οι οποίες νομίζω ότι θα καταστήσουν συνειδητούς και υπεύθυνους όλους τους παράγοντες της αγοράς, που στην μεγάλη της πλειοψηφία είναι υπεύθυνη και συνειδητή. 

Χαίρομαι δε γιατί οι έκτακτοι έλεγχοι που διοργάνωσε το Υπουργείο Ανάπτυξης, η Γενική Γραμματεία Καταναλωτή, για το επίπεδο επιβάρυνσης των ελληνικών τροφίμων με διοξίνες ή PCB, έλεγχος που έγινε από ξένο ειδικό εργαστήριο, έδειξε ότι κινούμαστε κάτω από τα επίπεδα της μονάδας, είναι μη ανιχνεύσιμα τα στοιχεία αυτά στην ελληνική παραγωγή. Και αυτό είναι διαβατήριο ποιότητας για τα ελληνικά προϊόντα, είναι επιχείρημα για την ελληνική παραγωγή, την πρωτογενή, επιχείρημα για την ελληνική βιομηχανία τροφίμων. 

Πριν από ένα χρόνο περίπου ετέθη το ζήτημα της μεταφοράς της αρμοδιότητας για τη δασοπυρόσβεση από το Υπουργείο Γεωργίας στην Πυροσβεστική Υπηρεσία. Τότε, υπήρξαν δύο προσεγγίσεις. Μία προσέγγιση συνδικαλιστική, συντεχνιακή, κλαδικού χαρακτήρα και μία προσέγγιση κοινωνικού συμφέροντος. Αποδεικνύεται φέτος, σύμφωνα με τα στοιχεία που έχουν συγκεντρωθεί ότι έχουν περιοριστεί οι επιπτώσεις στο δασικό πλούτο με τη νέα ρύθμιση στο 1%. Δηλαδή, έχει μειωθεί η επίπτωση κατά ενενήντα εννέα φορές. Και βεβαίως στη Βουλή υπήρξαν προσεγγίσεις οι οποίες ήταν κοντόφθαλμες και έτσι έχουμε τη σύγκρουση των απόψεων και ως προς τον ΕΦΕΤ. 

Υπάρχει μία προσέγγιση συνδικαλιστική, συντεχνιακή, διοικητική, γραφειοκρατική, θα μου επιτρέψετε να πω, μίζερη και μια προσέγγιση η οποία εντοπίζει το πρόβλημα και θέλει να εφοδιάσει τον καταναλωτή με νέες εγγυήσεις, να τον εξοπλίσει. Ο δε κοινωνικός διάλογος, κυρίες και κύριοι συνάδελφοι, δεν είναι ο κοινωνικός διάλογος που προκύπτει ως άθροισμα των παραλλήλων μονολόγων των επαγγελματικών οργανώσεων που κάνουν τη δουλειά τους και ορθά μέσα σε ένα δημοκρατικό και πολυφωνικό πολίτευμα. Κοινωνικός διάλογος είναι ο διάλογος στο επίπεδο εκείνο όπου οι κοινωνικοί εταίροι εκφράζονται πιο κοντά προς την αντίληψη του γενικού συμφέροντος και λιγότερο κοντά προς την αντίληψη του επαγγελματικού του συμφέροντος. 

Είναι λοιπόν πολύ σημαντικό το γεγονός ότι στα δύο μεγάλα fora του διαλόγου που είναι το Εθνικό Συμβούλιο Καταναλωτών, όπου εκπροσωπούνται όλοι οι καταναλωτές και οι παράγοντες της αγοράς τροφίμων, όπως οι βιομηχανίες για παράδειγμα τροφίμων και στο forum της Οικονομικής και Κοινωνικής Επιτροπής όπου εκπροσωπούνται σε τριτοβάθμιο επίπεδο όλες οι συνδικαλιστικές οργανώσεις, είχαμε την αποδοχή του νομοσχεδίου, την πλήρη υποστήριξη της επιλογής μας αυτής. Αυτή η επιλογή ακολουθεί την τελευταία, την ισχύουσα οριζόντια οδηγία της Ευρωπαϊκής 'Ενωσης για τον τρόπο με τον οποίο ελέγχεται και προστατεύεται η υγιεινή τροφίμων και βεβαίως συνάδει και με το πόρισμα της τελευταίας επίσκεψης της Επιτροπής των Ευρωπαϊκών Κοινοτήτων στην Ελλάδα για τον έλεγχο του τρόπου με τον οποίο ελέγχουμε τα τρόφιμα. Και στην έκθεση αυτή του Ιουνίου του 1999 η σύσταση του ΕΦΕΤ και η υπαγωγή του στο Υπουργείο Ανάπτυξης, στη Γενική Γραμματεία Καταναλωτή καταγράφεται ως σημαντική εξέλιξη. Αλλά η οριζόντια βεβαίως οδηγία στην οποία αναφέρομαι, του 1993, διακρίνει με σαφήνεια το στάδιο της πρωτογενούς παραγωγής που ανήκει στην αρμοδιότητα και την ευθύνη του Υπουργείου Γεωργίας που έχει εξειδικευμένο προσωπικό, ικανό προσωπικό, πλήθος εργαστηρίων και κάνει τη δουλειά του. Και το στάδιο της μεταποίησης, της διακίνησης και εμπορίας που αφορά όμως και τα εισαγόμενα προϊόντα, αφορά όλα τα στάδια της μεταποίησης, αφορά τα τρόφιμα στο ράφι, τα τρόφιμα εκεί όπου τα προσεγγίζει ο καταναλωτής. 

Το γεγονός ότι έχουμε δύο φάσεις ελέγχου, την πρωτογενή παραγωγή και στη συνέχεια τη διακίνηση, έχει την εξής ευεργετική επίπτωση. Υπάρχουν μηχανισμοί, που εφάπτονται και που ο ένας τελικώς επιτηρεί τον άλλον. Διότι είναι πάρα πολύ σημαντικό τα νωπά τρόφιμα να μην είναι μόνο εντάξει στο χωράφι ή στην πρώτη μεταποίηση, αλλά να είναι εντάξει μετά την ψύξη, μετά την αποθήκευση, μετά τη μεταφορά, τη διακίνηση, την παραμονή στο κατάστημα λιανικής πώλησης, όταν φτάνουν στον καταναλωτή. Διότι άλλη είναι η οπτική γωνία του καταναλωτή και άλλη είναι η οπτική γωνία του παραγωγού. Θεμιτές και οι δύο, αλλά πρέπει να συνυπάρχουν και να εξισορροπούνται σε μία αγορά, με τη διπλή έννοια και με την οικονομική, αλλά και με την ιστορική έννοια του όρου, διότι τελικά ενδιαφέρει τη συνείδηση του καταναλωτή, που πρέπει να νιώθει ότι είναι ασφαλής. Η ασφάλεια είναι μία αίσθηση, που πρέπει να υπάρχει. 

Υπάρχουν λοιπόν σημαντικότατες καινοτομίες. Η ρύθμιση είναι απλούστατη. Με το μικρότερο δυνατό δημοσιονομικό κόστος αλλάζει το τοπίο από την επομένη της ψήφισης του νομοσχεδίου και την εγκατάσταση της διοίκησης του ΕΦΕΤ. Και χωρίς να υπάρχουν οι πρώτοι υπάλληλοι του ΕΦΕΤ, με μόνη την αρμοδιότητα συντονισμού, με μόνη την αρμοδιότητα έκδοσης προδιαγραφών, με μόνη την αρμοδιότητα της παραγγελίας εκτάκτων ελέγχων, με μόνη την αρμοδιότητα να διεξάγονται έλεγχοι των ελέγχων από πανεπιστημιακά εργαστήρια ή εργαστήρια της Γενικής Γραμματείας 'Ερευνας και Τεχνολογίας ή από ξένα εργαστήρια αλλάζει πλήρως η νοοτροοπία και η αντίληψη. 

Το ερώτημα είναι εάν αυτό θα στηριχθεί και από την Αντιπολίτευση ή αν η Αντιπολίτευση θα χάσει την ευκαιρία να στηρίξει μία θεσμική αλλαγή, η οποία θα έχει άμεσο κοινωνικό αποτέλεσμα. Αυτή είναι μία ελεύθερη δημοκρατική και κοινοβουλευτική επιλογή. 

Στα επόμενα κεφάλαια του νομοσχεδίου τώρα. Αναφέρθηκα ήδη στην κοινωνική ισορροπία του κεφαλαίου για τις εμπορικές μισθώσεις, όπου και ο διάλογος στη Διαρκή Επιτροπή έδωσε την εικόνα των διαφορετικών προσεγγίσεων και της αναγκαίας και εύλογης εξισορρόπησης. Χαίρομαι, γιατί στο σημείο αυτό ο εισηγητής της Αξιωματικής Αντιπολίτευσης, όπως εγώ τουλάχιστον έχω αντιληφθεί, μάλλον αποδέχεται αυτήν την ισορροπία. 

Στο κεφάλαιο για τις κρατικές προμήθειες ήδη αναφέρθηκα. Το γεγονός ότι όλη αυτή η ύλη υπάγεται στο Ελεγκτικό Συνέδριο, νομίζω ότι εξαποστέλλει πάρα πολλά μηνύματα προς πάσα κατεύθυνση. Αναφέρθηκα και στη διάταξη για τις προδιαγραφές και τον προληπτικό έλεγχο του γενικού και αφηρημένου χαρακτήρα των προδιαγραφών. 

Το τρίτο στοιχείο, που τελείως ενδεικτικά αναφέρω, είναι ότι στις επιτροπές για τις προμήθειες μεγάλης οικονομικής και τεχνολογικής αξίας, όπου μετέχουν τα κόμματα με εκπροσώπους τους, οποιαδήποτε άρνηση συμμετοχής ή οποιαδήποτε αποχώρηση εκπροσώπου κόμματος συνεπάγεται την αυτόματη αντικατάσταση του εκπροσώπου του κόμματος από δικαστή, σύμβουλο του Ελεγκτικού Συνεδρίου, ώστε να μη γίνονται αντικείμενο μικρομματικής αντιδικίας οι διαδικασίες αυτές. Αν φεύγει εκπρόσωπος κόμματος, θα μπαίνει στη θέση του ανώτατος εξειδικευμένος δικαστής. Νομίζω ότι πρέπει να προστατεύσουμε το κύρος του κράτους, το κύρος των πολιτικών και των κομμάτων εμμέσως. 

Στο κεφάλαιο για την ασφαλιστική αγορά η μεγάλη καινοτομία είναι, όπως είπα, η ρύθμιση για την ασφαλιστική τοποθέτηση, η οποία τώρα πρέπει να παραμένει αλώβητη -διότι αυτό είναι ένα κεφάλαιο υπέρ του ασφαλισμένου για την κάλυψη όλων των ασφαλιστικών κινδύνων- μέχρι την έναρξη ισχύος της επόμενης τοποθέτησης, χωρίς κανένα κενό, αλώβητη ως προς το συνολικό ύψος. Φυσικά, μπορεί να γίνονται επιμέρους διευθετήσεις για την καλύτερη αξιοποίηση των ακινήτων και ιδίως των κινητών αξιών, που περιέχονται μέσα στην ασφαλιστική τοποθέτηση. 

Επίσης, περιέχονται πολύ σημαντικές διατάξεις που εκσυγχρονίζουν σημειακά τον κωδικοποιημένο ν. 2190/20 περί ανωνύμων εταιρειών, σύμφωνα και με το πόρισμα των συζητήσεών μας με το ΣΕΒ και άλλους κοινωνικούς εταίρους. 

Στα άλλα θέματα εμπορίου, που είναι πάρα πολύ σημαντικά, θα μου επιτρέψετε να αναφέρω τη διάταξη, με την οποία εξομαλύνεται η πραγματικότητα της αγοράς, ιδίως στο κρίσιμο σημείο των σχέσεων λιανικού εμπορίου, μικρεμπορίου, σούπερ μάρκετς και πολυκαταστημάτων. 

Διαμορφώνεται ένα πληρέστερο νομοθετικό καθεστώς που διασφαλίζει τον ανταγωνισμό. Και στις διατάξεις για τον ανταγωνισμό που τροποποιούν το νόμο 703 όπως αυτός ισχύει σήμερα, έχουμε την εστίαση πλέον της Επιτροπής Ανταγωνισμού εκεί όπου υπάρχει πρόβλημα, εκεί όπου υπάρχουν οι πραγματικά κρίσιμες συγχωνεύσεις και οι συμπράξεις και οι αθέμιτες εναρμονισμένες πρακτικές, γιατί τώρα πνίγεται από έναν όγκο περιττών υποθέσεων η Επιτροπή Ανταγωνισμού. Και στο σημείο αυτό οι ρυθμίσεις του νομοσχεδίου εναρμονίζονται πλήρως με το σχέδιο οδηγίας που επεξεργαζόμαστε στο Συμβούλιο Υπουργών Βιομηχανίας της Ευρωπαϊκής 'Ενωσης ως προς τις αρχές που πρέπει να διέπουν τις εθνικές νομοθεσίες περί ανταγωνισμού. 

Επίσης με μία μικρή προσθήκη που θα κάνουμε κατά τη συζήτηση των άρθρων, όλες οι υπηρεσίες της Γενικής Γραμματείας Εμπορίου θα στραφούν στην υποστήριξη της Επιτροπής Ανταγωνισμού και της λειτουργίας της. Διότι υπάρχουν αυτήν τη στιγμή παραδοσιακές διευθύνσεις τιμών οι οποίες δεν συνδέονται όσο πρέπει με τους στόχους της Επιτροπής Ανταγωνισμού, που είναι το μόνο εργαλείο που έχουμε στα χέρια μας. Διότι αυτήν τη στιγμή η παρέμβαση του κράτους σε μία απελευθερωμένη αγορά βασίζεται σε δύο εργαλεία. Το ένα εργαλείο είναι οι διατάξεις περί ανταγωνισμού και το δεύτερο εργαλείο είναι το άτυπο αλλά ουσιαστικό εργαλείο των συμφωνιών κυρίων. Αλλά επειδή το δεύτερο είναι άτυπο, soft εργαλείο, το μόνο εργαλείο που συνοδεύεται από κυρώσεις είναι το εργαλείο της νομοθεσίας περί ανταγωνισμού. 

'Ερχομαι στις κατά τη γνώμη μου πολύ σημαντικές διατάξεις για τον τουρισμό που έχουν έναν άξονα. Είναι οι προϋποθέσεις, οι θεσμικές για την αναβάθμιση της συνολικής τουριστικής υποδομής της χώρας στο πλαίσιο του νέου δόγματός μας που οδηγεί σε έναν τουρισμό υψηλής ποιότητας, σε έναν τουρισμό δωδεκάμηνης διάρκειας, πολλών θεματικών ενοτήτων και όχι σε έναν τουρισμό μαζικό, μέσης ποιότητας, πεντάμηνης διάρκειας, έναν τουρισμό resort. Για να γίνει αυτό πρέπει να έχουμε το θεσμικό πλαίσιο για να προχωρήσουμε στην ταξινόμηση των κυρίων καταλυμάτων με βάση τα αστέρια, για να προχωρήσουμε στην ταξινόμηση των ενοικιαζομένων δωματίων με βάση τα κλειδιά, για να προχωρήσουμε στον ποιοτικό έλεγχο και την ταξινόμηση των χώρων εστίασης που είναι το μαλακό μας υπογάστριο σε σχέση με τις εντυπώσεις των τουριστών μετά τις μεταφορές, σύμφωνα με τις έρευνες που έχουμε κάνει. Και διευκρινίζω εδώ εν συντομία -θα τα πούμε και στην κατ' άρθρον συζήτηση- ότι ως προς το ωράριο λειτουργίας των καταστημάτων στις τουριστικές περιοχές αυτό που θέλουμε να αλλάξουμε είναι η μεταφορά της αρμοδιότητας στο νομάρχη. 

(Στο σημείο αυτό την προεδρική έδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

Από εκεί και πέρα όπου απαιτείται γνώμη ή οτιδήποτε άλλο εκ μέρους των κοινωνικών και επαγγελματικών οργανώσεων, αυτό διατηρείται και θα το αποσαφηνίσουμε και νομοτεχνικά. Η μόνη μεταβολή που θέλουμε να κάνουμε είναι η ανάθεση της εκτίμησης αυτής στις κατά τόπους Νομαρχιακές Αυτοδιοικήσεις που ξέρουν το πρόβλημα, με τη γνώμη ή τη σύμφωνη γνώμη, όπου προβλέπει η νομοθεσία κάτι τέτοιο, από επαγγελματικές ή άλλες κοινωνικές οργανώσεις. 

Επίσης θέλω εδώ να θυμίσω ότι σύμφωνα με τα όσα έχω πει στην επιτροπή μέχρι τη συζήτηση στο οικείο άρθρο, θα προστεθεί και η σύντομη τροπολογία για μια διαδικασία διακανονισμού των χρεών προς τον ΕΟΤ για να μπορέσει επιτέλους ο ΕΟΤ να εισπράξει ένα μεγάλο μέρος από όσα του οφείλονται από την τουριστική αγορά, κατά τα πρότυπα σχετικών διακανονισμών που γίνονται και από το Υπουργείο Οικονομικών. 

Στο χώρο της έρευνας και της τεχνολογίας είναι πολύ σημαντικό το γεγονός ότι αναβαθμίζεται το status του ερευνητή με μία δέσμη διατάξεων που περιλαμβάνονται στο νομοσχέδιο. Και έχω γνωστοποιήσει στην επιτροπή και στους εισηγητές των κομμάτων, ότι θα προστεθεί μία τροπολογία σύντομη που αφορά τον θεσμό των τεχνολογικών πάρκων και των εταιρειών ταχείας ανάπτυξης τεχνολογίας των λεγομένων spin off companies. 

ΘΕΟΔΩΡΑ ΜΠΑΚΟΓΙΑΝΝΗ: Να τα πείτε εγκαίρως για να προσθέσουμε μία μέρα ακόμη. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Τα έχω πει στην επιτροπή. Είναι παράγραφοι. Ρωτήστε τον κ. Νάκο. Τα έχω πει από την πρώτη ημέρα κι έχω μιλήσει γι αυτά. 

ΘΕΟΔΩΡΑ ΜΠΑΚΟΓΙΑΝΝΗ: Να τις καταθέσετε τότε. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Δεν αξίζει τον κόπο να διακόπτουμε τη ροή των συλλογισμών μας γι' αυτό το θέμα. Αφήστε με να ολοκληρώσω. 

'Ακουσα πολλά σχόλια και οι συνάδελφοί μου ο κ. Χαραλάμπους και ο κ. Ζαφειρόπουλος με ενημέρωσαν ότι ειπώθηκαν πολλά και διάφορά πράγματα για τον Οργανισμό Ανασυγκρότησης Επιχειρήσεων. 

Θα μου επιτρέψετε σε αυτήν τη φάση της συζήτησης να σας πω δυο-τρία πράγματα μόνο. Πρώτον, να σας θυμίσω ότι με το υπό συζήτηση νομοσχέδιο καταργείται και τίθεται υπό εκκαθάριση ο ΟΑΕ. Δεν ιδρύεται ο ΟΑΕ. Ερχόμαστε να λύσουμε και να εκκαθαρίσουμε τον Οργανισμό Ανασυγκρότησης. Το λέω αυτό γιατί από ορισμένες παρατηρήσεις δημιουργήθηκε η εντύπωση ότι βρισκόμαστε στη φάση της ίδρυσης του ΟΑΕ. 'Ετσι εκτελούμε ειλημμένη και δεδηλωμένη θέση της Κυβέρνησης και σχετική απόφαση του Υπουργικού Συμβουλίου. 

Η δεύτερη παρατήρησή μου είναι μια υπενθύμιση. Αποδέχτηκα ασμένως την πρόταση της Αξιωματικής Αντιπολίτευσης στη Διαρκή Επιτροπή να κληθεί για ακρόαση ο σημερινός πρόεδρος του διοικητικού συμβουλίου του ΟΑΕ ο κ. Ανδρέας Τσουδερός, ο οποίος είναι εγνωσμένου κύρους. Νομίζω ότι με την προσωπικότητά του λειτουργεί ως εγγύηση διαφάνειας τα τελευταία τρεισήμισι χρονια στον ΟΑΕ. 'Ετσι η επιτροπή είχε την ευκαιρία να κάνει μια μακρά συζήτηση μαζί του και να θέσει όλα τα ερωτήματα. 'Εγινε μία συζήτηση επί των αριθμών. 

Προέκυψε, λοιπόν, ότι παρά τα προβλήματα, παρά τις αντιφάσεις, summa summarum, αυτό που προσέφερε ο ΟΑΕ και αυτή η σύλληψη για την αντιμετώπιση του προβλήματος των προβληματικών επιχειρήσεων -δεν ήταν δική μας ανακάλυψη. Διότι ήδη η κυβέρνηση Καραμανλή και η κυβέρνηση Ράλλη είχαν επιχειρήσει να αντιμετωπίσουν αυτό το πρόβλημα με διάφορες αποφάσεις της Νομισματικής Επιτροπής και του Διοικητή της Τράπεζας της Ελλάδος διογκώνοντας το πρόβλημα με πιστωτικές διευκολύνσεις. 

Τώρα λοιπόν που αξιολογούμε ψύχραιμα και ιστορικά το ζήτημα, βλέπουμε ότι ο ΟΑΕ οδήγησε στα εξής αποτελέσματα: Πρώτον, στη διάσωση τριάντα χιλιάδων θέσεων εργασίας. 

ΙΩΑΝΝΗΣ ΔΡΑΓΑΣΑΚΗΣ: Για πόσο χρόνο; 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Από τότε μέχρι σήμερα εξακολουθούν να υπάρχουν τριάντα χιλιάδες θέσεις εργασίας. Και δεν είναι τυχαίο το γεγονός ότι σε όλες τις διαδικασίες ιδιωτικοποίησης επιχειρήσεων, δηλαδή ουσιαστικά επαναφοράς επιχειρήσεων στον ιδιωτικό τομέα, το βασικό κριτήριο το οποίο επέβαλε η Κυβέρνησή μας διαχρονικά ήταν η διασφάλιση θέσεων εργασίας. 

Το δεύτερο πολύ σημαντικό στοιχείο είναι ότι το ΟΑΕ λειτούργησε λογιστικά ως ένας ενδιάμεσος φορέας για την εξυγίανση του χαρτοφυλακίου και του ισολογισμού της Εθνικής Τράπεζας, συνολικά του τραπεζικού συστήματος και πάντως των τραπεζών του ευρύτερου δημόσιου τομέα. Εάν δε δεν επιβαρυνόταν ο ΟΑΕ με τα υψηλά επιτόκια των οφειλών του έναντι του ίδιου του δημοσίου, θα εμφάνιζε μία λογιστική εικόνα εξαιρετικά εξωραϊσμένη και δεν θα μιλούσαμε τώρα για τα επτακόσια δισεκατομμύρια τα οποία είναι λογιστικές εγγραφές, γιατί αυτά έχουν προκύψει μέσα από την ανάληψη των υποχρεώσεων των επιχειρήσεων εκ μέρους του ΟΑΕ, μέσα από την εξυγίανση του χαρτοφυλακίου των τραπεζών, ιδίως της Εθνικής και βεβαίως μέσα από τον εκτοκισμό όλων αυτών των κεφαλαίων και των ομολόγων με ένα επιτόκιο που έτρεχε με 3% το μήνα στην αρχή και με 2% στη συνέχεια. Αυτό ήταν μια επιλογή εν όψει των επιτοκίων, του κόστους χρήματος και της πρακτικής εκείνης της περιόδου. 

Εάν δεν είχαμε αυτόν το λογιστικό διακανονισμό, αλλά άλλον, θα είχαμε μια πολύ πιο εξωραϊσμένη εικόνα. Απέδειξε δε ο κ. Τσουδερός και παρακαλώ όσοι εκ των κυρίων συναδέλφων... 

ΙΩΑΝΝΗΣ ΒΑΡΒΙΤΣΙΩΤΗΣ : Και κυριών. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Και κυριών. Με συγχωρείτε. Ποιος άλλος θα μου έκανε αυτή την υπόδειξη; Κατά το λόγο της αρμοδιότητας. 

'Οσοι λοιπόν εκ των κυριών και κυρίων συναδέλφων έχουν το ενδιαφέρον να ανατρέξουν στα Πρακτικά μπορούν να δουν τους αριθμούς που μνημονεύει ο κ. Τσουδερός. Θα καταλήξουν στο συμπέρασμα ότι η πραγματική επιβάρυνση είναι της τάξεως των ενενήντα δισεκατομμυρίων δραχμών. Αυτά όμως έχουν μια ιστορική σημασία απλά και μόνο. 'Iσως και διδακτική αν θέλετε. Αυτό που μένει ως πρωτοβουλία της Κυβέρνησης είναι ότι φθάνουμε επιτέλους στη λύση και στη ταχεία εκκαθάριση του ΟΑΕ, ο οποίος, ειρήσθω εν παρόδω, έχει τριάντα οκτώ υπαλλήλους. Αυτός είναι ο όγκος του μηχανισμού που λέγεται ΟΑΕ. 

Ακούω πολύ συχνά την έκφραση πολυνομοσχέδιο. 'Ακουσα και την οξεία κριτική ότι έχουμε συγκεντρώσει υπό την σκέπη ενός νομοσχεδίου πλήθος ετερόκλητων ρυθμίσεων. 

Θα μου επιτρέψετε να πω ότι δεν πρόκειται για πολυνομοσχέδιο, πρόκειται για νομοσχέδιο ενός Υπουργείου που έχει μεγάλο εύρος αρμοδιοτήτων. Και έχει μεγάλο εύρος αρμοδιοτήτων γιατί έχει γίνει η αιτιολογημένη εκτίμηση ότι πρέπει να διασφαλίζονται θεσμικά και διοικητικά οι συνέργειες ανάμεσα στους τομείς της αρμοδιότητας του Υπουργείου Ανάπτυξης. Είναι πολύ σημαντικό το γεγονός ότι η ενέργεια, η βιομηχανία, η μεταποίηση γενικά, το εμπόριο και οι υπηρεσίες, η προστασία του καταναλωτή, ο τουρισμός και η έρευνα βρίσκονται μέσα σε ένα ενιαίο διοικητικό πλαίσιο. Αυτό επιτρέπει άλλες ταχύτητες, επιτρέπει και άλλες πολιτικές συλλήψεις ως προς το μοντέλο ανάπτυξης της χώρας. 

Και κλείνοντας θα ήθελα να προσθέσω δίπλα στους τρεις άξονες που ήδη ανέφερα τη διαφάνεια, την προστασία του καταναλωτή και την κοινωνική ισορροπία, έναν τέταρτο άξονα ο οποίος είναι, αν θέλετε, γενικότερος, αλλά εξαιρετικά κρίσιμος για την αξιολόγηση αυτού του νομοσχεδίου. Ο τέταρτος άξονας είναι η αντίληψή μας για το μοντέλο ανάπτυξης της χώρας. Η Ελλάδα πρέπει να δώσει ιδιαίτερη έμφαση στο εναλλακτικό μοντέλο ανάπτυξης, σε ένα μοντέλο που βασίζεται στην ποιότητα, τη γνώση και νομίζω ότι και ο ΕΦΕΤ και επικουρικά οι άλλες ρυθμίσεις συντελούν και συντελούν αποφασιστικά στο να εμπεδωθεί το μοντέλο αυτό, στο να καλύψουμε την απόσταση που μας χωρίζει από αυτόν το στόχο. 

Με αυτές τις σκέψεις σας καλώ να υπερψηφίσετε το νομοσχέδιο, το οποίο πιστεύω ότι πραγματικά αλλάζει το τοπίο. Ευχαριστώ. 

(Χειροκροτήματα από την πτέρυγα του ΠΑΣΟΚ) 

ΠΡΟΕΔΡΕΥΩΝ (Παναγιώτης Σγουρίδης): Ο κ. Δραγασάκης έχει το λόγο για μια διευκρίνιση. 

ΙΩΑΝΝΗΣ ΔΡΑΓΑΣΑΚΗΣ: Σχετικά με το θέμα που έχει τεθεί στο αρθρο 21 που αφορά την αργία της Κυριακής. Δεν κατάλαβα -και με συγχωρείτε που απουσίαζα την ώρα που μιλούσατε γι' αυτό το θέμα- αν είπατε ότι θα υπάρχει και η σύμφωνη γνώμη των εργαζομένων όπως προβλέπει η μέχρι σήμερα διάταξη. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Είπα ότι αυτό που θέλουμε να κάνουμε είναι να δώσουμε την αρμοδιότητα στον νομάρχη. 

ΙΩΑΝΝΗΣ ΔΡΑΓΑΣΑΚΗΣ: 'Αρα, θα αλλάξει το σχετικό άρθρο. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Αναπτυξης): 'Iσως χρειαστεί να κάνουμε κάποια νομοτεχνική διευκρίνιση. Αυτή είναι η πρόθεσή μας. 

ΠΡΟΕΔΡΕΥΩΝ (Παναγιώτης Σγουρίδης): Η κ. Μπακογιάννη έχει το λόγο. 

ΘΕΟΔΩΡΑ ΜΠΑΚΟΓΙΑΝΝΗ: Κυρίες και κύριοι συνάδελφοι, όποιος διαφωνεί με τον κύριο Υπουργό, χαρακτηρίζεται από τον ίδιο ότι έχει έλλειψη διορατικότητας, ότι έχει μίζερη αντίληψη, ότι έχει συντεχνιακή αντίληψη και δεν ξέρω τι άλλο προσέθεσε. Εγώ θα σταθώ σε δύο βασικά κατ' εμέ δεδομένα. 

Πρώτον, κύριε Υπουργέ, το σύνολο της Αντιπολίτευσης διαφωνεί. Δεν διαφωνεί για να διαφωνήσει και θα σας το αποδείξω σε λίγο. Μετά βεβαιότητος επίσης διαφωνεί και το σύνολο των φορέων. Και διαφωνεί με ένα νομοσχέδιο το οποίο πράγματι είναι πρόχειρο. Και εγώ ξεκινάω από την αρχή ότι ένα τόσο πολύ μεγάλο θεμα όπως είναι η υγεία, όπως είναι η προστασία της υγείας του καταναλωτή πράγματι έπρεπε να βρει τη Βουλή των Ελλήνων σύμφωνη. Και έπρεπε να τη βρει σύμφωνη από την ώρα που ιδρύετο ένας φορέας ο οποίος θα είχε τις αρμοδιότητες, θα είχε τις δυνατότητες να υλοποιήσει πραγματικά τον έλεγχο, θα είχε το επιστημονικό προσωπικό και θα είχε χτιστεί σωστά από την αρχή. 

Η έλλειψη διορατικότητας της Νέας Δημοκρατίας την οδήγησε πριν από δυο χρόνια να αντιληφθεί το μέγεθος του προβλήματος και να κάνει μια πρόταση στη Βουλή. Μια πρόταση η οποία ήταν πολύ προχωρημένη για εκείνη την εποχή κύριε Υπουργέ, μια πρόταση μετά πολλών επαίνων. Βεβαίως, η Κυβέρνηση την απέρριψε και είπε ότι αυτά δεν χρειάζονται, ότι υπάρχουν μηχανισμοί ελέγχου, και γι' όλα αυτά που λέτε ο 'Ελληνας καταναλωτής έχει απόλυτη προστασία. Δύο χρόνια όμως μετά ήρθε εδώ ο κύριος Υπουργός όταν πλέον ξέσπασε το σκάνδαλο των διοξινών στην Ευρώπη, όταν και οι ευρωπαϊκοί μηχανισμοί για να είμαστε ειλικρινείς απεδείχθησαν ελλιπέστατοι, όταν ολόκληρη η Ευρώπη ήταν στο πόδι, διότι αντελήφθη πλέον ο καταναλωτής ότι κανένας δεν του εγγυάται το τι τρώει και το τι δίνει στα παιδιά του κάθε μέρα. 

Και εκείνη τη στιγμή, κύριε Υπουργέ, θα μου επιτρέψετε να πω ότι "άρπα κόλλα" -και λέω "άρπα κόλλα" γιατί απεδείχθη, αφού ο κύριος Υπουργός μας έλεγε ότι δεν υπάρχει θέμα. Μετά αποκαλύψθηκε ότι τα ειδικά εργαστήρια δεν υπάρχουν στην Ελλάδα. 

Μετά έγραψαν οι εφημερίδες ότι αυτά τα εργαστήρια είχαν παραγγείλει μηχανήματα, αλλά αυτά τα μηχανήματα ήταν στις αποθήκες. 

Μέσα σε όλα αναθέσαμε στο Δημόκριτο -πού, στο Δημόκριτο- τον έλεχγο των διοξινών. Από πού ως πού στο Δημόκριτο και γιατί στο Δημόκριτο, θα μας τα εξηγήσει αυτά ο κύριος Υπουργός. Αντιληφθήκαμε ότι οι δικοί μας μηχανισμοί ελέγχου δεν ήταν πλήρεις και ερχόμαστε γρήγορα, γρήγορα και φέρνουμε την ίδρυση του ΕΦΕΤ στη Βουλή, χωρίς ουσιαστικά όμως να έχουμε μελετήσει τι ακριβώς θέλουμε να κάνουμε. Και αυτό δυστυχώς φαίνεται σε ολόκληρο το νομοσχέδιο. Και φαίνεται στο νομοσχέδιο πρώτα από όλα με τον τρόπο με τον οποίο αναφέρονται το πώς θα το διοικούν αυτόν τον ΕΦΕΤ και τι δουλειά θα κάνει. Θα συντονίζει, μας είπε ο κύριος Υπουργός. Ορθώς, χρειάζεται συντονισμό. Πώς θα συντονίζει; Με ένα διοικητικό συμβούλιο του οποίου το επιστημονικό συμβούλιο απλώς και μόνο θα γνωμοδοτεί και αν θέλει ο Υπουργός θα λαμβάνει υπόψη τη γνώμη του; Μα, ποιο είναι το ζητούμενο σήμερα; Το ζητούμενο είναι η συσσώρευση της επιστημονικής γνώσης, το ζητούμενο θα είναι να μαζέψουμε την εμπειρία που υπάρχει στον τόπο αναμφισβήτητα, να μαζέψουμε και ένα πολύ δυνατό επιστημονικό προσωπικό και να ακούμε αυτών των ανθρώπων τη γνώμη. Κατά τα λοιπά φέρνουμε ένα νομοσχέδιο στο οποίο μιλάμε ότι θα δημιουργηθούν πεντακόσιες πενήντα θέσεις στον ΕΦΕΤ. Εγώ δεν ξέρω αν θα χρειαστούν πεντακόσιες πενήντα ή αν θα χρειαστούν χίλιες όπως στην αρχή είπε ο κύριος Υπουργός -και μετά φάνηκαν πολλοί, υπήρξε αντίδραση και κόπηκαν στους πεντακόσιους πενήντα-αλλά δείχνει ο τρόπος αυτός με πόση σοβαρότητα ασχοληθήκαμε με το θέμα. Ποιο είναι το business plan; Ποιά είναι η οικονομικοτεχνική μελέτη, η οποία λέει στον κύριο Υπουργό ότι θα χρειαστεί τριάντα δικηγόρους, εκατόν πενήντα επιστήμονες και οι υπόλοιποι είναι απλώς για να επιβάλουν τις κυρώσεις; Δεν θα έπρεπε στη Βουλή των Ελλήνων αυτό να συζητηθεί αναλυτικά και ουσιαστικά και να καθήσουμε όλοι κάτω και να δούμε πώς μπορούμε να δώσουμε την εγγύηση σε αυτόν τον 'Ελληνα πολίτη ότι τα τρόφιμα τα οποία τρώει είναι πράγματι σωστά; 

Εμείς στη Νέα Δημοκρατία ξεκινήσαμε από μία απλή λογική. Δεν εφεύραμε την πυρίτιδα. Ξέραμε ότι διεθνώς ο πιο καταξιωμένος στη συνείδηση της Διεθνούς Κοινότητας οργανισμός είναι αυτό το food and drug administration της Αμερικής. Ο οργανισμός αυτός, πρώτον απέδειξε ότι κατά τη διάρκεια της πορείας του δουλεύει, και δεύτερον επέλεξε όλη η αλυσίδα από την αρχή μέχρι το τέλος να ελέγχεται από έναν οργανισμό. Εδώ, αρχίζει ο περίφημος κατακερματισμός, όπου το Υπουργείο Γεωργίας ελέγχει την πρωτογενή παραγωγή, όπου ορθώς είπε ο εισηγητής της Νέας Δημοκρατίας ότι ούτε τον ευρωπαϊκό τρόπο σέβεται το νομοσχέδιο αυτό. Εδώ εν πάση περιπτώσει άλλος ελέγχει την αντιβίωση την οποία παίρνει το ζώο το οποίο θα καταλήξει κάποια στιγμή τρόφιμο στον καταναλωτή. 

Τη φέραμε αυτήν την πρόταση, διότι πιστεύαμε πραγματικά ότι αυτός ο συντονισμός είναι αναγκαίος. Και την επαναφέρουμε και σήμερα. Και καλούμε τον κύριο Υπουργό να σκεφθεί και να σκεφθεί καλά. Δεν είναι έλλειψη διορατικότητας, ούτε μίζερη αντίληψη. Είναι ουσία. Διότι θα ξαναβρεθούμε εδώ. Γιατί με τον τρόπο με τον οποίο σήμερα μετά πόνου ψυχής ο κύριος Υπουργός καταργεί τον ΟΑΕ, θα φθάσει κάποια στιγμή και αυτός ο ΕΦΕΤ ξαναέλθει στη Βουλή είτε για κατάργηση, αν κάνουμε κάτι καλύτερο, είτε εν πάση περιπτώσει για συμπλήρωση και για ουσιαστικές δυνατότητες ελέγχου, τις οποίες αυτήν τη στιγμή δεν έχει. 

'Ερχεται ο ΕΦΕΤ ως ένας οργανισμός κυρώσεων μόνο. Μα βεβαίως θα χρειάζονται οι κυρώσεις, αλλά όχι μόνο αυτές. Δεν υπάρχει ούτε μία λέξη μέσα για την ανάκληση του τροφίμου το οποίο βλάπτει. Στο food and drug administration, αν θα το πάρετε τα στοιχεία από το internet, το πρώτο πράγμα που γίνεται είναι να επιβληθεί η εθελοντική και αν δεν υπάρχει η εθελοντική, η υποχρεωτική ανάκληση του προϊόντος. Και βεβαίως το τρίτο στάδιο είναι οι κυρώσεις. Αυτή η κλιμάκωση δεν υπάρχει σε μας. Εμείς καταλήγουμε κατευθείαν στις κυρώσεις. Την ανάκληση του προϊόντος δεν τη σκεφθήκαμε καν. Διότι σκεφθήκαμε ένα μηχανισμό κυρώσεων και δεν σκεφθήκαμε αυτό το οποίο είναι το ουσιαστικό ζητούμενο που είναι η υγεία του καταναλωτή. 

Και το λέω αυτό ως ένα παράδειγμα ως προς τον τρόπο, την ταχύτητα και την ευκολία με την οποία τελικώς ήρθαμε εδώ να νομοθετήσουμε, κάτι το οποίο θα απασχολήσει τα επόμενα τουλάχιστον κατά τη γνώμη μου δέκα χρόνια, όχι μόνο εμάς, αλλά το σύνολο της Ευρώπης. Δεν ήμασταν έτοιμοι να αντιμετωπίσουμε το πρόβλημα, εθελοτυφλούμε βεβαίως μετά μανίας -και εννοώ τώρα το σύνολο των Ευρωπαίων- και αύριο το πρωί, όταν πλέον η κοινή γνώμη όλων των χωρών θα έχει εξαγριωθεί, θα βρεθούν οι κυβερνήσεις μπροστά σ' αυτή τη δυσάρεστη πραγματικότητα και στην ανάγκη τότε να πάρουν τα μέτρα και σε επίπεδο Ευρώπης που δεν τα παίρνουμε σήμερα. 

Τέλος, κυρίες και κύριοι συνάδελφοι, θέλω να αναφερθώ σ' αυτό το νήμα της διαφάνειας, το οποίο εγώ κάπου μέσα στο νομοσχέδιο το έχασα. Δεν είχα τη χαρά να βρίσκομαι στη Διαρκή Επιτροπή και έτσι δεν μπόρεσα να παρακολουθήσω από κοντά αυτά τα οποία ελέχθησαν. Διάβασα όμως με προσοχή τα πρακτικά και διάβασα με προσοχή ένα μεγάλο θέμα που αφορά τον Ο.Α.Ε. 

Παραπονέθηκε ο κύριος Υπουργός γιατί του κάναμε κριτική, λέει, για τη δράση του Ο.Α.Ε. και ότι ο Ο.Α.Ε. είχε τεράστια προσφορά σ' αυτόν τον τόπο. Ε, αυτό δεν νομίζω πως το λέει κανείς πλέον. Κανείς. 'Ολοι εμμέσως ή αμέσως παραδέχονται ότι αυτός ο οργανισμός ήταν μια σκέτη καταστροφή από την πρώτη στιγμή που ιδρύθηκε, από τον παρεμβατικό ρόλο, τον οποίο είχε στην ελληνική οικονομία -σας θυμίζω τι κόστος είχε για την ουσιαστικά ανταγωνιστική ελληνική βιομηχανία εκείνης της εποχής, όταν πουλούσε ο Ο.Α.Ε. με τον τρόπο που πουλούσε και πουλούσε κάτω από το κόστος πολλές φορές- για το χάλι και για τα χρέη τα οποία συσσωρεύθηκαν και έρχεται ο κύριος Υπουργός να μας πει ότι τριάντα χιλιάδες θέσεις εργασίας κρατήθηκαν. Εγώ είμαι πολύ φανατική υπέρ των τριάντα χιλιάδων θέσεων εργασίας, αναρωτιέμαι όμως με ένα τρισεκατομμύριο τριακόσια δισεκατομμύρια που υπολογίσαμε ότι κόστισε ο Ο.Α.Ε. σ' αυτήν τη δεκαετία, πόσες θέσεις εργασίας θα μπορούσαμε να είχαμε εξασφαλίσει σε απευθείας πληρωμή; 

Είναι δυνατόν να έρχεται σήμερα η Κυβέρνηση και να επαίρεται και να λέει ότι ναι, σας κάνουμε τη χάρη και τον διαλύουμε. Βεβαίως μας κάνετε τη χάρη γιατί ξέρετε και εσείς και ξέρουμε και εμείς ότι πέρυσι και πρόπερσι ο Πρωθυπουργός στην 'Εκθεση της Θεσσαλονίκης, είπε ότι καταργείται ο Ο.Α.Ε. και ξέρετε ότι όταν θα ξαναπάει ο Πρωθυπουργός στη Θεσσαλονίκη φέτος, φαντάζομαι ότι δεν θα υπάρχουν και πολλοί άνθρωποι, οι οποίοι θα έχουν ξεχάσει τι έχει πει όλα αυτά τα χρόνια. Αλλά η πραγματικότητα σήμερα είναι ότι αυτός ο οργανισμός που αποτελούσε ένα βασικό κομμάτι της πολιτικής του ΠΑ.ΣΟ.Κ. το 1980, απεδείχθη ότι ήταν ένας οργανισμός ο οποίος χρειάζεται να τον τελειώσουμε. Να τον τελειώσουμε όμως φορτώνοντας κυρίες και κύριοι συνάδελφοι, στις πλάτες των Ελλήνων φορολογουμένων κατά την επίσημη δήλωση εξακόσια ογδόντα δισεκατομμύρια. 'Ακουσα την περίφημη λογική περί λογιστικής ότι, δηλαδή, αυτή είναι λογιστική εικόνα και δεν είναι πραγματική. Εγώ, εάν διαβάζω εξακόσια ογδόντα δισεκατομμύρια ξέρω ότι είναι εξακόσια ογδόντα δισεκατομμύρια και ξέρω ότι κάποιος θα τα πληρώσει αυτά. Και αυτός ο οποίος τα πληρώνει είναι ο 'Ελληνας φορολογούμενος για άλλη μια φορά. 

Αλλά εκεί που ήμουν έτοιμη να συγχαρώ τον κύριο Υπουργό και να πω ότι εν πάση περιπτώσει σ' αυτόν τον τόπο έφθασε να έρθει κάτι ουσιαστικό στη Βουλή των Ελλήνων -γιατί εδώ δεν υπάρχει αμφιβολία ότι υπήρξε κακοδιαχείριση στον Ο.Α.Ε. όλα αυτά τα χρόνια και δεν υπάρχει επίσης καμία αμφιβολία ότι πλούτισε πολύς κόσμος από την ιστορία των προβληματικών επιχειρήσεων, πολύς κόσμος, εκκαθαριστές, δικηγόροι, εμπλεκόμενοι, ημέτεροι και άλλοι- και να πω συγχαρητήρια, κύριε Βενιζέλο, γιατί κάνατε κάτι πολύ ουσιαστικό, γιατί με τις παραγράφους 6, 7 και 8 που διάβασα, όλοι αυτοί οι κύριοι θα δώσουν λογαριασμό για το τι έκαναν, τι έκαναν οι διάφοροι δικηγόροι, τι κόστισε αυτή η ιστορία, ποιος πλήρωσε, γιατί πλήρωσε και αν δεν έχουν κάνει καλά τη δουλειά τους αυτοί, όπως προσθέτει ο κ. Βενιζέλος -αυτό μόνο ένας σωστός συνταγματολόγος μπορούσε να είχε σκεφθεί- θα δώσουν και πίσω τα λεφτά της αποζημίωσης, έρχεται το νομοσχέδιο στη Βουλή και δια μαγείας, κυρίες και κύριοι συνάδελφοι, το νήμα της διαφάνειας εχάθη. Οι παράγραφοι 6, 7 και 8 δεν υπάρχουν στο νομοσχέδιο. 

Και εδώ δεν ισχύουν αυτά τα οποία μας είπε ο κύριος Υφυπουργός ότι παραιτήθηκαν δύο την παραμονή της κατάθεσης του νομοσχεδίου και κατόπιν τούτου εκλείπει η ανάγκη του ελέγχου. Χθες μέσα στο Σαββατοκύριακο, αφού έγινε η συζήτηση μέσα στην επιτροπή, αφού, από ό,τι πληροφορούμαι από τον εισηγητή μας, τον κ. Νάκο, το σύνολο της Αντιπολίτευσης ήταν υπέρ αυτών των διατάξεων και συνεχάρη τον κύριο Υπουργό και του είπε, τι ωραία που τα είπες και πράγματι είναι μια σωστή διάταξη, ξαφνικά, αυτή η διάταξη εξαφανίζεται. Πώς εξαφανίζεται; Τι πρέπει εμείς να σκεφθούμε; 

Αυτό το οποίο σκεφτόμαστε, κυρίες και κύριοι συνάδελφοι, είναι πολύ δυσάρεστο. Αυτό το οποίο σκεφτόμαστε είναι ότι για άλλη μία φορά, δια νόμου, δίνεται συγχωροχάρτι σε οτιδήποτε έχει γίνει σ' αυτόν τον τόπο. Διότι, ο 'Ελληνας πολίτης ο οποίος μας παρακολουθεί, θα πρέπει να έχει μείνει με το στόμα ανοικτό και να λέει ότι εδώ φθάνει να είσαι εμπλεκόμενος, φθάνει να είσαι διαπλεκόμενος, φθάνει να είσαι ημέτερος και έρχεται η Βουλή των Ελλήνων και δια της ψήφου σας, κύριοι συνάδελφοι της Πλειοψηφίας, καθαρίζει και καθαρίζει μια και καλή. Και τι μένει; Μένει μόνο η "λυπητερή" την οποία ο 'Ελληνας φορολογούμενος θα την πληρώσει, γιατί δεν μπορεί να κάνει τίποτε άλλο και το θέμα κλείνει και κλείνει εκεί. 

Εγώ αυτά δεν τα καταλαβαίνω, κύριοι συνάδελφοι, και περιμένω από τον κύριο Υπουργό μία πάρα πολύ καθαρή εξήγηση. Αφήστε που δεν μου έχει ξανατύχει να ψηφίζεται κάτι στην επιτροπή και την άλλη ημέρα όταν εμφανίζεται τυπωμένο ... 

ΙΩΑΝΝΗΣ ΧΑΡΑΛΑΜΠΟΥΣ (Υφυπουργός Ανάπτυξης): Διεγράφη στην επιτροπή. 

ΘΕΟΔΩΡΑ ΜΠΑΚΟΓΙΑΝΝΗ: Αν διεγράφη στην επιτροπή, δεν το πήρε είδηση κανείς, κύριε Υφυπουργέ. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Θα κάνει διευκρίνιση ο κ. Νάκος. Του αφήνω το περιθώριο να κάνει τη διευκρίνιση. 

ΘΕΟΔΩΡΑ ΜΠΑΚΟΓΙΑΝΝΗ: Ναι, θα την κάνει. 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, μη διακόπτετε. Λέει η κ. Μπακογιάννη την άποψή της. Εγώ έχω τα πρακτικά της επιτροπής όπως αυτά είναι κατατεθειμένα και από εκεί και πέρα είναι στη διάθεση του καθενός. 

ΘΕΟΔΩΡΑ ΜΠΑΚΟΓΙΑΝΝΗ: Να ξεκαθαρίσω, κύριοι συνάδελφοι, ότι η Νέα Δημοκρατία, επειδή καταψηφίζει,, όπως καταλαβαίνετε, το υπόλοιπο νομοσχέδιο, δεν σημαίνει ότι δεν συμφωνεί στον έλεγχο για τις κρατικές προμήθειες. Συμφωνούμε. Πιστεύουμε ότι είναι μία σωστή ρύθμιση να υπάρχει προληπτικός έλεγχος από το Ελεγκτικό Συνέδριο. Θέλω να πω και τα καλά, δηλαδή, αυτού του νομοσχεδίου. 

Εκεί όμως που έχουμε πράγματι πάρα πολλά ερωτηματικά, κύριε Υπουργέ, είναι για το άρθρο που αφορά το Ολυμπιακό Χωριό. Το ξεχάσατε, αλλά δεν πειράζει σας το θυμίζω εγώ και θα σας δοθεί η ευκαιρία να αναφερθείτε πάλι. Εδώ βλέπουμε ότι όλα αυτά τα οποία πολύ σωστά λέμε για τις κρατικές προμήθειες, στο ίδιο νομοσχέδιο παύουν να ισχύουν. Αυτό, κύριοι συνάδελφοι, εμένα με προβληματίζει. 'Ερχεται ένα νομοσχέδιο, λέει ότι οι κρατικές προμήθειες θα περνάνε από το Ελεγκτικό Συνέδριο και το ίδιο αυτό νομοσχέδιο, λόγω της πολυπλοκότητας του Υπουργείου Ανάπτυξης αναιρεί αυτήν τη δέσμευση σε ό,τι αφορά το Ολυμπιακό Χωριό, σε ό,τι αφορά τις προμήθειες, σε ό,τι αφορά οτιδήποτε έχει να κάνει με το μέγα πρόσχημα των Ολυμπιακών Αγώνων. Δεν μας αρέσει, κύριε Υπουργέ, αυτό, διότι η ανυπαρξία δράσης της Κυβέρνησής σας ως προς τη χωροθέτηση του Ολυμπιακού Χωριού, ως προς το τι πρέπει να γίνει στο Ολυμπιακό Χωριό εδώ και τρία χρόνια που φωνάζουμε εμείς, δεν μπορεί να δικαιολογήσει σήμερα την εξαίρεση από όλους τους κανόνες της διαφάνειας, την οποία πρεσβεύετε με πάθος σ' αυτό το νομοσχέδιο, γι' αυτήν την κατηγορία του Ολυμπιακού Χωριού. Και περιμένουμε και εκεί μια απάντηση. 

Το τρίτο και τελευταίο είναι ένας εντονότατος προβληματισμός που έχουμε για το θέμα της αγοράς των καυσίμων. 

Κυρίες και κύριοι συναδελφοι, εδώ και πάρα πολύ καιρό η Νέα Δημοκρατία προσπαθεί σε όλους τους τόνους να εξηγήσει ότι ένα μέρος της πτώσης του πληθωρισμού οφείλεται σε ουσιαστικές διοικητικές παρεμβάσεις και αντιλαμβανόμαστε και το άγχος της Κυβέρνησης να παρουσιάσει πράγματι μία πτώση του πληθωρισμού. Το ερώτημα είναι τι σοβαρότητα και κυρίως τι διάρκεια μπορεί να έχουν αυτές οι μεθοδεύσεις. Πώς είναι δυνατόν, δηλαδή, ένας πληθωρισμός ο οποίος δεν έχει χτυπηθεί στο κύτταρό του, στην ουσία του να κρατηθεί πραγματικά χαμηλός με αυτού του είδους τις διοικητικές παρεμβάσεις. 

Σήμερα μας ανήγγειλε περιχαρής ο κύριος Υπουργός -αν το κατάλαβα καλά- ότι θα είναι υποχρεωμένα πλέον όλα τα διυλιστήρια να υποβάλουν τις τιμές, να υπάρχουν εκπτώσεις και να γίνεται ένας έλεγχος του Υπουργείου Ανάπτυξης. 

Το ερώτημα, κύριε Υπουργέ, είναι γιατί δεν γινόταν μέχρι τώρα και πώς είναι δυνατόν με διοικητικές πράξεις να φθάνει κανένας στο σημείο να ρίχνει, να ανεβάζει, σαφώς να επηρεάζει τιμές μετοχών, τις οποίες το ίδιο το κράτος έχει εισάγει στο χρηματιστήριο και όπου τελικώς η εικόνα είναι μία εικόνα ουσιαστικότατης στρέβλωσης. Θα περιμένουμε από τον κύριο Υπουργό κάποιες συγκεκριμένες απαντήσεις. 

Κυρίες και κύριοι συνάδελφοι, εγώ αντιλαμβάνομαι την πολυπλοκότητα του Υπουργείου Ανάπτυξης. Αντιλαμβάνομαι επίσης ότι πολλές ρυθμίσεις είναι ανάγκη να γίνουν. Αυτό το οποίο δεν αντιλαμβάνομαι και το λέω τελείως ειλικρινά, είναι η προχειρότητα με την οποία γίνονται. Το ότι άρχισε σήμερα και τελειώνει σήμερα η πρώτη μέρα στο Τμήμα, το ότι εξαγγέλλονται τροπολογίες αλλά δεν έρχονται ακόμα για να μπορέσουμε να τις δούμε, να τις διαβάσουμε, ο τρόπος δηλαδή με τον οποίο νομοθετούμε, επιβεβαιώνουν ότι το μεγάλο πρόβλημα αυτής της Κυβέρνησης είναι μία αλαζονεία για την οποία δεν θα τη συγχωρέσει ο ελληνικός λαός. 

Ευχαριστώ πολύ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε, κυρία Μπακογιάννη. 

Ο κ. Γεωργακόπουλος έχει το λόγο. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε Πρόεδρε, με συγχωρείτε, θα ήθελα να διευκρινίσω ένα σημείο. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Θα ήθελα να διευκρινίσω το εξής: Ο εισηγητής κ. Νάκος αναρωτήθηκε από του Βήματος, πώς είναι δυνατόν στο πρακτικό της επιτροπής να μην περιέχονται οι παράγραφοι 5, 6 και 7 του άρθρου 19. Αυτές οι παράγραφοι διεγράφησαν από εμένα ρητώς, κατά την επεξεργασία του άρθρου στη Διαρκή Επιτροπή και η δήλωσή μου περί διαγραφής μνημονεύεται στη σελίδα 16 των πρόχειρων στενογραφημένων πρακτικών της Διαρκούς Επιτροπής. Κατά τη συζήτηση δε, τόνισα ότι αυτό γίνεται διότι ήδη έχουν διακόψει την έννομη σχέση τους με τον Ο.Α.Ε. οι δικηγόροι στους οποίους αναφερόμαστε... 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μα, τι λέτε; Σας εμποδίζει... 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Με συγχωρείτε, να τελειώσω. 

'Αρα, πρόκειται για διάταξη που στερείται αντικειμένου. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Γιατί στερείται αντικειμένου; 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Στερείται αντικειμένου, διότι δεν υπάρχουν πια οι δικηγόροι αυτοί. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και αν υπάρχουν θέματα ποινικά, στερείται αυτή η διάταξη αντικειμένου; 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): 'Οχι, δεν είναι αυτή η διάταξη, κύριε Πρόεδρε. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αυτή είναι, τη διάβασα. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Οι διατάξεις που διεγράφησαν, αφορούν τους δικηγόρους. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αυτή είναι η διάταξη, την ξέρω. Τους βάλατε να παραιτηθούν αμέσως, για να αποφύγουν τις κυρώσεις. 

ΠΡΟΕΔΡΕΥΩΝ (Παναγιώτης Σγουρίδης): Κύριε Μητσοτάκη, σας παρακαλώ. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Δεύτερον, επειδή δεν αξιοποίησα και όλο το χρόνο της αγόρευσής μου και παρέλειψα να αναφερθώ στο άρθρο που αφορά τα ειδικά ολυμπιακά έργα, θέλω να πω δύο φράσεις. 

Πρώτον, μία φράση θετική, κάτι το οποίο είναι πολύ σημαντικό. Το γεγονός ότι τα ζητήματα των απαλλοτριώσεων επιλύονται με τις διατάξεις του άρθρου αυτού με ταχύ και σαφή τρόπο, είναι πάρα πολύ σημαντικό για την έγκαιρη ολοκλήρωση της ολυμπιακής προετοιμασίας. Ακόμη σημαντικότερο είναι το γεγονός ότι δίδεται μία οριστική εκ του νόμου λύση στο πρόβλημα του Ολυμπιακού Χωριού. Το Ολυμπιακό Χωριό είναι περισσότερο από το 50% των κατασκευαστικών έργων της ολυμπιακής προετοιμασίας. 

Υπάρχει όμως ένα κοινωνικό μήνυμα και ένα κοινωνικό νόημα στη ρύθμιση αυτή. Η ολυμπιακή προετοιμασία συνδέεται με τον Οργανισμό Εργατικής Κατοικίας και το Ολυμπιακό Χωριό στη μεταολυμπιακή του χρήση θα είναι περίπου τρεις χιλιάδες κατοικίες, που θα διατεθούν στους δικαιούχους του Οργανισμού Εργατικής Κατοικίας. 'Ετσι η ολυμπιακή προετοιμασία δεν είναι μία υπόθεση κατασκευαστών, εργολάβων, τραπεζών, επενδυτών, χρηματοοικονομικών συμβούλων, αλλά είναι μία υπόθεση που αφορά τον απλό πολίτη, τον εργαζόμενο, το δικαιούχο του Οργανισμού Εργατικής Κατοικίας. Αυτό έχει τεράστια σημασία. 

ΘΕΟΔΩΡΑ ΜΠΑΚΟΓΙΑΝΝΗ: Και γι' αυτό καθυστερεί; 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Δεν καθυστερεί τίποτε. Είμαστε εντός των συμβατικών μας πλαισίων πλήρως. Σας διαβεβαιώ, κυρία Μπακογιάννη, ότι αν είχαμε καθυστερήσει έστω και επ' ελάχιστον, δεν θα μας άφηνε σε χλωρό κλαρί η Διεθνής Ολυμπιακή Επιτροπή. Είναι πολύ αυστηρός κριτής. 

Ως προς τις διαδικασίες διαφάνειας, σας θυμίζω ότι ούτως ή άλλως όλες οι διαδικασίες και όλες οι συμβάσεις έργων και προμηθειών της Οργανωτικής Επιτροπής των Ολυμπιακών Αγώνων τελούν υπό τον προληπτικό έλεγχο νομιμότητας ειδικού τριμελούς κλιμακίου δικαστών του Ελεγκτικού Συνεδρίου, που είναι εγκατεστημένο μονίμως στον οργανισμό. 

Σε ποιον άλλο φορέα του δημοσίου ή του ευρύτερου δημόσιου τομέα υπάρχει ειδικό κλιμάκιο με επικεφαλής αντιπρόεδρο του Ελεγκτικού Συνεδρίου, που ελέγχει προληπτικά όλες τις συμβάσεις; 

ΙΩΑΝΝΗΣ ΒΑΡΒΙΤΣΙΩΤΗΣ: Ισχύει η απευθείας ανάθεση; Ναι ή όχι; 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): 'Οχι. 

ΙΩΑΝΝΗΣ ΒΑΡΒΙΤΣΙΩΤΗΣ: 'Αλλα λέει το νομοσχέδιο και άλλα λέτε εσείς. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Επιπλέον δε οι διατάξεις της οδηγίας που διέπει τα έργα αυτά, ισχύουν και εφαρμόζονται. Ουδείς μπορεί να εξαιρεθεί από το Κοινοτικό Δίκαιο και... 

ΙΩΑΝΝΗΣ ΒΑΡΒΙΤΣΙΩΤΗΣ: Αφήστε το Κοινοτικό Δίκαιο. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης):...άρα ισχύουν τα πάντα. Το Κοινοτικό Δίκαιο είναι αυστηρότερο του Εθνικού στην προκειμένη περίπτωση, σε σχέση με τις αναγγελίες, τις προθεσμίες, τις διαδικασίες, τα πάντα. Ασκείται μία κριτική άνευ αντικειμένου, που λυπάμαι που το λέω, αλλά υποδηλώνει άγνοια των διατάξεων. Και τώρα δεν δικαιολογείται η άγνοια, γιατί ενημερώνω για μια ακόμη φορά το Τμήμα για την ισχύ των διατάξεων αυτών. 

ΙΩΑΝΝΗΣ ΒΑΡΒΙΤΣΙΩΤΗΣ: Γνωρίζετε την παράγραφο 3 του άρθρου 23, κύριε Υπουργέ; Ναι ή όχι; 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Γεωργακόπουλε, έχετε το λόγο. 

ΘΕΟΔΩΡΑ ΜΠΑΚΟΓΙΑΝΝΗ: Κύριε Πρόεδρε, το λόγο. 

ΠΡΟΕΔΡΕΥΩΝ (Παναγιώτης Σγουρίδης): Μισό λεπτό, έδωσα το λόγο στον Κοινοβουλευτικό Εκπρόσωπο του ΠΑΣΟΚ. Ζήτησε το λόγο. 'Εκανε μία παρέμβαση ο κύριος Υπουργός. Θέλετε να κάνετε και εσείς τρίλεπτη παρέμβαση; 

ΘΕΟΔΩΡΑ ΜΠΑΚΟΓΙΑΝΝΗ:'Ισως και λιγότερο... 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Τότε να αποχωρήσουμε εμείς, κύριε Πρόεδρε. 

ΑΘΑΝΑΣΙΟΣ ΝΑΚΟΣ: Ζητώ το λόγο επί προσωπικού. 

ΠΡΟΕΔΡΕΥΩΝ (Παναγιώτης Σγουρίδης): Εφόσον ζητάτε το λόγο επί προσωπικού, θα σας δώσω το λόγο επί του προσωπικού. 

Κυρία Μπακογιάννη, επιμένετε να πάρετε το λόγο για ένα λεπτό; 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Δέχομαι ότι κάνατε λάθος. Εγώ δεν έχω κανένα πρόβλημα. 

ΘΕΟΔΩΡΑ ΜΠΑΚΟΓΙΑΝΝΗ: Κύριε Πρόεδρε, ... 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δύο φορές μου δώσατε το λόγο και μου τον έχετε αφαιρέσει, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Επιμένει ο κ. Γεωργακόπουλος. 

Κύριε Νάκο, έχετε το λόγο για ένα λεπτό, για να πείτε σε τι συνίσταται το προσωπικό σας ζήτημα. 

ΑΘΑΝΑΣΙΟΣ ΝΑΚΟΣ: Συνίσταται, κύριε Πρόεδρε, στο ότι διεφάνη ότι παραποιώντας την αλήθεια, παρ' ότι είχε ειπωθεί η διαγραφή των παραγράφων του συγκεκριμένου άρθρου, δημιούργησα εντυπώσεις. 

Και θα ήθελα να πω ότι θεωρώ ότι θίγομαι απ' αυτήν τη διατύπωση. Πιθανόν για αποδεικτικό στοιχείο, ο κύριος Υπουργός έδειξε τα Πρακτικά, όπου βεβαίως δεν υπάρχει αιτιολόγηση, αλλά αναγράφεται ότι οι παράγραφοι 5, 6 και 7 διαγράφονται. 

'Αρα, αυτό δεν μπορώ να το αμφισβητήσω και δεν θέλω να αφήσω υπονοούμενα, αλλά θέλω μόνο να ρωτήσω τον κύριο Υπουργό: Είχαμε επιλέξει mot a mot, είχαμε προδιαγράψει ποιοι ευθύνονται, για παραβάσεις από το διοικητικό συμβούλιο των επιχειρήσεων, είναι ο πρόεδρος, ο διευθύνων σύμβουλος Α' εντεταλμένοι σύμβουλοι. Και το έχω γραμμένο. Εδώ γιατί υπάρχει γραμμένο ακόμη και τα μέλη του Δ.Σ.; 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Γιατί η υπηρεσία δεν το διέγραψε. 

ΑΘΑΝΑΣΙΟΣ ΝΑΚΟΣ: Μάλιστα, αυτό λέω, κύριε Πρόεδρε. Αντίστοιχα παραδείγματα μπορώ να σας αναφέρω. 

Και ερωτώ: Είναι δυνατόν να ψηφίζεται με τον τρόπο που ψηφίζεται, να συμφωνούμε σε κάτι στο Πρακτικό... 

ΠΡΟΕΔΡΕΥΩΝ (Παναγιώτης Σγουρίδης): Αυτό δεν είναι προσωπικό θέμα όμως. 

ΑΘΑΝΑΣΙΟΣ ΝΑΚΟΣ: Εδώ πρέπει να μας πείτε, κύριε Υπουργέ, ότι "εδώ έχω να κάνω τις εξής διορθώσεις, μία, δύο, τρεις, τέσσερις". 'Οταν έφυγε το πρακτικό συμφωνημένο από τη Διαρκή Επιτροπή, επιτρέπεται να γίνεται παραποίηση αυτού του πρακτικού, χωρίς να διευκρινίζεται εδώ ότι διέγραψε αυτά; 

ΠΡΟΕΔΡΕΥΩΝ (Παναγιώτης Σγουρίδης): Για παραποίηση, κοιτάξτε, κύριε Νάκο, δεν δέχομαι την έκφραση... 

ΑΘΑΝΑΣΙΟΣ ΝΑΚΟΣ: Με συγχωρείτε για την έκφραση, αλλοίωση του πρακτικού. 

ΠΡΟΕΔΡΕΥΩΝ (Παναγιώτης Σγουρίδης): Ούτε αλλοίωση ούτε παραποίηση. Οι λέξεις "αλλοίωση και παραποίηση" πρακτικών μέσα στη Βουλή, σημαίνουν ότι από εκεί και πέρα και οι πρακτικογράφοι και οι υπηρεσίες... 

ΑΘΑΝΑΣΙΟΣ ΝΑΚΟΣ: Πιάνεστε από λέξεις. Το νόημα είναι το εξής: Συμφωνήθηκε και ψηφίστηκε... 

ΠΡΟΕΔΡΕΥΩΝ (Παναγιώτης Σγουρίδης): Οφείλω να αναφερθώ στη σελίδα 16 των πρακτικών. 'Οταν λέτε ότι αμφισβητείται το κύρος με το οποίο τα Προεδρεία των Επιτροπών, το Προεδρείο της Βουλής επιβλέπει το θέμα των πρακτικών, τότε από εκεί και πέρα είναι μέγα το σφάλμα, το οποίο κάνετε, κύριε Νάκο, και κοινοβουλευτικό σφάλμα. 

ΑΘΑΝΑΣΙΟΣ ΝΑΚΟΣ: Γιατί κάνω σφάλμα, κύριε Πρόεδρε; 

ΠΡΟΕΔΡΕΥΩΝ (Παναγιώτης Σγουρίδης): Αν μπούμε στο θέμα της αμφισβήτησης των πρακτικών, των όσων λέγονται... 

ΑΘΑΝΑΣΙΟΣ ΝΑΚΟΣ: Μα, δεν ακούσατε την απάντηση του κυρίου Υπουργού; 'Οτι η επιτροπή το παρέλειψε ή δεν το έσβησε; Γίνεται αυτό. Το ομολόγησε. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το ομολόγησε. Τι άλλο θέλετε. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε Πρόεδρε... 

ΠΡΟΕΔΡΕΥΩΝ (Παναγιώτης Σγουρίδης): Μισό λεπτό, κύριε Υπουργέ. 

ΑΘΑΝΑΣΙΟΣ ΝΑΚΟΣ: 'Εχω, λοιπόν, δικαίωμα ή δεν έχω να σκέφτομαι οτιδήποτε μπορεί. Δεν έχω δικαίωμα; 

ΠΡΟΕΔΡΕΥΩΝ (Παναγιώτης Σγουρίδης): Στη σελίδα 16, με προεδρεύοντα τον Αντιπρόεδρο της Επιτροπής κ. Τσετινέ, αναφέρεται ότι στην παράγραφο 2 του ιδίου άρθρου στο τέλος των παραπάνω εδαφίων, προστίθεται "σε εποπτευόμενους σ' αυτούς φορείς". Είναι στην παράγραφο 2 του ιδίου άρθρου κλπ. Στην παράγραφο 4 του ιδίου άρθρου, το δεύτερο εδάφιο απαλείφεται. Οι παράγραφοι 5,6 και 7 του ιδίου άρθρου διαγράφονται. 

ΑΘΑΝΑΣΙΟΣ ΝΑΚΟΣ: Εγώ δεν μπορώ να αμφισβητήσω αυτά που αναφέρονται, διότι... 

ΠΡΟΕΔΡΕΥΩΝ (Παναγιώτης Σγουρίδης): Αυτά υπάρχουν στα πρακτικά της επιτροπής. 

ΑΘΑΝΑΣΙΟΣ ΝΑΚΟΣ: Γιατί δεν με αφήνετε να πω, κύριε Πρόεδρε; Ο ίδιος ο κύριος Υπουργός δεν υπεράσπισε τον εαυτό του σε αυτό το συγκεκριμένο θέμα... 

ΠΡΟΕΔΡΕΥΩΝ (Παναγιώτης Σγουρίδης): Εγώ υπερασπίζομαι το κύρος των πρακτικών και των επιτροπών της Βουλής. 

ΑΘΑΝΑΣΙΟΣ ΝΑΚΟΣ: Την ακούσατε την απάντηση του κυρίου Υπουργού; 

ΠΡΟΕΔΡΕΥΩΝ (Παναγιώτης Σγουρίδης): Αυτό υπερασπίζομαι εγώ ως Προεδρεύων. 

ΑΘΑΝΑΣΙΟΣ ΝΑΚΟΣ: Την ακούσατε την απάντηση του κυρίου Υπουργού; 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε Πρόεδρε, το λόγο. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο για ένα λεπτό. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κατ' αρχάς, λυπάμαι πάρα πολύ. Περίμενα άλλη στάση από τον κ. Νάκο. 

ΠΡΟΕΔΡΕΥΩΝ (Παναγιώτης Σγουρίδης): Αφήστε τώρα αυτά τα πράγματα, κύριε Υπουργέ. Απαντήστε... 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Μισό λεπτό. 'Εχουνε σημασία αυτά στο Κοινοβούλιο. Η ουσία είναι αυτά. 

Ο κ. Νάκος καταφέρθηκε κατά του Υπουργού, κατά της Κυβέρνησης και εμμέσως κατά του Προεδρείου λέγοντας ότι διεγράφησαν παράγραφοι που δεν είχαν διαγραφεί κατά τη συζήτηση στη Διαρκή Επιτροπή. Πηγαίνω στο έδρανό του, του δείχνω τη σελίδα 16 των πρακτικών όπου εγώ δηλώνω ρητά ότι διαγράφονται οι παράγραφοι αυτοί. Αντί να πει ότι έσφαλα και το δέχομαι, σηκώνεται και λέει ότι σε μια άλλη διάταξη αντί να υπάρχει ευθύνη όλων των μελών του διοικητικού συμβουλίου, περιορίσαμε την ευθύνη στον πρόεδρο, τον διευθύνοντα και εντεταλμένους συμβούλους και το γενικό διευθυντή και διαγράψαμε τα μέλη του διοικητικού συμβουλίου. Στην εκτύπωση υπάρχει η ευθύνη του προέδρου, του διευθύνοντος συμβούλου και μένει ... 

ΙΩΑΝΝΗΣ ΒΑΡΒΙΤΣΙΩΤΗΣ: 'Αρα, έχει δίκιο ο κ. Νάκος. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Μα, κύριε Βαρβιτσιώτη, περιμένετε. 

...σε μια άλλη διάταξη. Προφανώς η υπηρεσία εκ παραδρομής δεν διέγραψε τη φράση "τα μέλη του διοικητικού συμβουλίου". 

ΑΘΑΝΑΣΙΟΣ ΝΑΚΟΣ: Να πω άλλη μια τώρα, κύριε Υπουργέ; Να πω για τους εργαζόμενους... 

ΠΡΟΕΔΡΕΥΩΝ (Παναγιώτης Σγουρίδης): Σημαίνει προχειρότητα, κύριε Υπουργέ. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Με συγχωρείτε, είναι άλλο πράγμα να μην περάσει η υπηρεσία αυτά που είπαμε στα πρακτικά στο κείμενο και άλλο πράγμα να κατηγορείται η Κυβέρνηση ότι έβαλε στο κείμενο κάτι που δεν είπα στα πρακτικά. 

Κάνατε ατόπημα. Φέρομαι με πολύ μεγάλη επιείκεια και φιλικότητα και αντί να ζητήσετε συγγνώμη, ζητάτε και τα ρέστα. 

ΙΩΑΝΝΗΣ ΒΑΡΒΙΤΣΙΩΤΗΣ: Και εσείς κάνατε ατόπημα, κύριε Υπουργέ, που από την πρώτη στιγμή δεν κάνατε τη διευκρίνιση. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Καταλαβαίνετε τη διαφορά; Είναι άλλο πράγμα... 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ, τελειώνετε. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε Βαρβιτσιώτη, αντί να ωρύεσθε σε μένα, να δώσετε συμβουλές ως παλαιός κοινοβουλευτικός στον εισηγητή σας. Είναι άλλο πράγμα να έχουμε πει κάτι στα πρακτικά και να μην το έχει περάσει πάνω στο κείμενο του νομοσχεδίου η υπηρεσία και άλλο πράγμα να περνάει κάτι στο κείμενο χωρίς να το έχουμε πει στα πρακτικά. Το καταλαβαίνετε; 

ΙΩΑΝΝΗΣ ΒΑΡΒΙΤΣΙΩΤΗΣ: Δεν είναι ατόπημα το ότι εσείς, με την έναρξη της συζήτησης δεν το διευκρινίσατε; 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, το λόγο. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Γεωργακόπουλε. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Δεν είναι κανένα ατόπημα, διότι αυτά γίνονται στη συζήτηση των ενοτήτων των άρθρων και όχι επί της αρχής. Δεν είναι ζητήματα επί της αρχής αυτά. Απορώ πώς τα λέτε εσείς, ένας παλαιός και έμπειρος κοινοβουλευτικός. 

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, σας παρακαλώ. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Θα πω λεπτομέρειες νομοτεχνικές στη συζήτηση επί της αρχής; 

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, σας παρακαλώ. 

ΙΩΑΝΝΗΣ ΒΑΡΒΙΤΣΙΩΤΗΣ: Είναι ουσία, δεν είναι λεπτομέρειες. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Γεωργακόπουλε. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Αντί να κάνετε συστάσεις... 

ΠΡΟΕΔΡΕΥΩΝ (Παναγιώτης Σγουρίδης): Να μη γράφεται τίποτε στα Πρακτικά από αυτά που λέει ο κύριος Υπουργός. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, δεν κατάλαβα γιατί δημιουργήθηκε αυτή η οξύτητα, αφού ο Υπουργός και το Τμήμα έχει τη δυνατότητα να διορθώσει το νομοσχέδιο, όπως εμείς θέλουμε αυτήν τη στιγμή, χωρίς να υπάρχει καμία διαφωνία. Τα Πρακτικά, εξάλλου, που υπάρχουν αποδεικνύουν ότι όλα αυτά έχουν ειπωθεί. Τότε, προς τι όλη αυτή η φασαρία; Νομίζω ότι η έλλειψη επιχειρημάτων για να αντικρούσουν το νομοσχέδιο στα επιμέρους θέματα δημιούργησαν αυτήν την αντιπαλότητα. 

Πράγματι το σημερινό νομοσχέδιο, κύριε Πρόεδρε, νομίζω ότι ήταν αναγκαίο ιδιαίτερα για τον Ενιαίο Φορέα Ελέγχου Τροφίμων. Δεν χρειάζεται κανένας να είναι ιδιαίτερα σοφός για να πει ότι τα τρόφιμα είναι εκείνα τα οποία διαμορφώνουν την υγεία του λαού. Τα τρόφιμα τον τελευταίο καιρό, δεν είναι όπως ήταν παλιά που ο καθένας μπορούσε να τα παίρνει κατ' ευθείαν από τον παραγωγό. Αλλά άλλα υφίστανται μια σειρά επεξεργασιών (μεταφορές, αποθηκεύσεις, βιομηχανοποίηση, πρόσθετα στοιχεία, χρωστικές ουσίες, άλλες χημικές ουσίες) με αποτέλεσμα να φθάνουν στον καταναλωτή τελείως διαφορετικά. Αυτό, λοιπόν, δημιούργησε την ανάγκη των αυστηρών ελέγχων των τροφίμων. 

Αλλά όπως απεδείχθη, όχι μόνο από τους ελληνικούς φορείς ελέγχων, αλλά και από τους ευρωπαϊκούς φορείς ελέγχων, αυτοί οι έλεγχοι ήταν ελλιπέστατοι. Αυτό απεδείχθη πρόσφατα μάλιστα με τις διοξίνες, όταν πήρε το θέμα αυτό τέτοια έκταση, λόγω των καταστροφικών συνεπειών που έχουν για την υγεία των πολιτών. Δεν χρειάζεται, όμως, να επεκταθούμε περισσότερο. 

Αυτός ο ενιαίος φορέας έρχεται αυτήν τη στιγμή να συντονίσει τις διάσπαρτες υπηρεσίες, οι οποίες υπήρχαν στην ελληνική πολιτεία, έτσι ώστε να γίνεται ένας ουσιαστικός έλεγχος σε βάθος, επιστημονικός και να συντονίζεται σε όλη την επικράτεια, δημιουργώντας μάλιστα παραρτήματα και στις δεκατρείς περιφέρειες, έτσι που ουσιαστικά να μην έχουμε μόνο το κέντρο, αλλά να γίνονται σε όλες τις περιφέρειες αυστηροί έλεγχοι. 

Το σημαντικότερο είναι ότι δεν σταματούμε στους ελέγχους. Το λέω γιατί ειπώθηκε ότι επιβάλλονται μόνο κυρώσεις και ότι το νομοσχέδιο δεν αναφέρεται τόσο στην ουσία των ελέγχων, όσο στην ουσία των κυρώσεων. Δεν συμφωνώ. Αντίθετα προβλέπεται και ο έλεγχος των ελεγκτών. Αυτό είναι το σημαντικό. Για πρώτη φορά καθιερώνεται στο συγκεκριμένο νομοσχέδιο ότι και οι έλεγχοι που θα κάνει το ΕΦΕΤ μπορεί να υποστούν δευτερογενή έλεγχο από επιστημονικά εργαστήρια, από πανεπιστήμια και από άλλους φορείς, έτσι ώστε να αποδειχθεί ότι οι έλεγχοι οι οποίοι γίνονται από τον Ενιαίο Φορέα Ελέγχου Τροφίμων είναι πράγματι οι σωστοί. Και βεβαίως θα υπάρχει και μία διαφάνεια, γιατί θα υπάρχει και ο φόβος του επανελέγχου. 

Ειπώθηκαν, λοιπόν, πολλά, ότι δεν κάνει τίποτα το νομοσχέδιο, ότι δεν ξεκινά από τον πρωτογενή έλεγχο κλπ. Μα, ο πρωτογενής έλεγχος γίνεται από το Υπουργείο Γεωργίας, το οποίο έχει την ευθύνη. Θα υπάρχει πιστεύω συνεργασία μεταξύ των δύο αυτών φορέων, γιατί ουσιαστικά θα πρέπει να μας ενδιαφέρει πώς προετοιμάζεται η τροφή πριν πάει στον καταναλωτή. Η προετοιμασία ξεκινά από το χωράφι, μπορεί να ξεκινήσει από το φυτοφάρμακο, από το λίπασμα, ακόμα και από το σπόρο, όταν μιλάμε για μεταλλαγμένα προϊόντα. Ασφαλώς μπορεί να ξεκινήσει από τις ζωοτροφές και από όλα τα σχετικά, τα οποία μπορεί στο τέλος να μας παραδίδουν προϊόντα, είτα καλά για την υγεία είτε καταστροφικά. Αυτός ο έλεγχος πρέπει να γίνεται και από το Υπουργείο Γεωργίας, αλλά και μετά, από τον ΕΦΕΤ για το προϊόν που πηγαίνει προς κατανάλωση. Αυτά, όσον αφορά τον ΕΦΕΤ. 

Ειπώθηκε ότι φτιάχνουμε τώρα τους μηχανισμούς. Μα, η πολυπλοκότητα της χημείας έχει δημιουργήσει την ανάγκη ηυξημένων ελέγχων, έχει δημιουργήσει την ανάγκη αυστηροτέρων ελέγχων, έχει δημιουργήσει την ανάγκη επιστημονικότερων ελέγχων, γιατί δεν μπορεί κανείς να μπει τόσο βαθιά, όσο έχει μπει σήμερα η χημεία στα τρόφιμα. 

H διοικητική διάρθρωση του ΕΦΕΤ δεν νομίζω ότι δημιουργεί κανένα ιδιαίτερο πρόβλημα. Υπάρχει το διοικητικό συμβούλιο, υπάρχει το επιστημονικό συμβούλιο, υπάρχουν οι επιστήμονες. Ακόμα δεν νομίζω ότι, εάν ουσιαστικά καταργηθούν άλλοι φορείς, οι οποίοι κάνουν αυτόν τον έλεγχο, οι πεντακόσιοι πενήντα υπάλληλοι τους οποίους θα απορροφήσει ο ΕΦΕΤ -μάλιστα πολλούς με απόσπαση από τους προηγούμενους οργανισμούς, οι οποίοι καταργούνται- είναι τόσο πολλοί που να δημιουργείται ιδιαίτερο πρόβλημα. 

Δεν θέλω να σταθώ, όμως, στον ΕΦΕΤ. 'Εχει και άλλα τμήματα το νομοσχέδιο, το οποίο, όπως χαρακτηριστικά είπε ο Υπουργός, καλύπτεται από τη σκέπη του Υπουργείου Ανάπτυξης. Τέτοια θέματα είναι τα θέματα των μισθώσεων. 

Κύριε Υπουργέ, θέλω να σας θέσω ένα θέμα. Δεν θα μπω στη λεπτομέρεια των μισθώσεων. Υπάρχουν ορισμένες κατηγορίες μισθώσεων, που ενώ είναι επαγγελματικές μισθώσεις δεν αναγνωρίζονται ως επαγγελματικές μισθώσεις. Θα ξαφνιαστείτε αν σας πω ότι ένας Βουλευτής δεν έχει επαγγελματική στέγη. Το συμβόλαιο το οποίο κάνει, όταν πάει να νοικιάσει ένα γραφείο είναι αστική μίσθωση, αν δεν ασκεί επάγγελμα. Αν ασκεί επάγγελμα, τότε βεβαίως έχει επαγγελματική στέγη ως γιατρός, ως μηχανικός κλπ. Δεν του αναγνωρίζει, όμως, ο νόμος ως επαγγελματική στέγη το πολιτικό του γραφείο. 

Κι ενώ από το 1983-1984 που ψηφίσαμε τους νόμους για τη μίσθωση, βάζομε συνέχεια αυτό το θέμα, όλοι οι Υπουργοί Εμπορίου, αγνοούν αυτήν την τοποθέτηση. 

Θέλω να πω, όμως, δύο λόγια και για τον ΟΑΕ. Είπε κάποιος ότι ο ΟΑΕ ήταν καταστροφικός για την ελληνική οικονομία. Νομίζω ότι είναι υπερβολή. Ο ΟΑΕ πράγματι τότε διέσωσε τις τράπεζες. Εάν τότε δεν γινόταν ο ΟΑΕ και η τότε κυβέρνηση έλεγε προς στις τράπεζες, "Πάρτε κύριοι τις επιχειρήσεις και κάντε τες ό,τι νομίζετε. 'Εχετε εγγράψει τις εγγυήσεις, έχετε πάρει τις εγγυήσεις που έχετε, εμείς δεν αναλαμβάνουμε καμία ευθύνη.", τότε ήταν βέβαιο ότι θα κατέρρεε το τραπεζικό σύστημα. 'Ηταν τόσο μεγάλα τα ποσά... 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Σοβαρά το λέτε; 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Βεβαίως. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ποιά ποσά ήταν; Ασήμαντα ήταν. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν ήταν καθόλου ασήμαντα, κύριε Μητσοτάκη, τα ποσά. 'Ηταν εκατοντάδες δισεκατομμύρια τα οποία είχαν αναλάβει και η ΕΤΒΑ και η Εθνική Τράπεζα. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εν πάση περιπτώσει οι τράπεζες ήταν υπεύθυνες για τις χορηγήσεις τότε. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Σύμφωνοι. 'Εγινε ο ΟΑΕ ο οποίος εξυγίανε ουσιαστικά τις τράπεζες, το δε ποσό το οποίο άκουσα εδώ ότι 1,3 τρισεκατομμύρια στοίχισε ο ΟΑΕ, τουλάχιστον είναι υπερβολή. Γιατί εξηγήθηκε από τον κ. Τσουδερό στην επιτροπή, το είπε και ο κύριος Υπουργός σήμερα, αλλά μάλλον κάνετε πως δεν καταλαβαίνετε. 'Οταν ο ΟΑΕ δανειζόταν για να αντεπεξέλθει στις ανάγκες από την τράπεζα με την εγγύηση του δημοσίου; Αυτό δεν το είπατε. Και γι' αυτό μετά κατέπιπτε η εγγύηση του δημοσίου γιατί ο ΟΑΕ δεν πλήρωνε τα δάνεια. Με δυο δισεκατομμύρια (2.000.000.000) τον πριμοδότησε. Τόσο ήταν το κεφάλαιο του ΟΑΕ και μετά έγινε πέντε δισεκατομμύρια (5.000.000.000). 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και τα δάνεια δεν είναι χρέος; 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: 'Ολα τα άλλα τα εδανείζετο ο ΟΑΕ. Τα εδανείζετο με την εγγύηση του δημοσίου και επειδή δεν είχε να τα πληρώσει τα πλήρωνε το δημόσιο και μετά αυτά έρχοντο ως απαίτηση του δημοσίου στο δημόσιο ταμείο γι' αυτό τοκίζονται με 3% το μήνα που έφθανε περίπου 50% το χρόνο. Το αποτέλεσμα ήταν να διογκωθεί το χρέος του ΟΑΕ. Γι' αυτό είπαμε ότι είναι λογιστικό και ότι δεν είναι πραγματικό αυτό το χρέος. Αν το δημόσιο λόγω των δημοσιονομικών αναγκών δεν είχε χρήματα να δώσει από το δημόσιο ταμείο δανειζόταν από τις τράπεζες, τα πλήρωνε μετά όταν κατέπιπταν αυτά και το αποτέλεσμα ήταν να μένει ως απαίτηση του δημοσίου από τον ΟΑΕ ενώ ήξερε ότι ποτέ δεν θα πάρει από τον ΟΑΕ αυξανόμενα όμως και με 3% το μήνα όπως έγινε και με την ΕΑΣ. Η ίδια περίπτωση. Χωρίς να είναι ουσιαστικό το χρέος. 

Για τις προμήθειες. Είναι γεγονός ότι στο θέμα των προμηθειών με τις διατάξεις τις οποίες συμπεριλαμβάνονται στο νομοσχέδιο και δεν θα αναφερθώ σ' αυτές μια μια, ίσως να τα πούμε στην κατ' άρθρον συζήτηση ουσιαστικά πραγματικά διευρύνεται η διαφάνεια την οποία πρέπει να έχουμε στις δημόσιες προμήθειες και στις συμβάσεις. Το ότι θα δημοσιεύονται στο ΦΕΚ όλες οι προμήθειες που θα υπάρχει ένα τεύχος του φύλλου της Εφημερίδας της Κυβέρνησης που θα γνωρίζει ο οποιοσδήποτε ότι οποιαδήποτε προμήθεια του δημοσίου θα πρέπει να έχει περάσει από το ΦΕΚ διαφορετικά δεν ισχύει είναι ένα σημείο διαφάνειας. Το ότι θα γίνεται προληπτικός έλεγχος από το ελεγκτικό συνέδριο, είναι επίσης ένα άλλο σημαντικό στοιχείο διαφάνειας. 

Τώρα θέλω να πω κάτι για τον ΕΟΤ. 'Ακουσα, κύριε Υπουργέ, ότι θα κάνετε καινούρια ρύθμιση στα δάνεια του ΕΟΤ και ιδιαίτερα των ξενοδόχων. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): 'Οχι δεν είναι αυτό. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εντάξει αν δεν είναι αυτό, διότι διάβασα κάτι τέτοιο στις εφημερίδες. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Είναι δημοσίου δικαίου οφειλές προς τον ΕΟΤ. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εντάξει. 

Θα έρθω όμως λίγο στις τιμές των καυσίμων μια και τις αναφέρατε. Από τότε που ψηφίστηκε ο νόμος 2008 αν δεν κάνω λάθος, που αναφέρεται στην απελευθέρωση της τιμής των καυσίμων είχαμε επισημάνει το τι θα γινόταν με τα καύσιμα όταν οι τιμές θα έπαιζαν στο αργό πετρέλαιο. Ο τότε Υπουργός Εμπορίου ο κ. Ανδριανόπουλος δεν τα άκουσε. Οι μετέπειτα Υπουργοί παρ' ότι το βάλαμε σε διάφορες επιτροπές, πάλι δεν άκουσαν τις απόψεις τις οποίες έχουμε αναφέρει. 

Εφόσον τα πρατήρια θα έχουν τη δυνατότητα να κρατάνε βιβλία αγορών, δεν θα ελέγξετε ποτέ τις τιμές των καυσίμων. Γιατί συμφέρει και τις εταιρείες πετρελαιοειδών οι οποίες προμηθεύουν με το βιβλίο αγορών μόνο τα πρατήρια και τα πρατήρια γιατί δεν έχουν βιβλίο εσόδων, εξόδων έτσι ώστε να φαίνεται πόσο αγοράζουν, πόσο πουλάνε. Και ουσιαστικά διευρύνετε και διευκολύνετε και τη φοροδιαφυγή και το μη έλεγχο των τιμών. 

'Ενα άλλο στοιχείο είναι οι ταμειακές μηχανές, οι αντλίες-ταμειακές μηχανές. Υπάρχουν σε όλο τον κόσμο, εκτός από εδώ. Ενώ αλλάζουν τις αντλίες τα πρατήρια, εμείς τους επιτρέπουμε να βάζουν αντλίες, ουσιαστικά μη προηγμένης τεχνολογίας αντί να τους υποχρεώσουμε να βάλουν τις αντλίες ταμειακών μηχανών, έτσι ώστε να μπορούμε να ελέγχουμε ανά ώρα και ποια ώρα και ποιο λεπτό, σε ποια τιμή πούλησαν. Γνωρίζετε όταν πρόκειται να αυξηθεί η τιμή ότι κλείνουν τα πρατήρια και την επομένη ημέρα πουλάνε με τις ανώτερες τιμές, ουσιαστικά θησαυρίζοντας. 

'Ενα άλλο στοιχείο το οποίο θέλω να πω για την τιμή των καυσίμων, κύριε Υπουργέ, είναι ότι δεν έχω κατανοήσει ακόμα γιατί οι εταιρείες πετρελαιοειδών υπολογίζουν ποσοστά κέρδους επί των φόρων του δημοσίου. Πού ακούστηκε αυτό; Το φόρο τον εισπράττουν για να τον αποδώσουν. Δεν βάζουν από την τσέπη τους τίποτα κεφάλαια για να έχουν την απαίτηση να εισπράξουν επί των κεφαλαίων αυτών κάποια ποσοστά κέρδους. Επί των φόρων βάζουν ποσοστά κέρδους. 

Εάν, λοιπόν, κάνετε αυτές τις διορθώσεις, πιστεύω ότι οι τιμές των καυσίμων θα έρθουν σε φυσιολογικά επίπεδα και έτσι θα ξεφύγετε από τον ασφυκτικό κλοιό τον οποίο έχει αρχίσει και πάλι να κάνει ο πληθωρισμός και μάλιστα ουσιαστικά να δυναμιτίζει ή να δυσκολεύει ή ακόμα και να πηγαίνει λίγο πιο πίσω την πορεία μας προς την Οικονομική και Νομισματική 'Ενωση που είναι ένας από τους σημαντικότερους, αν όχι ο σημαντικότερος, στόχος, τον οποίο έχει βάλει η Κυβέρνηση τα τελευταία χρόνια. 

Δείτε, λοιπόν, αυτά τα θέματα εάν πραγματικά θέλετε να υπάρξει ουσιαστικός έλεγχος στα καύσιμα. 

Τώρα θέλω να πω και κάτι ακόμα για το εμπόριο και θα τελειώσω εδώ. Είπατε, ωράρια για τη λειτουργία των καταστημάτων. Δεν υπάρχουν όμως οι ημέρες λειτουργίας των λαϊκών αγορών. Και έχουμε σε πολλές περιοχές το εξής φαινόμενο: Την Κυριακή που είναι κλειστά τα καταστήματα, να λειτουργούν λαϊκές αγορές και να διεκδικούν οι εμπορικοί σύλλογοι να λειτουργεί μεν η λαϊκή αγορά, αλλά να είναι και ημέρα που είναι τα καταστήματα ανοιχτά, έτσι ώστε να υπάρχει και κάποιος ανταγωνισμός και όχι την ημέρα που τα καταστήματα είναι κλειστά. Αυτό θα ήθελα να το προσέξετε. Οι δε νομάρχες και οι δήμαρχοι μη νομίζετε ότι έχουν τη δυνατότητα να μπορέσουν να αντιδράσουν στα σωματεία αυτά είτε των εμπορικών συλλόγων είτε των λαϊκών αγορών είτε οτιδήποτε. 'Ισως να έπρεπε να υπάρχει μία ρύθμιση από το Υπουργείο που να είναι καθολική για όλη τη χώρα που να μη δημιουργούνται αυτές οι μεγάλες αδικίες ή τουλάχιστον διενέξεις μεταξύ εμπόρων, και λαϊκών αγορών. 

Τελειώνοντας, κύριε Υπουργέ, πιστεύω ότι το νομοσχέδιο λύνει πάρα πολλά προβλήματα, δημιουργεί καινούριους φορείς, οι οποίοι θα βοηθήσουν στον έλεγχο των τροφίμων και μία σειρά άλλων θεμάτων, όπως ανέφερα και διαφάνεια, κατάργηση του ΟΑΕ, που είναι σημαντικά, έτσι ώστε να προχωρήσει η Κυβέρνηση στο έργο της αλλά και ουσιαστικά να ολοκληρωθεί ήδη η ψήφιση, έτσι ώστε να λειτουργήσει γρήγορα ο ΕΦΕΤ γιατί είναι άμεση ανάγκη ελέγχου των τροφίμων, τα οποία, όπως είπα, αποτελούν και το βασικό παράγοντα της υγείας των πολιτών. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Πολύδωρας έχει το λόγο. 

ΒΥΡΩΝ ΠΟΛΥΔΩΡΑΣ: Κύριε Πρόεδρε, κυρία και κύριοι συνάδελφοι, θα ακολουθήσω μία άλλη γραμμή σκέψεως αποδεχόμενος τον τίτλο του νομοσχεδίου παρά την κριτική που ασκήθηκε για τον τίτλο, ότι δηλαδή δεν έχει αρχή, είναι περίπου ψευδεπίγραφο, είναι ένα συμπίλημα διατάξεων άλλοτε επιτυχώς, άλλοτε ανεπιτυχώς διατυπωμένων δια ρύθμιση καταστάσεων. 

Εγώ έχω την τιμή να σας αναφέρω ότι ως πολίτης αυτής της χώρας παρακολούθησα το φαινόμενο των τρελών αγελάδων να σαλπίζει στο καταναλωτικό κοινό της Ευρώπης με φόβους έως πανικούς και το ελληνικό κράτος αμήχανο, πανικόβλητο και χωρίς μηχανισμό αντιδράσεως. 'Οχι ότι μπορεί να λύσει το πρόβλημα, αλλά κάποια ελάχιστα αναχώματα είναι το ζητούμενο για τα διοικητικά συστήματα χωρών της Ευρώπης μέσα στο μεγάλο κύκλο παραγωγής, κατανάλωσης, διάθεσης αγαθών, δημόσιας υγείας του ευρωπαϊκού γίγνεσθαι. 

Διαβάζω ότι η Τουρκία συστήνει, στήνει εργοστάσιο ατομικής ενέργειας στα παράλια της Μικράς Ασίας, απέναντι από την Κύπρο, κοντά στη Ρόδο. Και η ελληνική Κυβέρνηση αμήχανη, αδύνατη να διαχειρισθεί ή να προσεγγίσει σε μία επαφή, σε μία προσέγγιση το θέμα, ότι μας αφορά, ότι αφορά τη δημόσια υγεία, τη ζωή των κατοίκων της περιοχής. 

Πληροφορούμαι επίμονα από καταγγελίες του ιταλικού Τύπου, συγκεκριμένα από το περιοδικό ESPRESSO και άλλα ότι στα Σκόπια υπάρχει εργοστάσιο παραγωγής ηρωίνης, αυτό το φαρμακευτικό εργοστάσιο. Το ελληνικό κράτος αμήχανο, χωρίς να μπορεί να ασκήσει -δεν ξέρω αν θέλει- και τα διεθνή του δικαιώματα και να συντονίσει τη δράση του μαζί με τα υπόλοιπα όργανα και κράτη-μέλη της Ευρωπαϊκής 'Ενωσης. 

Στον πόλεμο της ντροπής προχθές έφθασε η ελληνική πολιτεία στα όρια του γελοίου όταν εγένοντο συζητήσεις. 'Ενας πανικός πάλι είχε καλύψει όλο το έδαφος για τη χρήση και το σύννεφο από τη χρήση του εξαντλημένου ουρανίου 238 και εάν έφθασε στην Ελλάδα και εάν επηρέασε τη ζωή μας, το κλίμα, την παραγωγή, τον τόπο, το έδαφος, τη βροχή. Κάπου ο "ΔΗΜΟΚΡΙΤΟΣ" ομιλούσε περί επεισοδίου, ενώ είχαμε περισσότερες από δυόμισι χιλιάδες πτήσεις με αυτό το περιεχόμενο, αυτό το υλικό, στο βομβαρδισμό κατάρριψης κλπ. Ο "ΔΗΜΟΚΡΙΤΟΣ" μιλούσε για κάποιο επεισόδιο. Ασύλληπτα πράγματα. Και το κράτος να αναζητεί εργαστήρια, να σπεύδει στην Ευρωπαϊκή 'Ενωση να αποφανθεί κάποιος άλλος για το τι συμβαίνει. 

Τέλος, έρχεται το φαινόμενο των διοξινών. Εκεί νομίζω ότι πιστοποιήθηκε το ανύπαρκτο της άμυνας για την υγεία των πολιτών. 

Μακρύς ο κατάλογος αυτών των περιστατικών ή των θεμάτων που άπτονται άμεσα της ζωής και της υγείας των πολιτών αυτού του τόπου και που φυσικά συνθέτουν τον φυσικό έλεγχο προς την Κυβέρνηση για το τι κάνει είκοσι χρόνια. Κάπου λέει ο Σαίξπηρ ότι αυτό είναι τρέλα. 

Αλλά δεν μπορεί. Με όλα ταύτα, πρέπει να υπάρχει μέθοδος και στην τρέλα, σε αυτό το inferno. 

'Hλπιζα ότι αυτήν τη μέθοδο για την οργάνωση, την άμυνα προς την τρέλα, θα την έβλεπα, έστω σε αδύνατες γραμμές, στο νομοσχέδιο για την υγεία των πολιτών. Εγώ απεχθάνομαι τον όρο "καταναλωτής". Τον σιχαίνομαι! Γιατί ξέρω ότι αυτό το διεθνές περιβάλλον... 

ΧΡΗΣΤΟΣ ΡΟΚΟΦΥΛΛΟΣ: Αλλάξτε και τη λέξη "πολιτών" με τη λέξη "ανθρώπων". 

ΒΥΡΩΝ ΠΟΛΥΔΩΡΑΣ: 'Οχι, πολιτών, λαός. Αυτές είναι έγκυρες λέξεις. Γιατί αναγνωρίζεται -και αντιστέκομαι- από το διεθνές σύστημα παραγωγής μόνο μία ιδιότητα σε εμάς τους ταπεινούς θνητούς: Η ιδιότητα του homo consumus, του ανθρώπου καταναλωτού. Και μοιρολατρικά -όπως κατανεύει ο συνάδελφος κ. Χρήστος Ροκόφυλλος- περίπου λέμε that's the way it is, έτσι είναι, τι να κάνουμε. Απάντηση: Να επανέλθουμε. Να αντισταθούμε στην τάξη του ανθρώπου πολίτου, στο συλλογικό λαού. 

Ξέρετε τι κάνει το νομοσχέδιο, που με απεγοήτευσε; Λέχθηκε από τον εισηγητή μας, λέχθηκε από την Κοινοβουλευτική μας Εκπρόσωπο. Θα το σημειώσω εγώ εμφαντικά. Δεν ασχολείται με το εισαγόμενο αγαθό. Δεν ελέγχει το εισαγόμενο αγαθό. Ακούστε τα νέα 'Ελληνες πολίτες. Φροντίζει για το τι θα γίνει για το σφάγειο στην Κεφαλλονιά ή στην Αρκαδία ή στη Μυτιλήνη. Και εκεί κόπτεται. Και αντιφάσκει στη ρητορική, γιατί την ίδια ώρα λέει ότι τα αγαθά μας είναι άριστα, με μη ανιχνεύσιμες ουσίες επικίνδυνες. Φροντίζει το περιβόλι ή το θερμοκήπιο. Τα ελέγχει και τα επενδύει με την αρετή ότι ξέρετε αυτό είναι ένα πιστοποιητικό εγκυρότητας. Το αποδέχομαι. Αλλά είναι δεύτερο ζήτημα. 

Το πρώτο ζήτημα είναι τι έρχεται από τη Ολλανδία. 

Το δεύτερο ζήτημα είναι ποια είναι τα πλαστικά τυριά. 

Το τρίτο ζήτημα είναι αν θα μπορέσουμε να φτιάξουμε οικολογικά αγαθά, που είναι τα αγαθά μας οικολογικά. Και ξέρετε, από ολιγωρία της διοικήσεως, δεν κατοχυρώνεται με την ταυτότητά του το ελαιόλαδο, η ντομάτα, η πατάτα, η σταφίδα, τα φρούτα, όποια αγαθά έχουμε τέλος πάντων. Αυτές είναι ολιγωρίες. 

Και έρχεται τώρα, προφανώς υπήκων σε εντολές της ΕΟΚ και φέρνει αυτό το νομοσχέδιο. "Οργάνωσέ μου την παραγωγή." Αυτό είναι το νομοσχέδιο. Ενώ εγώ θέλω να οργανώσω την άμυνα για την υγεία του λαού, του ελληνικού λαού. Κατά κύριο λόγο από ποια αγαθά; Από εκείνα που έρχονται απέξω. Και έχω δύο δρόμους. 

Αν μου βρείτε, κύριοι συνάδελφοι, στο νομοσχέδιο μία λέξη για τον έλεγχο του τι εισάγεται στην ελληνική αγορά, εγώ θα ανακαλέσω και θα πω ότι το νομοσχέδιο είναι ένα πολύ σοβαρό νομοσχέδιο και ξέρει τι κάνει. Δεν υπάρχει λέξη ούτε για τελωνεία ούτε για τα σούπερ-μάρκετς ούτε για τα αγαθά τα οποία διατίθενται στην ελληνική αγορά εξ εισαγωγής. 

Η μεγάλη έμφαση -και εντάξει μπορώ να αποδεχθώ την αρετή- δίνεται στο πιστοποιητικό ποιότητας. 'Ομως, ο πολίτης είναι και πάλι απροστάτευτος όσον αφορά το τι τρώει και το τι, παθητικά ως υπνωτιζόμενος από τη διαφήμιση, καλείται να αγοράσει. 

Θα σας πω ένα στοιχείο από μια σχετική μελέτη που έχω κάνει. Κάνει η Κυβέρνηση πολύ ντόρο και προσπάθεια έστω για το πώς θα συνεννοηθεί στη συμφωνία κυρίων -και το είπε περίπου ως θεσμικό εργαλείο ο κύριος Υπουργός- μεταξύ κυβερνήσεως και καταστηματαρχών για να κρατήσουν τα αγαθά σε χαμηλές τιμές στη μάχη για τον πληθωρισμό. Ε, λοιπόν, τα αγαθά είναι εκατό ας υποθέσουμε. Και γίνεται κόπος και προσπάθεια μήπως τα κρατήσουν 2%, 3%, 4% κάτω. Υπάρχουν άλλα εκατό όμοια αγαθά τα οποία δεν στηρίζονται με τη διαφήμιση και με το σύστημα του διεθνούς πολυεθνικού εμπορίου, τα οποία θα ήσαν σε υποπολλαπλάσια τιμή, πολύ κάτω από το 7% που κάνει κόπο να το κρατήσει. Θα ήταν δηλαδή το 1/10, το 1/20 της αξίας. 

Σας φέρνω για παράδειγμα τα παιδικά παιχνίδια ή σας φέρνω για παράδειγμα αγαθά μη διαφημιζόμενα, όπως είναι τα τυριά της Κοινής Αγροτικής Πολιτικής που θα έλεγε και ο κ. Μπούτας που την πολεμάει, διότι πράγματι, υπάρχει η Κοινή Αγροτική Πολιτική της Ευρώπης. 'Επρεπε να ήταν στον παραγωγό και όχι στο παραγώμενο αγαθό. Τι σημαίνει αυτό; Τέσσερις φάρμερς της Ολλανδίας, καλύπτουν την αγορά, ενώ δεν θέλουν να καλύπτεται η αγορά και πάσχει πολλαπλώς σ'αυτό το κεφάλαιο. Θέλουν να καλύπτεται από τετρακόσιους, πεντακόσιους, τέσσερις χιλιάδες Ευρωπαίους παραγωγούς, μικρούς. 

Η Κοινή Αγροτική Πολιτική ελέγχεται σοβαρά όχι από εμένα, αλλά από έγκυρους οικονομολόγους και αναλυτές ότι πάσχει γιατί έχει ως βάση εκκινήσεως, το εξής: "εγώ θέλω για την κατανάλωση της Ευρώπης τόσους τόνους βουτύρου ή τυριού, μου τους παρέχουν δύο, τρεις μονάδες και έχω λύσει το πρόβλημα". Και είναι λάθος η Κοινή Αγροτική Πολιτική, αλλά αυτό είναι άλλης τάξεως ζήτημα. 

Εγώ θέλω τον παραγωγό ως την κεφαλή. Το άτομο παραγωγός να είναι η καινούρια αναθεώρηση στην Κοινή Αγροτική Πολιτική. 

ΙΩΑΝΝΗΣ ΧΑΡΑΛΑΜΠΟΥΣ (Υφυπουργός Ανάπτυξης): Είσθε υπέρ της ΝΕΠ. 

ΒΥΡΩΝ ΠΟΛΥΔΩΡΑΣ: Η τελευταία παρατήρησή μου είναι για το πρόβλημα του Εναίου Φορέα Ελέγχου Τροφίμων. 

Εγώ θέλω την παραδοχή των υπαρχουσών μονάδων προστασίας της εθνικής υγείας, δηλαδή, εισαγωγή, παραγωγή, κατανάλωση. 'Ολα τα υπάρχοντα όργανα -και τα ξέρει η πολιτεία- να ενισχυθούν. Καλώς ανάγεται στο Γενικό Χημείο του Κράτους, αλλά θέλω το Γενικό Χημείο του Κρατους να στηριχθεί, οι υπηρεσίες του Υπουργείου Γεωργίας να στηριχθούν και να μην υπάρχει διάταξη εδώ μέσα ότι όλες οι υπηρεσίες έχουν υποχρέωση να παρέχουν πληροφορίες στον ΕΦΕΤ -προσέξτε το αυτό γιατί είναι σοβαρό- προκειμένου ο ΕΦΕΤ να αναλάβει δράση. Αυτό είναι λάθος. Ξέρετε τι καλεί η ζωή; Η ζωή καλούσε και καλεί αυτοματισμό υπηρεσιών δράσεως. Η παλιά αστιατρική υπηρεσία λειτουργούσε με αυτενέργεια, χωρίς να πάει στο μεγάλο όργανο να αποφανθεί. Γιατί εδώ υπάρχει και ένα ζήτημα πυρηνικό ότι, δηλαδή, η διαφάνεια την οποία επικαλείται ως άξονα της αρχής του νομοσχεδίου ο Υπουργός νοθεύεται γιατί... 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Πολύδωρα. Είναι κατανοητές οι απόψεις σας. 

ΒΥΡΩΝ ΠΟΛΥΔΩΡΑΣ: Θέλω αυτοματισμό δράσεων. 

Δεν αρκεί ο χρόνος για τα υπόλοιπα θέματα. Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Σγουρίδης): Τα υπόλοιπα θα τα πείτε επί των άρθρων. 

Ο κ. Κουτσόγιωργας έχει το λόγο. 

ΔΗΜΗΤΡΙΟΣ ΚΟΥΤΣΟΓΙΩΡΓΑΣ: Πράγματι έχουμε να κάνουμε με ένα μεγάλο νομοσχέδιο, με πολλά μέρη τα οποία άπτονται πολλών πλευρών της οικονομικής και κοινωνικής ζωής και νομίζω ότι επί της αρχής χρήζουν ορισμένα σχόλια. 

'Οσον αφορά ΕΦΕΤ εγώ δεν θα ήθελα να πω πολλά πράγματα. Νομίζω ότι ειπώθηκαν πολλά. Είναι ένας οργανισμός αναγκαίος και χαιρετίζω την πρωτοβουλία της Κυβέρνησης. Νομίζω ότι οι όποιες ελλείψεις μπορεί να επισημάνθηκαν στη ζωή αυτού του οργανισμού, θα καλυφθούν. Δεν υπάρχει αμφιβολία ότι ο οργανισμός αυτός θα μεριμνήσει και για την καταλληλότητα των εισαγόμενων τροφίμων και γενικά όλων των τροφίμων τα οποία προσφέρονται στην κατανάλωση. Αυτό λέει άλλωστε και η σχετική παράγραφος που αφορά την πρώτη αρμοδιότητα του οργανισμού. 

Εγώ θα ήθελα να πω περισσότερα πράγματα όσον αφορά τη ρύθμιση που γίνεται σε σχέση με τις εμπορικές μισθώσεις. Νομίζω ότι η αγορά των ακινήτων γενικότερα, αποτελεί ένα μεγάλο μέρος της οικονομικής ζωής της χώρας μας και νομίζω ότι πράγματι η κυβέρνηση είχε μια μεγάλη ευκαιρία σ' αυτόν τον τομέα της αγοράς να κάνει μια πολΥ σημαντική τομή, η οποία νομίζω ότι θα έπρεπε να είχε γίνει εδώ και πάρα πολύ καιρό και η οποία όμως δεν γίνεται. Αντίθετα νομίζω ότι συνεχίζουμε σε μια λογική του παρελθόντος, η οποία έχει οδηγήσει την αγορά των επαγγελματικών ακινήτων σε αγκύλωση, σε διαφυγή πολλών εσόδων για το κράτος και σε αλλεπάλληλες δικαστικές αναμετρήσεις, οι οποίες λειτουργούν αρνητικά και για την ελληνική οικονομία, αλλά και για την απόδοση ειδικότερα των επαγγελματιών, αλλά και των εκμισθωτών, των ιδιοκτητών. 

Παραδείγματος χάριν, ποτέ δεν μπόρεσα να καταλάβω τι διέπει τη λογική που υπάρχει στα νομοσχέδια που ρυθμίζουν μέχρι τώρα τις εμπορικές μισθώσεις, που καθορίζουν χρονικά ποιΟ πρέπει να είναι το εύρος μιας μίσθωσης. Τι θα πει εννιά χρόνια, τι θα πει δώδεκα χρόνια, τι θα πει δεκαέξι χρόνια που τελικά εκεί οδηγούνται όλες οι μισθώσεις απ'ό,τι φαίνεται με αυτές τις ρυθμίσεις. Εκτός βέβαια αν ο κάθε μισθωτής και εκμισθωτής μπει σε μια λογική υπολογισμού τι θα συμφέρει περισσότερο, αν θα πρέπει να αποδώσουν τα είκοσι τέσσερα μίσθια στο τέλος της δεκαετίας ή αν συμφέρει περισσότερο να παραμείνει ο μισθωτής για άλλα τέσσερα χρόνια, μέχρι να μπορέσει να φύγει χωρίς αποζημίωση. 

Με λίγα λόγια, το παράδοξο που υπάρχει στη χώρα μας, όσον αφορά την αγορά των ακινήτων, είναι ότι ενώ έχουμε την αγορά της κατοικίας που είναι πλήρως απελευθερωμένη και αν θα μπορούσε να υπάρχει μια ένσταση και μια τοποθέτηση για προστασία στην αγορά ακινήτων, θα έπρεπε να είναι ακριβώς στην αγορά κατοικίας επειδή υπάρχει ένα ιερό στοιχείο στην κατοικία. Σε ειδικές περιπτώσεις, θα έπρεπε να υπάρχει προστασία του μισθωτή. Στη χώρα μας αντίθετα, έχουμε σχεδόν πλήρη απελευθέρωση όσον αφορά την αγορά κατοικίας και νομίζω ότι λειτουργεί εύρυθμα αυτή η απελευθέρωση η οποία έχει γίνει τα τελευταία χρόνια, εξαιρώντας βέβαια την προστασία που υπάρχει για διαμερίσματα μέχρι εκατό ή εκατόν πενήντα τετραγωνικών μέτρων η οποία είναι εύλογη και κανείς δεν έχει αντίρρηση γι'αυτή. 

Στις επαγγελματικές μισθώσεις στη χώρα μας έχουμε όμως ένα άκρως παρεμβατικό και αυθαίρετο καθεστώς του οποίου τη λογική εγώ τουλάχιστον δεν έχω καταφέρει ακόμα να κατανοήσω. Δεν μπορώ να καταλάβω για ποιο λόγο πρέπει να πει η Βουλή ποιο πρέπει να είναι το χρονικό όριο ενός συμβολαίου, μεταξύ δύο αντισυμβαλλόμενων, ενός ιδιοκτήτη και ενός μισθωτή, για μια μεταξύ τους οικονομική σχέση. Νομίζω ότι οι καταλληλότεροι για να το βρουν αυτό, είναι οι δύο εμπλεκόμενοι. Επίσης, δεν καταλαβαίνω γιατί εφόσον κάνουμε αυτού του είδους την παρέμβαση, μπαίνουμε στις λογικές των αποζημιώσεων και μιλάμε για πόσα μισθώματα και με ποιο τρόπο μπορεί να φύγει ή να μη φύγει ο μισθωτής. 

Τι θα πει άυλη εμπορική αξία; 'Αυλη εμπορική αξία δημιουργείται ακριβώς μόνο από αυτήν τη στρέβλωση από το ότι παραμένουν μισθωτές σε ακίνητα στη χώρα μας των οποίων τα μίσθια τελικά δεν ανταποκρίνονται στην πραγματική αξία του μισθώματος. Μια επιχειρηματική δραστηριότητα μπορεί να αναβαθμίσει πράγματι ένα ακίνητο, όπως μπορεί και να το υποβαθμίσει. Τι μας εγγυάται ότι μια συγκεκριμένη δραστηριότητα θα αναβαθμίσει ένα ακίνητο, ώστε να δικαιούται στο τέλος της δωδεκαετίας δυο χρόνια μίσθια αποζημίωση ο μισθωτής; 

Αγαπητοί συνάδελφοι, είναι πολλές οι παρενέργειες που απορρέουν από την αγκύλωση που υπάρχει στην αγορά ακινήτων και στις εμπορικές μισθώσεις στη χώρα μας. Εγώ νομίζω ότι είναι καιρός να γίνει μια ουσιαστική παρέμβαση, να γίνει μια πραγματική απελευθέρωση αυτής της αγοράς, ώστε και να λειτουργήσει αποδοτικότερα και το κράτος να μπορεί να εξασφαλίσει τα μεγαλύτερα δυνατά έσοδα απ'αυτήν την αγορά, διότι όλοι γνωρίζουμε τις παρενέργειες με τα αφανή μισθώματα, με τις κρυφές συμφωνίες που υπάρχουν. Μίλησε γι'αυτά και ο κ. Ιντζές και τον συγχαίρω γι'αυτά. 

Δεν υπάρχει αμφιβολία ότι η παρούσα κατάσταση βλάπτει παράλληλα και ιδιοκτήτες και μισθωτές και επιβαρύνει την εθνική μας οικονομία πιστεύω σημαντικά, γιατί είναι ένας μεγάλος τομέας της εθνικής μας οικονομίας, αυτός που αφορά την αξιοποίηση της ιδιοκτησίας. Υπάρχουν βέβαια και τα τεράστια ζητήματα του κατά πόσον μπορούμε να παρεμβαίνουμε στο δικαίωμα της ιδιοκτησίας μ'αυτόν τον αυθαίρετο τρόπο, όπως είπα επανειλημμένως. 

Το ίδιο περίπου σχόλιο έχω να κάνω και για το ζήτημα των εκπτώσεων. Νομίζω ότι είναι αμφίβολης αποτελεσματικότητας η λογική που διέπει και αυτές τις διατάξεις. Τελικά η ίδια η ζωή έχει δείξει ότι δεν είναι εύκολο να υπάρξει τήρηση τέτοιου είδους συμφωνιών όσον αφορά το πότε πρέπει να γίνονται εκπτώσεις σε ποιες περιόδους. 

Νομίζω ότι η προτιμότερη ρύθμιση η οποία θα διέπει τις σχέσεις μεταξύ των μεγάλων καταστημάτων και των μικρότερων καταστημάτων και αυτών που μπορούν με λογικές damping ή αθέμιτου ανταγωνισμού να εκτοπίσουν τους μικρούς από την αγορά, θα ήταν η σωστή λειτουργία της επιτροπής ανταγωνισμού, ώστε να μην υπάρχει damping, ουσιαστικά προσφορά προϊόντων σε χαμηλότερες τιμές από το πραγματικό τους κόστος και να βγουν οι μικροί έξω από την αγορά. 

'Οπως επίσης και ζητήματα χωροθέτησης που μπορεί να είναι τα μεγάλα καταστήματα, παρά αυτή η λογική που υπάρχει εδώ ότι εκπτώσεις πρέπει να γίνονται από τότε έως τότε. Νομίζω ότι και κατά του καταναλωτή είναι μια τέτοιου είδους ρύθμιση, γιατί το ζητούμενο είναι ο καταναλωτής σε όλη τη διάρκεια του χρόνου να μπορεί να βρίσκει τη χαμηλότερη τιμή, αλλά δεν θα είναι και αποτελεσματική. 

'Οσον αφορά αυτά που ειπώθηκαν για τον Ο.Α.Ε., νομίζω ότι πράγματι οι συνάδελφοι της Αντιπολίτευσης πλειοδότησαν στο ιστορικό του Ο.Α.Ε. και δεν βρέθηκε κάποιος να πει με πόση τελικά επιτυχία φθάσαμε στο να τον καταργήσουμε. Νομίζω ότι την τελευταία πενταετία έχει γίνει μία σημαντική προσπάθεια στο να φθάσουμε να κλείνουμε σήμερα τον Ο.Α.Ε. με μικρή απώλεια τελικά θέσεων εργασίας, με κάποιες επιτυχείς, πιστεύω, ιδιωτικοποιήσεις σε επιχειρήσεις οι οποίες ήταν πάρα πολύ δύσκολο να απορροφηθούν από την αγορά στο σημείο το οποίο είχε φθάσει η λειτουργία τους. Νομίζω ότι αυτή η μνεία θα έπρεπε οπωσδήποτε να δοθεί στην Κυβέρνηση. Η τελευταία πενταετία υπήρξε επιτυχής, όσον αφορά ακριβώς αυτό το σχέδιο απεγκλωβισμού και απαγκίστρωσης από τον Ο.Α.Ε. 

'Οσον αφορά τα ζητήματα των προμηθειών -ειπώθηκε ήδη- είναι πολύ θετική η ρύθμιση, ο έλεγχος όλων των προμηθειών από το Ελεγκτικό Συνέδριο. Πρέπει να ενισχυθεί το Ελεγκτικό Συνέδριο στη δυνατότητά του να κάνει ουσιαστικό έλεγχο αυτών των ρυθμίσεων. Νομίζω ότι έτσι απαντάμε με κατάλληλο τρόπο και στην πρόταση νόμου της Νέας Δημοκρατίας για ένα -για μένα- τερατογέννημα που είχε προτείνει, τον οργανισμό διενέργειας όλων των προμηθειών του δημοσίου. Θα ήταν μία υπηρεσία τελείως αγκυλωμένη, η οποία πραγματικά δεν θα μπορούσε να δώσει λύσεις στα ζητήματα των προμηθειών. 

Συνεπώς και αυτή είναι μία πολύ θετική ρύθμιση, αλλά με την παρατήρηση της περαιτέρω ενίσχυσης του Ελεγκτικού Συνεδρίου, ώστε ο ρόλος του να είναι ουσιαστικός. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Χαϊτίδης έχει το λόγο. 

ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, κυρία και κύριοι συνάδελφοι, έχω εδώ την εισηγητική έκθεση του νομοσχεδίου που συζητούμε. Διαβάζοντάς την κανείς πραγματικά εντυπωσιάζεται από τις πληθωρικές, μεγαλόστομες και πομπώδεις εκφράσεις, όπως "διαφάνεια", "προστασία της υγείας του πολίτη", "διακοπή της δράσης επιόρκων υπαλλήλων", "κατάργηση φωτογραφικών διατάξεων στις προμήθειες του δημοσίου". 'Ομως, την αρχική ευφορία και αισιοδοξία της εισηγητικής εκθέσεως διαδέχεται η απογοήτευση, αλλά και η υποψία των πραγματικών προθέσεων και των τελικών στόχων του συζητουμένου νομοσχεδίου "Ενιαίος Φορέας Ελέγχου Τροφίμων..." κλπ. 

Τούτο διότι πρώτον, με αναιτιολόγητη διαγραφή πέντε παραγράφων, του άρθρου 19 καταργούνται βασικές διατάξεις μιας κάποιας διαφάνειας που προβλεπόταν στο νομοσχέδιο. 

Δεύτερον, δεν προβλέπεται κανένας έλεγχος και καμία κύρωση εναντίον εκείνων που η ίδια η Κυβέρνηση χαρακτηρίζει και κατηγορεί ως "επιόρκους υπαλλήλους" και "φωτογραφικές διατάξεις στις προμήθειες του δημοσίου". Πώς κατηγορείτε με τέτοιες βαριές εκφράσεις δημοσίους λειτουργούς και τους αφήνετε ατιμώρητους; 

Τρίτον, δεν προβλέπεται κανένας έλεγχος για το βίο και την πολιτεία διοικήσεων και εκκαθαριστών που διαχειρίστηκαν εκατοντάδες δισεκατομμύρια δραχμές στις προβληματικές επιχειρήσεις μέσω του Οργανισμού Ανασυγκρότησης Επιχειρήσεων, ενός οργανισμού που επίσημα ομολογείται ότι αύξησε σε εξακόσια πενήντα δισεκατομμύρια (650.000.000.000) δραχμές το παθητικό των προβληματικών επιχειρήσεων που ανέλαβε να εξυγιάνει. 

Και απορώ πώς ο κ. Γεωργακόπουλος προηγουμένως με διάφορες -ας μου επιτραπεί η λέξη, γιατί δεν αντέχω να μην την πω- λογιστικές σοφιστείες και αλχημίες, προσπάθησε να διαψεύσει την κ. Μπακογιάννη και στο τέλος απλώς κατηγόρησε το δημόσιο για τοκογλυφία. Διότι απλώς εξήγησε το ύψος των εξακοσίων πενήντα δισεκατομμυρίων (650.000.000.000) δραχμών, το οποίο διαγράφεται και εμπεριέχεται στην εισηγητική έκθεση -και ασφαλώς δεν πιστεύω να αμφισβητεί κανείς την έκθεση του Γενικού Λογιστηρίου του κράτους. Το τεράστιο αυτό ποσόν απέδωσε ο κ. συνάδελφος στον υπερβολικό τοκισμό των δανείων, που αναγκάστηκε να πάρει στη διάρκεια της λειτουργίας του ο ΟΑΕ από το κράτος. Χωρίς όμως να γίνεται πουθενά μνεία -και προσέξτε το αυτό, κύριε Υπουργέ, και παρακαλώ να έχουμε μία απάντηση- του χαρτοφυλακίου και των απαιτήσεων που έχουν οι εν λόγω επιχειρήσεις. 'Οταν κλείνετε τον ΟΑΕ, διαγράφετε εις βάρος του 'Ελληνα φορολογουμένου τα χρέη, ποιος όμως θα ωφεληθεί από τις απαιτήσεις και από τα ομόλογα που έχουν στα χαρτοφυλάκιά τους τόσο οι επιμέρους επιχειρήσεις, όσο και ο ΟΑΕ ως φορέας; Θα γίνει εκκαθάριση ή όχι; Αν ναι, πόσο θα κρατήσει; Πρέπει να την οριοθετήσετε και να βάλετε καταληκτικό χρόνο που θα κοινοποιηθεί το αποτέλεσμα της εκκαθάρισης. Αν όχι, ποιος θα εισπράξει τις απαιτήσεις του ΟΑΕ; 

Υπάρχει επομένως πλήρης αδιαφάνεια, σκοτάδι και καμία απάντηση στα εν λόγω καίρια ερωτήματα για τα οποία νομίζω, πως αν δεν υπάρξουν ικανοποιητικές απαντήσεις και δεσμεύσεις της Κυβερνήσεως, θα πρέπει να επιληφθεί η δικαιοσύνη. Για να έχουμε μία σαφή και συγκεκριμένη εικόνα, δώστε μας, κύριε Υπουργέ, δύο-τρία αριθμητικά παραδείγματα προβληματικών επιχειρήσεων, με πόσο παθητικό υπήχθησαν στον ΟΑΕ, πόσο μειώθηκε ή αυξήθηκε το παθητικό αυτό, ποια τα έξοδα διαχειρίσεως ή εκκαθαρίσεως όσο ήταν υπό τον ΟΑΕ και ποιά η αμοιβή του αντίστοιχου εκκαθαριστή ή του διοικητικού συμβουλίου της επιχειρήσεως. Πέστε μας δύο παραδείγματα, για να έχουμε μία εικόνα, γιατί προηγουμένως ο κύριος συνάδελφος μας ομίλησε περί μεγάλης επιτυχίας στη δραστηριότητα και στη λειτουργία του ΟΑΕ. 

Μιλάτε για προστασία του πολίτη-καταναλωτή. Και σε αυτόν το μεγάλο στόχο βασίσατε την υπαγωγή του νέου φορέα στο δικό σας Υπουργείο και όχι σε κάποιο άλλο, όπως ήταν πιο φυσιολογικό και όπως συμβαίνει σε κάποια άλλα κράτη όπου ανάλογοι φορείς λειτουργούν με επιτυχία και διαφάνεια. Γιατί μας εμπαίζετε, κύριε Υπουργέ; Ποιο είναι το οργανόγραμμα λειτουργίας του ΕΦΕΤ, ώστε να δικαιολογούνται οι χίλιοι αρχικά και εν συνεχεία οι πεντακόσιοι υπάλληλοι που θα προσλάβετε; Ποια θα είναι τα εργαστήρια εκείνα, στα οποία θα γίνεται ο επιστημονικά ενδεδειγμένος έλεγχος τροφίμων και άλλων καταναλωτικών ειδών, που επηρεάζουν την υγεία των πολιτών; Ξέρετε, αγαπητοί συνάδελφοι, πώς έγινε ο έλεγχος καταλληλότητας γαλακτομικών και κτηνοτροφικών προϊόντων και των παραγώγων τους, όταν έγιναν γνωστά και συγκλόνισαν την ελληνική και την παγκόσμια κοινή γνώμη γεγονότα, όπως οι τρελές αγελάδες της Αγγλίας και οι διοξίνες των γαλακτοκομικών προϊόντων του Βελγίου και άλλων κρατών γειτονικών του Βελγίου;Διότι οι Κάτω Χώρες έχουν τον ίδιο τρόπο και τα ίδια χημικά μέσα για την αύξηση της παραγωγής, ώστε να είναι παγκοσμίως ανταγωνιστικές. Ξέρετε πώς γίνεται αυτός ο έλεγχος στην Ελλάδα; Γίνεται κατά έναν τρόπο τυπικό, κατά έναν τρόπο γραφειοκρατικό και λογιστικό. Ελέγχουν τα τιμολόγια εισαγωγής των εν λόγω προϊόντων. Και προς στιγμήν, όταν υπάρχει ο θόρυβος και στις δύο περιπτώσεις, αναστέλλεται, απαγορεύεται η κυκλοφορία των εν λόγω προϊόντων και όταν περάσει ο θόρυβος -διότι στην Ελλάδα δυστυχώς κάθε θαύμα δεν διαρκεί ούτε τρεις μέρες, αλλά μία ή δύο και έτσι φθάσαμε στο τραγελαφικό φαινόμενο και συμβάν με τις διοξίνες- με βεβαίωση των υπό κατηγορία χωρών, να κρίνονται τα αρχικώς ακατάλληλα κατάλληλα και να κυκλοφορούν. Πού είναι οι έλεγχοι του ελληνικού κράτους; Πού είναι οι έλεγχοι των ελληνικών εργαστηρίων; Πού είναι οι έλεγχοι της Κυβερνήσεως η οποία κάθε φορά βασίζεται σε αλληλοσυγκρουόμενες και αντιφάσκουσες ανακοινώσεις των υπό κατηγορία χωρών. 

Αυτά τα λέω γιατί υποτίθεται ότι με το νομοσχέδιό σας όλα αυτά θα αποτελέσουν ένα κακό παρελθόν. 'Ομως η ασάφεια του νομοσχεδίου δεν μας αφήνει να εφησυχάσουμε ότι θα υπάρξει κάποια βελτίωση των ελέγχων. Από πουθενά δεν προβλέπεται να υπάρχει έλεγχος με συγκεκριμένα εργαστήρια και συγκεκριμένους επιστήμονες. Θα μετακινήσετε με μετατάξεις όποιους ενδεχομένως έχουν βαρεθεί άλλες υπηρεσίες και θα τους χρίσετε ειδικούς στον Ε.Φ.Ε.Τ. 'Ολα αυτά μας βάζουν σε ανησυχία ότι τελικά όχι μόνο δεν θα έχουμε βελτίωση αλλά ότι θα έχουμε επιδείνωση του ελέγχου των τροφίμων παρά τα δύο άκρως επικίνδυνα πρόσφατα γεγονότα που έπρεπε να μας αφυπνίσουν. 

Κύριε Υπουργέ, λόγω της παγκοσμιοποίησης του εμπορίου και της, θα μπορούσα να πω, ελευθεριότητας στο εμπόριο πρέπει να γνωρίζει ο καταναλωτής τι καταναλίσκει. Γιατί, λοιπόν, δεν επιβάλλετε εσείς την υποχρεωτική αναγραφή έξω από τη συσκευασία του τελικού προϊόντος και των πρώτων υλών παραγωγής του ; Ξέρετε πόσα προϊόντα κυκλοφορούν στην Ελλάδα ως ελληνικά χωρίς να είναι; Αφήνεται να εννοηθεί ότι είναι ελληνικά αλλά είναι απλώς ελληνικής συσκευασίας. Οι πρώτες ύλες έρχονται από το εξωτερικό. Ο κ. Τζουμάκας είχε καταγγείλει τις παγοκολώνες των χυμών. Ξέρετε πολύ καλά ότι οι μικτές επιχειρήσεις που πασχίζει ο Πρωθυπουργός να δημιουργηθούν μεταξύ Ελλάδος και γειτονικών χωρών εισάγουν γαλακτομικά και κτηνοτροφικά προϊόντα από άρρωστα ζώα γιατί στις χώρες αυτές ενδημούν ασθένειες οι οποίες όταν εντοπισθούν στην Ελλάδα αναγκάζουν τους 'Ελληνες κτηνοτρόφους να σφάξουν δεκάδες χιλιάδες ζώα. 'Ετσι τίθεται σε κίνδυνο η υγεία των Ελλήνων πολιτών. 

'Ολα αυτά επιβάλλουν την αναθεώρηση αυτού του νομοσχεδίου. Η Νέα Δημοκρατία είχε καταθέσει το 1997 -δεν είχατε τη γενναιότητα να το αναφέρετε, κύριε Υπουργέ- ένα νομοσχέδιο για τον αυτό σκοπό, κατά τα πρότυπα των εργαστηρίων και των υπηρεσιών που αυστηρότατα και με μεγάλη επιτυχία λειτουργούν στις ΗΠΑ και σε άλλες χώρες προστατεύοντας στο μέγιστο δυνατό βαθμό την υγεία των πολιτών. 

Γιατί, κύριε Υπουργέ, δεν έρχεσθε σε μια συνεννόηση με τα κόμματα και για τα θέματα των προμηθειών και για το θέμα της συστάσεως του Ε.Φ.Ε.Τ.; Γιατί δεν λαμβάνετε υπόψιν σας το νομοσχέδιο το οποίο κατέθεσε η Νέα Δημοκρατία πριν από δύο χρόνια και γιατί με όλη την καλή διάθεση που έχουμε δεν μας αφήνετε να σας χειροκροτήσουμε για τέτοιες ενέργειες; Γιατί συνεχώς μας δίνετε το δικαίωμα με διαγραφές άρθρων, με αλλοιώσεις και δικαιολογίες που δεν πείθουν να σας κάνουμε μία κριτική η οποία δεν μας είναι ευχάριστη, γιατί είναι μία κριτική η οποία εκθέτει την Ελλάδα ως χώρα και φυσικά αυτό δεν το θέλουμε. 'Ομως δεν είναι δυνατόν να αφήσουμε ασχολίαστο αυτόν τον κατήφορο στον οποίο οδηγείτε την Ελλάδα για να εξυπηρετήσετε δικούς σας φίλους και για να εξοφλήσετε "συναλλαγματικές" τις οποίες ενδεχομένως έχετε υπογράψει, όπως συμβαίνει με το τελευταίο απαράδεκτο άρθρο το εμβόλιμο 23 το οποίο ετέθη στο νομοσχέδιο για να αναθέσετε έργα και προμήθειες τρισεκατομμυρίων μ' έναν τρόπο για τον οποίο τελικά πολύ σύντομα θα επιληφθεί η δικαιοσύνη όταν η Νέα Δημοκρατία γίνει κυβέρνηση. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Καμμένος έχει το λόγο. 

ΠΑΝΑΓΙΩΤΗΣ ΚΑΜΜΕΝΟΣ: Κύριε Πρόεδρε, πραγματικά με αυτό το νομοσχέδιο ο Πύργος της Βαβέλ πρέπει να ζηλεύει. Εχει μέσα κάτι από όλα. Θυμίζει τη ρήση του ελληνικού λαού "τώρα που βρήκαμε τον παππά ας θάψουμε μερικούς". Αρχίζει από τον ενιαίο φορέα των τροφίμων, προχωρά σε θέματα εμπορίου, τακτοποιεί μισθώσεις, βάζει την ταφόπλακα του ΟΑΕ, διορίζει χίλιους ως κερασάκι στο γλυκό, ασχολείται με τις λαϊκές αγορές, με τα δίκυκλα, με πετρέλαια, με τυρόπιττες και λίγο με Ολυμπιακούς Αγώνες. 

Είναι πράγματι τρελό το νομοσχέδιο αυτό, αν ο ιστορικός του μέλλοντος προσπαθήσει να το αναλύσει. Βρισκόμαστε στην Αίθουσα του Κοινοβουλίου και βλέπουμε ότι πάνε να περάσουν σημαντικότατα θέματα σε μια νύκτα του καλοκαιριού, που το θερινό Τμήμα συνεδριάζει με ένα Βουλευτή κυβερνητικό... 

ΚΥΡΙΑΚΟΣ ΣΠΥΡΙΟΥΝΗΣ: Αλλά μάχιμο. 

ΠΑΝΑΓΙΩΤΗΣ ΚΑΜΜΕΝΟΣ: Οπωσδήποτε μάχιμο, το στρατηγό κ. Σπυριούνη και άλλους έξι Βουλευτές που ανήκουν στην Αντιπολίτευση. Αλίμονο, αν σε εκείνο το καταπληκτικό νομοσχέδιο που παρακολουθήσαμε όλοι μας για την ίδρυση του Οργανισμού Ανασυγκρότησης Επιχειρήσεων, όλη η Βουλή ήταν τότε παρούσα, ποτέ δεν θα μπορούσα να πιστέψω ότι η ταφόπλακα του Οργανισμού Ανασυγκρότησης Επιχειρήσεων θα γινόταν σε μια νύκτα του καλοκαιριού, παρόντος ενός κυβερνητικού Βουλευτή και ενός πάρα πολύ άξιου Υφυπουργού. Το λέω αυτό και λόγω της ΑΕΚτζίδικης ιδιότητός σας, εκτός των άλλων. 

ΠΡΟΕΔΡΕΥΩΝ (Παναγιώτης Σγουρίδης): Δεν ήξερα ότι το να είσαι φίλαθλος ή οπαδός, είναι και ιδιότητα. 

ΠΑΝΑΓΙΩΤΗΣ ΚΑΜΜΕΝΟΣ: Είναι ιδιότητα πολύ σοβαρή, κύριε Πρόεδρε. 

Θα πρέπει, λοιπόν, γι'αυτό το νομοσχέδιο να κάνουμε μια μικρή ανάλυση. Θα αρχίσω από το θέμα των τροφίμων που πολλά ειπώθηκαν. Μου θυμίζουν οι διατάξεις του το ποίημα του Καρυωτάκη για την ελιπή μερίδα του κρέατος που του προσεφέρθη. Θα δούμε, λοιπόν, ότι αυτή η ομάδα που συγκροτείται εν είδη ΣΔΟΕ τροφίμων, θα εισβάλει, θα ελέγχει, θα απορρίπτει, ποιους, πώς και με ποιον τρόπο και με ποια ιδιότητα και με ποια μέσα θα προστατεύεται η υγεία των παιδιών; 

'Αραγε, όλοι εκείνοι οι χημικοί του Κρατικού Χημείου που ασχολούνται τόσα χρόνια με τα θέματα των τροφίμων και οι υπηρεσίες του Υπουργείου Υγείας και Πρόνοιας που τόσα χρόνια έχουν στελεχωθεί από άξια στελέχη του ελληνικού δημοσίου, τι θα κάνουν; Θα μείνουν ανενεργοί; Θα ήθελα να ξέρω πώς θα γίνει ο έλεγχος της διοξίνης από το "ΔΗΜΟΚΡΙΤΟ". Μέχρι τώρα ο "ΔΗΜΟΚΡΙΤΟΣ" είχε την αποστολή να ελέγχει τα πυρηνικά και την ατομική ενέργεια. Τώρα με αυτό το νομοσχέδιο κάνουμε και ένα εργαστήριο που θα ελέγχει τη διοξίνη. Αν αύριο προκύψει άλλο ένα θέμα, παράλληλο με τις διοξίνες, θα δημιουργήσουμε ένα δεύτερο εργαστήριο; 

Φοβάμαι, κύριε Υπουργέ, ότι αυτό που θα γίνει είναι να δημιουργήσουμε κάποιες ομάδες κρούσεως που θα βγαίνουν έξω στην αγορά και θα λειτουργούν όπως άλλες ομάδες κρούσεως που μόνο σκοπό έχουν να περνούν από τις επιχειρήσεις, να λένε τα Χρόνια Πολλά να κάνουν κάποιο έλεγχο, να παίρνουν το φακελάκι και να φεύγουν. 

Δεν αντιμετωπίζονται έτσι τα προβλήματα των τροφίμων και θα πρέπει να δούμε τι συμβαίνει στις άλλες χώρες, στις Ηνωμένες Πολιτείες, στην Ευρωπαϊκή 'Ενωση, όπου υπάρχει μια υπηρεσία που πραγματικά ελέγχει τα τρόφιμα που εισάγονται, που παράγονται και ποια πάνε στον καταναλωτή. 

Νομίζω ότι σ'αυτό το νομοσχέδιο, ένα από τα σημαντικότερα που περνάνε είναι τα θέματα του Ο.Α.Ε. Εδώ βλέπουμε ότι ουσιαστικά σήμερα προχωράμε σε εκκαθάριση του οργανισμού. Επειδή είχα την ευκαιρία, πριν πολιτευτώ, να είμαι στέλεχος του οργανισμού αυτού και πρόεδρος τριών από τις μεγάλες προβληματικές επιχειρήσεις του ελληνικού δημοσίου που πήγαν σε αποκρατικοποίηση, τα προβλήματα που έχουμε συναντήσει εκεί μέσα, θα πρέπει να τα συνειδητοποιήσουμε και σήμερα προχωράμε σ'αυτές τις διατάξεις να δούμε τι συμβαίνει. Γνωρίζετε ότι υπήρχαν δεκαοκτώ δικηγόροι οι οποίοι δεν προλάβαιναν να διεκπαιρεώσουν τις υποθέσεις τις εκκρεμείς από τoυς πρώην ιδιοκτήτες; Γνωρίζετε ότι υπήρχαν αγωγές σε βάρος του οργανισμού της τάξης εκατοντάδων δισεκατομμυρίων δραχμών; Αυτά όλα τι θα γίνουν; 

Παραιτήθηκε ο νομικός σύμβουλος, ο μόνος που είχε απομείνει που ασχολούνταν με αυτά τα θέματα, μας είπε ο κύριος Υπουργός προηγουμένως. 

Τι θα γίνει αν αύριο το πρωί συζητηθεί η αγωγή των σημάτων μεγάλων προβληματικών επιχειρήσεων, οι οποίες είναι εν εξελίξει και που οι πρώην ιδιοκτήτες -οι οποίοι βέβαια έχουν καρπωθεί αρκετά δισεκατομμύρια από αυτές τις επιχειρήσεις- έρθουν και δικάζουν χωρίς να υπάρχει συνήγορος του ελληνικού δημοσίου απέναντι και καταδικάζουν το ελληνικό δημόσιο σε κάποιες δεκάδες δισεκατομμύρια για τη χρήση του σήματος για κάποια χρόνια; 

Τι θα γίνει με όλες εκείνες τις απίθανες υποθέσεις του ν. 1386 όπου εν συνεχεία με το ν. 2000 προχωρήσαμε στη ρύθμιση των χρεών με το περίφημο άρθρο 33, όπου υπήρχε διαγραφή των χρεών, όπου δεν αποδέχθηκαν οι πιστωτές και που περίπου έχουμε διακόσια εβδομήντα οκτώ δισεκατομμύρια δραχμές απαιτήσεις τρίτων φορέων εις βάρος του ΟΑΕ και των υπολοίπων προβληματικών επιχειρήσεων όταν δεν θα υπάρχει νομική υπηρεσία; Ποιος θα είναι ο εκκαθαριστής; Και εκείνος ο εκκαθαριστής ο οποίος θα αναλάβει, θα μπορεί να βγάλει εις πέρας όλη αυτήν τη δουλειά; Αναφέρονται πολλά πράγματα στο νομοσχέδιο. 

Θα σας πω ένα παράδειγμα, που μπορεί να γίνει αφορμή για να κατατεθούν χιλιάδες αγωγές κατά του ελληνικού δημοσίου και μηνύσεις. 

Αναφέρεται στο άρθρο 18 ότι αποτελούν οι προβληματικές επιχειρήσεις ευρύτερο τμήμα του δημόσιου φορέα. Τι σημαίνει αυτό για κάποιον πρώην εργαζόμενο ή τωρινό εργαζόμενο μιας προβληματικής επιχείρησης, ο οποίος θα πει ότι αφού με αναγνωρίζει η Βουλή των Ελλήνων ως ευρύτερο δημόσιο τομέα, ζητώ τα δικαιώματα που προκύπτουν από αυτό, δηλαδή τη μονιμότητα, την αποζημίωση και την απόσπαση ή τη μετάταξη από την προβληματική επιχείρηση που αναγνωρίζεται πως είναι του ευρύτερου δημόσιου τομέα στο ελληνικό δημόσιο; 

Τι συμβαίνει όταν προχωρήσουμε πάλι στο άρθρο 18 και διαβάσουμε την επεξήγηση του νομοσχεδίου; Λέει ότι βεβαιώνεται εις βάρος τους. Το δε υπόλοιπο διαγράφεται εις βάρος του δημοσίου. Θέση πωλητή εν προκειμένω επέχει ο ΟΑΕ και το ελληνικό δημόσιο. 

Μα, δεν είναι μόνο ο ΟΑΕ και το ελληνικό δημόσιο. Εκεί αντιμετωπίσαμε όλα τα προβλήματα και επί κυβερνήσεων ΠΑ.ΣΟ.Κ. και επί κυβερνήσεως της Νέας Δημοκρατίας. Θέση πωλητού αρκετών προβληματικών επιχειρήσεων, αν όχι των περισσοτέρων, έχει ο ΟΑΕ, δηλαδή το ελληνικό δημόσιο κατά κάποιο τρόπο και η Εθνική Τράπεζα της Ελλάδας, όπου οι διοικήσεις της Εθνικής Τράπεζας της Ελλάδας που ήταν μέτοχοι, δηλαδή, και πωλητές των προβληματικών αυτών επιχειρήσεων είχαν πρόβλημα για μηνύσεις που τους είχαν κατατεθεί από τα σωματεία εναντίον τους για το ξεπούλημα των επιχειρήσεων, όπως εκείνοι το εννοούσαν. 

Διάβασα προχθές φράσεις που ειπώθηκαν από συναδέλφους Βουλευτές του ΠΑ.ΣΟ.Κ. σε εκείνο το νομοσχέδιο για την ίδρυση του ΟΑΕ. Αναφέρονταν τότε σε πολυθεσίτες και μπουρζουάδες, σε όργανα της καταπίεσης ενάντια στο προλεταριάτο, για όργανα των πολυεθνικών εταιρειών και των ιμπεριαλιστικών δυνάμεων ενάντια στα συμφέροντα του λαού, γι'αυτά τα "σκουλήκια" που θέλουν να αποκρατικοποιήσουν, για να ξεπουλήσουν τις ελληνικές επιχειρήσεις και σήμερα έρχεστε εσείς να κλείσετε το λογαριασμό ανασυγκρότησης επιχειρήσεων. 

ΙΩΑΝΝΗΣ ΧΑΡΑΛΑΜΠΟΥΣ (Υφυπουργός Ανάπτυξης): Αυτά τα λέτε εσείς. 

ΠΑΝΑΓΙΩΤΗΣ ΚΑΜΜΕΝΟΣ: Εμείς πάντοτε είχαμε μία σταθερή θέση και η θέση μας παραμένει η ίδια ακόμα και σήμερα. Και φοβούμαι πολύ ότι όπως τα λέγαμε σε εκείνη την περίοδο, θα επιβεβαιωθούμε και αύριο ότι αν δεν υπάρχει μία ξεκάθαρη πολιτική στα θέματα του ΟΑΕ, θα έλθουν κάποιοι και θα απαιτούν αρκετά πράγματα που δεν τους ανήκουν ή και άλλα που πιστεύουν εκείνοι ότι τους ανήκουν. 

Το τελευταίο και καταπληκτικό σε αυτό το νομοσχέδιο είναι ότι ρυθμίζονται τα θέματα των προμηθειών στους Ολυμπιακούς Αγώνες, όπου η Επιτροπή Ολυμπιακών Αγώνων είναι εκείνη πλέον που μπορεί να αναθέτει τα έργα. Ποιοι βρίσκονται στην Επιτροπή Ολυμπιακών Αγώνων; Κακά τα ψέματα, υπάλληλοι μόνιμοι των προμηθευτών και των εργολάβων που αναλαμβάνουν τα έργα. Συγκεκριμένη κυρία στην Επιτροπή Ολυμπιακών Αγώνων εργαζόταν με πολύ μεγάλο μισθό, δεκαπλάσιο περίπου του Βουλευτή, στην εταιρεία του Σωκράτη Κόκκαλη, με μισθό οκτώ εκατομμύρια (8.000.000) δραχμές το μήνα και σήμερα έρχεται εκείνη ως μέλος της Επιτροπής Ολυμπιακών Αγώνων να εγκρίνει έργο με ανάθεση, που θα την πάρει η εταιρεία του αφεντικού της. 

Αυτή είναι η προθεσμία προς τα διαπλεκόμενα συμφέροντα; Φοβάμαι πως όχι. Φοβάμαι πως αυτή είναι μία συμφωνία, ώστε να μοιραστεί η πίτα σε εκείνους που προσπαθούν να υποτάξουν ακόμα και την πολιτική ζωή του τόπου. Και έχετε ευθύνη ως Κυβέρνηση και ως Υπουργοί σε αυτά που γίνονται. 

Πιστεύω ότι δεν θα μετανιώσουμε αύριο γι'αυτά που σήμερα ψηφίζουμε, τουλάχιστον αυτοί που σήμερα είμαστε εδώ. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Καραμάριος έχει το λόγο. 

ΑΝΑΣΤΑΣΙΟΣ ΚΑΡΑΜΑΡΙΟΣ: Κύριοι συνάδελφοι, θα μπορούσα να πω με ευκολία ότι σε ό,τι αφορά το πρώτο θέμα του νομοσχεδίου, που συζητούμε απόψε, του ΕΦΕΤ, η Κυβέρνηση δεν έχει κακή πρόθεση. 

Εκείνο όμως που θα μπορούσα να πω εξαρχής είναι ότι ο τρόπος με τον οποίο φέρεται αυτό το νομοσχέδιο, για να προστατεύσει τον πολίτη καταναλωτή, είναι λάθος. Σημειώστε τη μέρα, θα έρθει πολύ σύντομα η Βουλή να αλλάξει αυτόν το νόμο ή να τον καταργήσει. Γιατί, κύριε Υπουργέ; 

Θέλετε να προστατεύσετε τον πολίτη από αυτά που τρώει, έχετε όμως το θάρρος και γράφετε στο πρώτο άρθρο ότι τα προϊόντα μέχρι της παραγωγής τους δεν τα ελέγχετε με αυτόν τον οργανισμό. 'Ομως εκεί είναι το πρόβλημα. Από αυτά που τρώμε ξέρετε ότι πολλά είναι ανθυγιεινά. 'Εχετε δει σταφύλια, βερίκοκα, γιαρμάδες, υπερμεγέθη καρπούζια. Ρωτήσατε πώς γίνονται αυτά; Οι διοξίνες, οι οποίες σας έδωσαν το ερέθισμα να φτάσουμε απόψε εδώ, βρέθηκαν μέσα στα προϊόντα. Βρέθηκαν όχι εκ Θεού, αλλά κάποιος τις έβαλε. 

Αυτό δεν το ελέγχετε, άρα δεν προστατεύετε τον καταναλωτή πολίτη, αλλά προσπαθείτε να δημιουργήσετε ένα σώμα διώξεως πραγματικά, το οποίο θα πληρώνεται από τα πρόστιμα τα οποία θα βάλετε. Αυτοί είναι οι πόροι του οργανισμού, από τα πρόστιμα, αφήστε τις κρατικές επιχορηγήσεις και τις δωρεές. Κανείς δεν θα δωρίσει από τον ελληνικό λαό λεφτά σ' αυτό το σώμα. Από τα πρόστιμα, λοιπόν, που θα επιβάλετε, θα δημιουργήσετε πόρους, για να πληρωθούν οι πεντακόσιοι πενήντα, τους οποίους θα διορίσετε. 

Είναι λοιπόν ένας οργανισμός λάθος πέρα για πέρα. Δεν είχατε το θάρρος να φτιάξετε έναν οργανισμό που θα ελέγχει πραγματικά τα τρόφιμα που τρώμε, από την παραγωγή μέχρι την κατανάλωση, αλλά εξαφανίζετε τα όργανα της παραγωγής που είναι αρμοδιότητας Υπουργείου Υγείας - Πρόνοιας, και του Υπουργείου Γεωργίας -εκείνα τα Υπουργεία που ξέρουν πώς γίνεται το οποιοδήποτε προϊόν από τη γη- για να δημιουργήσετε ένα όργανο, που θέλετε να το ελέγχετε και με είκοσι έξι μέλη παρακαλώ, εκ των οποίων τα περισσότερα είναι άσχετα, κύριε Υπουργέ. 

Εκείνος που μπορεί πραγματικά να ελέγξει τα τρόφιμα είναι ο χημικός ή ο γιατρός, ο αρμόδιος άνθρωπος, ο οποίος ξέρει να ελέγξει τα τρόφιμα. Δεν είμαστε ούτε εγώ ούτε εσείς. Γιατί τους βάζετε μέσα αυτούς τους είκοσι έξι ανθρώπους; Για δείτε τους ποιοι είναι. Και μάλιστα είναι γνωμοδοτικό όργανο, για να αποφασίσει το μεγάλο εκείνο διοικητικό συμβούλιο, το οποίο θα κάνει ο Υπουργός τους οργανισμούς λειτουργίας, και τις υπουργικές αποφάσεις που θα βγάλει κλπ. 

Θέλετε, δηλαδή, να εξουσιοδοτήσουμε εμείς, η Βουλή, τον Υπουργό, χωρίς να ξέρουμε τι θα τον εξουσιοδοτήσουμε, για να αποφασίσει αυτός πλέον μετά πώς θα κάνει τον πολιτικό έλεγχο, την πολιτική άσκησης ελέγχου στα τρόφιμα τα οποία θα τρώμε. 

Εγώ δεν θα σχολιάσω περισσότερο, γιατί ντρέπομαι σαν νομοθετικό όργανο να νομίζετε ότι κατ' αυτόν τον τρόπο η Βουλή θα μπορεί να εξουσιοδοτήσει αυτό το όργανό σας, το οποίο είναι άχρηστο πέρα για πέρα με τον τρόπο με τον οποίο γίνεται και για το σκοπό. Σας τα έχουν πει οι αρμόδιοι άνθρωποι μέχρι σήμερα. 

Το ερώτημα είναι, κύριε Υπουργέ, γιατί το κάνετε αυτό το όργανο; Απέτυχε, δηλαδή, μέχρι σήμερα η πολιτική σας άσκησης ελέγχου επί των τροφίμων; 'Αρα, παραδέχεσθε πλέον ότι τόσα χρόνια δεν κάνατε τίποτα και αυτή είναι η αλήθεια. Δεκαεπτά χρόνια που κυβερνάτε, δεν βρήκατε ποτέ την ευκαιρία να πείτε: "Υπάρχει αυτός ο οργανισμός; Υπάρχει άλλος τρόπος να ελέγξουμε την υγεία μας;" 

Δυστυχώς δεν το σκεφτήκατε αυτό, αλλά επειδή είναι παραμονές της Εκθέσεως Θεσσαλονίκης, κάτι πρέπει να πείτε στο λαό. Είναι άλλωστε και οι διοξίνες στη μέση, όπως υτά τα είπε παραστατικά και πολύ ωραία ο κ. Πολύδωρας. 

Δεν θα συνεχίσω, κύριε Υφυπουργέ, με αυτό, γιατί εγώ προσωπικά νομίζω ότι ο κύριος Υπουργός και όχι εσείς, ο οποίος είναι θεωρητικός, δυστυχώς στην πράξη δεν αντελήφθη τι έχει κάνει, διότι δεν το έκανε ο ίδιος, του το έφεραν. 

Δεν θα πιάσω το θέμα των εμπορικών μισθώσεων και δεν θα πω πολλά πράγματα. Θα τα πούμε στην κατ' άρθρον συζήτηση. Προσπαθείτε να βρείτε μία μέση λύση μεταξύ ιδιοκτητών, ενοικιαστών. Ο Υπουργός, πρώτα ήταν ο Δικαιοσύνης και σήμερα είστε και εσείς, δυστυχώς δεν γεννήθηκε ακόμα που θα βρει τη χρυσή τομή. Δεν φτιάχνεται τόσο εύκολα ένα τέτοιο νομοσχέδιο. 

Με το να προσθέσετε άλλα τέσσερα χρόνια, αν δεν ασκηθεί η αγωγή εξώσεως εντός εννέα μηνών, θεωρείται ότι παρατείνεται η μίσθωση αυτοδικαίως τέσσερα χρόνια. 'Αρα για τα δύο χρόνια που είναι είκοσι τέσσερις μήνες αποζημίωσης, στην ουσία τους δίνετε μία παράταση δύο χρόνων χωρίς μίσθωμα. Ομως έτσι δεν λύνεται το πρόβλημα. 

Το πρόβλημα που περισσότερο τίθεται εδώ είναι εκείνων των ακινήτων ιδιοκτησίας του δημοσίου, νομικών προσώπων δημοσίου δικαίου και των οργανισμών αυτοδιοίκησης, όπου εκεί κάνετε μία ρύθμιση για την οποία θα δείτε ότι είναι εσφαλμένη. Γιατί; Γιατί όταν λέτε ότι το ετήσιο μίσθωμα θα είναι τουλάχιστον το 10% της αντικειμενικής αξίας, αντιλαμβάνεστε πόσο θα είναι το μίσθωμα; 

Θα υπάρξουν περιπτώσεις, κύριε Υπουργέ, με ενοίκιο εκατό χιλιάδες, που θα πληρώσουν δέκα φορές επάνω. Τότε τι θα γίνει αυτός ο μισθωτής; Τον προστατεύουμε με αυτόν τον τρόπο; Θα το δείτε αυτό. Υπάρχουν πολλά ακίνητα του ΤΑΠΑ, του δημοσίου, των οργανισμών και μάλιστα πώς; Με διαπραγμάτευση. Εκεί βάζετε κατώτερο μίσθωμα, όχι κατώτερο του τάδε, του καταβαλομένου, αλλά δεν βάζετε τουλάχιστον μάξιμουμ, όπως πολλές φορές έχει γίνει στο παρελθόν τέτοια ρύθμιση. 

Κύριε Υπουργέ, πρέπει να το δείτε αυτό. 'Εβαζαν κάποιο πλαφόν μάξιμουμ, ναι μεν αντικειμενική αξία αλλά ουχί πέραν του διπλασίου, του τριπλασίου. θα δείτε τι σφάλματα θα υπάρξουν με τις αντικειμενικές αξίες και θα έρθετε σύντομα εδώ να τροποποιήσουμε τη διάταξη. 

Ερχόμαστε στον Οργανισμό Ανασυγκρότησης. Κύριοι συνάδελφοι, ξέρετε τι κάνουμε αυτήν τη στιγμή; Παρατείνουμε τη διαχείριση αυτού του Οργανισμού κατά δύο χρόνια. Τόσο λέει ο νόμος. Και εφόσον την παρατείνουμε, αν δεν τελειώσουν οι εργασίες της εκκαθάρισης, τότε τι γίνεται; Είναι λάθος αυτό που αναφέρει το άρθρο 14, προφανώς εννοεί το άρθρο 15, το οποίο τι λέει; Λέει ότι περιέρχεται αυτοδικαίως, σε όποια κατάσταση κι αν είναι μέχρι τότε η εκκαθάριση, στο δημόσιο. 

Τότε εγώ σας λέω, κύριε Υπουργέ, το εξής: 'Εχετε το πολιτικό θάρρος; Διαγράψτε το άρθρο 14. Πηγαίνετε κατευθείαν, ο Οργανισμός Ανασυγκρότησης Επιχειρήσεων καταργείται και από σήμερα περιέρχεται στο ελληνικό δημόσιο. Είναι το άρθρο 15, κύριε Υπουργέ, προσέξτε το. 

Εγώ σας λέω με μαθηματική ακρίβεια ότι από σήμερα που μιλάμε, στους είκοσι τέσσερις μήνες που απαιτούνται, μέχρι να δημιουργηθεί η αυτοδίκαιη λύση της εκκαθάρισης, δεν θα έχει προχωρήσει αυτή η υπόθεση. Απλώς θα πληρώσουμε ξανά τους μισθούς αυτών που απασχολούνται εκεί πέρα. 

Γιατί λέτε επέρχεται αυτοδικαίως. Εκεί δεν βάζετε καμία προϋπόθεση, προσέξτε. Δεν λέτε για το δημόσιο. Μόνο λέτε ότι θα συνεχίσει τις δίκες, θα συνεχίσει τις υποθέσεις. Βάλτε το από τώρα. 'Εχετε το θάρρος; Καταργείστε το. Θα σας βγάλει από πολλά αδιέξοδα. Προσέξτε το. Αλλιώς για μέχρι δύο χρόνια θα ταλαιπωρηθείτε πολύ περισσότερο, εκτός αν ελπίζετε ότι με άλλο νόμο νεότερο θα πείτε σε τρεις μήνες ότι το επαναφέρετε πάλι. 

Τουριστική νομοθεσία: Λυπούμαι γιατί δεν είναι εδώ ο κύριος Υπουργός για να αναφερθώ στην αιτιολογία την οποία ανέφερε εδώ στη Βουλή, ότι τάχα θέλουμε να βάλουμε νέα μέτρα για να επιμηκύνουμε την τουριστική περίοδο, να την κάνουμε δώδεκα μήνες -έτσι σημείωσα ακριβώς- και ότι θα βρεθεί και ο τρόπος να ρυθμίσουμε τα χρέη προς τον ΕΟΤ. Αλλά τι χρέη είναι αυτά προς τον ΕΟΤ; Σε ποιον απευθύνεστε; Τι χρέη; Από την κακή διαχείρισή του. 

Η ρύθμιση των χρεών δεν είναι προς τον ΕΟΤ, είναι ρύθμιση των χρεών προς τις επιχειρήσεις που οι άνθρωποι αυτοί με τα πανωτόκια έχουν καταντήσει να μην μπορούν να επιβιώσουν επιχειρηματικά. Μόνο έτσι θα βοηθήσουμε τον τουρισμό και μόνο αν θα γίνει άλλη πολιτική, η οποία δεν υπάρχει δυστυχώς τόσα χρόνια, καμία πολιτική τουρισμού δεν έχετε, θα μπορέσουμε να κάνουμε τουρισμό όχι των δύο μηνών, γιατί ενός μηνός είναι στην Αστυπάλαια, στη Λέρο, ενός μηνός είναι στα νησάκια. Μόνο τον Αύγουστο είναι ο τουρισμός. 

Και αν πάτε από αύριο το πρωί στα νησάκια αυτά, δεν θα βρείτε πλέον ούτε έναν τουρίστα, όταν δεν υπάρχει συγκοινωνία, ένα πλοίο, ένα αεροπλάνο, που να κάνει δρομολόγια τακτικά, για να αναβαθμίσει τον τουρισμό μας. Και ζητάμε εδώ να γίνει μία ρύθμιση τάχα, θα τα πούμε επί των άρθρων, θα βρούμε μια λύση. Δεν έχετε δίκιο έτσι όπως το προτείνετε, θα σας τα πούμε, αλλά δεν λύνεται έτσι το τουριστικό πρόβλημα. 

Σε ό,τι αφορά τους Ολυμπιακούς Αγώνες ή τις κρατικές προμήθειες, ποιος σας είπε ότι εδώ βάζετε σαν μεγάλο τιμητή πλέον των κρατικών προμηθειών το Ελεγκτικό Συνέδριο; Βάζετε πλαφόν πεντακόσια εκατομμύρια (500.000.000) δραχμές και άνω και για τους Οργανισμούς Νομικών Προσώπων Δημοσίου Δικαίου, κύριε Υπουργέ. Προσέξτε το. 'Εχετε το θάρρος να πείτε "επί πάσης κρατικής προμηθείας βάζουμε το Ελεγκτικό Συνέδριο"; Μέχρι τώρα, ποια πάταξη κάνατε από τις εκθέσεις, το πόρισμα που κάθε χρόνο σας φέρνει ο Πρόεδρος του Ελεγκτικού Συνεδρίου και λέει μέσα διάφορες παρατυπίες; 

'Εχετε τιμωρήσει καμία; Μη μας λέτε λοιπόν ότι γιαι προμήθειες ενός δισεκατομμυρίου θα προεδρεύεται από τον πάρεδρο του Ελεγκτικού Συνεδρίου. Βάλτε όλες τις προμήθειες, αν έχετε κότσια, όπως λέμε απλά. 

Οι Ολυμπιακοί Αγώνες δεν είναι δική σας αρμοδιότητα. Είναι αρμοδιότητα του Υπουργείου Πολιτισμού και του ΥΠΕΧΩΔΕ. Γιατί το φέρατε σήμερα εδώ; Το φέρατε για να διαπιστωθεί άλλη μία φορά ότι δυστυχώς τα έργα των Ολυμπιακών Αγώνων πάσχουν, θα πάσχουν και δυστυχώς δεν θα μπορέσουμε να είμαστε έτοιμοι. Το απεύχομαι, αλλά βλέπετε ότι τα προβλήματα υπάρχουν και η ρύθμιση την οποία φέρνετε είναι για να τακτοποιηθούν κάποια άλλα προβλήματα. Ευχαριστώ πολύ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Βαρβιτσιώτης έχει το λόγο. 

ΙΩΑΝΝΗΣ ΒΑΡΒΙΤΣΙΩΤΗΣ: Κύριοι συνάδελφοι, χρειαζόταν να δημιουργηθεί το τεράστιο πρόβλημα με τις διοξίνες, ένα πρόβλημα το οποίο συντάραξε την κοινή γνώμη με την προβολή που είχε από τα Μέσα Μαζικής Ενημερώσεως, για να ευαισθητοποιηθεί η Κυβέρνηση στο τεράστιο, πράγματι, πρόβλημα του ελέγχου των τροφίμων. 

Και λέω ότι χρειάστηκε το πρόβλημα των διοξινών, για να υπενθυμίσω στο Σώμα ότι η Νέα Δημοκρατία πριν από δύο χρόνια είχε καταθέσει σχετική πρόταση με τον ίδιο ακριβώς τίτλο συστάσεως Οργανισμού και η Κυβέρνηση τότε την είχε απορρίψει. Σήμερα επανέρχεται στον έλεγχο αυτόν, κατά τρόπο θα έλεγα ανεπιτυχή. 

Πράγματι, σε άλλες χώρες, στις Ηνωμένες Πολιτείες υπάρχει πανίσχυρος οργανισμός το "FOOD AND DRUG ADMINISTRATION" που πράγματι ελέγχει την ποιότητα και των τροφίμων και των φαρμάκων. Εσείς θα οδηγηθείτε σ' αυτόν τον έλεγχο με το νομοσχέδιο αυτό; Νομίζετε ότι ο έλεγχος θα είναι αποτελεσματικός; Νομίζετε ότι πράγματι με τις διατάξεις που περιλαμβάνονται στο σχέδιο νόμου, το οποίο συζητούμε σήμερα στη Βουλή, θα επιτευχθεί η προστασία του καταναλωτή; Φοβούμαι όχι. 

Η πρώτη μου παρατήρηση είναι πώς είναι δυνατόν να είναι λυσιτελές το νομοσχέδιο, όταν όλοι οι αρμόδιοι φορείς περί την προστασία του καταναλωτή είναι αντίθετοι. 

Είπατε, κύριε Υπουργέ, ότι κινούνται από συνδικαλιστικά κίνητρα. Μα, έχουμε δύο ενώσεις, την 'Ενωση Ελλήνων Χημικών και το Γεωτεχνικό Επιμελητήριο, που είναι επιστημονικοί φορείς. Αυτοί οι δύο φορείς είναι και αυτοί αντίθετοι. 

Να σας πω και κάτι άλλο; 'Ολοι οι άλλοι, οι υπόλοιποι φορείς οι οποίοι αντιτίθεται μπορεί να είναι συνδικαλιστικοί φορείς, αλλά δεν παύουν να διαπνέονται από αίσθημα ευθύνης. Εκτός εάν εσείς πιστεύετε ότι έχετε καταντήσει έτσι τον συνδικαλισμό, ώστε να μην έχει ίχνος ευθύνης. 'Ολοι λοιπόν οι ασχολούμενοι με το θέμα φορείς είναι αντίθετοι και εσείς επιμένετε ότι αυτό το νομοσχέδιο με τις ρυθμίσεις που περιέχει, μπορεί να οδηγήσει σε ουσιαστικό έλεγχο του αντικειμένου που επιδιώκετε. 

Κύριε Υφυπουργέ, οποιοδήποτε μέτρο το οποίο μπορεί να ψηφιστεί από την Αίθουσα αυτή, αν δεν τυγχάνει της γενικής αποδοχής και παραδοχής από αυτούς που θα το εφαρμόσουν, είναι βέβαιο ότι θα αποτύχει. Και εσείς πάτε να δημιουργήσετε ένα φορέα για τον οποίον είναι αντίθετοι όλοι οι ασχολούμενοι με το θέμα. 

Θα έλεγα επίσης -λυπάμαι που δεν είναι ο κύριος Υπουργός Αναπτύξεως εδώ- πως ο, πράγματι, διαπρεπής καθηγητής του Συνταγματικού Δικαίου δέχεται να περιλαμβάνονται στο νομοσχέδιό του διατάξεις αντισυνταγματικές; 

Είχαμε το θέαμα προ ημερών της Υπουργού Εσωτερικών, Αυτοδιοίκησης και δεν ξέρω πώς το λέτε το καινούριο αυτό κατασκεύασμα, η οποία, όταν της υπογραμμίστηκε από το Βήμα αυτό ότι διατάξεις κάποιου νομοσχεδίου της έχουν κριθεί από την Επιστημονική Επιτροπή της Βουλής αντισυνταγματικές, αντί να ομολογήσει το σφαλμα της επετέθη κατά του Επιστημονικού Συμβουλίου της Βουλής. 

Θα ήθελα να είναι εδώ ο συνταγματολόγος Υπουργός Ανάπτυξης, για να μας δώσει μια εξήγηση, πώς αυτός ο οποίος υπερασπίζεται στη θεωρία ότι το Σύνταγμα είναι ο υπέρτατος κανόνας, δέχεται να παραβιάζεται από το ίδιο το νομοσχέδιό του κατά την κρίση της επιστημονικής επιτροπής της Βουλής; Εκτός εάν και αυτός καταλήξει σε ένα υβρεολόγιο κατά της επιστημονικής επιτροπής ακολουθώντας το παραδειγμα της κ. Παπανδρέου. 

Πιστεύω, λοιπόν, ότι δεν είναι δυνατόν οποιοσδήποτε Υπουργός, πολύ περισσότερο καθηγητής του Συνταγματικού Δικαίου, να μη δέχεται τις υποδείξεις της Επιστημονικής Επιτροπής της Βουλής, η οποία απαρτίζεται από διακεκριμένους νομικούς, όσον αφορά τη συνταγματικότητα ή την αντισυνταγματικότητα διατάξεων. Και εδώ σας επισημαίνει η επιστημονική επιτροπή τρεις ή τέσσερις διατάξεις, οι οποίες είναι προδήλως αντισυνταγματικές και σεις εμμένετε. Δεν αντιλαμβάνεσθε ότι αν υπάρξει κάποια προσφυγή στα δικαστήρια με την ευκαιρία κάποιας αμφισβητήσεως, αυτές οι διατάξεις θα καταρρεύσουν; Δεν το αντιλαμβάνεσθε αυτό; Δεν αντιλαμβάνεσθε ότι όσο και αν θέλει η Κυβέρνηση να υποβαθμίσει το ρόλο και την αποστολή της επιστημονικής επιτροπής, παίζει ρόλο στη δικανική κρίση του δικαστού; Και όμως επιμένετε. 

Λυπάμαι που δεν είναι ο κ. Βενιζέλος εδώ, γιατί πράγματι θα ήθελα μία δική του εξήγηση, την οποία δυστυχώς η απουσία του δεν μας επιτρέπει να έχουμε. 

Γιατί το φέρνετε λοιπόν αυτό το νομοσχέδιο τώρα; Το φέρνετε πράγματι στην αγωνία σας για την προστασία του καταναλωτή; Ασφαλώς όχι. Είχε συζητηθεί πρόταση της Νέας Δημοκρατίας προ δύο ετών, όπως προείπα, την αγνοήσατε και έκτοτε εδώ και δύο χρόνια δεν κάνατε τίποτε. Τη φέρνετε, πρώτον, γιατί δημιουργήθηκε αυτός ο θόρυβος στην κοινή γνώμη και δεύτερον εν όψει προεκλογικής περιόδου. Και έχει και έναν άλλον ιδιαίτερο χαρακτήρα, ότι είναι προεκλογικό το νομοσχέδιό σας: Είναι οι πεντακόσιοι πενήντα υπάλληλοι οι οποίοι θα επανδρώσουν αυτόν τον οργανισμό. Γιατί χρειάζονται πεντακόσιοι πενήντα υπάλληλοι; Δεν έχουν υπαλλήλους αρμόδιους, εξειδικευμένους, γνώστες των αντικειμένων τα Υπουργεία Γεωργίας, Υγείας, Εμπορίου; 

ΚΥΡΙΑΚΟΣ ΣΠΥΡΙΟΥΝΗΣ: Το προβλέπει. 

ΙΩΑΝΝΗΣ ΒΑΡΒΙΤΣΙΩΤΗΣ: Αφήστε τι προβλέπει, στρατηγέ. Δεν προβλέπει τίποτα. Προβλέπει πεντακόσιους πενήντα νέους διορισμούς. Ας είμαστε ειλικρινείς. 

ΚΥΡΙΑΚΟΣ ΣΠΥΡΙΟΥΝΗΣ: Με μετατάξεις. 

ΙΩΑΝΝΗΣ ΧΑΡΑΛΑΜΠΟΥΣ (Υφυπουργός Ανάπτυξης): Είναι με μετατάξεις. 

ΙΩΑΝΝΗΣ ΒΑΡΒΙΤΣΙΩΤΗΣ: Προβλέπει πεντακόσια πενήντα ρουσφέτια και σας συνιστώ, στρατηγέ, βάλτε και σεις λίγο το δάκτυλο στο μέλι, μπας και πάρετε κανένα διορισμό. Περί αυτού πρόκειται. 

Ας είμαστε, λοιπόν, ειλικρινείς. Εδώ πρόκειται περί ενός κατ' εξοχήν ρουσφετολογικού κατασκευάσματος, για να ικανοποιήσετε τις εκλογικές σας ανάγκες. 

Δύο ακόμη παρατηρήσεις. Σε αυτό το νομοσχέδιο, το οποίο εν μέρει ασχολείται με την προστασία του καταναλωτού και τον έλεγχο των τροφίμων, παρεμβάλλονται και άλλες διατάξεις οι οποίες κατά τη γνώμη μου έχουν ιδιαίτερα πονηρό χαρακτήρα. Μπορείτε να μας εξηγήσετε γιατί όλα τα έργα των Ολυμπιακών Αγώνων θα γίνουν κάτω από το κράτος της αδιαφάνειας με απευθείας αναθέσεις. Γιατί; Καθυστερήσατε και έχετε ανάγκη του επείγοντος ή θέλετε να έχετε μια ευρύτητα χειρισμών, ώστε τα έργα αυτά να πάνε στους υμετέρους; Γιατί; Δεν υπάρχουν διαδικασίες που προβλέπουν την ανάθεση των δημοσίων έργων; Τα έργα των Ολυμπιακών Αγώνων γιατί πρέπει να εξαιρεθούν από όλες τις διαδικασίες; 

Η τελευταία παρατήρηση είναι η εξής. Κατά ποία λογική διαγράφετε όλες τις ευθύνες -ποινικές βεβαίως- εκείνων που διαχειρίστηκαν επιχειρήσεις που υπάγονται στον ΟΑΕ; Γιατί; 'Οσοι υπέπεσαν σε ποινικά αδικήματα από κακή διαχείριση πρέπει να αποδοθούν άγγελοι στην κοινωνία; Δεν θα πρέπει κάποτε κάποιος να λογοδοτήσει στον τόπο αυτό; 

Κύριε Υφυπουργέ, ύστερα από τις παρατηρήσεις μου αυτές συμφωνώ απόλυτα με τη γραμμή της Νέας Δημοκρατίας ότι πρέπει αυτό το νομοσχέδιο να καταψηφιστεί. Πρέπει για λόγους συνειδήσεως, για λόγους οι οποίοι πραγματικά μας οδηγούν χωρίς κομματικές παρωπίδες, χωρίς κομματική γραμμή, να καταψηφίσουμε αυτό το νομοσχέδιο το οποίο δεν πρόκειται σε καμία περίπτωση να λύσει το πρόβλημα, αντίθετα θα το περιπλέξει. Ευχαριστώ πολύ. 

(Χεικροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Σγουρίδης): Ο κ. Μπαντουβάς έχει το λόγο. 

ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Κυρίες και κύριοι συνάδελφοι, το συζητούμενο νομοσχέδιο αντιμετωπίζει ένα γιγαντιαίων διαστάσεων παγκόσμιο πρόβλημα, το οποίο βέβαια έχει και την ελληνική, εθνική θα έλεγα διάστασή του. Είναι το πρόβλημα που έχει σχέση με την υγεία του ανθρώπου και βεβαίως με την υγεία και την προοπτική του ελληνικού λαού. 

Είπαμε ότι αυτός ο μικρός λαός, μια χούφτα Ελλήνων, έχει δύο όπλα για να επιβιώσει. Το ένα είναι η πνευματική του υγεία και άνοδος και το άλλο είναι η οργανική του καλή κατάσταση και υγεία. 

Εγώ θα συγχαρώ την Κυβέρνηση για την κατάθεση του νομοσχεδίου, με όλες τις ατέλειές του τις πιθανές, με όλα τα πιθανά παράθυρα τα οποία υπάρχουν ή θα υπάρξουν στην πορεία. Και ήμουν έτοιμος να συγχαρώ και τη Νέα Δημοκρατία για την κατάθεση της ανάλογης πρότασης νόμου. Θέλω να πω μόνο ότι τόσο η Νέα Δημοκρατία όσο και το ΠΑΣΟΚ και οι προγενέστερες κυβερνήσεις όλων των αποχρώσεων καθυστέρησαν πολύ σ' αυτό το θέμα. 'Επρεπε ήδη να είχε γίνει. Και είναι ασύγγνωστος αμέλεια όσον αφορά την προστασία επαναλαμβάνω δομικών συμφερόντων του ελληνικού λαού, της υγείας του και της προοπτικής του. 

Θα αρχίσω από μια παρατήρηση που έκανε ο εισηγητής της Νέας Δημοκρατίας ο κ. Νάκος. Πολύ σωστή. Να προσέξουμε να μη θεμελιώσουμε το θεσμό αυτό σε σαθρές βάσεις, γιατί θα είναι σαθρό το αποτέλεσμα. Ο κ. Νάκος ασκών την αντιπολιτευτική πολιτική, το παρουσίασε σαν δεδομένο. Εγώ υποθέτω ότι εννοούσε και έτσι θα πρέπει να ερμηνευθεί, να μην το επιτρέψουμε να γίνει. Ο φορέας αυτός ο οποίος γεννιέται σήμερα με το νομοσχέδιο αυτό αποβλέπει στο συντονισμό όλων των υπηρεσιών και των φορέων που λειτουργούν σε διάφορα Υπουργεία και με διάφορες ονομασίες και μορφές μ' αυτό το αντικείμενο, δηλαδή την προστασία της διατροφής του ελληνικού λαού και άλλες παραμέτρους. 

Αυτοί οι φορείς δεν είχαν επιτυχείς διαδρομές μέχρι σήμερα. Και δεν μπορούμε χωρίς να το γενικεύουμε, να τους απονείμουμε εύσημα απόψε από του Βήματος αυτού. Υπήρξαν παραλείψεις, υπήρξαν λάθη, υπήρξαν ανεπάρκειες, οι οποίες δεν υπηρέτησαν επαρκώς την υγεία του ελληνικού λαού. 

Δεν με ενδιαφέρει ποιο Υπουργείο θα εποπτεύει. Ποσώς. Αντίθετα θα έλεγα ότι το Υπουργείο Ανάπτυξης είναι μια πολιτική ηγεσία -εγώ συνεργάστηκα και με τους δύο Υφυπουργούς σε άσκηση κυβερνητικού έργου και τον κ. Βενιζέλο τον έχω παρακολουθήσει- με επαρκέστατους εκλεκτούς συνάδελφους, έντιμους και επιτυχημένους μέχρι σήμερα πολιτικούς. 

Βέβαια οι θεσμοί δεν πρέπει να συνδέονται μόνο με την εμβέλεια και την ακτινοβολία των φυσικών προσώπων που βρίσκονται τη συγκεκριμένη στιγμή σ' αυτούς τους φορείς. Γιατί σήμερα είναι αυτή η πολιτική ηγεσία, αύριο μπορεί να είναι άλλη, η οποία να μην αρθεί στο ύψος των περιστάσεων. 'Ομως πιστεύω ότι μπορεί να αποδώσει τα μέγιστα, αν θέλει, η σημερινή πολιτική ηγεσία του Υπουργείου, το οποίο θα είναι το εποπτεύον Υπουργείο αυτού του φορέα. 

Δεν με ενδιαφέρει επίσης αυτό το οποίο εθίγει, ότι μπορεί να είναι προεκλογικό το νομοσχέδιο. Μα, γι' αυτό γίνονται εκλογές. 'Ενα από τα πλεονεκτήματα της Κοινοβουλευτικής Δημοκρατίας και των συχνών εκλογών είναι ότι εκτός του ότι επιβραβεύονται οι σωστοί, στηλιτεύονται, αποδοκιμάζονται και απομακρύνονται οι μη σωστοί. Επίσης γινόμεθα και καλύτεροι με διορθωτικές τις συμπληρωματικές ενέργειες εν όψει εκλογών, γιατί υπάρχει ο κίνδυνος της αποτυχίας, της αποδοκιμασίας. Και αυτό είναι θεμιτό, γιατί να μη γίνει. 

Τώρα για το θέμα των πεντακοσίων διορισμών. Εδώ εθίγει από πολλούς συναδέλφους και πολύ σωστά και δίκαια ότι οι υπηρεσίες οι οποίες υφίστανται και λειτουργούν στον τόπο αυτό με ένα τέτοιο αντικείμενο, δεν μπορούν να ανταπεξέλθουν πλήρως στα καθήκοντά τους, στην αποστολή τους για διάφορες αιτίες, μεταξύ των οποίων η βασικότερη είναι η ανεπαρκής επάνδρωση και διαμαρτύρονται συνεχώς ότι δεν έχουν επαρκές επιστημονικό και υπαλληλικό προσωπικό για να ασκήσουν τους ελέγχους που χρειάζονται. Γιατί λοιπόν κατηγορούμε τους συντάκτες του νομοσχεδίου για την πρόσληψη πεντακοσίων υπαλλήλων, όταν μάλιστα υπάρχει το κύμα της ανεργίας που υπάρχει. Αρκεί αυτή η επιλογή, αυτός ο διορισμός των πεντακοσίων υπαλλήλων να γίνει αξιοκρατικά και νομίζω ότι υπάρχει ένας θεσμός, ο οποίος κατοχυρώνει αυτήν την προσδοκία. Τώρα, εάν θα δουλέψουμε για να τον καταστρατηγήσουμε, για να τον νοθεύσουμε, αυτό είναι κάτι το οποίο θα πρέπει να το ελέγξουμε εμείς πάλι και να είμαστε σε ετοιμότητα, για να το αντιμετωπίσουμε αν συμβεί. Αν και δεν νομίζω ότι υπάρχει η δυνατότητα και αν ακόμη υπήρχε η πρόθεση να το κάνουμε. 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

Θα ήθελα όμως, κύριε Υπουργέ, να πω ότι αυτός ο έλεγχος θα επιτύχει, εάν θα αφορά ολόκληρο το φάσμα, δηλαδή παραγωγής, μεταποίησης και εμπορίας, των τροφίμων. 

Ειπώθηκε προηγουμένως από τον εκλεκτό συνάδελφο κ. Ιντζέ, αλλά και από αλλους συναδέλφους, για την ποιότητα της προελεύσεως της πρωτογενούς παραγωγής σε ορισμένους τομείς. 

Και έχω την τιμή να εκπροσωπώ μία περιοχή η οποία είναι κτηνοτροφική και γεωργική. Και τα έχω ζήσει, τα έχω δει. Με ένα ράντισμα στα σταφύλια, στη σουλτανίνα, να έχουμε τετραπλασιασμό του μεγέθους της ρόγας του σταφυλιού. 'Εχω δει πώς πολλαπλασιάζονται τα ζώα. Ποιες είναι οι επιδράσεις των χημικών ουσιών και στο ζωικό και στο φυτικό βασίλειο. Και τι τρώμε επομένως εμείς; 

'Ετσι ίσως δικαιολογείται και αυτή η τεράστια ανάπτυξη των δύο νοσημάτων που μαστίζουν την ανθρωπότητα. Και δεν υπάρχει ούτε μία ελληνική οικογένεια που να μην έχει πενθήσει θύματα αυτών των ασθενειών. Και η καρδιοπάθεια, που είναι πρώτη σε θανάτους και ο καρκίνος -όπως λένε οι αρμόδιοι γιατροί- εξαρτώνται κυρίως από τη διατροφή. Βέβαια στην πρώτη περίπτωση, ίσως να υπάρχει και κάποια κατάχρηση, αλλά γενικά από την ποιότητα των τροφίμων. Και δεν γίνεται έλεγχος. 

Είπε ο κ. Ιντζές ότι τα λύματα των βόθρων αξιοποιούνται από τις βιομηχανίες ζωοτροφών. Γνωρίζουμε όλοι ότι πολλές φορές τρώμε κοτόπουλο και μυρίζει ψάρι, γιατί τρώγουν ιχθυάλευρα. 

Ειπώθηκε επίσης από συνάδελφο της Νέας Δημοκρατίας ότι ένας από τους παράγοντες της ασθένειας των αγελάδων ήταν και το γεγονός ότι ενώ είναι φυτοφάγα ζώα, έτρωγαν σάρκες. 

ΑΝΑΣΤΑΣΙΟΣ ΙΝΤΖΕΣ: Και εγώ το είπα. 

ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Και εσείς το είπατε. Και δεν το είπατε μόνον εσείς. Πιο μπροστά από σας το είχε πει ο Αισχύλος. 

Εδώ πρέπει να ληφθούν μέτρα και πρέπει να υπάρξουν δικλείδες ασφαλείας και προστασίας της ζωής μας. Και στον τομέα αυτόν δεν έχουν ληφθεί μέχρι σήμερα οι σωστές αποφάσεις και προπαντός δεν έχει λειτουργήσει σωστά το κράτος. 

Ειπώθηκε ότι θα υπάρξουν μηχανισμοί ελέγχου, ότι θα υπάρξει ποινική ευθύνη των μελών των διοικητικών συμβουλίων των διαφόρων φορέων. Εγώ συμφωνώ σ' αυτό. Γιατί να μην υπάρξει; Να κάνουν τη δουλειά τους σωστά και να έχουν πάνω από την κεφαλή τους τη δαμόκλειο σπάθη της τιμωρίας. 

Βέβαια με ανησυχεί η υπεραισιοδοξία σας, κύριε Υπουργέ. Εγώ σας καμαρώνω και για την επάρκειά σας και για την ακτινοβολία σας, που δικαιολογεί αισιοδοξία και για το παρόν και για το μέλλον, αλλά αυτή η υπεραισιοδοξία ότι όλα πηγαίνουν καλά και ότι εδώ στην Ελλάδα έχουμε τους χαμηλότερους δείκτες κλπ., είναι στα χαρτιά. Μην επαναλαμβάνετε από την ανάποδη αυτό που είπε ο Γεώργιος Παπανδρέου ότι ευημερούμε στους αριθμούς και υστερούμε αλλού. 

Δεν λειτουργεί σωστά σε αυτόν τον τομέα, όπως και σε άλλους, αλλά ειδικά σε αυτόν τον τομέα που συζητούμε, τίποτε. Υπάρχει διαφθορά κάθετα και οριζόντια από το χαμηλότερο μέχρι το ανώτατο επίπεδο. Και αυτό θα πρέπει να το ελέγξετε. 

Και για να κλείσω, θα ήθελα να αναφερθώ και στην αναφορά σας στον Οργανισμό Ανασυγκρότησης Επιχειρήσεων. Εγώ πρώτη φορά απόψε συνειδητοποίησα ότι αυτό το μέτρο του Ανδρέα Παπανδρέου έγινε για να διασώσουμε το τραπεζικό σύστημα. Εγώ είχα ακούσει άλλα. Εγώ είχα ακούσει ότι έγινε για να μη βρεθούν στο δρόμο εκατό χιλιάδες οικογένειες Ελλήνων εργαζομένων, πενήντα χιλιάδες αν θέλετε. 'Οτι έγινε για να διατηρήσουμε ελληνικό βιομηχανικό δυναμικό εν όψει της επελάσεως των πολυεθνικών εταιρειών με την ολοκλήρωση της ένταξής μας στην Ε.Ο.Κ., για να μη γίνει αυτός ο τόπος ξέφραγο αμπέλι διείσδυσης ξένων συμφερόντων και κεφαλαίων. Να υπάρχει το δικό μας, του κουτσό, το ανεπαρκές, το αναιμικό βιομηχανικό δυναμικό, το οποίο όμως είναι δικό μας, επαναλαμβάνω, είναι ελληνικό, σάρκα από τη σάρκα μας. 

Εάν είχε αδυναμίες και σφάλματα, φταίμε όλοι. Και φταίτε εσείς από την πλευρά τη συντηρητική περισσότερο, διότι διαχειριστήκατε μεταπολεμικά τα χρήματα, τα κεφάλαια που διετέθησαν για την ανάπτυξη της χώρας και βρέθηκαν μπακάληδες, φαρμακοποιοί, γιατροί, δικηγόροι, οι οποίοι να είναι βιομήχανοι, μεγαλοεπιχειρηματίες κλπ., με αποτέλεσμα να φτάσουμε στη χρεοκοπία την οποία εκλήθη κάποτε να αντιμετωπίσει κάποια κυβέρνηση. Τώρα, ακούω για τις τράπεζες, δηλαδή επλήρωσε ο λαός δίνοντας τα χρήματά του σαν καταθέσεις στις τράπεζες, ο μικροκαταθέτης για να γίνουν επενδύσεις παραγωγικές. Και αυτές πήγαν στα θυλάκια των βιομηχάνων. Και μετά ξαναπλήρωσε ο 'Ελληνας φορολογούμενος για να πληρώσει αυτά που έδωσε το δημόσιο, αφού είχε εγγυηθεί ότι έγινε σ'αυτόν τον οργανισμό. Δεν ξέρω, κάτι πρέπει να γίνει. Διότι εδώ αφαιρέσαμε τις προϋποθέσεις επιτυχίας αυτού του ωραίου πραγματικά θεσμού. Και κάναμε χειρότερο το φάρμακο, την προσπάθεια θεραπείας από την ίδια τη νόσο. Και θα πρέπει βεβαίως να βρεθεί μια λύση. Και σωστά θέτετε το δάκτυλο επί τον τύπο των ήλων. 

Εγώ θα υπερψηφίσω το νομοσχέδιο με την ευχή ότι όλα θα πάνε καλά, ότι είναι μια αρχή και ότι θα πρέπει σ'αυτό το τριήμερο να αγωνιστούμε όλοι να κάνουμε βελτιώσεις και προσθήκες, για να γίνει καλύτερο το νομοσχέδιο. Και εκφράζω την εμπιστοσύνη στη σημερινή πολιτική ηγεσία του Υπουργείου Ανάπτυξης, για την οποία -επαναλαμβάνω -έχω ιδίαν αντίληψη, διότι συνεργάστηκα στο παρελθόν. 

ΠΡΟΕΔΡΕΥΩΝ (Λουκάς Αποστολίδης): Ο κ. Μπούτας έχει ζητήσει το λόγο για δευτερολογία. 

ΕΥΑΓΓΕΛΟΣ ΜΠΟΥΤΑΣ: Για αύριο, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Θα πάτε για αύριο για τις δευτερολογίες. Ο κ. Παπανικολάου έχει το λόγο. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, κατά γενική ομολογία βιώνουμε αυτόν τον καιρό μια απέλπιδα προσπάθεια της πανικοβλήτου Κυβερνήσεως, που βλέπει με μαθηματική ακρίβεια ότι χάνει την εξουσία και προσπαθεί να γαντζωθεί με τρόπους και νομοθετήματα που υποβαθμίζουν το κοινοβουλευτικό μας έργο. Καταθέτει σήμερα ένα πολυνομοσχέδιο χωρίς αρχή και τέλος. Πλίνθοι και κέραμοι ατάκτως εριμμένοι, σαν αποτέλεσμα παλαιοκομματικών συρραφών και εμπνεύσεων της προεκλογικής περιόδου που αυτή ξεκίνησε. Διαφορετικά, δεν εξηγείται αλλιώς το γεγονός ότι τα τρία τελευταία χρόνια κι ενώ βομβαρδιζόμαστε από τα Μέσα Μαζικής Επικοινωνίας ότι καθημερινά αρρωσταίνουμε και δολοφονούμεθα στο πιάτο και το ποτήρι μας, η Κυβέρνηση παραμένει ανάλγητη παρά τις επανειλημμένες ερωτήσεις συναδέλφων απ'όλες τις πτέρυγες της Βουλής. Να θυμίσω στο Σώμα τα υψηλά ποσοστά του βενζολίου στα αναψυκτικά. Πάνω από 0,10 mg/lt που είναι το επιτρεπτό όριο. Τα ποσοστά των βρομικών ιόντων στα εμφιαλωμένα νερά ενώ είναι μέχρι 10mg/lt το φυσιολογικό ποσοστό, ξεπέρασε αυτά τα όρια και έφθασε μέχρι 150 mg/lt. Ποιος δεν θυμάται το σάλο που είχε δημιουργηθεί και έφθασε μέχρι το Ευρωπαϊκό Κοινοβούλιο; Και η Κυβέρνηση "αγρόν ηγόρασε". 

Να σας θυμίσω τον εντοπισμό της τοξικής καρκινογόνου ουσίας αφλοτοξίνης Β1 που βρέθηκε σε φυστίκια εισαγόμενα από Τουρκία και Ιράν, όχι από όχι από εμάς αλλά από τους Ολλανδούς και μας χτύπησαν το καμπανάκι επανειλημμένως με απειλές αναφοράς μας στην Ευρωπαϊκή 'Ενωση. Ξεχάσατε το γερμανικό "nen" στα ελληνικά σταφύλια και τις επιστροφές λόγω ανευρέσεως υπολειμμάτων της απαγορευμένης ουσίας Chozolinat; 

Ξέχασε όλα αυτά η Κυβέρνηση μαζί με τις διοξίνες από το Κόσοβο και ευαισθητοποιήθηκε τώρα με τις διοξίνες του Βελγίου; 'Η θυμήθηκε τις εκλογές; Δεν νομίζω ότι υπάρχει κάποιος μέσα και έξω από την Αίθουσα αυτή που να νομίζει ότι συμβαίνει κάτι άλλο εκτός από το δεύτερο. Γιατί μετά απ'όλα αυτά, όταν σαν Νέα Δημοκρατία καταθέσαμε το '97 πρόταση νόμου ολοκληρωμένη για τη δημιουργία του Ε.Ο.ΤΡΟ.Φ. αντιστοίχου του F.D.A. που υπάρχει στην Αμερική, η πρότασή μας απερρίφθη μετ'επαίνων; 

Διάβαζα σήμερα στο διαδίκτυο και αξίζει να το αναφέρω για τα Πρακτικά, η Αμερική κάθε χρόνο απορρίπτει τρεις χιλιάδες προϊόντα δικά της μέσα στην Αμερική. Και τριάντα χιλιάδες προϊόντα σε πλοία που ελλιμενίζονται σε λιμάνια της Αμερικής και πρόκειται να εκφορτώσουν ξένα προϊόντα. Μόνο αυτά τα δύο νούμερα πρέπει να προκαλέσουν μια αυτοκριτική όλων μας και να κοιτάξουμε τα του οίκου μας, αν εμείς έχουμε κάποιο παρεμφερές ελαχιστότατο παράδειγμα. 

Ποια συμφέροντα σας απέτρεψαν να εγκρίνετε τουλάχιστον μία πρόταση νόμου συναδέλφων σας, αλλά προτιμούσατε ένα καθεστώς ελέγχου των ποτών και τροφίμων από έξι συναρμόδια Υπουργεία με "το γνωστό αλαλούμ" λόγω αλληλοκαλύψεως αρμοδιοτήτων; 

Γνωρίζετε, κύριε Υπουργέ, ότι δεν υπάρχει αξιολόγηση στα τρόφιμα που καταναλώνουμε, αναφορικά με την ωφελιμότητα και την επικινδυνότητα ή βλαπτικότητα για τη δημόσια υγεία, ενώ προεβλέπετο στην πρόταση νόμου που είχαμε καταθέσει; 

Δεν γνωρίζετε ότι μία σύγχρονη πολιτεία πρέπει να επιδιώκει τον ποιοτικό έλεγχο και την ποιοτική σύνθεση των τροφών για τους πολίτες της; 

Κύριε Υπουργέ, γνωρίζετε -και θέλω μία απάντηση σ' αυτό το θέμα, γιατί είναι πολύ σοβαρό- ότι η Ολυμπιακή σερβίρει μοσχάρι Αγγλίας; Χθες πέταξα από το Λονδίνο στην Αθήνα. Σερβιρίστηκε μοσχάρι, ρώτησα και μου είπαν ότι είναι Αγγλίας και υπήρξε έντονη αντίδραση από ένα μεγάλο μέρος ταξιδιωτών, ακόμα και Εγγλέζων. Σας αναφέρω, επειδή ήμουν δύο εβδομάδες στο Λονδίνο, ότι οι Εγγλέζοι αποφεύγουν να καταναλώνουν βόειο κρέας δικό τους, όπως και κοτόπουλα. 

Πριν από τρεις μέρες έγινε μία μεγάλη γιορτή στο Λονδίνο, επειδή τα πρώτα πενήντα κιλά μοσχαρίσιου κρέατος ταξίδεψαν στο Βέλγιο, στις Βρυξέλλες συγκεκριμένα και είχαν οργανώσει κάποιο πάρτι εκεί για να δοθεί κάποια δημοσιότητα. Η Γαλλία αρνείται, η Γερμανία αρνείται, όπως και όλες οι άλλες χώρες. Εμείς μόνο τα δεχόμαστε όλα... 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Εννοείτε ότι η "OLYMPIC CATERING" παίρνει αγγλικό βόειο κρέας ή ότι στην πτήση από Λονδίνο τοπικά προμηθεύεται εγγλέζικο εκεί; 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Υπουργέ, αυτό εγώ δεν το ξέρω, θα το βρει η δικαιοσύνη. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Τι από τα δύο; Είναι διαφορετικό το ένα από το άλλο. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Εγώ θα μηνύσω την εταιρεία. Αύριο συγκεκριμένα θα καταφύγω στο δικηγόρο μου. Θα πάρετε την απάντηση και θα σας τη φέρω εγγράφως. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κάντε μία ερώτηση στο Υπουργείο Μεταφορών να σας πει. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Αύριο θα μηνύσω την εταιρεία και θα σας δώσω την απάντηση. 

ΑΝΑΣΤΑΣΙΟΣ ΙΝΤΖΕΣ: Το δεύτερο θα έγινε. 

ΠΡΟΕΔΡΕΥΩΝ (Λουκάς Αποστολίδης): Καλό θα είναι, πριν κάνετε μήνυση, κύριε συνάδελφε, να ρωτήσετε. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Τώρα με τον Ε.Φ.Ε.Τ. όλα αυτά θα τα ελέγχουμε. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Υπουργέ, είστε πολύ αισιόδοξος, αλλά φοβάμαι ότι θα απογοητευθείτε πολύ σύντομα. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Είμαι αισιόδοξος. Πρέπει να αγωνιζόμαστε. 

ΠΡΟΕΔΡΕΥΩΝ (Λουκάς Αποστολίδης): Dum spiro spero, κύριε συνάδελφε. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Επιτρέψτε μου σαν γιατρός να σας βεβαιώσω ότι θα απογοητευθείτε πολύ σύντομα. 

ΑΝΑΣΤΑΣΙΟΣ ΙΝΤΖΕΣ: Κύριε Υπουργέ, για τα εισαγόμενα δεν υπάρχει έλεγχος. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Για τα κοινοτικά. 

ΕΥΑΓΓΕΛΟΣ ΜΠΟΥΤΑΣ: ...(Δεν ακούστηκε). 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Και τι να τρώμε, ρώσικα; 

ΠΡΟΕΔΡΕΥΩΝ (Λουκάς Αποστολίδης): Αρκετά με την περιφορά μας ανά την Ευρώπη. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Να τρώμε δικά μας, κύριε Υπουργέ. Και αυτό που λέω δεν είναι για γέλια. Επειδή έζησα ένα πρόσφατο γεγονός πολύ φίλου μου, νέου ανθρώπου που χάθηκε από σπογγώδη εγκεφαλοπάθεια, από τη νόσο των τρελών αγελάδων, είναι πολύ σοβαρά τα πράγματα και πρέπει να τα λάβουμε υπόψη μας, γι' αυτό και θα μηνύσω την Ολυμπιακή αύριο. 

'Ερχεσθε σήμερα με τον Ενιαίο Φορέα Ελέγχου Τροφίμων, το γνωστό Ε.Φ.Ε.Τ., πρωτοτυπώντας ανά την υφήλιο, να αναλάβετε έναν τομέα που είναι αρμοδιότητας άλλων Υπουργείων και ούτε πρόκειται περί ενιαίου φορέα, όπως ελέχθη κατά κόρον από άλλους συναδέλφους. 'Εχουμε κατακερματισμό ελεγκτικών μηχανισμών χωρίς συσπείρωση και συντονισμένο έλεγχο. 

Σίγουρα με τέτοιες αποφάσεις και πρακτικές δεν προάγουμε βασικές ανάγκες και προτεραιότητες της δημόσιας ζωής. 'Ετσι δεν διασφαλίζεται το εμπόριο και η ανταγωνιστικότητα των αγροτικών μας προϊόντων που είναι βασική προϋπόθεση για τη βελτίωση της θέσεως των αγροτών μας, που βρίσκονται σε δεινή οικονομική κατάσταση. 

Το αποκορύφωμα της προεκλογικής περιόδου, στην οποία έχουμε εισέλθει, έρχεται να επιβεβαιώσει η Κυβέρνηση με την τροποποίηση της νομοθεσίας για τις εμπορικές μισθώσεις. Παρερμηνεύθη η ευαγγελική ρήση "και τούτο ποίει κακείνο μη αφιέναι" και δίνει δώρο στους ενοικιαστές και στους ιδιοκτήτες αργότερα, προσπαθώντας να εκμεταλλευθεί ψηφοθηρικώς ένα μεγάλο ποσοστό του εμπορικού κόσμου. 

Αναφορικά με τις κρατικές προμήθειες έχουμε επανειλημμένως τονίσει ότι είναι ανάγκη να υπάρχει έλεγχος. Η κατάσταση έχει γίνει αφόρητη, δεν πάει άλλο. Αναφέρομαι σε πρόσφατη έρευνα του Πανεπιστημίου Gettingen, που λέει ότι οι 'Ελληνες είναι οι πρωταθλητές της μίζας, της βίζας και της διαπλοκής. Βέβαια, επειδή αυτή η έρευνα είναι ξένη, θα λέγαμε ότι Γερμανοί είναι και μας κατηγορούν. 'Ομως, έρχεται μια άλλη έρευνα από το Πάντειο Πανεπιστήμιο, από δικό σας άνθρωπο, σύμβουλο του Υπουργείου Εσωτερικών, ο οποίος λέει ότι το 94% των συναλλαγών, αναφορικά με προμήθειες στους κρατικούς φορείς, γίνεται κάτω από το τραπέζι. Αυτά οπωσδήποτε δεν περιποιούν τιμή σε κανέναν μας. 

Η Νέα Δημοκρατία είχε καταθέσει σχετική πρόταση νόμου την οποία η Κυβέρνηση απέρριψε. 

Στο τρίτο κεφάλαιο αναφέρεσθε στη λύση και την εκκαθάριση του ΟΑΕ. Είναι ανάγκη να ζητήσετε συγγνώμη από τον ελληνικό λαό για τη δημιουργία του φαύλου αυτού οργανισμού το 1983. Δεν πρέπει να προκαλείτε άλλο το Τμήμα και τον ελληνικό λαό. Κατασπαταλήσατε ασώτως τα χρήματα του ελληνικού λαού. Πάνω από εφτακόσια είκοσι δισεκατομμύρια (720.000.000.000) δραχμές σπαταλήθηκαν από υμετέρους της κομματικής νομενκλατούρας εν ονόματι δήθεν του εθνικού συμφέροντος. Αιδώς Αργείοι! 

Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Τώρα που έχουμε και Ολυμπιονίκες κύριε συνάδελφε, καλό είναι να λέμε και για τους Ολυμπιονίκες. 

ΘΕΟΔΩΡΑ ΜΠΑΚΟΓΙΑΝΝΗ: Γυναίκες, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Μπροστά οι γυναίκες, κυρία Μπακογιάννη. Είναι τιμή μας να έχουμε τέτοιες γυναίκες σε αυτόν τον τόπο. 

Ο κ. Σπυριούνης έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Είναι το ισχυρό φύλο, κύριε Πρόεδρε, και το δεχόμαστε αυτό. 

Κάποτε, όταν ήμουν φοιτητής στο τρίτο έτος της Νομικής, διάβαζα Γαρδίκα, την Εγκληματολογία και είχε δεκαεπτά χαρακτηριστικά ανδρών και γυναικών με δύο στήλες, μία για την κάθε κατηγορία. Στα δεκατέσσερα είχαν συν στις γυναίκες. Μανιάτης στην καταγωγή και λόγω ιδιοσυγκρασίας είπα "ο καημένος ο καθηγητής, μπέρδεψε τις στήλες. Τα συν που έπρεπε να βάζει στους άνδρες, τα έβαζε στις γυναίκες". Η πείρα μου απέδειξε ότι είχε δίκαιο ο καθηγητής. Είναι το ισχυρό φύλο, κυρία Μπακογιάννη, και τα αποτελέσματα δικαιολογούνται ευθέως από την αποδοχή αυτής της πραγματικότητας. 

Η κριτική που ασκήθηκε για το νομοσχέδιο ήταν άδικη. Το λέω αυτό με απόλυτη συναδελφική αλληλεγγύη και κατανόηση, ακόμα και στην υπερβολή. 'Ηταν άδικη, γιατί η πραγματικότητα μας έχει οδηγήσει στο να συγκροτήσουμε την αμυντική μας πολιτική σε κρίσιμα θέματα, όπως είναι η υγεία των πολιτών, οι ρυθμίσεις που γίνονται για τη διαφάνεια, για τη προστασία του καταναλωτή, για τον έλεγχο στον ανταγωνισμό που υπερβαίνει τα πλαίσια του θεμιτού και γίνεται αισχροκέρδεια. Είναι η πραγματικότητα αυτή που επιβάλλει μια σεμνότητα στην αποδοχή της αναγκαιότητας του νομοσχεδίου. Από εκεί και πέρα πάμε να αναλύσουμε και να συγκροτήσουμε την άποψή μας για τα επί μέρους θέματα που ρυθμίζουμε. 

'Εχει αρχές, άξονες, πλαίσιο και φιλοσοφία το νομοσχέδιο; Αλλάζει πράγματι, κατά την έκφραση του κυρίου Υπουργού, το τοπίο; Τορπιλίζει και αναιρεί τη μέχρι σήμερα διαμορφωμένη πραγματικότητα σε κρίσιμους τομείς; Αναμφισβητήτως ναί.'Εχει φιλοσοφία, έχει συγκεκριμένους στόχους και αντικειμενικούς σκοπούς. 

Αμφισβητούμε την ανάγκη να βελτιώνεται κάθε μέρα, γιατί είναι ιλιγγιώδης η ζωή και οι καθημερινές εναλλαγές καθιστούν τη χθεσινή ακόμα νομοθεσία αδύναμη να αντιμετωπίσει και να προβλέψει τις εξελίξεις. Χρειάζεται, λοιπόν, η καθημερινή δυναμική εμπλουτισμού και ανανέωσης της νομοθεσίας, πέραν του ότι νεοφανείς ορίζοντες καθιστούν την επαγρύπνηση αναγκαία και εντονότερη. Η διαφάνεια είναι γενικό αίτημα του λαού μας και αυτή πρέπει να ενισχύεται και να εμπλουτίζεται καθημερινά, γιατί η επιτηδειότης όλο και κάτι εφευρίσκει για να διολισθήσει μέσα από τα κενά και να πραγματώσει τους αντικειμενικούς της σκοπούς. 

Η προστασία του πολίτη -και με την αρχαία ακόμα έννοια που ήταν ισχυρότεροι οι δεσμοί του ατόμου με το κράτος -σήμερα έχει απαμβλυνθεί. Ο ατομισμός, ο εγωκεντρισμός απομάκρυναν τον άνθρωπο από τη συλλογική στέγη και διαμόρφωσαν ένα μόνιμο ανταγωνισμό. 

Ποιος θα βάλει το χαλινό, αν δεν το βάλει ο νομοθέτης; Η προστασία του πολίτη, η προστασία του καταναλωτή, είναι βασικός όρος ευθύνης. Πώς θα συνδυάσουμε τα αντιτιθέμενα, με την καλή έννοια συγκρουόμενα συμφέροντα των επί μέρους τάξεων, αν δεν εξασφαλίσουμε την τρίτη αρχή του νομοσχεδίου, την κοινωνιοικονομική ισορροπία με τις ρυθμίσεις που κάνει για τις εμπορικές μισθώσεις, για την οργάνωση του εμπορίου; 'Εχει λοιπόν στόχους, έχει αρχές. 

Τι καλύπτει με το σύνολο των διατάξεών του νομοσχέδιο; Ιδρύει τον Ενιαίο Φορέα Ελέγχου Τροφίμων. Καταργεί και θέτει υπό εκκαθάριση τον αμφιλεγόμενο, για να συνοδοιπορήσω με την Αίθουσα, Οργανισμό Ανασυγκρότησης Επιχειρήσεων. Και ρυθμίζει ακόμη θέματα πολύ ουσιώδη, θέματα εμπορίου, θέματα ανταγωνισμού, θέματα της Επιτροπής Ανταγωνισμού για να την καταστήσει περισσότερο ευέλικτη και αποτελεσματική. Ρυθμίζει θέματα προμηθειών και προσθέτει ένα ακόμη λιθαράκι στους προληπτικούς οργανισμούς, ώστε να περιορίζονται οι κατά γενική ομολογία διαισθανόμενοι τουλάχιστον επιτήδειοι που καταδολιεύουν το συνολικό σύστημα εις βάρος του λαού μας, της αρετής και της ηθικής που πρέπει να διέπει τα πράγματα. Καθορίζεται, τέλος, η εποπτεία που πρέπει να ασκείται στις ασφαλιστικές εταιρείες για την ομαλή λειτουργία της ασφαλιστικής αγοράς. 

Είναι θέματα πολύ σημαντικά, που έρχεται το νομοσχέδιο με το σύνολο των διατάξεών του να καλύψει, να προβλέψει και να συγκροτήσει. 

Τι περιλαμβάνει το νομοσχέδιο στις διατάξεις; Περιλαμβάνει τέσσερα συγκεκριμένα κεφάλαια που ρυθμίζουν λεπτομέρειες σε είκοσι τέσσερα άρθρα. 

Το πρώτο κεφάλαιο ρυθμίζει την ίδρυση και όλες τις λεπτομέρειες που χρειάζονται για να συγκροτηθεί ο Ενιαίος Φορέας Ελέγχου Τροφίμων και καλύπτεται από τα άρθρα 1 έως 6. 

Το δεύτερο κεφάλαιο καλύπτει θέματα εμπορίας, θέματα μισθώσεων, θέματα που καλύπτονται από τα άρθρα 7 έως 11. 

Το τρίτο κεφάλαιο ρυθμίζει θέματα που αναφέρονται στην κατάργηση, επαναλαμβάνω, και εκκαθάριση του γνωστού Οργανισμού Ανασυγκρότησης Επιχειρήσεων. Εκεί τίθενται όλες οι λεπτομέρειες. 

Είμαι σίγουρος ότι ο συγκεκριμένος Υπουργός, χωρίς να αδικώ τους άλλους Υπουργούς, δεν θα επεδείκνυε καμία επιείκεια σε τυχόν υφιστάμενες αμαρτίες συγκεκριμένων προσώπων, όποια και αν ήταν αυτά τα πρόσωπα, λόγω της συγκροτημένης του ηθικής αντίληψης, και της ευαισθησίας του στην πολιτική αρετή που οφείλουμε όλοι μας στο λαό μας. 

Τέλος, με το τέταρτο κεφάλαιο ρυθμίζονται λοιπά θέματα και τελικές διατάξεις που καλύπτονται με τα άρθρα 21 έως 24. 

Επισημαίνω ιδιαίτερα τις εξής ρυθμίσεις: Τη συμπλήρωση της τουριστικής νομοθεσίας. Είναι ένα σπουδαιότατο κεφάλαιο της εθνικής μας ζωής. 

Αν κατορθώσουμε να συγκροτήσουμε τον τουρισμό μας, ώστε να καλύπτει τις φυσικές προσφορές και το απόθεμα του συναισθηματισμού της ποιότητας του 'Ελληνα μέσα σε διατάξεις, που θα τον καθιστούν περισσότερο επαγγελματία, τότε η οποιαδήποτε προσδοκία εκμετάλλευσης αυτού του τομέα, είναι απόλυτα δικαιολογημένη. Η πατρίδα παρέχει τεράστια περιθώρια. Οι ρυθμίσεις αυτές τείνουν στη στήριξη μιας άλλης φιλοσοφίας για τον τουρισμό. Και πιστεύω ότι τα αποτελέσματα με την αλλαγή σε κάποιους χώρους, σε κάποιες λειτουργίες του τουρισμού, θα φανούν και φέτος, παρά τους δυσμενείς εξωγενείς παράγοντες. 

'Ενα άλλο θέμα που έτυχε σκληρής κριτικής είναι το εξής: Θα πρέπει να αφήσουμε το 2004, αυτήν την ολυμπιακή προοπτική, να εκτεθεί χρονικά ή να εκτεθεί ουσιαστικά. Αν συγκροτήσουμε τις διατάξεις που θα διευκολύνουν την αποπεράτωση αυτού του τεράστιου έργου με βάση την εμπειρία μας, όπως γίνεται στα δημόσια έργα που καθυστερούν χρόνια ολόκληρα με τη γνωστή διελκυστίνδα και διαδικασία των απαλλοτριώσεων; Πιστεύω ότι μία κοινωνία που θέλει να επιβιώσει και να εξοπλιστεί με ανταγωνιστικές προϋποθέσεις, όπως τα πράγματα διαμόρφωσαν την εθνική μας ζωή σε διακρατικό πλαίσιο, πρέπει να έχει το θάρρος να υπερβαίνει τα εμπόδια που συγκροτεί η καθημερινή εμπειρία και να συγκροτεί τη δράση της, έτσι ώστε να είναι αποτελεσματική στο χρόνο και στην ποιότητα. 'Ετσι θα επιτευχθεί ο ανταγωνισμός, η εξασφάλιση μιας καλύτερης ζωής για το λαό μας. 

Πιστεύω ότι το νομοσχέδιο συγκροτεί σε όλους τους τομείς μία δυναμική, με την οποία υπερβαίνει γραφειοκρατικές και εμπειρικά διαπιστωμένες αδυναμίες και της κρατικής μηχανής και της κοινωνίας. Ψηφίζω το νομοσχέδιο. 

ΠΡΟΕΔΡΕΥΩΝ (Λουκάς Αποστολίδης): Ο κ. Σούρλας έχει το λόγο. 

ΓΕΩΡΓΙΟΣ ΣΟΥΡΛΑΣ: Από τα πέντε νομοσχέδια και λοιπές διατάξεις στις οποίες αναφέρθηκε ο κ. Σπυριούνης -γιατί περί αυτού πρόκειται- εγώ θα αναφερθώ μόνο στα δύο, στον ΕΦΕΤ, στον Ενιαίο Φορέα Ελέγχου Τροφίμων και στις προμήθειες. Για να αποφανθούμε αν ο ΕΦΕΤ, όπως προτείνεται η σύστασή του και καθορίζονται οι αρμοδιότητες μπορεί να ανταποκριθεί στις απαιτήσεις, να εξασφαλίσει υγιεινά τρόφιμα, να συμβάλει στην αποτελεσματική προστασία της δημόσιας υγείας, πρέπει να εξετάσουμε όλες τις παραμέτρους και τα σημεία αιχμής που συνιστούν το πρόβλημα. 

Βασική παράμετρος της ποιότητας των τροφίμων είναι η ασφάλεια των τροφίμων. Ασφάλεια τροφίμων σημαίνει τρόφιμα χωρίς παθογόνα μικρόβια, τρόφιμα χωρίς χημικά, (ορμόνες, αντιβιοτικά, φυτοφάρμακα, εντομοκτόνα, κ.λπ.) τρόφιμα χωρίς επιβλαβή χημικά. Και μια και αναφέρθηκα στα χημικά, δράττομαι της ευκαιρίας να παρουσιάσω την έκταση του προβλήματος. Σήμερα κυκλοφορούν στο περιβάλλον και έρχονται άμεσα ή έμμεσα σε επαφή με τον ανθρώπινο οργανισμό εβδομήντα πέντε χιλιάδες νέες συνθετικές χημικές ουσίες. Εβδομήντα πέντε χιλιάδες! Αν λάβουμε υπόψη μας ότι για τις περισσότερες εξ αυτών των ουσιών δεν έχει εξεταστεί αν είναι τοξική η επίδραση στον ανθρώπινο οργανισμό, αντιλαμβάνεστε το μέγεθος του προβλήματος. 

Από επιστημονικά δεδομένα, στοιχεία και μελέτες και από επίσημες ανακοινώσεις έγκριτων επιστημόνων προκύπτει ότι τα τελευταία είκοσι χρόνια ιδιαίτερα υπό την επίδραση των εντομοκτόνων έχουμε αύξηση των παιδικών καρκίνων. 'Εχουν αυξηθεί οι λευχαιμίες των παιδιών κατά 23%, οι όγκοι του εγκεφάλου κατά 40%. Αντιλαμβάνεσθε περί τίνος πρόκειται. 

Τώρα θα ήθελα να αναφερθώ στα σημεία αιχμής του ελέγχου των τροφίμων που κατά την εκτίμησή μου είναι δύο. Πρώτον, είναι ο έλεγχος της ασφάλειας των αγροτικών προϊόντων ως πρώτων υλών, δηλαδή πριν οδηγηθούν για επεξεργασία και μεταποίηση, ο έλεγχος σε επίπεδο παραγωγής. 

Δεύτερον, είναι ο έλεγχος της βλαπτικότητας, της επικινδυνότητας, της ωφελιμότητας όλων των προϊόντων που έρχονται σε επαφή με τον ανθρώπινο οργανισμό, δηλαδή τα φάρμακα, τα τρόφιμα, τα ποτά, τα καλλυντικά, τα εντομοκτόνα, τα παρασιτοκτόνα, το νερό κ.λπ.. Δυστυχώς ο ΕΦΕΤ δεν ανταποκρίνεται σ' αυτές τις απαιτήσεις. Αναφέρω ως παράδειγμα την παράγραφο 4 του άρθρου 1, που λέει ότι τα νωπά φρούτα και τα ζωικά προϊόντα εξαιρούνται από την εποπτεία του ΕΦΕΤ. 'Ομως, ως γνωστό στην Ελλάδα καταναλίσκουμε κυρίως νωπά προϊόντα. Επομένως προέχει ο έλεγχος σ' αυτά τα προϊόντα στη φάση της παραγωγής. Προέχει ο έλεγχος πριν ακόμα το προϊόν καταταγεί στην κατηγορία των τροφίμων. Ο βιομήχανος που θα πάρει τα προϊόντα για να τα μεταποιήσει, δεν έχει τη δυνατότητα να ελέγξει τους παραγωγούς. Αυτό πρέπει να το κάνουν ειδικές υπηρεσίες. 

Βεβαίως, γι' αυτόν που γνωρίζει πώς λειτουργεί ο μηχανισμός, αν τεθεί το ερώτημα τι γίνεται με αυτά τα τρόφιμα, αφού εξαιρούνται αυτά τα προϊόντα, θα απαντήσει ότι υπάγονται στην αρμοδιότητα του Υπουργείου Γεωργίας. Αυτό ασκεί τον έλεγχο -κατά την άποψή μου - όχι ικανοποιητικά αλλά ούτε αποτελεσματικά προληπτικά. Αν έτσι είναι, τότε ο ΕΦΕΤ πως λέγεται ενιαίος φορέας, όταν εξαιρείται ο έλεγχος στις φάσεις που ανέφερα σε ένα μεγάλο όγκο προϊόντων φυτικής και ζωικής παραγωγής που χρησιμοποιούνται ως τρόφιμα; Δικαιολογημένα λοιπόν προβάλλεται η ένσταση ότι δεν μπορεί να λέγεται ενιαίος. Πρέπει να σεβόμαστε τις λέξεις που εκφράζουν ουσιαστικά πράγματα. Δεν σταματώ στο τυπικό, αλλά θα έπρεπε να λέγεται κάπως αλλιώς, για να μπορούμε επιτέλους να επικοινωνούμε μεταξύ μας. 

'Οπως είπα προηγουμένως, δεν εξασφαλίζεται ο έλεγχος βλαπτικότητας και ωφελιμότητας. Δεν προκύπτει από πουθενά. Αυτό θα μπορούσε να το κάνει ο Εθνικός Οργανισμός Φαρμάκων, διότι διαθέτει την υποδομή. Βάσει προτύπων που λειτούργησαν αποτελεσματικά στις Ηνωμένες Πολιτείες, στον Καναδά, στην Ισπανία, είχαμε συντάξει μία πρόταση νόμου στην οποία είχα την τιμή να είμαι εισηγητής, για να συσταθεί ο ΕΟΤΡΟΦ, δηλαδή ο Εθνικός Οργανισμός Τροφίμων και Φαρμάκων, για να διευρυνθεί η υπάρχουσα υποδομή του ΕΟΦ, για να κάνει τον ουσιαστικό έλεγχο της βλαπτικότητας, της επικινδυνότητας και της ωφελιμότητας. Βεβαίως οι υπηρεσίες που υπάρχουν σε πέντε, έξι Υπουργεία, ανάλογα με τις ρυθμίσεις που θα γίνονταν, θα βελτίωναν την υποδομή τους και την αποτελεσματικότητά τους. 

Aυτή λοιπόν η πρόταση νόμου της Νέας Δημοκρατίας απερρίφθη, γιατί πάντα υπάρχει η στενόκαρδη αντιμετώπιση από τις κυβερνήσεις. Και βέβαια αυτό δεν αφορά μόνο το ΠΑ.ΣΟ.Κ., έχει γίνει καθεστώς. Και σαν παλιός Βουλευτής διερωτώμαι καμιά φορά τι νόημα έχει να κάνεις μια πρόταση νόμου, όταν απορρίπτεται γιατί είναι ανεπαρκής η στοιχειοθέτηση της πρότασης νόμου, αλλά όταν όμως γίνεσαι κυβέρνηση την άλλη μέρα από αντιπολίτευση, να έχεις όλη την επάρκεια για να εισηγηθείς και να απαιτήσεις την υπερψήφιση του σχεδίου νόμου. 

Αντιλαμβάνεστε τώρα πώς λειτουργεί η λογική στην πολιτική και ποια αντίληψη έχει ο κόσμος για τους πολιτικούς και δικαιολογημένα. Πάντως εγώ αυτήν τη ρύθμιση δεν την αποδέχομαι, δεν την ψηφίζω, γιατί πιστεύω ότι είναι προϊόν εσωκυβερνητικής επικράτησης κατά την αντίληψη τη νιτσεϊκή, δηλαδή η δύναμη του ισχυροτέρου και όχι της λογικής, γιατί είναι ένα προϊόν συμβιβασμών διυπουργικών και υπηρεσιακών παραγόντων και δεν μπορώ να σταθώ στην αιτιολογία που λέει ότι επειδή υπάρχει η Γενική Γραμματεία Καταναλωτού, που προϊσταται η κ. Παπανικολάου, μια άξια επιστήμων και επειδή εποπτεύεται από το Υπουργείο Ανάπτυξης, δηλαδή σαν να λέμε πολύ απλά ότι επειδή έχω μια γραβάτα ενός άλφα χρώματος, θα κάνω και ένα κουστούμι του αυτού χρώματος. Ε, δεν νομίζω ότι υπάρχει άνθρωπος που θα οδηγηθεί σ' αυτήν τη συλλογιστική της αμφίεσης. 

Για τις προμήθειες. Εδώ προκύπτει ότι υπάρχει αδιαφάνεια, διαπλοκή και συνεχίζεται η διαφθορά. Αυτό το αποκαλύπτουν οι διατάξεις που φέρατε να ψηφίσουμε. Αυτά που είπατε στην πρωτολογία σας. Από εκεί προκύπτει. Δεν μεταβάλλεται η κατάσταση. Προφανώς το κάνετε για να καλλιεργήσετε εντυπώσεις και προσδοκίες. Σε καμία περίπτωση δεν μπορεί να τεθεί τέρμα στην αντίληψη του πολίτη ότι οι κυβερνήσεις ούτε λίγο ούτε πολύ είναι κυβερνήσεις εργολάβων και μεσιτών. Δεν το είπα εγώ αυτό, το είπε ο Βουλευτής του ΠΑ.ΣΟ.Κ., εισηγητής, όταν ο κ. Σημίτης Υπουργός τότε Εμπορίου είχε υποβάλει για ψήφιση σχέδιο νόμου για την ίδρυση εθνικού συμβουλίου για την ανάθεση δημοσίων έργων και προμηθειών του δημοσίου ως ανεξάρτητη διοικητική αρχή. Ο εισηγητής του ΠΑ.ΣΟ.Κ. είχε πει: τέρμα θα ψηφιστεί αυτό και από εκεί και πέρα τελείωσαν οι κυβερνήσεις εργολάβων και μεσιτών το είπε τον Απρίλιο του 1994. Αποσύρθηκε αυτό το νομοσχέδιο, δεν ήρθε ποτέ για ψήφιση και επομένως μπορεί ο πολίτης να λέει ότι εδώ έχουμε κυβέρνηση εργολάβων και μεσιτών. Θα τα πούμε αυτά στα σχετικά άρθρα. Θα πούμε τι αποκαλύπτεται και τι επιδιώκεται να επιτευχθεί με τις νέες ρυθμίσεις. 

Θα πούμε ακόμη ότι θυμηθήκατε, κύριοι της Κυβέρνησης, μετά από τόσα χρόνια αφού δόθηκαν οι προμήθειες και οι αναθέσεις εκατοντάδων δισεκατομμυρίων και τρισεκατομμυρίων, θυμηθήκατε τώρα ότι χρειάζεται υποχρεωτικός έλεγχος νομιμότητας προ της υπογραφής της σύμβασης. Συνεπώς μέχρι τώρα κακώς γινόταν. Τώρα θυμηθήκατε ότι πρέπει να προβλεφθούν κυρώσεις σε υπαλλήλους που εμπρόθεσμα δίνουν τα στοιχεία. 'Αρα κακώς μέχρι τώρα υπήρχε αυτή η ανοχή. Να θεσμοθετηθούν διαδικασίες ελέγχου της "ευρύτητας" και της "καθαρότητας" -διαβάζω- τεχνικών προδιαγραφών. Κάτι που σημαίνει ότι μέχρι τώρα, κύριε Υπουργέ, οι προδιαγραφές ήταν φωτογραφικές, για να δημοσιευθεί η προκήρυξη στην Εφημερίδα της Κυβερνήσεως. 'Ηταν με λίγα λόγια αδιαφανείς. 

Μιλάμε βέβαια και γι' αυτό το επαίσχυντο "πόθεν έσχες". Το άγος της πολιτικής ζωής του τόπου. Αν όμως όλοι αυτοί προσκομίσουν ένα χαρτί από το χρηματιστήριο ότι αγόραζαν μετοχές εισηγμένες στο χρηματιστήριο και έχουν δώσει το παράβολο του 0,3% για μετοχές εισηγμένες στο χρηματιστήριο της τάξεως του ενός τρισεκατομμυρίου, τι θα τους κάνετε; Τι ποινή θα επιβάλετε; 

Γιατί συμπεριλαμβάνονται μέσα αυτές οι διατάξεις; 

Για τα κόμματα έχω την πεποίθηση ότι τα καλείτε για να μοιραστούμε τις ευθύνες αν συμμετέχουν στις διαδικασίες ανάθεσης έργων και αν δεν συμμετέχουν, τότε θα πείτε ότι φυγομαχούν, φυγοδικούν. 

ΠΡΟΕΔΡΕΥΩΝ (Λουκάς Αποστολίδης): Ο κ. Γκελεστάθης έχει το λόγο. 

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, με τη μέχρι αυτήν τη στιγμή συζήτηση του νομοσχεδίου επί της αρχής απεδείχθη ότι οι επί μέρους διατάξεις του είναι πολύ ευάλωτες και γι'αυτό ακούστηκαν πολλά σχόλια στηριζόμενα στα αντίστοιχα επιχειρήματα. 

'Ερχεται το νομοσχέδιο αυτό προς συζήτηση στην Εθνική Αντιπροσωπεία ύστερα από εξήμισι χρόνια που βρίσκεται το ΠΑ.ΣΟ.Κ στην Κυβέρνηση και αφού διαπίστωσε με τέτοια μεγάλη καθυστέρηση την ανάγκη συστάσεως ενός Ενιαίου Φορέα Ελέγχου των Tροφίμων. 

Αλλά πρέπει να επανέλθουμε στην πρόταση νόμου που είχε υποβληθεί από τη Νέα Δημοκρατία το 1997, που τότε η Κυβέρνηση του ΠΑ.ΣΟ.Κ την απέρριψε ολοκληρωτικά χωρίς καμία συζήτηση, ενώ θα μπορούσε από τότε να τροποποιήσει, να συμπληρώσει και να θέσει σε ισχύ εκείνη την πρόταση νόμου που ήταν από κάθε πλευρά άρτια και θα μπορούσε να αντιμετωπίσει το πρόβλημα αυτό. 

Δεν υπάρχει καμία αμφιβολία ότι το νομοσχέδιο διέπεται από προχειρότητα, αν πάρουμε υπόψη μας τα υπομνήματα τα οποία έχουν υποβληθεί στην Εθνική Αντιπροσωπεία από τους εμπλεκόμενους φορείς στον τομέα αυτόν. 

1) Ο Πανελλήνιος Σύλλογος Υπαλλήλων Γενικού Χημείου του Κράτους με το υπόμνημά του από 6 Ιουλίου 1999 περιγράφει πώς θα έπρεπε να αντιμετωπισθεί το θέμα του Φορέα Ελέγχου των Τροφίμων. 

2) Πανελλήνια Ομοσπονδία Συλλόγων Γεωπόνων με το υπόμνημά της από 16 Αυγούστου 1999 αναφέρει τα ίδια. 

3) Το Γεωτεχνικό Επιμελητήριο Ελλάδος με το υπόμνημα του από 17 Αυγούστου 1999 αναφέρει τα ίδια. 

4) Η Ομοσπονδία Επαγγελματοβιοτεχνών Ζαχαροπλαστών Ελλάδος με το υπόμνημά της από 20 Αυγούστου 1999 αναφέρει τα ίδια. 

5) Η 'Ενωση Ελλήλων Χημικών με το υπομνημά της από 20 Αυγούστου 1999 αναφέρει τα ίδια. 

6) Η ιδία 'Ενωση Χημικών επανήλθε με το υπόμνημα από 21 Ιουλίου 1999, που έχει κάνει τόσες πολλές σωστές προτάσεις, οι οποίες βέβαια δεν ελήφθησαν υπόψη από το Υπουργείο Ανάπτυξης. 

7) Η 'Ενωση Ελλήνων Χημικών επανέρχεται με ένα νέο υπόμνημα, με απόσπασμα πρακτικών της, από 27 Αυγούστου 1999 και παρουσιάζει εντονότερα τις θέσεις της στο θέμα αυτό. 

8) Η Οργανωτική Επιτροπή του 6ου Συνεδρίου Χημείας Ελλάδος-Κύπρου με το υπόμνημά της από 31 Αυγούστου 1999 θέτει πολλές σωστές απόψεις οι οποίες όμως δεν ελήφθησαν υπόψη κατά την κατάρτιση του υπό συζήτηση νομοσχεδίου. 

9) Το Επιστημονικό Συμβούλιο της Βουλής με την έκθεσή του από τις 30 Αυγούστου 1999 κάνει μία αυστηρή κριτηκή στις επί μέρους διατάξεις του νομοσχεδίου και επισημαίνει την αντισυνταγματικότητα πολλών από αυτές. 

10) Η Οικονομική και Κοινωνική Επιτροπή, (η ΟΚΕ), επίσης με τη γνωμοδότησή της επισημαίνει ατέλειες του υπό συζήτηση νομοσχεδίου. 

11) Ο Σύνδεσμος Ελληνικών Βιομηχανιών επίσης αναφέρει τα ίδια. 

12) Ο Πανελλήνιος Σύνδεσμος Εμπόρων Τροφίμων αναλύει με τις απόψεις του τις ατέλειες του υπό συζήτηση νομοσχεδίου που καθίσταται αναποτελεσματικό. 

'Ετσι, δεν γνωρίζουμε τι διάλογος έγινε και πώς ελήφθησαν υπόψη οι απόψεις αυτών των συμπλεκόμενων φορέων στον τομέα αυτό. Δεν υπάρχει καμία αμφιβολία ότι η αφορμή για την κατάθεση του υπό συζήτηση νομοσχεδίου δόθηκε στην Κυβέρνηση με το θέμα των διοξινών. Και μάλιστα δημιουργείται ένα τμήμα στο "ΔΗΜΟΚΡΙΤΟ" για να ασχοληθεί με το αντικείμενο αυτό, που δεν ξέρουμε αν παρουσιαστούν άλλα παρόμοια αντικείμενα σε άλλες επιλογές τροφίμων, αν θα πρέπει να συνιστάται και από ένα επί μέρους τμήμα στο "ΔΗΜΟΚΡΙΤΟ" για να ασχολείται με τα θέματα αυτά. 

Δεν υπάρχει καμία αμφιβολία ότι με τη μελέτη του υπό συζήτηση νομοσχεδίου αποδεικνύεται ότι πολλές διατάξεις του είναι ατελείς και κατά συνέπεια είναι αναποτελεσματικές όπως -ποια προϊόντα θα υπάγονται στον έλεγχο, τα νωπά ή μη κ.ο.κ.- οι αρμοδιότητες του Υπουργείου Γεωργίας και των άλλων κρατικών φορέων που θα έχουν μία αλληλοκάλυψη. Δεν υπάρχει αμφιβολία ότι ο τρόπος με τον οποίο θεσμοθετούνται οι δειγματοληπτικοί έλεγχοι θα επιφέρει μία σύγχυση. 

Και βέβαια το νομοσχέδιο προβλέπει την πρόσληψη πεντακοσίων πενήντα (550) ατόμων για να αντιμετωπίσουν το πρόβλημα της στελέχωσής του. Αλλά βεβαίως από χίλιοι (1000) έγιναν πεντακόσιοι πενήντα, που και αυτό αποδεικνύει μία προχειρότητα στην κατάρτιση του νομοσχεδίου. Επίσης η απάλειψη της διατάξεως για την ευθύνη και των μελών των διοικητικών συμβουλίων των εταιρειών σε παραβάσεις που θα σημειώνονται και αυτό αποδεικνύει τον ισχυρισμό που προβάλουμε. 

'Ετσι, λοιπόν, δεν δόθηκε καμία απάντηση, γιατί καταψηφίστηκε εκείνη η πρόταση της Νέας Δημοκρατίας το 1997 και έρχεται σήμερα η Κυβέρνηση του ΠΑΣΟΚ με καθυστέρηση αυτών των ετών για να εισηγηθεί στην Εθνική Αντιπροσωπεία την ψήφιση του νομοσχεδίου αυτού. 

Με το κεφάλαιο πρώτο καλύπτονται τα θέματα του Ενιαίου Φορέα Ελέγχου Τροφίμων, κατά τρόπο, τον οποίο δεν επαρκεί ο χρόνος για να αναλύσουμε περισσότερο, αλλά θα έχουμε την ευχέρεια στη συζήτηση των άρθρων να αναπτύξουμε τις επί μέρους απόψεις μας. 

Με το κεφάλαιο δεύτερο που γίνονται οι ρυθμίσεις για τις εμπορικές μισθώσεις, κρίνονται οι διατάξεις αυτές ότι δεν αντιμετωπίζουν κατά τον ορθότερο τρόπο το πρόβλημα αυτό μεταξύ των ιδιοκτητών και των μισθωτών και θα δημιουργηθούν ασφαλώς πολλά σοβαρά προβλήματα, που δεν γνωρίζουμε αν τα δικαστήρια θα μπορέσουν να τα επιλύσουν δίκαια με τις προϋποθέσεις που τίθενται από τις διατάξεις αυτές. 'Αλλωστε και το Επιστημονικό Συμβούλιο της Βουλής κρίνει την αντισυνταγματικότητα των διατάξεων αυτών και θα έπρεπε ο κύριος Υπουργός Ανάπτυξης να λάβει υπόψη του αυτές τις κρίσεις. 

Ο τρόπος που θεσμοθετείται η αντιμετώπιση για τη διαφάνεια στις κρατικές προμήθειες από το Ελεγκτικό Συνέδριο δεν είναι ο σωστότερος και κατά συνέπεια δεν μπορεί να διασφαλιστεί η διαφάνεια στο βαθμό που θα έπρεπε να διασφαλίζεται, αφού είναι γνωστό ότι την κοινή γνώμη απασχολεί κάθε μέρα η σειρά των σκανδάλων που παρατηρούνται και στις προμήθειες του ελληνικού δημοσίου, αλλά και στην κατασκευή των δημοσίων έργων. Οι ρυθμίσεις που γίνονται για τα θέματα του ανταγωνισμού νομίζουμε ότι θα έπρεπε να είναι αρτιότερες, ώστε να είναι πολύ αποτελεσματικές. Αλλά θα αποδειχθεί στην πράξη ότι ο τρόπος με τον οποίο θεσμοθετούνται δεν είναι ο καταλληλότερος. 

Τα θέματα του εμπορίου ρυθμίζονται με μία σειρά αποσπασματικών διατάξεων που ασφαλώς αποδεικνύεται ότι είναι μία συγγραφή διατάξεων με κάποια προχειρότητα. 

Για τις τιμές των πετρελαιοειδών προϊόντων θα έχουμε την ευχέρεια, βέβαια, στη συζήτηση των σχετικών διατάξεων, να διατυπώσουμε τις απόψεις μας. 

Με το κεφάλαιο τρίτο προβλέπεται η λύση και η εκκαθάριση του Οργανισμού Ανασυγκρότησης Επιχειρήσεων, του περίφημου πλέον ΟΑΕ. Νομίζω ότι δημιουργείται ένα πρωτοφανές πρόβλημα στο δημόσιο βίο της χώρας, διότι δεν είναι το θέμα ότι διαγράφονται τα εξακόσια ογδόντα εφτά δισεκατομμύρια (687.000.000.000) δραχμές, που αναλυόμενα είναι περισσότερα από ένα τρισεκατομμύριο (1.000.000.000.000) δραχμές, αλλά δεν αποδίδονται οι ευθύνες στις διοικήσεις εκείνες και στους αρμόδιους Υπουργούς που δημιούργησαν τις προϋποθέσεις για να υπάρχει αυτό το τεράστιο έλλειμμα το οποίο καλείται πάλι ο ελληνικός λαός να πληρώσει. 

(Στο σημειο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Είπε ο πρόεδρος του Διοικητικού Συμβουλίου του ΟΑΕ κατά τη συζήτηση στη διαρκή κοινοβουλευτική επιτροπή, ότι πεντακόσια εκατομμύρια (500.000.000) δραχμές το μήνα είναι οι αμοιβές των μελών των διοικητικών συμβουλίων και των εκκαθαριστών των εταιρειών που έχουν υπαχθεί στον ΟΑΕ. Βέβαια αυτό δημιουργεί ένα τεράσιο ηθικό πρόβλημα και βεβαίως δημιουργεί αντίστοιχη μεγάλη πολιτική ευθύνη σε εκείνους οι οποίοι έχουν την αρμοδιότητα της επίβλεψης του ΟΑΕ. 

Στη Φωκίδα είναι σε λειτουργία το κρατικό νοσοκομείο στην 'Αμφισσα και λειτουργούν δύο κέντρα υγείας στην Ιτέα και στο Λιδωρίκι. Οι Ιατροί του ΕΣΥ που πλαισιώνουν αυτά τα ιδρύματα βρίσκονται αυτές τις ημέρες σε κινητοποιήσεις και έχουν προγραμματίσει και διήμερη απεργία, διότι ο Υπουργός Υγείας και Πρόνοιας δεν εγκρίνει τη χορήγηση είκοσι εκατομμυρίων (20.000.000) δραχμών για να καλυφθούν οι αμοιβές των εφημεριών των Ιατρών αυτών. 

'Οταν έθεσα το θέμα στον κύριο Υπουργό Yγείας και Πρόνοιας, μου είπε ότι δεν έχει αντίστοιχη πίστωση είκοσι εκατομμυρίων (20.000.000) δραχμών, ώστε να είναι σε κάποια επάρκεια η περίθαλψη των συμπατριωτών μου στη Φωκίδα. 

Μα, εδώ πεντακόσια εκατομμύρια (500.000.000) δραχμές το μήνα παίρνουν όλοι αυτοί οι κύριοι -εντός εισαγωγικών- τα μέλη των διοικητικών συμβουλίων και οι εκκαθαριστές των εταιρειών που έχουν υπαχθεί στον ΟΑΕ κατ' αυτόν τον παράνομο και ασύστολο τρόπο. Διασπαθίζουν το δημόσιο χρήμα. Και βεβαίως κάθε χρόνο ακούμε ότι θα λυθεί η λειτουργία του ΟΑΕ, αλλά κάθε χρόνο αναβάλλεται. 

(Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή). 

Τελειώνω, κύριε Πρόεδρε. 

Τώρα τι γίνεται; Λύεται με το υπό συζήτηση νομοσχέδιο η λειτουργία του, αλλά θα συντελεστεί ύστερα από δεκαοκτώ μήνες με παράταση έξι μηνών ακόμη, δηλαδή ύστερα από δύο χρόνια. Ποιος όμως εγγυάται ότι ύστερα από δύο χρόνια θα έχει αποπερατωθεί η εκκαθάριση αυτού του αμαρτωλού οργανισμού; 

Βέβαια η διάταξη για την απαλλαγή όλων των προσώπων που ευθύνονται για το κατάντημα της σπατάλης του δημοσίου χρήματος νομίζουμε ότι δεν είναι σωστή και θα έπρεπε να απαλειφθεί, ώστε εκείνοι οι οποίοι φέρουν αστικές ή ποινικές ευθύνες να λογοδοτήσουν για τα πεπραγμένα τους. 

Με το άρθρο 23 τροποποιούνται οι διατάξεις του ν. 2598/1998 "Οργάνωση Ολυμπιακών Αγώνων -Αθήνα 2004", όπως αντικαταστάθηκαν με το ν. 2730/1999 για το σχεδιασμό "Ολοκληρωμένη ανάπτυξη και εκτέλεση ολυμπιακών έργων". 

Στην παράγραφο 3 παρακολουθούμε ότι θεσμοθετείται κατ' απόκλιση από κάθε διάταξη νόμου ή κανονιστικές πράξεις, δηλαδή απευθείας αναθέσεις, μελετών, κατασκευών και προμηθειών. 

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, σας παρακαλώ. 

ΝΙΚΟΛΑΟΣ ΓΚΕΛΕΣΤΑΘΗΣ: Αυτό δημιουργεί ένα τεράστιο πολιτικό πρόβλημα διότι η Κυβέρνηση του κ. Σημίτη κατ' επανάληψη είχε δηλώσει δημόσια ότι θα παρακολουθούσε τις προθεσμίες που έπρεπε να συντελεστούν τα έργα αυτά, οι μελέτες, οι κατασκευές και οι προμήθειές τους, αλλά βέβαια, ίσως σκόπιμα -πώς αλλιώς να ερμηνευθεί το γεγονός;- άφησε να περάσει αυτό το χρονικό διάστημα, ώστε να βρεθεί στην ανάγκη να προχωρήσει στην πραγματοποίηση των μελετών, των κατασκευών και των προμηθειών με το σύστημα της απευθείας ανάθεσης, που καταλαβαίνουμε όλοι μας τι τεράστιο ηθικό πρόβλημα δημιουργεί. 

Για τους λόγους αυτούς βέβαια, όπως δηλώθηκε μέχρι στιγμής, εμείς δεν μπορούμε να ψηφίσουμε το νομοσχέδιο αυτό επί της αρχής και επιφυλασσόμαστε στη συζήτηση επί των άρθρων να διατυπώσουμε τις απόψεις μας για τις επί μέρους διατάξεις του νομοσχεδίου. 

Σας ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, κηρύσσεται περαιωμένη η συζήτηση επί της αρχής του νομοσχεδίου του Υπουργείου Ανάπτυξης: "Ενιαίος Φορέας Ελέγχου Τροφίμων και άλλες ρυθμίσεις θεμάτων αρμοδιότητας του Υπουργείου Ανάπτυξης". 

Ερωτάται το Τμήμα: Γίνεται δεκτό το νομοσχέδιο επί της αρχής; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΘΕΟΔΩΡΑ ΜΠΑΚΟΓΙΑΝΝΗ: Κατά πλειοψηφία. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το νομοσχέδιο του Υπουργείου Ανάπτυξης: "Ενιαίος Φορέας Ελέγχου Τροφίμων και άλλες ρυθμίσεις θεμάτων αρμοδιότητας του Υπουργείου Ανάπτυξης", έγινε δεκτό κατά πλειοψηφία επί της αρχής. 

Κύριοι συνάδελφοι, όπως είπα και κατά τη διάρκεια της διαδικασίας, αύριο στη συζήτηση της πρώτης ενότητας, ανάλογα με το πώς θα διεξαχθεί η συζήτηση, θα υπάρξει η δυνατότητα για τους εισηγητές και για τους Κοινοβουλευτικούς Εκπροσώπους να δευτερολογήσουν, δηλαδή θα δοθεί παραπάνω χρόνος. 

ΚΥΡΙΑΚΟΣ ΣΠΥΡΙΟΥΝΗΣ: Και για τους Βουλευτές. 

ΠΡΟΕΔΡΕΥΩΝ (Λουκάς Αποστολίδης): Και για σας, κύριε Σπυριούνη, που είστε παρών και για τον κ. Σούρλα και για τον κ. Γκελεστάθη. 

Κύριοι συνάδελφοι, σας έχουν διανεμηθεί τα Πρακτικά της Τρίτης 24 Αυγούστου 1999 και ερωτάται το Τμήμα αν επικυρούνται. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Λουκάς Αποστολίδης): Συνεπώς τα Πρακτικά της Τρίτης 24 Αυγούστου 1999 επικυρώθηκαν. 

Κύριοι συνάδελφοι, στο σημείο αυτό δέχεσθε να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Τμήματος και ώρα 00.30' λύεται η συνεδρίαση για σήμερα ημέρα Τετάρτη 1η Σεπτεμβρίου 1999 και ώρα 10.00' με αντικείμενο εργασιών του Τμήματος νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου του Υπουργείου Ανάπτυξης: "Ενιαίος Φορέας Ελέγχου Τροφίμων και άλλες ρυθμίσεις θεμάτων αρμοδιότητας του Υπουργείου Ανάπτυξης". 

O ΠΡΟΕΔΡΟΣ                                                                               ΟΙ ΓΡΑΜΜΑΤΕΙΣ






 





















































