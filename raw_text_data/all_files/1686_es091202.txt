      Π Ι Ν Α Κ Α Σ  Π Ε Ρ Ι Ε Χ Ο Μ Ε Ν Ω Ν
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
      ΣΥΝΕΔΡΙΑΣΗ ΛΓ΄
      ΘΕΜΑΤΑ
      Α΄ ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      Β΄ ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση επικαίρων ερωτήσεων α) Προς τον Υπουργό Εξωτερικών, σχετικά με την πρόσφατη δημοσιοποίηση των αρχείων του Στέητ Ντιπάρτμεντ για την προχουντική περίοδο, την αξιοποίηση των στοιχείων κλπ., σελ. β) Προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη διάσωση της λίμνης Κορώνειας κ.λπ., σελ. γ) Προς τον Υπουργό Γεωργίας, σχετικά με τη μείωση των καλλιεργούμενων εκτάσεων βαμβακιού, τον καθορισμό τιμής για τη φετινή παραγωγή, σελ.
      Γ΄ ΝΟΜΟΘΕΤΙΚΗ ΕΡΓΑΣΙΑ
      1. Συζήτηση επί των άρθρων και των τροπολογιών του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Συνταγματικά κατοχυρωμένες ανεξάρτητες αρχές, τροποποίηση και συμπλήρωση του συστήματος προσλήψεων στο δημόσιο τομέα και συναφείς ρυθμίσεις», σελ.
      2. Κατάθεση σχεδίων νόμων: Οι Υπουργοί Δικαιοσύνης, Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Ανάπτυξης, Περιβάλλοντος, Χωροταξίας και Δημοσίων Έργων και Υγείας και Πρόνοιας κατέθεσαν σχέδιο νόμου «Ρύθμιση Θεμάτων αρμοδιότητας του Υπουργείου Δικαιοσύνης».
      Οι Υπουργοί Δικαιοσύνης, Οικονομίας και Οικονομικών, Εσωτερικών Δημόσιας Διοίκησης και Αποκέντρωσης και Υγείας και Πρόνοιας κατέθεσαν σχέδιο νόμου «Ιατρική υποβοήθηση στην ανθρώπινη αναπαραγωγή».
      ΟΜΙΛΗΤΕΣ
      Α. Επί των επικαίρων ερωτήσεων
      ΑΡΓΥΡΗΣ Ε., σελ.
      ΖΗΣΗ Ρ., σελ.
      ΚΑΨΗΣ .Ι., σελ.
      ΛΟΒΕΡΔΟΣ Α., σελ.
      ΜΠΑΣΙΑΚΟΣ Ε., σελ.
      ΞΗΡΟΤΥΡΗ Α., σελ.
      Β. Επί του σχεδίου νόμου του Υπουργείου Εσωτερικών Δημόσιας Διοίκησης και Αποκέντρωσης
      ΑΚΡΙΒΑΚΗΣ Α., σελ.
      ΑΝΔΡΕΟΥΛΑΚΟΣ Α., σελ.
      ΒΛΑΧΟΠΟΥΛΟΣ Η., σελ.
      ΔΑΜΑΝΑΚΗ Μ., σελ.
      ΚΑΤΣΑΝΕΒΑΣ Θ., σελ.
      ΚΕΦΑΛΟΓΙΑΝΝΗΣ Ι., σελ.
      ΜΗΤΣΟΤΑΚΗΣ Κ., σελ.
      ΜΠΕΝΟΣ Σ., σελ.
      ΠΑΠΑΔΗΜΑΣ Λ. ,σελ.
      ΠΑΠΑΚΩΣΤΑ ΑΙΚ., σελ.
      ΠΑΥΛΟΠΟΥΛΟΣ Π., σελ.
      ΣΠΥΡΙΟΥΝΗΣ Κ., σελ.
      ΤΣΙΟΓΚΑΣ Δ., σελ.
      ΤΣΙΟΚΑΣ Θ., σελ.
      ΧΑΙΤΙΔΗΣ Ε., σελ.
      ΠΡΑΚΤΙΚΑ  ΒΟΥΛΗΣ
      Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Β΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
      ΘΕΡΟΥΣ 2002
      ΣΥΝΕΔΡΙΑΣΗ  ΛΓ΄
      Πέμπτη 12 Σεπτεμβρίου
      Αθήνα, σήμερα στις 12 Σεπτεμβρίου 2002, ημέρα Πέμπτη και ώρα 10.55΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ΄ σύνθεση) για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
      	ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
       (Ανακοινώνονται προς το Σώμα από το κ. Ευάγγελο Μπασιάκο, Βουλευτή Βοιωτίας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Πανελλήνιος Σύλλογος Αδιόριστων Επιτυχόντων Διαγωνισμού ΑΣΕΠ Φεβρουαρίου 1998 για το Δημόσιο τομέα ζητεί την απορρόφηση των μελών του στο δημόσιο.
      2) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία ο Σύλλογος Διπλωματούχων Μηχανικών Κοζάνης ζητεί οικονομική ενίσχυση για την επισκευή και αποκατάσταση του καθολικού της Ι.Μ. Αγίου Νικάνορος Ζάβορδας Γρεβενών.
      3) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο Δήμος Συμβριτού Ρεθύμνου, καταγγέλλει αποκλίσεις στα στοιχεία της πρόσφατης απογραφής για την περιοχή του.
      4) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία το Σωματείο Συμβασιούχων ΟΠΑΠ Α.Ε. ζητεί την επίλυση των εργασιακών προβλημάτων των μελών του.
      5) Ο Βουλευτής Αρκαδίας κ. ΠΕΤΡΟΣ ΤΑΤΟΥΛΗΣ κατέθεσε αναφορά με την οποία η Συντονιστική Επιτροπή Δημοτικών Διαμερισμάτων Δήμου Γόρτυνος Αρκαδίας, δηλώνει την αντίθεσή της στο έργο της εκτροπής του Αλφειού ποταμού.
      6) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Ενωτική Πρωτοβουλία Κοινοτικός Συνδυασμός Κιμώλου ζητεί την εκτέλεση έργων υποδομής στη νήσο Κίμωλο.
      7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Ιωάννης Καρνιαδάκης ζητεί την κατασκευή παράλληλων δρόμων πρόσβασης στην αγροτική περιοχή «Μαρούκι» του δημοτικού διαμερίσματος Σκοπής Σητείας.
      8) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ κατέθεσαν αναφορά με την οποία καθηγητές Φυσικής Αγωγής και Αθλητισμού, ζητούν αθλητές με εξαιρετικές αγωνιστικές διακρίσεις να διορίζονται στην εκπαίδευση ως καθηγητές φυσικής αγωγής και αθλητισμού.
      9) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ κατέθεσαν αναφορά με την οποία η Συντονιστική Επιτροπή Ενιαίου Πίνακα Αναπληρωτών Β/βάθμιας Εκπαίδευσης και ο Πανελλήνιος Σύλλογος Αναπληρωτών Δασκάλων, ζητούν την κάλυψη των κενών θέσεων εκπαιδευτικών με προσλήψεις των μελών τους.
      10) Οι Βουλευτές κύριοι ΠΑΝΑΓΙΩΓΗΣ ΛΑΦΑΖΑΝΗΣ και ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ κατέθεσαν αναφορά με την οποία το Σωματείο Εργαζομένων ΤΕΕ Αναβύσσου Ξενοδοχείου «Ξενία Ήλιος» ζητεί να μάθει ποιος αποφάσισε τη μακροχρόνια μίσθωση σε ιδιώτες του «Ξενία Ήλιος».
      11) Οι Βουλευτές κύριοι ΠΑΝΑΓΙΩΤΗΣ ΛΑΦΑΖΑΝΗΣ και ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ κατέθεσαν αναφορά με την οποία η Γενική Συνομοσπονδία Επαγγελματιών Εμπόρων Ελλάδας, ζητεί τροποποίηση και συμπλήρωση της υπ΄ αριθμ. 1162/6-3-97 κοινής Υπουργικής Απόφασης για τον καθορισμό πλαισίων λειτουργίας Εμπορικών Καταστημάτων και Καταστημάτων Τροφίμων σύμφωνα με τις προτάσεις της.
      12) Οι Βουλευτές κύριοι ΓΕΩΡΓΙΟΣ ΑΜΠΑΤΖΟΓΛΟΥ και ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ κατέθεσαν αναφορά με την οποία ο Πανελλήνιος Σύνδεσμος Προστασίας Απόρων Αναπήρων «Η Γαλήνη» ζητεί τη λήψη μέτρων για εξασφάλιση εργασίας στους άπορους ανάπηρους.
      13) Οι Βουλευτές κύριοι ΦΩΤΗΣ ΚΟΥΒΕΛΗΣ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία ο κ. Θανάσης Πετράκος, Νομαρχιακός Σύμβουλος Μεσσηνίας, ζητεί να παρθούν άμεσα όλα τα προστατευτικά μέτρα που απαιτούνται για να σταματήσει η περαιτέρω κατάρρευση του ιστορικού Κάστρου της Κορώνης.
      14) Ο Βουλευτής Εύβοιας κ. ΒΑΣΙΛΗΣ ΚΕΔΙΚΟΓΛΟΥ κατέθεσε αναφορά με την οποία ο Προϊστάμενος ΓΑΣ Ιστιαίας Εύβοιας, ενημερώνει πως ο Δήμος Ιστιαίας ζητεί νέα παράταση των προθεσμιών για αιτήσεις αυτοψιών από σεισμόπληκτους κατοίκους της Ιστιαίας.
      15) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία εκπρόσωποι των 17 χωριών της Β.Δ. Δωρίδας ζητούν την κατασκευή έργων υποδομής και ανάπτυξης στην περιοχή τους.
      16) Ο Βουλευτής Αθήνας κ. ΒΑΣΙΛΗΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία η Ομοσπονδία Αρτοποιών Ελλάδος ζητεί την αυστηρή τήρηση της νομοθεσίας για τη θωράκιση του κλάδου από τις πολυεθνικές που παρασκευάζουν και εμπορεύονται κατεψυγμένο άρτο.
      17) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Δημοτική Επιχείρηση Πολιτισμού και Ανάπτυξης Λίμνης Ευβοίας διαμαρτύρεται για την εκ νέου υποχρέωση υποβολής φορολογικής και ασφαλιστικής ενημερότητας για την πληρωμή των εργαζομένων στο πρόγραμμα ατόμων με ειδικές ανάγκες.
      18) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Εκπολιτιστικός Σύλλογος Ηλιών «Αγ. Γεώργιος» διαμαρτύρεται για την έλλειψη αστικής-υπεραστικής συγκοινωνίας στα Ήλια Ευβοίας.
      19) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Αυλώνος Νομού Ευβοίας ζητεί τη διατήρηση της πορθμιακής γραμμής Ωρωπού-Ερέτριας.
      20) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Ληλαντίων Ν. Εύβοιας ζητεί τη διατήρηση της πορθμιακής γραμμής Ωρωπού-Ερέτριας.
      21) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Κύμης Ευβοίας ζητεί την αποκατάσταση των ζημιών στο Δ.Δ. Μετοχίου της περιοχής του, που προκάλεσε η τελευταία θεομηνία.
      22) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Στυρέων Εύβοιας ζητεί την πλήρη επάνδρωση των Δημοτικών Σχολείων του με το κατάλληλο προσωπικό εκπαίδευσης.
      23) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία  το Λιμενικό Ταμείο Μαρμαρίου Εύβοιας ζητεί χρηματοδότηση για το έργο της εκβάθυνσης του λιμένα Μαρμαρίου.
      24) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Σύλλογος Αγιωτών «Ο ΑΓ. ΓΕΩΡΓΙΟΣ» ζητεί τη σύσταση και δεύτερης θέσης αγροτικού ιατρού στο Περιφερειακό Ιατρεία Λιχάδας Εύβοιας.
      25) Η Βουλευτής Πέλλας κα ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία το Κέντρο Επαγγελματικής Κατάρτισης Φοροτεχνικών Λογιστών Ελλάδος «ΦΟΡΟΤΕΧΝΙΚΟΣ» διαμαρτύρεται για τον αποκλεισμό του Κ.Ε.Κ από τη διαδικασία αξιολόγησης υποβληθεισών προτάσεων για την υλοποίηση προγραμμάτων κατάρτισης.
      26) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία ο κ. Δημήτριος Αβιτζόγλου ζητεί την αναγνώριση χρόνου υπηρεσίας του στην ελληνική χωροφυλακή.
      27) Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία ο Πανηπειρωτικός Αθλητικός Σύλλογος ΠΑΣ ΓΙΑΝΝΙΝΑ ζητεί οικονομική ενίσχυση για την αποπεράτωση αθλητικού κέντρου στην περιοχή Σταυρακίου Ιωαννίνων.
      28) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία  το Δημοτικό Διαμέρισμα Νεοχωρίου του Δήμου Αρναίας Χαλκιδικής ζητεί να μην επιτραπεί η εγκατάσταση πυλώνων της ΔΕΗ στην περιοχή του.
      29) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία  οι κάτοικοι του χωριού Πυργαδίκια Χαλκιδικής ζητούν να μην κατασκευασθεί λιμάνι στα Πυργαδίκια Χαλκιδικής.
      30) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία  ο Δήμος Τορώνης Χαλκιδικής ζητεί την ανάρτηση των κτηματολογικών  πινάκων της περιοχής του.
      31) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία  ο Σύνδεσμος Εργολάβων Ηλεκτρολόγων Νομού Χαλκιδικής καταγγέλλει παρατυπίες της ΔΕΗ Χαλκιδικής.
      32) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία ο Σύλλογος πτυχιούχων ιδιοκτητών συνεργείων επισκευής αυτοκινήτων και ηλεκτρολόγων  φανοποιών Νομού Χαλκιδικής ζητεί να παραταθεί το ωράριο λειτουργίας των καταστημάτων των μελών του.
      33) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία το Σωματείο Φυλάκων Σχολικών Κτιρίων Νομού Δράμας και εργαζομένων στην εκπαίδευση με σχέση εργασίας ιδιωτικού δικαίου ζητούν τη λήψη μέτρων για τη διασφάλιση της εργασίας των μελών του.
      34) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Διεύθυνση Εγγείων Βελτιώσεων Δράμας ζητεί τη ρύθμιση δανειοδοτήσεων των ΤΟΕΒ από την Αγροτική Τράπεζα Ελλάδος.
      35) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Σύλλογος παραθεριστών «Το λιμάνι» Νέων Κερδυλίων Σερρών ζητεί την αναγνώριση της κυριότητας των οικοπέδων των μελών του.
      36) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Ένωση Καταστηματαρχών  Ανδρικών-Γυναικείων Κομμωτηρίων  Εύβοιας ζητεί χρηματοδότηση για τη διεξαγωγή μελέτης προκειμένου να εντοπισθούν οι ανάγκες του Νομού σε καταρτισμένο προσωπικό κατά κλάδο επιχειρήσεων και κατά ειδικότητα.
      37) Ο Βουλευτής Θεσσαλονίκης κ. ΑΝΑΣΤΑΣΙΟΣ ΣΠΗΛΙΟΠΟΥΛΟΣ κατέθεσε αναφορά με την οποία το Οικονομικό Επιμελητήριο της Ελλάδας διαμαρτύρεται για την υποχρέωση κατοχής του παιδαγωγικού πτυχίου ΠΑΤΕΣ-ΣΕΛΕΤΕ ως προϋπόθεση για τη συμμετοχή των οικονομολόγων στο φετινό γραπτό διαγωνισμό του ΑΣΕΠ.
      38) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο κ. Κώστας Κυριακού ζητεί τη στήριξη των επιχειρηματιών της Βορείου Ηπείρου.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 56/2-7-2002 ερώτηση δόθηκε με το υπ’ αριθμ. 5/25-7-2002 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αριθμό 56/2-7-2002 που κατέθεσε στη Βουλή ο Βουλευτής κ. Παναγιώτης Αδρακτάς, παρακαλούμε να πληροφορήσετε τον κ. Βουλευτή σε θέματα της αρμοδιότητάς μας και σύμφωνα με τα στοιχεία της ΕΥΔΕ Αυτοκινητόδρομος ΠΑΘΕ και της Ειδικής Υπηρεσίας Περιβάλλοντος του Υ.ΠΕ.ΧΩ.Δ.Ε. τα εξής:
      Ο οδικός άξονας Βυτίνα – Λαγκάδια – Αρχαία Ολυμπία, συνολικού μήκους 82 χλμ. έχει βελτιωθεί σημαντικά με εργολαβίες της τελευταίας δεκαετίας.
      Για τη δημοπράτηση και την ολοκλήρωση των μελετών οδικών τμημάτων του παραπάνω άξονα αναφέρονται τα ακόλουθα:
      - Το έργο για την κατασκευή της Παράκαμψης Αρχαίας Ολυμπίας, δηλαδή του οδικού τμήματος από είσοδο Αρχαίας Ολυμπίας μέχρι Λιναριά, μήκους 8,5 χλμ. περίπου έχει δημοπρατηθεί και έχουν σταλεί τα στοιχεία του διαγωνισμού στο Ελεγκτικό Συνέδριο για τον έλεγχο νομιμότητας της σύμβασης και αναμένεται το πόρισμα του ελέγχου για να υπογραφεί η σύμβαση και να εγκατασταθεί ο Ανάδοχος του έργου.
      - Για την Ε.Ο. Βυτίνα-Αρχαία Ολυμπία έχουν εκδοθεί οι με αρ. πρωτ. 90515/98/24.6.96 και 83005/26.9.96 ΚΥΑ έγκρισης περιβαλλοντικών όρων, που αφορούν στα τμήματα Σταυροδρόμι – Κόμβος Ηραίας και Αρχαία Ολυμπία – Λούβρο αντίστοιχα. Για το τμήμα Λούβρο – Τριποταμιά – Κόμβος Ηραίας, μήκους 18 χλμ. περίπου έχει υποβληθεί Μελέτη Περιβαλλοντικών Επιπτώσεων, η οποία εστάλη για γνωμοδότηση στους συναρμόδιους φορείς με το με αρ. πρ. οικ/83683/20.5.2002 έγγραφο του ΥΠΕΧΩΔΕ, προκειμένου να προχωρήσει στην περιβαλλοντική αδειοδότηση.
      - Για τη σύνδεση Ηλείας – Αθήνας μέσω Ολυμπίας – Μεγαλούπολης δεν έχει υποβληθεί μέχρι σήμερα Μελέτη Περιβαλλοντικών Επιπτώσεων του έργου στην αρμόδια Υπηρεσία του ΥΠΕΧΩΔΕ (ΕΥΠΕ) για την προστασία του περιβάλλοντος.
      Επίσης πληροφορούμε τον κ. Βουλευτή ότι το ΥΠΕΧΩΔΕ έχει προγραμματίσει την κατασκευή του Δυτικού Άξονα. Στο Νότιο τμήμα του άξονα αυτού συμπεριλαμβάνεται και το τμήμα Πάτρα – Πύργος, το οποίο θα κατασκευασθεί με το σύστημα Παραχώρησης. Ο σχετικός διεθνής διαγωνισμός βρίσκεται σε εξέλιξη και έχει ολοκληρωθεί το Α’ στάδιο προεπιλογής.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      2. Στην με αριθμό 57/2-7-2002 ερώτηση δόθηκε με το υπ’ αριθμ. 1458/24-7-2002 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 57/2-7-2002 που κατέθεσε στη Βουλή ο Βουλευτής κ. Παναγιώτης Αδρακτάς σχετικά με το Σιδηροδρομικό Δίκτυο Νοτιοδυτικής Πελοποννήσου, σύμφωνα και με το 129387/10-7-02 έγγραφο του Οργανισμού Σιδηροδρόμων Ελλάδος, κατά λόγο αρμοδιότητας του Υπ.Μ.Ε., σας πληροφορούμε τα παρακάτω:
      1. Είναι γνωστό ότι οι Κανονισμοί της Ε.Ε. που διέπουν τη λειτουργία των Διαρθρωτικών Ταμείων της προβλέπουν τη διενέργεια τακτικών ή έκτακτων ελέγχων στους φορείς υλοποίησης των συγχρηματοδοτούμενων έργων.
      Από 10/6/2002 έως 19/7/2001 οι Υπηρεσίες της Γενικής Διεύθυνσης Περιφερειακής Πολιτικής της Ε.Ε. διενεργούν έλεγχο στην ΕΡΓΟΣΕ, σε εφαρμογή του άρθρου 38.2 του Κανονισμού (Ε.Κ.) 1260/99. Ο έλεγχος έχει αντικείμενο την εξέταση της ικανότητας της εταιρείας να ανταποκριθεί διαχειριστική και τεχνικά στις απαιτήσεις του Γ΄ ΚΠΣ. Ο έλεγχος βρίσκεται σε εξέλιξη.
      2. Αναφορικά με το σιδηροδρομικό δίκτυο της Πελοποννήσου και ειδικότερα με τη νοτιοδυτική Πελοπόννησο σημειώνουμε τα ακόλουθα:
      Για την εξυπηρέτηση των επιβατών, καθημερινά στην Πάτρα αφικνούνται και αναχωρούν δέκα έξι (16) αρτηριακές αμαξοστοιχίες, έξι (6) εξ’ αυτών αναβαθμισμένης ποιότητας Inter City, καλύπτοντας προορισμούς όπως Πύργος, Κυπαρισσία, Καλαμάτα και αντίστροφα.
      Στον άξονα Κορίνθου – Πατρών, είναι σε εξέλιξη με χρηματοδότηση από πόρους του Γ’  ΚΠΣ αλλά και εθνικούς πόρους, η κατασκευή γραμμής υψηλών ταχυτήτων σύγχρονων προδιαγραφών.
      Ήδη το τμήμα Αθήνα – Κόρινθος – Κιάτο κατασκευάζεται, με πρόβλεψη ολοκλήρωσης το 2004 πριν τους Ολυμπιακούς Αγώνες.
      Στο υπόλοιπο δίκτυο Πελοποννήσου (το αποκαλούμενο «V») ο ΟΣΕ έχει ήδη προχωρήσει σε ενέργειες αναβάθμισής του. Έτσι σήμερα είναι σε εξέλιξη έργα συντήρησης γραμμής από Κόρινθο μέχρι Καλαμάτα και από Πάτρα μέχρι Καλαμάτα, συνολικού προϋπολογισμού 4,62 εκατ. ευρώ τα οποία θα ολοκληρωθούν τον Ιανουάριο του 2003. Πρόσφατα δε ολοκληρώθηκαν οι εργασίες ανακαίνισης της γραμμής Αλφειού – Ολυμπίας μέχρι του Σ.Σ. Πλατάνου, ενώ τα επόμενα χρόνια προγραμματίζονται σημαντικά έργα εκσυγχρονισμού και αναβάθμισης του δικτύου. Με τα έργα αυτά θα βελτιωθεί η υπάρχουσα υποδομή, θα αυξηθεί η ταχύτητα, η ποιότητα και η ασφάλεια της κυκλοφορίας.
      Αναλυτικότερα:
      Από εθνικούς και κοινοτικούς πόρους προγραμματίζονται να εκτελεστούν ή εκτελούνται τα παρακάτω έργα στο σιδηροδρομικό δίκτυο νοτιοδυτικής Πελοποννήσου:
      Συντήρηση υφισταμένων γραμμών Ανδρίτσας – Καλαμάτας, Ζευγολατιού – Καλόνερου και Λεύκτρου – Μεγαλόπολης, προϋπολογισμού 40,50 εκατ. ευρώ το οποίο δημοπρατήθηκε στις 22-5-2002.
      Συντήρηση γραμμής Πάτρα – Πύργος – Κυπαρρισία, προϋπολογισμού 14,67εκατ. ευρώ, η οποία προγραμματίζεται να δημοπρατηθεί τέλος του 2002.
      Ανακαίνιση υπολοίπου γραμμής Αλφειού – Ολυμπίας, προϋπολογισμού 0,48 εκατ. ευρώ της οποίας το έργο δημοπρατήθηκε στις 12-6-2002.
      Ανακαίνιση μετρικής γραμμής Πάτρας – Καλαμάτας, προϋπολογισμού 2,4 εκατ. ευρώ.
      Μελέτη παραλλαγών γραμμής μεταξύ Πύργου – Κυπαρισσίας, με σκοπό αύξηση ταχυτήτων, συνολικού προϋπολογισμού έργου 10,2 εκατ. ευρώ.
      Ανακαίνιση μετρικής γραμμής Κορίνθου – Καλαμάτας, προϋπολογισμού 2,2 εκατ. ευρώ.
      Ο ΟΣΕ εξετάζει την ανακαίνιση της επιδομής Πύργου – Κατάκολου με προοπτική επαναλειτουργίας της σε συνδυασμό με τους διατιθέμενους πόρους.
      Βελτιωτικές επεμβάσεις κατασκευή στηθαίων ασφαλείας ηλεκτροφωτισμός σε εντοπισμένα τμήματα, στρώση ισοπέδων διαβάσεων με προκατασκευασμένες πλάκες στους Νομούς Αχαΐας, Ηλείας και Μεσσηνίας.
      Όσον αφορά το τροχαίο υλικό έχει ξεκινήσει η ανανέωση αυτού από Προγραμματικές Συμφωνίες που έχει υπογράψει ο ΟΣΕ ύψους 1.025,5 εκατ. ευρώ, μέρος του οποίου θα καλύψει τις ανάγκες του δικτύου της Πελοποννήσου.
      Ο Υπουργός
      ΧΡΙΣΤΟΣ ΒΕΡΕΛΗΣ»
      3. Στην με αριθμό 60/2-7-02 ερώτηση δόθηκε με το υπ’ αριθμ. 67578/26-7-02 έγγραφο από τον Υφυπουργό Υγείας και Πρόνοιας ακόλουθη απάντηση:
      «Απαντώντας στην με αριθμό 60/27-7-2002 ερώτηση που κατατέθηκε στη Βουλή από το Βουλευτή κ. Π. Αδρακτά σχετικά με την υγειονομική υποδομή του Βορείου και Νοτίου Αιγαίου σας γνωρίζουμε τα παρακάτω:
      Το Υπουργείο Υγείας και Πρόνοιας, στα πλαίσια της μεταρρύθμισης του ΕΣΥ και σε συνεργασία με τα τρία ΠΕΣΥ (Βορείου Αίγαίου, Α΄ και Β΄ Νοτίου Αιγαίου), έχει προχωρήσει στην καταγραφή των στοιχείων που αφορούν τον υγειονομικό χάρτη του Αιγαίου και οριοθετούνται οι στόχοι που αφορούν την αναβάθμιση της παροχής υπηρεσιών υγείας στην περιοχή, τον προγραμματισμό της δημιουργίας νέων μονάδων, καθώς και τον εξορθολογισμό του συστήματος.
      Στα πλαίσια της αναβάθμισης της υγειονομικής θωράκισης του Αιγαίου σπουδαίο ρόλο λαμβάνουν τόσο το σύστημα τηλεϊατρικής, όσο και οι αερομεταφορές του ΕΚΑΒ.
      Σύμφωνα με το «Πρόγραμμα αναβάθμισης κτιριακών υποδομών και ενίσχυσης ιατρικού εξοπλισμού Νοσοκομείων και Δομών Π.Φ.Υ.» Περίοδος 2000-2006, αντιμετωπίζονται με προτεραιότητα.
      Ο εκσυγχρονισμός των κτιριακών υποδομών των Νοσοκομείων του ΠΕΣΥ με νέες ιατρικές μονάδες ΤΕΠ, ΜΕΘ, χειρουργεία, αναβάθμιση εργαστηρίων, εκσυγχρονισμό κλινών, κλπ.
      Η ενίσχυση του ιατροτεχνολογικού εξοπλισμού των Νοσοκομείων.
      Η βελτίωση των Κέντρων Υγείας και Περιφερειακών Ιατρείων με αναβάθμιση των κτιριακών τους υποδομών και του ιατρικού εξοπλισμού τους.
      Στην πρώτη φάση 2002-2003 επιδιώκεται να ολοκληρωθούν όλες οι αναβαθμίσεις και βελτιώσεις μικρού μεσαίου, φυσικού και οικονομικού αντικειμένου. Οι μεγάλες επεμβάσεις ολοκληρώνονται εντός προγραμματικής περιόδου 2000-2006.
      Για το Α΄ ΠΕΣΥ Νοτίου Αιγαίου κρίσιμες επιλογές είναι:
      1. Η επέκταση και ο εκσυγχρονισμός των υποδομών του Γενικού Νοσοκομείου Σύρου και η ενίσχυση του εξοπλισμού του.
      2. Η ανέργερση και αναβάθμιση του Γενικού Νοσοκομείου – Κέντρου Υγείας Νάξου, η ανέγερση νέων Πολυδύναμων Περιφερειακών Ιατρείων (Τήνος, Θήρα, Μύκονος, Άνδρος, Αμοργός, Σέριφος, Κύθνος, Θηρασιά).
      Για το Β΄ ΠΕΣΥ Νοτίου Αιγαίου κρίσιμες επιλογές είναι:
      1. Η ενίσχυση του ιατρικού εξοπλισμού του Γενικού Νοσοκομείου Ρόδου.
      2. Η βελτίωση των υποδομών και ενίσχυση του εξοπλισμού των Γενικών Νοσοκομείων – Κέντρων Υγείας Καλύμνου και Κω.
      3. Το Κέντρο Υγείας Αστικού Τύπου Ρόδου.
      4. Η ανέγερση νέων Πολυδύναμων Ιατρείων και βελτίωση υπαρχόντων Κέντρων Υγείας και Περιφερειακών Ιατρείων (Λειψοί, Αστυπάλαια, Κάσος, Όλυμπος Καρπάθου, Τήλος, Κάρπαθος, Δήμος Ηρακλειδών στην Κω).
      Για το ΠΕΣΥ Βορείου Αιγαίου κρίσιμες επιλογές είναι:
      1. Η λειτουργία και εκσυγχρονισμός της νέας πτέρυγας του Νοσοκομείου Λέσβου.
      2. Η επέκταση του Γενικού Νοσοκομείου Χίου σε όμορο οικόπεδο που έχει παραχωρηθεί στο ΕΣΥ και για το οποίο ήδη έχει ανατεθεί η εκπόνηση των μελετών από τη ΔΕΠΑΝΟΜ Α.Ε.
      3. Ο εκσυγχρονισμός και η βελτίωση του εξοπλισμού των Κέντρων Υγείας και Περιφερειακών Ιατρείων.
      Όσον αφορά τη στελέχωση των Νοσοκομείων των νησιών, σας γνωρίζουμε ότι στο Υπουργείο μας καταρτίζεται κατάλογος επικουρικών ιατρών ανά ειδικότητα, για την κάλυψη έκτακτων αναγκών και των επειγουσών αναγκών σε δυσπρόσιτες απομονωμένες και νησιωτικές περιοχές της χώρας.
      Για το Νοσοκομείο Ρόδου έχουν διορισθεί (10) επικουρικοί γιατροί. Στις νησιωτικές περιοχές έχουν διορισθεί ανά ειδικότητα (76) γιατροί, σύμφωνα με τα αιτήματα των Δ.Σ. των Νοσοκομείων.
      Ο Υφυπουργός
      Ε. ΝΑΣΙΩΚΑΣ»
      4. Στην με αριθμό 73/2-7-02 ερώτηση δόθηκε με το υπ’ αριθμ. 1823/26-7-02 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της 73/2/7/02 ερώτησης του Βουλευτή Μ. Κεφαλογιάννη και σύμφωνα με όσα μας γνώρισε η Διοίκηση της Ο.Π.Α.Π. Α.Ε., σας γνωρίζουμε τα παρακάτω:
      Μετά από απόφαση της Διαρκής Επιτροπής Αποκρατικοποιήσεων, υπήρξε συνδυασμένη προσφορά μετοχών της Ο.Π.Α.Π. Α.Ε. σε Έλληνες ιδιώτες και θεσμικούς επενδυτές και ξένους θεσμικούς επενδυτές με ιδιωτική τοποθέτηση.
      Το ποσό των μετοχών που επωλήθη με πολλή μεγάλη επιτυχία, σε Έλληνες και ξένους θεσμικούς επενδυτές ανέρχεται σε 18,9% του συνόλου του μετοχικού κεφαλαίου της εταιρείας, και το Ελληνικό Δημόσιο εισέπραξε από την πώληση 503.500.000 ευρώ.
      Η προσφορά καλύφθηκε κατά 5,5 φορές από τους ξένους θεσμικούς επενδυτές και κατά 1,7 από τους Έλληνες ιδιώτες και θεσμικούς επενδυτές και συνολικά η κάλυψη της προσφοράς ανήλθε σε 3,8 φορές.
      Ο Υφυπουργός
      ΙΩΑΝΝΗΣ ΚΟΥΡΑΚΗΣ»
         5. Στην με αριθμό 68/2-7-02 ερώτηση δόθηκε με το υπ’ αριθμ. 73554/24-7-02 έγγραφο από τον Υφυπουργό Yγείας και Πρόνοιας η  ακόλουθη απάντηση:
      «Απαντώντας στην ερώτηση 68/2-7-02 που κατατέθηκε στη Βουλή από το Βουλευτή κ. Ν. Κορτσάρη, σχετικά με το Κέντρο Αποθεραπείας Φυσικής και Κοινωνικής Αποκατάστασης (ΚΑΦΚΑ) Αμυνταίου, σας γνωρίζουμε τα εξής:
      Με το Σχέδιο Νόμου για την αναδιοργάνωση του Εθνικού Συστήματος Κοινωνικής Φροντίδας, που θα προωθηθεί για ψήφιση στη Βουλή, οι δημόσιοι φορείς παροχής υπηρεσιών Κοινωνικής Φροντίδας θα υπαχθούν στα οικεία ΠΕΣΥ για την καλύτερη οργάνωση και παροχή υπηρεσιών.
      Μετά την ψήφιση του ανωτέρω Νομοσχεδίου θα ακολουθήσει τροποποίηση του Οργανισμού του ΚΑΦΚΑ Αμυνταίου για τον εκσυγχρονισμό και τη λειτουργία του ως Κέντρο Αποθεραπείας και Αποκατάστασης.
      Για την κατά το δυνατόν ταχύτερη έναρξη λειτουργίας του δίνονται για προκήρυξη, μέσω του ΑΣΕΠ, δώδεκα (12) θέσεις προσωπικού διαφόρων ειδικοτήτων του ισχύοντος Οργανισμού του.
      Ο Υφυπουργός
      Δ. ΘΑΝΟΣ»
        6. Στην με αριθμό 73/2-7-02 ερώτηση δόθηκε με το υπ’ αριθμ. 39688/25-7-02 έγγραφο από τον Υφυπουργό   Oικονομίας  και Οικονομικών η  ακόλουθη απάντηση:
      «Απαντώντας στις ερωτήσεις 73/2-7-02 και 8509/1277/18-6-02 που κατέθεσε στη Βουλή ο Βουλευτής κ. Μ. Κεφαλογιάννης, σχετικά με την πώληση ποσοστού του μετοχικού κεφαλαίου του ΟΠΑΠ Α.Ε., σας γνωρίζουμε τα εξής:
      1) Διατέθηκε ποσοστό 18,90% μετοχών του ΟΠΑΠ Α.Ε., μέσω της διαδικασίας του βιβλίου προσφορών (book building), με συνδυασμένη προσφορά με δημόσια εγγραφή και ιδιωτική τοποθέτηση στους εργαζόμενους  της εταιρίας στην Ελλάδα και με ιδιωτική τοποθέτηση σε θεσμικούς επενδυτές στο εξωτερικό, σύμφωνα με την αριθμ. 313/19-6-2002 απόφαση της Διϋπουργικής Επιτροπής Αποκρατικοποιήσεων.
      2) Το ακριβές τίμημα από την ως άνω πώληση θα εξαρτηθεί από την ανταλλαγή μετοχών ΟΠΑΠ με προμέτοχα που έχουν εκδοθεί κατά τα προηγούμενα έτη, καθώς επίσης και από τη διενέργεια ή μη των πράξεων σταθεροποίησης της τιμής της μετοχής, σύμφωνα με το παρεχόμενο στους Συντονιστές – Κυρίους Αναδόχους δικαίωμα προαίρεσης (Greenshoe option) και θα προκύψει μετά το πέρας της εκκαθάρισης.
      Ο  Υφυπουργός
      ΓΕΩΡΓΙΟΣ ΦΛΩΡΙΔΗΣ»
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμεθα στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Πρώτη είναι η με αριθμό 25/9.9.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γιάννη Καψή προς τους Υπουργούς Εσωτερικών, Δημόσιας Διοίκησης και Αποκέντρωσης, Εξωτερικών, σχετικώς με την πρόσφατη δημοσιοποίηση των Αρχείων του Στέητ Ντηπάρτμεντ για την προχουντική περίοδο, την αξιοποίηση των στοιχείων κλπ.
      Η επίκαιρη ερώτηση του κ. Καψή έχει ως εξής: 
      «Πρόσφατα ακόμη η κοινή γνώμη πληροφορήθηκε με ανάμεικτα συναισθήματα και κυρίως θλίψη, μερικές πτυχές των παρασκηνίων της προχουντικής περιόδου με τη δημοσίευση των Αρχείων του Στέητ Ντηπάρτμεντ. Είναι μία ψυχολογική άσκηση αποδοχής του αναποφεύκτου που επαναλαμβάνεται κάθε χρόνο. Μια πρόσκαιρη έκρηξη αντιαμερικανικών αισθημάτων που γρήγορα εκτονώνονται και παρακάμπτεται η ουσία. Πληροφορηθήκαμε, επί παραδείγματι, ότι υπήρχε μηχανισμός και κονδύλια επηρεασμού ομάδας πολιτικών υπέρ της Αμερικανικής πολιτικής. Αγανακτήσαμε, αλλά αδιαφορήσαμε για το γεγονός ότι υπήρξαν, ίσως και να υπάρχουν, ανάμεσά μας πολιτικοί που διέπραξαν αδίκημα πολύ σοβαρότερο της δωροδοκίας, εκείνο της δωροληψίας και μάλιστα για να στραφούν εναντίον των συμφερόντων της πατρίδος τους. Ο αντιαμερικανισμός είναι μια εύκολη υπόθεση. Ο φιλελληνισμός είναι δύσκολη.
      Ακόμη τα Αρχεία του Στέητ Ντηπάρτμεντ διορθώνουν πολλές ιστορικές διαστρεβλώσεις. Τα τελευταία χρόνια Ιδρύματα και μεγαλόσχημοι ερευνητές προσπάθησαν συστηματικά, βάσει της κατάπτυστης θεωρίας των «χαμένων ευκαιριών», να επιρρίψουν ευθύνες στον Ανδρέα Παπανδρέου για τη μη αποδοχή του σχεδίου «Άτσεσον» το οποίο διαμορφωνόταν κατά το δοκούν από τους εκάστοτε δήθεν ιστορικούς, με σκοπό να απαρνηθούμε τις θέσεις μας και να επιστρέψουμε στο δόγμα ότι «η Ελλάδα είναι πολύ μικρή χώρα για να έχει ιδίαν αυτής πολιτική. Οφείλει να ακολουθεί την πολιτική των Η.Π.Α.». Ακόμη και για την κρίση του ’87 επιχείρησαν να ρίψουν την ευθύνη στην Ελλάδα.
      Ερωτώνται οι κύριοι Υπουργοί:
      1. Ποια θα είναι –αν θα υπάρξει η αξιοποίηση των πολυτίμων ιστορικών στοιχείων και η Κοινή Γνώμη και κυρίως η διπλωματική μας υπηρεσία, θα επεξεργασθεί τα νεότερα στοιχεία ώστε να υπάρχει μια πιο αντικειμενική εκτίμηση των γεγονότων.
      2. Αν η Κοινή Γνώμη θα πληροφορηθεί ποτέ τα ονόματα εκείνων που προωθήθηκαν –και ίσως προωθούνται ακόμη- με ξένη βοήθεια, για να υπηρετήσουν ξένες επιδιώξεις».
      Το λόγο έχει ο Υφυπουργός Εξωτερικών κ. Λοβέρδος.
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Ως Υπουργείο Εξωτερικών ευχαριστούμε τον κ. Καψή για την ερώτηση, διότι έτσι μας διευκολύνει να διατυπώσουμε μία θέση αρχής που έχει το Υπουργείο Εξωτερικών όσον αφορά την αξιοποίηση του παρελθόντος και, συνεπώς, την οργάνωση της μνήμης της Ελλάδας ώστε να προσεγγίζει το παρελθόν. Όποιος γνωρίζει το παρελθόν, έχει μία μορφή αυτογνωσίας και έτσι διευκολύνεται να κατανοήσει το παρόν και να προετοιμάσει το μέλλον. Όμως όλα αυτά το Υπουργείο Εξωτερικών δεν τα κάνει επειδή «νομίζει» ή επειδή «θεωρεί» ή επειδή «πιστεύει….». Το Υπουργείο Εξωτερικών σκέπτεται επειδή πρέπει να πράξει.
      Και έτσι καταλάβαμε και το πρώτο σκέλος του ερωτήματός σας. 
      Και ως προς την πράξη, πρόσφατος νόμος του 1998 έχει μετατρέψει ένα παλαιό τμήμα του Υπουργείου Εξωτερικών σε υπηρεσία, την υπηρεσία του Αρχείου, του Ιστορικού και Διπλωματικού Αρχείου, η οποία μέσα σε πέντε χρόνια έχει εκδώσει ήδη οκτώ τόμους των πιο σημαντικών στιγμών της ελληνικής ιστορίας. 
      Και για να είμαστε πιο ακριβείς γι’ αυτό που μας ρωτάτε, κύριε Βουλευτά, σας ενημερώνουμε ότι πολύ σύντομα θα εκδοθεί και από τη δική μας πλευρά, από το ελληνικό Υπουργείο Εξωτερικών, το αρχείο που θα αναφέρεται στα κρίσιμα χρόνια 1964–968 για τα οποία, μετά από δύο χρόνια συζητήσεων, δημοσιεύτηκαν τα αρχεία του Στέητ Ντηπάρτμεντ που αποτελούν και τη βάση του ερωτήματός σας. 	Οκτώ τόμοι σε πέντε χρόνια αποτελούν μια υπόσχεση ότι και για την περίοδο αυτή σε σύντομο χρονικό διάστημα θα είμαστε καθ’ όλα έτοιμοι. 
      Πέραν όμως των αρχείων, ρωτάτε πώς αλλιώς αντέδρασε το Υπουργείο Εξωτερικών. Θέλω να καταθέσω στα Πρακτικά, γιατί οι ημερομηνίες γίνονται αποκαλυπτικές, ότι στις 16/8/2002 είχαμε τη δημοσίευση του δέκατου έκτου τόμου του αμερικανικού Στέητ Ντηπάρτμεντ και αμέσως την ίδια μέρα ο τόμος αυτός απεστάλη στην Αθήνα από την Πρεσβεία μας και επίσης σημειώθηκε και το web-site στο οποίο ο αναγνώστης μπορεί να βρει το σχετικό υλικό.
       (Στο σημείο αυτό ο Υφυπουργός Εξωτερικών, κ. Ανδρέας Λοβέρδος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Εν πάση περιπτώσει, η Διεύθυνση Α7του Υπουργείου Εξωτερικών διαθέτει και αυτό το υλικό και περιμένει και άλλα κρίσιμα αρχεία, όπως του Foreign Office για την περίοδο αυτή, του τουρκικού Υπουργείου Εξωτερικών, της Εθναρχείας στην Κύπρο και του Κυπριακού Υπουργείου Εξωτερικών. Τότε, θα έχουμε συγκροτημένη άποψη για την περίοδο εκείνη, αν βέβαια τα αρχεία μπορούν να οδηγήσουν σε μία τέτοια άποψη. 
      Όσον αφορά το δεύτερο ερώτημά σας που αφορά τα ονόματα, θεωρώ ότι δεν είναι μείζον. Δεν θα δικάσουμε κανέναν. Δεν είμαστε δικαστήριο για να δικάσουμε κάποιον, αλλά ούτε και μας χρειάζεται αυτό, γιατί ξέρουμε ότι η δίκη της ιστορίας είναι η πλέον βαρυσήμαντη και αδυσώπητη. Και αυτό, γιατί η καταδίκη της ιστορίας είναι αέναη για εκείνη την επαίσχυντη περίοδο και για πρόσωπά της. Δεν χρειαζόμαστε ονόματα. Έχουμε αναλύσει την περίοδο και γνωρίζουμε τα δεδομένα της. 
      Το θέμα όμως, κύριε Βουλευτά, είναι πρωτίστως πολιτικό και επιφυλάσσομαι στη δευτερολογία μου να δώσω και την πολιτική απάντηση. 
      ΠΡΟΕΔΡΕΥΩΝ (Κωνσταντίνος Γείτονας): Θα ολοκληρώσετε στη δευτερολογία σας, κύριε Λοβέρδο. 
      Το λόγο έχει ο κ. Καψής. 
      ΓΙΑΝΝΗΣ ΚΑΨΗΣ: Είναι αρκετά ικανοποιητική, ελπιδοφόρος και αισιόδοξη η απάντηση του κυρίου Υπουργού. 
      Θα ήθελα στο σύντομο χρονικό διάστημα που έχω να τονίσω δύο πράγματα. Δεν έκανα την ερώτηση για να τιμωρηθούν οι τότε υπαίτιοι, αλλά διότι άγχομαι από ένα κύμα διάβρωσης των πραγματικών στοιχείων της ιστορίας μας και θυμάμαι τις αποκαλύψεις του άρθρου Kesler «Πώς διεβρώθη το Σοσιαλιστικό Κίνημα στην Κεντρική Ευρώπη κατά τη διάρκεια του Μεσοπολέμου». 
      Σήμερα, εάν θα είχαμε τη δυνατότητα να δούμε που κατευθύνονται αυτού του είδους τα πετροδόλαρα, θα φτάναμε όχι πια σε πολιτικούς, αλλά και σε ακαδημαϊκούς, σε ιδρύματα και σε οικονομικούς παράγοντες. Και αυτό το τονίζω! 
      Όσον αφορά το δεύτερο στοιχείο, κύριε Υπουργέ, σας ευχαριστώ για όσα είπατε για το αρχείο. Θα μου επιτρέψετε να πάρω ένα μικρό κομμάτι της τιμής αυτής, διότι η κα Τομαή, η οποία πράγματι επιτελεί τεράστιο έργο, αποτελεί δική μου επιλογή. Πώς να το κάνουμε, κύριε Υπουργέ; 
      Ωστόσο, δεν είναι μόνο θέμα αρχείου. Έχω ζήσει την τραγωδία του σχεδίου «Άτσεσον». Υπήρξαν τρία επίπεδα διαστρεβλώσεως. Πρώτον, τι έλεγαν και τι εννοούσαν οι Αμερικάνοι. Δεύτερον, τι έφτανε στον Πρωθυπουργό της χώρας; Έχω ιδία προσωπική αντίληψη ότι οι διαβιβαστές του σχεδίου, του μιλούσαν για τετραγωνικά χιλιόμετρα, ενώ επρόκειτο για τετραγωνικά μίλια. Του μιλούσαν για καντόνια τύπου Ελβετίας, ενώ επρόκειτο περί διχοτομήσεως. Και όταν ο Ανδρέας Παπανδρέου του εξήγησε όλο το σχέδιο, αυτό απερρίφθη. Βέβαια, αυτό αποτελεί ένα ιστορικό στοιχείο. 
      Έζησα την τραγωδία του Ανδρέα Παπανδρέου, ο οποίος τους τελευταίους μήνες, για να θεμελιωθεί μια νέα αντίληψη μειοδοσίας, «βομβαρδιζόταν» προκειμένου να πειστεί ότι έκανε λάθος για το σχέδιο «Άτσεσον», που είδαμε ότι είναι χειρότερο και από την de facto διχοτόμηση που ισχύει σήμερα, και ότι ήταν υπεύθυνος για την τραγωδία της Κύπρου. 
      Μάλιστα εγώ του έστειλα και επιστολή, για να τον προστατεύσω από αυτούς τους αγνώστους στην κοινή γνώμη, όχι, όμως, σε μένα –θα τα πούμε, όταν έρθει η στιγμή- που προσπαθούσαν να διαστρεβλώσουν την πρόσφατη ιστορία μας, για να χαράξουν ένα διαστρεβλωμένο μέλλον. 
      ΠΡΟΕΔΡΕΥΩΝ (Κωνσταντίνος Γείτονας): Κύριε Καψή, είναι μεγάλη ιστορία. Αφήστε την. 
      ΓΙΑΝΝΗΣ ΚΑΨΗΣ: Θα συνιστούσα, αν μου επιτρέπετε, τα πορίσματα του Αρχείου να είναι και στο Αρχείο της Α7 και των άλλων συναρμοδίων διευθύνσεων. 
      Ευχαριστώ. 
      ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Λοβέρδο. Έχετε το λόγο.
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών):  Κύριε Βουλευτά, γι’ αυτό ακριβώς μίλησα για την αρχειοθέτηση και την αξιολόγηση, για την αντίδραση δηλαδή της Ελληνικής Πρεσβείας στις Η.Π.Α. και για την Α7 διεύθυνση του ΥΠΕΞ, η οποία χειρίζεται τα Ελληνο-αμερικανικά, επισημαίνοντας πόσο σημαντικά θέματα προκύπτουν από τη μελέτη και την αξιοποίηση του αρχειακού υλικού. Χρωστώ ακόμη μια πολιτική δήλωση, για να είναι πλήρης η απάντησή μου στην ενδιαφέρουσα ερώτησή σας. 
      Πέρα από την λειτουργία της αρμόδιας υπηρεσίας, της ελληνικής διοίκησης εν προκειμένω, υπάρχει, κύριε Βουλευτά, και ένα πολιτικό θέμα: Συνάγονται πολιτικά συμπεράσματα από την περίοδο εκείνη, όπως κανείς διαβάζει τα δημοσιευθέντα αρχεία του Στέητ Ντηπαρτμεντ; Λέμε «ναι». Λέμε ότι επαληθεύονται κάποιες αναλύσεις περί εξάρτησης. Επαληθεύονται κάποιες αναλύσεις για το επαίσχυντο παρελθόν εκείνης της περιόδου. 
      Ακόμη περισσότερο όμως, κύριε Καψή, επιβεβαιώνονται, και κάποιοι οι οποίοι αγωνίστηκαν, για να ξεπεραστεί εκείνη η περίοδος, για να απολαμβάνει σήμερα το ελληνικό κράτος, οποιαδήποτε κυβέρνηση και αν έχει, την ανεξαρτησία του, και για να χειρίζεται τα θέματά του με την ανεξαρτησία του, ως κυρίαρχο κράτος. Αυτό μας αναγνωρίστηκε και από την άλλη πλευρά του Ατλαντικού και πρόσφατα, το 1995, στην επίσκεψη Κλίντον, τότε Προέδρου, στην Αθήνα, αλλά και με τις τελευταίες δηλώσεις του Προέδρου Μπους για «στρατηγικό εταίρο», όταν αναφέρθηκε στην Ελλάδα.
       Όταν διαβάζει κανείς αυτά τα αρχεία –και με αυτό σταματώ- δεν πάει λοιπόν το μυαλό του μόνο στους επαίσχυντους εκείνης της περιόδου. Πρέπει να πηγαίνει και στους πολιτικούς αυτούς –και είναι γνωστό πως συγκαταλέγεστε σε αυτήν την ομάδα- που αγωνίστηκαν για να ξεπεραστεί αυτή η περίοδος και για να απολαμβάνει η Ελλάδα την ανεξαρτησία που σήμερα απολαμβάνει. 
      Σας ευχαριστώ. 
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ, θα ήθελα την έγκρισή σας, ώστε να προηγηθεί η τέταρτη με αριθμό 28/9-9-2002 επίκαιρη ερώτηση της Βουλευτού του Συνασπισμού της Αριστεράς και της Προόδου κας Ασημίνας Ξηροτύρη-Αικατερινάρη προς τους Υπουργούς Περιβάλλοντος, Χωροταξίας και Δημοσίων Έργων, Γεωργίας σχετικώς με τη διάσωση της λίμνης Κορώνειας κ.λπ. λόγω υποχρεώσεώς της στην επιτροπή. 
      ΠΟΛΛΟΙ ΒΟΥΛΕΥΤΕΣ: Εγκρίνεται. 
      ΠΡΟΕΔΡΕΥΩΝ (Κωνσταντίνος Γείτονας): Καλώς. 
      Η επίκαιρη ερώτηση της κας Ασημίνας Ξηροτύρη-Αικατερινάρη έχει συνοπτικά ως εξής: 
      «Η τραγική πορεία της λίμνης Κορώνειας ολοκληρώθηκε το φετινό Αύγουστο, όταν εξατμίστηκε και η τελευταία σταγόνα της. Έτσι, μια περιοχή διεθνούς σημασίας, που έπρεπε να προστατευθεί από τη χώρα μας, χάθηκε. Με αλλεπάλληλες ερωτήσεις μας, από τον Αύγουστο του 2000, θέσαμε το φλέγον ζήτημα της διάσωσης της λίμνης, τονίζοντας τις επικίνδυνες καθυστερήσεις στην πορεία του σχετικού Master Plan που ανέλαβε η νομαρχία. Στις μεγάλες αυτές καθυστερήσεις πρέπει να προσθέσουμε και την ολιγωρία τόσο της Περιφέρειας Κ. Μακεδονίας όσο και του ΥΠΕΧΩΔΕ στα θέματα μιας ισχυρής χρηματοδότησης και υποστήριξης, μέσω της έγκαιρης έγκρισης των μελετών περιβαλλοντικών επιπτώσεων. 
      Δυστυχώς, σήμερα, μετά το σβήσιμο της λίμνης, ενημερωνόμαστε ότι το Δεκέμβριο τελειώνει η φάση εκπόνησης των μελετών του περίφημου Master Plan «επειγόντων» μέτρων, πράγμα που αποδεικνύει την εγκληματική αδιαφορία της πολιτείας και για την έλλειψη δυνατότητας από τη Νομαρχία να φέρει σε πέρας ένα τέτοιο έργο, η οποία μάλιστα, όπως φαίνεται σε έγγραφό της, αναλώθηκε σε συσκέψεις και ενημερώσεις των πολιτών μέσω εντύπων!! 
      Σήμερα απαιτείται ένα ολοκληρωμένο πρόγραμμα, με άμεσες και μακροπρόθεσμες δράσεις περιβαλλοντικής αναβάθμισης ολόκληρης της λεκάνης της Μυγδονίας, με εμπλουτισμό των χειμάρρων, αποκατάσταση των δασικών οικοσυστημάτων των γύρω περιοχών, κατάργηση της ευνοϊκής αντιμετώπισης ρυπογόνων ή υδροβόρων βιομηχανιών, αλλαγή των γεωργικών πρακτικών κ.α..
      Ερωτώνται οι κύριοι Υπουργοί: 
      1. Εκτιμούν επιτέλους ότι με το υπάρχον master plan θα αντιμετωπισθεί το σοβαρό αυτό πρόβλημα και, αν ναι, γιατί δεν επισπεύδουν την έγκριση των μελετών των περιβαλλοντικών μέτρων και των λοιπών υποστηρικτικών μέσων; 
      2. Θα αφυπνισθούν μετά το σβήσιμο της λίμνης η πολιτεία, η Περιφέρεια Κ. Μακεδονίας και το ΥΠΕΧΩΔΕ, για να επισπεύσουν έναν ολοκληρωμένο σχεδιασμό και την άμεση σύσταση του φορέα διαχείρισης;»
      Θα απαντήσει η Υφυπουργός ΠΕΧΩΔΕ κα Ζήση. Ορίστε, κυρία Υφυπουργέ, έχετε το λόγο. 
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, η περιοχή αυτή τη Κορώνειας, αλλά και της Βόλβης, είναι γνωστό σε όλους μας ότι αποτελούν πολύ ευαίσθητα οικοσυστήματα εξαιρετικά μεγάλης αξίας για τη διατήρηση της οικολογικής ισορροπίας και τη διαφύλαξη της βιολογικής ποικιλότητας. Δεν είναι απλά μόνο το θέμα του νερού, όπως ορίζεται στο Master – Plan, αλλά είναι μία ολοκληρωμένη πρόταση που θα ικανοποιήσει την ανάγκη που υπάρχει για τη διαφύλαξη της βιολογικής ποικιλότητας, γιατί είναι προστατευόμενοι βιότοποι με σπάνια ή απειλούμενα είδη πανίδας και χλωρίδας, με βάση και την εθνική και την κοινοτική νομοθεσία και τις διεθνείς συμβάσεις.
      Σε ό,τι αφορά το Υπουργείο Περιβάλλοντος έχει συνταχθεί ειδική περιβαλλοντική μελέτη, ενώ ξέρετε πολύ καλά ότι με το πρόσφατο νομοσχέδιο ιδρύεται και ο Φορέας Διαχείρισης Λιμνών Κορώνειας και Βόλβης.
      Τα προβλήματα της λίμνης Κορώνειας είναι πολύ μεγάλα, γιατί από τα σαράντα πέντε χιλιάδες στρέμματα που κάλυπτε η λίμνη σήμερα έχουμε μόνο πέντε και βεβαίως το βάθος της δεν ξεπερνά τα εξήντα εκατοστά.
      Υπάρχουν, κυρία συνάδελφε, οι μελέτες οι οποίες έχουν υποβληθεί –πρέπει όμως να πω ότι υποβλήθηκαν πολύ πρόσφατα- στην ειδική υπηρεσία και οι οποίες μελέτες –για να απαντήσω στο πρώτο σκέλος- μόλις τον Αύγουστο εξετάσθηκαν από τις υπηρεσίες. Κάποιες από αυτές επεστράφησαν, διότι υπήρχαν κάποιες ελλείψεις σε ό,τι αφορά τις προδιαγραφές εκείνες που χρειάζονται για τις περιβαλλοντικές επιπτώσεις, σε ό,τι αφορά δηλαδή τη μερική εκτροπή των χειμάρρων Σχολαρίου και Λαγκαδικίων και σε ό,τι αφορά τη μεταφορά νερού από τον ποταμό Αλιάκμονα και τον εμπλουτισμό της λίμνης από το βαθύ υδροφορέα. Περίπου, όπως γνωρίζετε, μιλάμε για εξασφάλιση σε κάθε μελέτη του ενός τρίτου των κυβικών νερού που χρειάζονται.
      Θέλω όμως να απαντήσω και σε ένα άλλο θέμα που έχει τεθεί. Πρέπει να δούμε τελικά –και να μιλήσουμε ειλικρινά- γιατί έχει εμφανιστεί αυτό το φαινόμενο στη λίμνη Κορώνεια. Τα προβλήματα που παρουσιάστηκαν εδώ δεν είναι γιατί το νερό χάθηκε λόγω κάποιας γεωλογικής σύστασης του πυθμένα της λίμνης, όπως συμβαίνει σε άλλες λίμνες. Και νομίζω ότι το έχουμε πει και άλλες φορές, κυρία συνάδελφε: η ποσότητα του νερού εξαφανίζεται λόγω της ανεξέλεγκτης χρήσης και λόγω της δυναμικής καλλιέργειας που γίνεται στην περιοχή.
      Πρέπει, λοιπόν, εδώ, παρ’ ότι υποστηρίζουμε την ανάπτυξη και παρ’ ότι οι περιοχές δίπλα έχουν χρήσεις υψηλής παραγωγικότητας, να δούμε –και εδώ υπάρχει και από το Υπουργείο Γεωργίας η βεβαίωση- ένα αγροτοπεριβαλλοντικό πρόγραμμα για την περιοχή, για το οποίο υπήρχε παλαιότερη δέσμευση, έτσι ώστε να μπορέσουμε να εξασφαλίσουμε αυτό που ζητάτε στη δεύτερη ερώτησή σας, ένα πλήρες σχέδιο που θα αποκαθιστά όλα αυτά τα προβλήματα και βεβαίως θα βοηθά στην ανάπτυξη.
      Εμείς έχουμε συστήσει το φορέα διαχείρισης λιμνών Κορώνειας και Βόλβης. Είναι γνωστό πώς θα διοικηθεί: θα αναλάβει ο φορέας αυτός μαζί με άλλους φορείς και θεσμούς ένα συνολικό σχέδιο για την προστασία και την αποκατάσταση της περιοχής. Δεν είναι δηλαδή μόνο το νερό από τον Αλιάκμονα, αλλά υπάρχουν και παράλληλες δραστηριότητες που πρέπει να ενσωματωθούν σε ένα ολοκληρωμένο σχέδιο.
      ΠΡΟΕΔΡΕΥΩΝ (Κωνσταντίνος Γείτονας): Η κα Ξηροτύρη-Αικατερινάρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Σε μία από τις τελευταίες ερωτήσεις –από τις πολλές που έχω κάνει για τη λίμνη Κορώνεια- έλεγα στο ΥΠΕΧΩΔΕ «θα κάνετε επιτέλους κάτι;». Τελικά και το ΥΠΕΧΩΔΕ δεν έκανε απολύτως τίποτα.
      Καταθέτω αυτή τη φωτογραφία και άλλες φωτογραφίες για το πώς είναι αυτή τη στιγμή η λίμνη Κορώνεια. 
      (Στο σημείο αυτό η Βουλευτής κ. Ξηροτύρη-Αικατερινάρη καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Η λίμνη Κορώνεια δεν υπάρχει, υπάρχει μόνο ένας βούρκος πέντε στρεμμάτων. Έχουν καταστραφεί τα πάντα. Κυρία Υπουργέ, κι αυτά που λέτε ακριβώς αυτή τη στιγμή αποτελούν ένα μνημόσυνο σ’ ένα νεκρό. Η κατάσταση είναι σε πολλά σημεία μη αναστρέψιμη και η πολιτεία έχει τεράστια ευθύνη σε αυτό το θέμα. Η πολιτεία έπρεπε να δει από την αρχή ότι η Νομαρχιακή Αυτοδιοίκηση ήταν ανίσχυρη να αντιμετωπίσει ένα τόσο μεγάλο πρόβλημα. 
      Βλέπετε και εσείς η ίδια σε τι κατάσταση βρίσκονται αυτήν τη στιγμή οι μελέτες για ένα πρόβλημα που έχει τεθεί εδώ και δεκαπέντε χρόνια. Το Δεκέμβριο, αφού θα έχει εξαφανιστεί η λίμνη, θα τελειώσει η πρώτη φάση. Μόλις προχθές, μετά τον κουρνιαχτό που σηκώθηκε και τη διαμαρτυρία όλων μας γι’ αυτήν την κατάσταση, βλέποντας αυτήν την εικόνα, δίνεται η έγκριση των περιβαλλοντικών επιπτώσεων. 
      Όπως σας έχουμε πει επανειλημμένα, επιτέλους αφυπνιστείτε! Δεν είναι επιτρεπτό να φτάνουμε σε αυτήν την κατάσταση. Πρέπει το Υπουργείο ΠΕΧΩΔΕ και το Υπουργείο Γεωργίας να αναλάβουν το συνολικό σχεδιασμό και την υποστήριξη με λύσεις και άμεσες, αλλά και μακροπρόθεσμες, για να μπορέσουμε να σώσουμε έστω τη λεκάνη της Μυγδονίας, διότι έπεται μετά τη λίμνη Κορώνεια και η λίμνη Βόλβη.  
      Το υπάρχον master plan ήταν για την αναβάθμιση της Κορώνειας. Έπρεπε να είχε τελειώσει εδώ και πάρα πολλά χρόνια, αλλά δεν έγινε τίποτα. Βλέπετε την τραγική κατάσταση που υπάρχει. Η πολιτεία είναι για να ελέγχει, όχι για να περιμένει την εξαφάνιση. Τώρα πια το στοιχείο και της κατά τα 20% κατανάλωσης αρδευτικού νερού από τις καλλιέργειες που υπάρχουν εκεί χρειάζεται όντως έναν ολοκληρωμένο σχεδιασμό και αλλαγή των γεωργικών πρακτικών, αλλά με ενίσχυση και συναίνεση των κατοίκων και των παραγωγών. Από την άλλη πλευρά δεν φτάνει μόνο ο φορέας διαχείρισης, που και αυτόν μετά την εξαφάνιση της Κορώνειας τον συστήνετε, κυρία Υπουργέ. 
      Τι να λέμε τώρα; Πού έχουμε φτάσει σ’ αυτήν την κατάσταση; Χρειάζεται ένα ολοκληρωμένο πρόγραμμα και ισχυρή χρηματοδότηση. Δεν είναι δυνατόν η Ελλάδα να μετέχει με δύο και τρεις Υπουργούς στο Γιοχάνεσμπουργκ, να ρίχνει κροκοδείλια δάκρυα και ταυτόχρονα να παρουσιάζει αυτές τις εικόνες της λίμνης Κορώνειας και άλλων υγροτόπων που υπάρχουν σήμερα στη χώρα μας.
      ΘΕΟΧΑΡΗΣ ΤΣΙΟΚΑΣ: Όχι άλλες μελέτες. Να περάσετε στην πράξη. 
      ΠΡΟΕΔΡΕΥΩΝ (Κωνσταντίνος Γείτονας): Καταλαβαίνω το ενδιαφέρον όλων σας για την περιοχή. 
      Το λόγο έχει η κυρία Υπουργός. 
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, νομίζω πως δεν αμφισβητεί κανείς το γεγονός ότι υπάρχει πρόβλημα. Το έχουμε πει πάρα πολλές φορές. Όμως τα κροκοδείλια δάκρυα θα πρέπει να μη χύνονται και από άλλες πλευρές. Θα πρέπει δηλαδή κάποια στιγμή να μιλήσουμε ειλικρινά και όχι να χαϊδεύουμε τα αυτιά στις παραγωγικές εκείνες ομάδες που χρειάζονται το νερό για τους όποιους λόγους, είτε είναι βιομηχανική παραγωγή είτε είναι γεωργική παραγωγή. Εδώ είναι και ο Υφυπουργός Γεωργίας να μας τα πει. 
      Θα πρέπει να δούμε αν το νερό και την αποκατάσταση τα θέλουμε για να είναι πραγματικά ο βιότοπος εκείνος που θα προσφέρει σαν οικοσύστημα αυτό που προσφέρει ή το θέλουμε απλά για να ποτίσουμε ή να αρδεύσουμε. Γι’ αυτό συμφώνησα μαζί σας στο ολοκληρωμένο σχέδιο, αλλά δεν θα συμφωνήσω μαζί σας στην καταστροφολογία που φέρνετε όλοι σας, γιατί ούτε το master plan ήταν υποχρέωση…. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ένα πρόστιμο δεν έχει επιβληθεί στις βιομηχανικές περιοχές. 
      ΠΡΟΕΔΡΕΥΩΝ (Κωνσταντίνος Γείτονας): Κυρία Ξηροτύρη, δεν σας διέκοψε η κυρία Υπουργός. Ασκήσατε κριτική, ακούστε τώρα και τον αντίλογο. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Δέκα χρόνια δεν έχει επιβληθεί ένα πρόστιμο!
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κυρία συνάδελφε, ξέρετε πολύ καλά ότι το Ταμείο Συνοχής έδωσε πολλά χρήματα γι’ αυτό το σχέδιο αποκατάστασης και για το master plan. Ξέρουμε ότι το ΥΠΕΧΩΔΕ δεν είχε καμία συμμετοχή στην αδειοδότηση ή στην παρακολούθηση του master plan. Ξέρετε πολύ καλά τις σχέσεις της Νομαρχιακής Αυτοδιοίκησης της περιφέρειας. Γνωρίζετε επίσης έναν κατάλογο έργων και μελετών τα οποία έγιναν στην πρώτη φάση, από το Β΄ Κοινοτικό Πλαίσιο Στήριξης. 
      Θέλω να σας πω ότι το ΥΠΕΧΩΔΕ προωθεί μελέτες και έργα -σε ό,τι αφορά τη δική του αρμοδιότητα στην περιοχή- και με το πρόγραμμα «ΠΕΡΙΒΑΛΛΟΝ» και από το Ταμείο Συνοχής, στοιχεία που έχουν αυτήν τη στιγμή υποβληθεί στο Υπουργείο Οικονομικών για την ένταξή τους στο Ταμείο Συνοχής. Είναι πάρα πολλά αυτά τα μέτρα και πάρα πολλές οι μελέτες και οι δράσεις. Επειδή ο κύριος συνάδελφος αναφέρθηκε…
      ΘΕΟΧΑΡΗΣ ΤΣΙΟΚΑΣ: Όχι άλλες μελέτες, κυρία Υπουργέ. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: ……(Δεν ακούστηκε)
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, σας παρακαλώ κάνετε ησυχία. Έχετε έρθει ζωηροί από τις διακοπές!
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κυρία συνάδελφε, είμαστε μηχανικοί και ξέρετε πολύ καλά ότι όσο νερό και να βάλουμε στη Λίμνη και με όποιους τρόπους και από τον Αλιάκμονα και από το βαθύ υδροφορέα και από τους δύο χειμάρρους – που κι εκεί χύνετε κροκοδείλια δάκρυα για τη Βόλβη και δεν αφήνεται και δεν μπορεί να γίνει να πάρουμε τα νερά εκείνα από τη Βόλβη για να τα πάμε στην Κορώνεια, το ξέρετε κι αυτό- χρειάζονται όμως μελέτες. Οι μελέτες αυτές γίνονται σύμφωνα με την κοινοτική οδηγία και την ελληνική νομοθεσία.
      ΠΡΟΕΔΡΕΥΩΝ (Κωνσταντίνος Γείτονας): Κυρία Υπουργέ, ολοκληρώστε. Πολλά περί δακρύων σήμερα. Ολοκληρώστε, παρακαλώ, κλείστε τη συζήτηση και οι δυο σας. 
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Αν μου επιτρέπετε, κύριε Πρόεδρε, να συμφωνήσω στο εξής γιατί είναι ένα πολύ μεγάλο ζήτημα, έχει πολλά στοιχεία και πολλά σημεία και δεν μπορούμε αποσπασματικά να καταγγέλλουμε, γιατί εκείνοι που καταγγέλλουν συνεχώς δεν νομίζω ότι προσφέρουν υπηρεσίες. Υπάρχει ένα τεράστιο έργο στην περιοχή, αλλά υπάρχει κι ένα τεράστιο πρόβλημα.
      Μίλησα για αγροτοπεριβαλλοντικό σχέδιο και για ολοκληρωμένο σχέδιο, που το ΥΠΕΧΩΔΕ τουλάχιστον έχει προτείνει και με ειδική μελέτη στο Ταμείο Συνοχής για περισσότερα χρήματα, αλλά περιμένουμε κι εμείς οι μελέτες στο Υπουργείο να έρχονται τουλάχιστον στην ώρα τους. Διότι ούτως ή άλλως είναι αποσπασματικά δοσμένες.
      ΠΡΟΕΔΡΕΥΩΝ (Κωνσταντίνος Γείτονας): Είναι δύσκολο να ρυθμίζω τα του Κανονισμού σε αντιπαράθεση δύο κυριών. Ολοκληρώθηκε η συζήτηση της επίκαιρης ερώτησης.
      Επόμενη είναι η με αριθμό 27/9-9-2002 δεύτερη επίκαιρη ερώτηση του  Βουλευτή της Νέας Δημοκρατίας κ. Ευάγγελου Μπασιάκου προς τον Υπουργό Γεωργίας, σχετικά με τη μείωση των καλλιεργούμενων εκτάσεων βαμβακιού, τον καθορισμό τιμής για τη φετινή παραγωγή.
      Η επίκαιρη ερώτηση του κ. Μπασιάκου έχει ως εξής:
      «Απόγνωση διακατέχει τον τελευταίο καιρό τους βαμβακοπαραγωγούς της χώρας, που βλέπουν ότι με τις κυβερνητικές πράξεις και παραλείψεις δεν μπορούν πλέον να καλύψουν ούτε το κόστος παραγωγής. Η Κυβέρνηση υποσχέθηκε πέρσι τιμή 300 δραχμών το κιλό και ότι θα υπάρχει μόνο μια ποσότητα παραγωγής που θα είναι επιλέξιμη για επιδότηση. Στην πράξη διαψεύσθηκε και στα δύο.
      Οι διαλυμένες κρατικές υπηρεσίες (ΟΠΕΚΕΠΕ κ.λ.π) ταλαιπώρησαν τους αγρότες με γραφειοκρατικές και αναποτελεσματικές διαδικασίες. Ήδη αιωρείται η εντύπωση ότι τα πάντα θα λυθούν στο Συμβούλιο Γεωργίας της 24/9 σε σχέση με την καταβολή από εθνικούς πόρους μέρους της διαφοράς μεταξύ υπεσχημένης τιμής και της τελικά καταβληθείσης τιμής και μάλιστα σε αντίθεση με τη δεδηλωμένη εθνική θέση κατά της εθνικοποίησης της Κοινής Αγροτικής Πολιτικής (ΚΑΠ), που ζημιώνει τη χώρα μας. Παραμένει δε το θέμα της τύχης της «πλεονασματικής» ποσότητας που απορρίφθηκε από την Κυβέρνηση.
      Αμφιβολία υπάρχει και ως προς τις προβλέψεις της Κυβέρνησης για τη φετινή παραγωγή και τιμή.
      Τέλος, αγωνιώδες είναι το ερώτημα τι θα γίνει με τους βαμβακοπαραγωγούς που αποχωρούν από την καλλιέργεια (πενήντα χιλιάδες από το 1994) και με τις εκτάσεις που περικόπτονται (οκτακόσιες τριάντα χιλιάδες στρέμματα από το 1995), λόγω των κυβερνητικών αυθαίρετων περιορισμών.
      Ε	ρωτάται ο κύριος Υπουργός:
      Γιατί θέτει σε δοκιμασία τον αγροτικό πληθυσμό και οδηγεί σε περιθωριοποίηση την περιφέρεια που θα έπρεπε να αποτελεί το πιο δυναμικό τμήμα της χώρας;
      Τι θα γίνει με τους υποχρεωτικούς κυβερνητικούς περιορισμούς στην καλλιέργεια και κατ’ επέκταση στο αγροτικό εισόδημα;»
      Ο Υφυπουργός Γεωργίας κ. Ευάγγελος Αργύρης έχει το λόγο.
      ΝΙΚΟΛΑΟΣ ΚΟΡΤΣΑΡΗΣ: Κύριε Πρόεδρε, αν μπορεί ο κύριος Υπουργός ας τοποθετηθεί  και για τις λίμνες, διότι εμπίπτει στις αρμοδιότητές του.
      ΠΡΟΕΔΡΕΥΩΝ (Κωνσταντίνος Γείτονας): Όπως ξέρετε, υπάρχει Κανονισμός και οι απαντήσεις του Υπουργού αναφέρονται στη συγκεκριμένη γραπτή ερώτηση.
      Ορίστε, κύριε Υπουργέ, έχετε το λόγο.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε.
      Η ερώτηση αυτή του κυρίου συναδέλφου μου δίνει την ευκαιρία να υπενθυμίσω και σε σας και στον κύριο συνάδελφο ότι έχουμε συζητήσει για το ίδιο θέμα με πενήντα τρεις ερωτήσεις, οκτώ αναφορές, είκοσι μία επίκαιρες ερωτήσεις και δύο επερωτήσεις. Προστίθεται, λοιπόν, σ’ αυτό το θέμα άλλη μία επίκαιρη ερώτηση.
      Εκτιμώ ότι έχετε κατανοήσει τι συμβαίνει κι εκείνο που δεν θέλετε είναι να παραδεχθείτε ότι η πολιτική αυτή, η οποία εφαρμόστηκε κι εφαρμόζεται, μπορεί να δημιούργησε κάποια προβλήματα, αλλά δίνει λύση και αναδιοργανώνει τον τομέα. Επίσης, γνωρίζετε πολύ καλά κι έχει γίνει κατανοητό απ’ όλους, ότι την τιμή στο βαμβάκι δεν την καθορίζει η Κυβέρνηση, αλλά καθορίζεται από την εφαρμογή του Κανονισμού. Και ξέρετε πολύ καλά ότι αυτή είναι, αν θέλετε, αποτέλεσμα των ποσοτήτων.
      Για του λόγου το αληθές, επειδή πολλή συζήτηση γίνεται γι’ αυτό, θα σας παραπέμψω στις 23.11.2001. Τότε ήταν που έγινε από μένα προσωπικά η πρώτη δήλωση ότι η παραγωγή έφθασε στο ύψος του ενός εκατομμυρίου εκατόν σαράντα έξι χιλιάδων (1.146.000) τόνων και προέρχεται από εκτάσεις τριών χιλιάδων οκτακοσίων (3.800) στρεμμάτων. Έτσι, λοιπόν, αυτή η ποσότητα δίνει τη δυνατότητα τιμής περίπου 280 δραχμών. 
      Στις 23.11.2001 δόθηκε συνέντευξη Τύπου του Υπουργού Γεωργίας και δική μου που αναφέρθηκε ότι η παραγόμενη ποσότητα που προέρχεται από τρία εκατομμύρια οκτακόσια πέντε χιλιάδες στρέμματα είναι ένα εκατομμύριο εκατόν σαράντα έξι χιλιάδες τόνοι και η τιμή θα διαμορφωθεί από 271 έως 286 δραχμές. Επίσης στις 23.11.2001 σε συνέντευξη στην εφημερίδα «Ελευθερία» της Λάρισας αναφέρεται ότι η παραγωγή έφτασε στους ένα εκατομμύριο εκατόν σαράντα έξη χιλιάδες τόνους και προέρχεται από τρία εκατομμύρια οκτακόσιες πέντε χιλιάδες στρέμματα και η τιμή θα διαμορφωθεί από 271 έως 286 δραχμές. 
      Στις 29.11.2001 σε ανακοίνωση Τύπου του Υπουργείου Γεωργίας αναφέρεται ότι η παραγωγή έφτασε στο ύψους των ενός εκατομμυρίων εκατόν σαράντα έξι χιλιάδων τόνων από τρία εκατομμύρια οκτακόσια πέντε χιλιάδες στρέμματα, άρα η τιμή κυμαινόταν από 271 έως 286 δραχμές. 
      Τα προηγούμενα δεν ήταν αυθαίρετες εκτιμήσεις. Ήταν ακριβώς η ποσότητα, την οποία είχε δεχθεί η διαχειριστική επιτροπή της ευρωπαϊκής επιτροπής, δηλαδή η παραγωγή για τη χώρα μας θα ήταν ένα εκατομμύριο εκατόν σαράντα έξι χιλιάδες επτακόσια ογδόντα επτά τόνοι, για την Ισπανία τριακόσιοι είκοσι πέντε χιλιάδες τόνοι και για την Πορτογαλία χίλιοι πεντακόσιοι τόνοι. Άρα, λοιπόν, δεν ήταν μια αυθαίρετη εκτίμηση, ήταν αυτή που είχε δεχθεί η ίδια η Ευρωπαϊκή Ένωση.
      Στις 5.2.2001 είχαμε μια σύσκεψη με την Πανθεσσαλική. 
      (Θόρυβος στην Αίθουσα)
      Κύριε Πρόεδρε, θα παρακαλούσα να γίνει λίγη ησυχία, για να συνεχίσω.
      ΠΡΟΕΔΡΕΥΩΝ (Κωνσταντίνος Γείτονας): Έχετε δίκιο. 
      Κύριοι συνάδελφοι, ο κύριος Υφυπουργός ομιλεί. Σας παρακαλώ, θέλει την προσοχή σας. 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Σε αυτή συμμετείχαν και συνάδελφοι και εκπρόσωποι της Πανθεσσαλικής και αναφέρθηκε το εξής: Αν η παραγωγή είναι ένα εκατομμύριο εκατόν σαράντα έξι χιλιάδες τόνοι, τότε θα υπάρχουν πενήντα μία δραχμές επιστροφή. Αν είναι χίλιοι εκατόν είκοσι ή χίλιοι εκατόν εξήντα τόνοι, τότε η επιστροφή θα είναι διαφορετική. 
      Γνωρίζετε, λοιπόν, ότι η τιμή του βάμβακος είναι αποτέλεσμα των ποσοτήτων. Στη δευτερολογία μου θα απαντήσω και στα ερωτήματά σας.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Μπασιάκος έχει το λόγο.
      ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, χωρίς να υποτιμούμε τα τεράστια προβλήματα που αντιμετωπίζουν και οι άλλοι καλλιεργητές αγροτικών προϊόντων –που πραγματικά αντιμετωπίζουν τη μεγαλύτερη κρίση τους- προτάσσουμε το πρόβλημα του βάμβακος, γιατί είναι επίκαιρο και γιατί αυτές τις μέρες υποτίθεται πως θα κριθεί η τύχη του εισοδήματος των βαμβακοκαλλιεργητών.
      Κύριε Υφυπουργέ, δεν αμφισβητεί κανείς ότι η αναλογία της τιμής συνάδει και συνδέεται με την ποσότητα που παράγεται. Εκείνο που αμφισβητούμε είναι η πρόθεσή σας να εξασφαλίσετε ικανοποιητικό εισόδημα για τους βαμβακοπαραγωγούς. 
      Το λέω αυτό, διότι ουδέποτε κάνατε αυτοκριτική σε σχέση με τις καταστροφικές ρυθμίσεις του κανονισμού που ισχύει από πέρυσι την άνοιξη, που πολύ καθυστερημένα εγκρίθηκε από την Ευρωπαϊκή Ένωση με τις δικές σας ευλογίες και τη συμφωνία σας –και αυτό είναι πάρα πολύ αρνητικό- και που οδήγησε τους βαμβακοκαλλιεργητές σε σημαντικούς περιορισμούς.
      Εγώ επανειλημμένως σας έχω παραθέσει στοιχεία, τα οποία είναι αδιάσειστα. Από το 1995, κύριε Πρόεδρε, έχουν απαγορευτεί -δηλαδή έχουν τεθεί εκτός επιδότησης- οκτακόσια τριάντα χιλιάδες στρέμματα. Από το 1994 οι αγρότες, οι οποίοι ασχολούνται με την βαμβακοκαλλιέργεια, έχουν περιοριστεί κατά πενήντα χιλιάδες.
      Αυτή είναι η πικρή πραγματικότητα, κύριε Υφυπουργέ. Οδηγήσατε τον κλάδο στη μεγαλύτερη κρίση του. Αυτήν τη χρονιά οι βαμβακοπαραγωγοί δεν καλύπτουν ούτε καν το κόστος παραγωγής, διότι με 230 δραχμές το κιλό προφανώς δεν καλύπτεται το κόστος παραγωγής. Εσείς αρκείστε στο να τους διαβεβαιώνετε πάλι, όπως κάνατε και πέρυσι, ότι η χρονιά ξεκινά με ευνοϊκούς όρους και προϋποθέσεις και ότι θα επιτύχουν ένα ικανοποιητικό εισόδημα.
      Εγώ θα αρκεστώ να σας παραθέσω, για να δουν και οι συνάδελφοι την αξιοπιστία των δηλώσεών σας, περσινή δήλωσή σας της 17.9.2001 που λέγατε -όταν ανακοινώσατε την προσωρινή τιμή- ότι η προσωρινή ελάχιστη τιμή διαψεύδει για άλλη μια φορά όσους προσπαθούσαν να παραπλανήσουν τους παραγωγούς με καταστροφικά σενάρια για την εξέλιξη των τιμών μετά την ψήφιση του νέου κανονισμού. 
      Αντί να κάνετε αυτοκριτική για το νέο κανονισμό, τον επαινείτε! Γι’ αυτό έχετε τεράστια ευθύνη και γιατί συμφωνήσατε με τον κανονισμό, αλλά και γιατί έκτοτε χειριστήκατε με απαράδεκτο τρόπο το σοβαρό πρόβλημα του βάμβακος. Το γεγονός ότι διαβεβαιώνετε πως θα πετύχετε έγκριση με ομόφωνη απόφαση από τους Ευρωπαίους συναδέλφους σας απεμπολώντας άλλα δικαιώματα απλώς καλλιεργεί ελπίδες.
      Πρέπει να γνωρίζουν οι κύριοι συνάδελφοι ότι δεν πρόκειται για νέους κοινοτικούς πόρους, αλλά πρόκειται για αφαίμαξη από τον κρατικό προϋπολογισμό ενός μέρους μόνο της διαφοράς μεταξύ της υπεσχημένης και της πραγματικά καταβληθείσης τιμής που είναι η μικρότερη της τελευταίας δεκαετίας. 
      ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Γεωργίας κ. Αργύρης έχει το λόγο. 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Πρόεδρε, θα ήθελα να απαντήσω τηλεγραφικά τα εξής. 
      Γνωρίζετε πολύ καλά ότι είμαστε αντίθετοι με την επανεθνικοποίηση της Κοινής Αγροτικής Πολιτικής. Η πρότασή μας να ζητήσουμε  από τους συναδέλφους Υπουργούς Γεωργίας την έγκριση, στηρίζεται στα κοινοτικά δεδομένα και συγκεκριμένα στο άρθρο 88 παράγραφος 2 της Συνθήκης. Εκεί λέει ότι, όταν συντρέχουν λόγοι, θα πρέπει οπωσδήποτε να δίνεται αυτή η δυνατότητα: να συμπληρώνεται δηλαδή η επιδότηση από εθνικούς πόρους. Και για μας συντρέχουν ειδικοί λόγοι, γιατί η καθυστέρηση της ψήφισης του Κανονισμού, αλλά και του εφαρμοστικού κανονισμού που είναι ευθύνη της Ευρωπαϊκής Επιτροπής, δημιουργεί αυτά τα προβλήματα. 
      Θα πρέπει να σας πω για την επιπλέον ποσότητα ότι είναι πολύ σημαντικό το ότι η Κοινότητα δεν αποδέχτηκε την πολιτική σας και αυτό που λέτε εσείς για τις επιπλέον ποσότητες, γιατί αν δεχόταν αυτό το πράγμα στο σύνολό του όχι μόνο δεν θα είχαμε επιστροφή επιπλέον στην προκαταβολή δέκα δραχμές στους παραγωγούς, αλλά θα έπρεπε να επιστρέψουν οι παραγωγοί ογδόντα τέσσερις δραχμές από την προκαταβολή που είχαν ήδη εισπράξει.
      ΕΥΑΓΓΕΛΟΣ ΜΠΑΣΙΑΚΟΣ: Πείτε μας τι θα κάνουν οι παραγωγοί.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα ήθελα να δηλώσω ότι την πολιτική μας την προσδιορίζουν δύο βασικοί άξονες. Ο πρώτος άξονας είναι οι περισσότερες εισροές και η καλή χρήση του κανονισμού από την Ευρωπαϊκή Ένωση και ο δεύτερος είναι το περιβάλλον. 
      Μιλάτε τώρα για τα οκτακόσια τριάντα χιλιάδες στρέμματα. Αποδεικνύεται ότι εσείς ζητάτε συν οκτακόσια τριάντα χιλιάδες στρέμματα, δηλαδή τέσσερα εκατομμύρια διακόσιες χιλιάδες στρέμματα που σημαίνει ένα εκατομμύριο τριακόσιες πενήντα χιλιάδες τόνους. Δηλαδή, οι παραγωγοί να πάρουν …
      ΕΥΑΓΓΕΛΟΣ ΜΠΑΣΙΑΚΟΣ: Τι θα κάνουν αυτοί οι άνθρωποι; 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Πρόεδρε, θα μπορέσω να απαντήσω; 
      ΠΡΟΕΔΡΕΥΩΝ (Κωνσταντίνος Γείτονας): Κοιτάξτε να δείτε. Νομίζω ότι όλοι σε αυτήν την Αίθουσα έχουμε τις ίδιες ευθύνες, με πρώτη εκείνη της τήρησης του Κανονισμού και της δεοντολογίας. 
      Κύριε Μπασιάκο, δεν σας διέκοψε ο κύριος Υπουργός. Γιατί επιμένετε; ΑΛΕΞΑΝΔΡΟΣ ΑΚΡΙΒΑΚΗΣ: Είναι λίγο ζωηρός. 
      ΠΡΟΕΔΡΕΥΩΝ (Κωνσταντίνος Γείτονας): Δεν είναι θέμα το αν είναι ζωηρός... Δεν  πρέπει να ενοχλείται κανένας ούτε από το λόγο ούτε από τον αντίλογο. Η κοινοβουλευτική διαδικασία αυτό συνιστά: Λόγος και αντίλογος.  
      ΕΥΑΓΓΕΛΟΣ ΜΠΑΣΙΑΚΟΣ: Να μας πει ο κύριος Υπουργός τι θα κάνουν οι παραγωγοί με τα στρέμματα που περικόπτει. 
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ συνεχίστε, κύριε Υπουργέ. 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Παρακαλώ, το χρόνο, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Θα σας κρατήσω το χρόνο των διακοπών, μην ανησυχείτε. Άλλωστε έχετε πει τόσα για το βαμβάκι στην Αίθουσα που θα μπορούσε να γραφτεί τόμος. 
      Σας δίνω ένα λεπτό. Παρακαλώ, ολοκληρώστε. 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Πρόεδρε, νομίζω ότι είναι πολύ σημαντικό το θέμα, γιατί αρχίζει η νέα περίοδος κι αν δεν έχουμε ξεκαθαρίσει ορισμένα πράγματα, τότε σίγουρα θα έχουμε επαναλαμβανόμενες καταστάσεις οι οποίες δεν βοηθάνε κανέναν. 
      Θα πρέπει, λοιπόν, να πω για τα οκτακόσια τριάντα χιλιάδες στρέμματα το εξής: Το ότι έχετε την άποψη ότι θα πρέπει η Ελλάδα να βάζει τέσσερα εκατομμύρια διακόσιες χιλιάδες στρέμματα αυτό δίνει μια ποσότητα περίπου ένα εκατομμύριο τριακοσίων πενήντα χιλιάδων τόνων και αυτό αυτόματα σημαίνει ότι οι παραγωγοί θα ξεκινούσαν φέτος με μηδέν προκαταβολή και ξεκινάμε σήμερα με τα μέτρα που έχουμε πάρει με 218 δραχμές προκαταβολή. 
      Πρέπει να κατανοήσουμε επίσης, ότι η ποσότητα που εμείς επικαλούμεθα και επιμένουμε των ενός εκατομμυρίου εκατό χιλιάδων τόνων και που προέρχεται από οκτακόσιες τριάντα χιλιάδες λιγότερα στρέμματα, δίνει πολύ μεγαλύτερο εισόδημα στον παραγωγό. Η δική σας άποψη φέρνει στη χώρα 210 εκατομμύρια ευρώ και η άποψη την οποία επικαλούμαστε σήμερα –και το ξέρετε-  ήδη έχει δώσει 571 εκατομμύρια ευρώ.
      Λοιπόν, δεν μπορούμε κάποια στιγμή να συμφωνήσουμε ποιο είναι το μέλλον της χώρας, των παραγωγών, του περιβάλλοντος; Γιατί οκτακόσιες τριάντα χιλιάδες στρέμματα παραπάνω σημαίνουν παραπάνω λιπάσματα, παραπάνω νερό, παραπάνω έξοδα για τον παραγωγό. Μα, είναι αδιανόητο να έχουμε περισσότερα χρήματα με λιγότερα στρέμματα και να λέτε τι θα κάνουν οι παραγωγοί τα υπόλοιπα στρέμματα. Αυτό δεν μπορώ να το καταλάβω, αλλά νομίζω ότι οι παραγωγοί το έχουν καταλάβει. Μην επιμένετε στη σύγχυση. 
      ΠΡΟΕΔΡΕΥΩΝ (Κωνσταντίνος Γείτονας): Η τρίτη επίκαιρη ερώτηση με αριθμό 26/9-9-2002 της Βουλευτού του Κομμουνιστικού Κόμματος Ελλάδας κας Λιάνας Κανέλλη προς τον Υπουργό Εθνικής Παιδείας και Θρησκευμάτων, σχετικώς με την πρόσφατη απόφαση του Υπουργείου για τη συνένωση τμημάτων στην πρωτοβάθμια και δευτεροβάθμια εκπαίδευση κλπ., δεν θα συζητηθεί λόγω κωλύματος του Υπουργού και διαγράφεται. 
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτηση επί των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Συνταγματικά κατοχυρωμένες ανεξάρτητες αρχές, τροποποίηση και συμπλήρωση του συστήματος προσλήψεων στο δημόσιο τομέα και συναφείς ρυθμίσεις». 
      Στη χθεσινή συνεδρίαση συζητήθηκαν και ψηφίστηκαν τα άρθρα 1 έως και 9, πλην του άρθρου 8, το οποίο κρατήθηκε, έγινε συζήτηση, κηρύχθηκε περαιωμένη και η συζήτηση του άρθρου 8 και κρατήθηκε προκειμένου να τροποποιηθεί από τον κύριο Υπουργό. 
      Παρακαλώ, λοιπόν, τον κύριο Υπουργό να διαβάσει την τροποποίηση και να προχωρήσουμε στην ψήφισή του.
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
      Έχει διανεμηθεί στους συναδέλφους, αλλά έχει γίνει  ένα λάθος στην πρώτη φράση. Παρακαλώ, λοιπόν, η λέξη «αναγράφεται» να αντικατασταθεί με τη λέξη «διαγράφεται». 
      ΠΡΟΕΔΡΕΥΩΝ (Κωνσταντίνος Γείτονας): Διαβάζετε, λοιπόν, την πλήρη αναδιατύπωση. Σας παρακαλώ, λοιπόν, κύριε Υπουργέ, να την ακούσουμε για τα Πρακτικά.
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Μάλιστα, κύριε Πρόεδρε, είναι η πλήρης διατύπωση.
      Διαγράφεται στην παράγραφο 2Δ του άρθρου 18, του ν. 2190/1994, η περίπτωση β΄ και στο τέλος της ίδιας παραγράφου προστίθεται το ακόλουθο εδάφιο: «Σε κάθε περίπτωση, προτάσσονται των λοιπών υποψηφίων, ανεξάρτητα από το σύνολο των μονάδων που συγκεντρώνουν σύμφωνα με τα κριτήρια της παραγράφου αυτής, οι δημότες που είναι και μόνιμοι κάτοικοι των δήμων ή κοινοτήτων των νομών ή των νησιών ή των παραμεθορίων περιοχών που προβλέπονται στην περίπτωση ιδ΄ της παραγράφου 8, του άρθρου 17 και ακολουθούν οι δημότες των ιδίων περιοχών, εφόσον όλοι οι ανωτέρω επιθυμούν το διορισμό τους σε θέσεις υπηρεσιών του δημοσίου ή των νομικών προσώπων της παραγράφου 1, του άρθρου 14, του ν. 2190/1994 και της παραγράφου 3, του άρθρου 1, του ν. 2527/1997 στον αντίστοιχο νομό ή νησί ή παραμεθόριο περιοχή και δεσμεύονται να υπηρετήσουν σ’ αυτή επί μία τουλάχιστον δεκαετία»
      Κύριε Πρόεδρε, αυτή ήταν η άποψη που εξέφρασαν οι συνάδελφοι κυρίως από τα νησιά και δεχθήκαμε την άποψή τους.
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, θα μπορούσα να προσθέσω μία λέξη;
      ΠΡΟΕΔΡΕΥΩΝ (Κωνσταντίνος Γείτονας): Αν πρόκειται για μία λέξη, τότε μπορείτε να την πείτε, γιατί έχει κηρυχθεί περαιωμένη η συζήτηση.
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Για να μην υπάρχει καμία αμφιβολία περί του τι θέλουμε, στη φράση «ακολουθούν οι δημότες», να προστεθεί η φράση «που δεν είναι μόνιμοι κάτοικοι».
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αυτό είναι αυτονόητο!
      ΠΡΟΕΔΡΕΥΩΝ (Κωνσταντίνος Γείτονας): Εννοείται! Αυτό γίνεται και από την ερμηνεία. Ας μην επεκταθούμε!
      ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, θα ήθελα να κάνω μία διευκρίνιση.
      ΠΡΟΕΔΡΕΥΩΝ (Κωνσταντίνος Γείτονας): Όχι, κύριε Ακριβάκη! Έχει κηρυχθεί περαιωμένη η συζήτηση. Αν θέλετε, μπορείτε να ζητήσετε μόνο διευκρινίσεις που αφορούν στη νέα διατύπωση!
      ΑΛΕΞΑΝΔΡΟΣ ΑΚΡΙΒΑΚΗΣ: Κύριε Υπουργέ, στο άρθρο 8, θα παρακαλούσα να κάνετε μία διευκρίνιση, για να μην προκύψει κάποια ασάφεια. Η γνωστή κτηνοτροφική οργάνωση που διαλύθηκε και απελύθησαν κάποιοι..
      ΠΡΟΕΔΡΕΥΩΝ (Κωνσταντίνος Γείτονας): Κύριε Ακριβάκη, δεν ανοίγουμε άλλη συζήτηση. Σας παρακαλώ! Δεν μπορώ με βάση τον Κανονισμό να δεχθώ κάτι τέτοιο!
      ΑΛΕΞΑΝΔΡΟΣ ΑΚΡΙΒΑΚΗΣ: Δεν ανοίγω συζήτηση, κύριε Πρόεδρε. Μία διευκρίνιση θέλω να κάνω. 
      Ερωτώ, λοιπόν, αν στις ευεργετικές διατάξεις του άρθρου 8 αυτού του νόμου, για τη μοριοδότηση, περιλαμβάνονται και αυτοί της κτηνοτροφικής που απελύθησαν.
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Βεβαίως, κύριε Ακριβάκη. Σαφώς και περιλαμβάνονται!
      ΑΛΕΞΑΝΔΡΟΣ ΑΚΡΙΒΑΚΗΣ: Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Καλώς. Γνωρίζετε από τον Κανονισμό ότι όταν έχει κηρυχθεί περαιωμένη η συζήτηση, δεν επιτρέπεται στο Προεδρείο να ανοίξει νέο κύκλο συζήτησης. Επιτρέπεται μόνο το αίτημα για διευκρινίσεις επί της τελικής διατύπωσης.
      Κυρίες και κύριοι συνάδελφοι, ερωτάται το Τμήμα: Γίνεται δεκτό το άρθρο 8, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Γείτονας): Επομένως, το άρθρο 8 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
      Προχωρούμε, λοιπόν, στη συζήτηση των υπόλοιπων άρθρων. Απομένουν τα άρθρα 10-20 και είναι γνωστό ότι υπάρχουν και τροπολογίες, τις οποίες θα συζητήσουμε στη συνέχεια. Υπάρχουν, λοιπόν, τα άρθρα 10-20, το άρθρο 20 είναι το ακροτελεύτιο και η πρόταση είναι να τα συζητήσουμε ως μία ενότητα. Συμφωνούμε όλοι να συζητηθούν τα άρθρα ως μία ενότητα.
      Κύριε Υπουργέ, έχετε την τροποποίηση; Θα σας δώσω το λόγο.
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Είχαν διανεμηθεί από χθες, αλλά θα ήθελα να τις επαναλάβω ολοκληρωμένα για το κεφάλαιο αυτό.
      Στο άρθρο 10, παράγραφος 11, μετά τη φράση «του άρθρου 1, του ν. 2527/1997» προστίθενται τα εξής: «καθώς και το ανώτατο όριο ηλικίας τοποθέτησης ή πρόσληψης των προστατευομένων ατόμων του ν. 2643/1998, που ορίζεται στο πρώτο εδάφιο της παραγράφου 7, του άρθρου 8 του ιδίου νόμου».
      Στο άρθρο 10, στο τέλος της παραγράφου 14β προστίθενται τα εξής: «Αποσπάσεις που έγιναν πριν τη δημοσίευση του νόμου αυτού βάσει ειδικών διατάξεων διατηρούνται σε ισχύ».
      Θέλω στο σημείο αυτό να κάνω και τη δήλωση ότι η δεκαετής υποχρεωτική παραμονή στην υπηρεσία τοποθέτησης ισχύει για τους μετά τη δημοσίευση του παρόντος νόμου υπαλλήλους, οι οποίοι διορίζονται, μετατάσσονται ή μεταφέρονται σε παραμεθόρια ή προβληματική περιοχή. Για τους προ της ισχύος του παρόντος νόμου υπαλλήλους, ισχύει η υποχρεωτική πενταετής παραμονή.
      Στο άρθρο 10 προστίθεται παράγραφος 15 –ήταν πρόταση του κ. Σφυρίου που κάναμε αποδεκτή- με το ακόλουθο περιεχόμενο: «Όπου στις διατάξεις των άρθρων 17-19 του ν. 2190/1994 αναφέρεται η φράση «πίνακες επιτυχίας» αυτή αντικαθίσταται με τη φράση «πίνακες κατάταξης υποψηφίων». Το καταθέτω για τα Πρακτικά.
      (Στο σημείο αυτό ο Υφυπουργός Εσωτερικών Δημόσιας Διοίκησης και Αποκέντρωσης κ. Σταύρος Μπένος καταθέτει για τα Πρακτικά τις προαναφερθείσες αναδιατυπώσεις, οι οποίες έχουν ως εξής:
      (Να φωτογραφηθούν οι σελίδες 40 και 41)
      ΠΡΟΕΔΡΕΥΩΝ (Κωνσταντίνος Γείτονας): Αυτό είναι στο κείμενο που έχει διανεμηθεί.
      Το λόγο έχει ο εισηγητής του ΠΑΣΟΚ κ. Τσιόκας. Θα σας δώσω δέκα λεπτά και αν χρειαστείτε παραπάνω –ιδίως οι εισηγητές- θα υπάρξει ανοχή από το Προεδρείο.
      ΘΕΟΧΑΡΗΣ ΤΣΙΟΚΑΣ:  Ευχαριστώ, κύριε Πρόεδρε. Άλλωστε δεν νομίζω ότι θα χρειαστεί, μετά την εξαντλητική συζήτηση που κάναμε στην επιτροπή και όλα αυτά που έχουν ήδη διατυπωθεί πλέον συμπληρωματικά ή διορθωτικά στα άρθρα. Θα ήθελα όμως να σχολιάσω δύο, τρεις μόνο πτυχές ορισμένων άρθρων.
      Όσον αφορά το άρθρο 10 νομίζω ότι είναι πάρα πολύ σημαντικό το γεγονός πως στην παράγραφο 4 λύνεται οριστικά ένα ζήτημα. Στην Εφημερίδα της Κυβερνήσεως μέχρι τώρα δημοσιεύονταν μόνο οι προκηρύξεις που αφορούσαν διοικητικό προσωπικό, ενώ τώρα με την νέα διατύπωση που γίνεται δημοσιεύεται το σύνολο του προσωπικού που προσλαμβάνεται. Αυτό σε συνδυασμό με την τροποποίηση που έκανε ο κύριος Υπουργός ότι αναρτώνται συνολικοί πίνακες, δίνει τη δυνατότητα να υπάρχει πιο εμφανής και πιο αξιόπιστη πρόσβαση του πολίτη στις επιλογές που θα γίνονται 
      Το δεύτερο που θέλω να υπογραμμίσω είναι ότι στο άρθρο 10, τις παραγράφους 8 και 9 τις θεωρώ πάρα πολύ σημαντικές, αφού διατυπώνεται πλέον με σαφήνεια ότι κανένας οργανισμός ή ΟΤΑ δεν μπορεί να καθυστερεί την ανακήρυξη των επιλογών του στο όνομα οποιασδήποτε σκοπιμότητας και ότι όποιος το παραβιάσει διώκεται ποινικώς ως παράβαση καθήκοντος. Είναι πάρα πολύ σημαντική διατύπωση, η οποία αίρει και ένα πρόβλημα που υπήρχε. Διότι όπως ξέρετε ορισμένοι οργανισμοί και ελάχιστοι ΟΤΑ –ευτυχώς μια μικρή μειοψηφία- όταν διαπίστωναν ότι τα αποτελέσματα που έβγαιναν δεν ήταν στα πλαίσια της σκοπιμότητάς τους, καθυστερούσαν ή ακύρωναν στην πράξη τον διαγωνισμό. 
      Τώρα όσον αφορά το άρθρο 11 είχα πει και στην επιτροπή, αλλά δεν βλέπω να υπάρχει άλλη προσέγγιση από την πλευρά της Κυβέρνησης, για το 5% στις εγκεκριμένες θέσεις. Ξαναβάζετε πάλι αυτήν τη διαδικασία που πρέπει να υπάρχουν κοινές υπουργικές αποφάσεις. Στην πράξη αυτή η διαδικασία είναι χρονοβόρα. Δηλαδή πρέπει να υπογράψει ο Υπουργός Κοινωνικών Ασφαλίσεων και ο αντίστοιχος Υπουργός για να προκηρυχθεί το 5% για τις περιπτώσεις αυτές των ανθρώπων με ειδικές ανάγκες ή των πολύτεκνων κλπ. Αυτό είναι χρονοβόρο και στην πράξη ακυρώνεται. Νομίζω ότι θα πρέπει να το δείτε στην διατύπωση κάπως πιο απλοποιημένα, δηλαδή να γίνεται με ευθύνη του αντίστοιχου Υπουργού που έχει τη συνολική προκήρυξη, για να περπατάει λίγο πιο γρήγορα.
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Να γίνει «ο οικείος φορέας».
      ΘΕΟΧΑΡΗΣ ΤΣΙΟΚΑΣ: Έστω, ο οικείος φορέας. 
      Δεν νομίζω ότι έχω κάποιο άλλο θέμα για να σχολιάσω. Τα άλλα τα συζητήσαμε έτσι κι αλλιώς στην επιτροπή. Θεωρώ ότι μπορούμε να ψηφίσουμε τα άρθρα με τις τροποποιήσεις που έγιναν. Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο εισηγητής της Νέας Δημοκρατίας κ. Ανδρεουλάκος έχει το λόγο.
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Όσον αφορά το άρθρο 10 θα πρέπει όλες οι εκθέσεις του επιθεωρητού του ΑΣΕΠ υποχρεωτικά να αποστέλλονται στον οικείο εισαγγελέα, για να κρίνει βάσει της εκθέσεως αν έχουν διαπραχθεί ποινικά αδικήματα και να πράξει τα δέοντα, ασκώντας ή μη ασκώντας ποινική δίωξη, όπως λέει το ποινικό μας δικονομικό σύστημα. Αυτό σε όλες τις περιπτώσεις.
      Κατόπιν αυτού, παρέλκει και αυτό το οποίο προβλέπεται στην παρ. 9 του άρθρου 10, που λέει ότι διώκονται για παράβαση καθήκοντος κατά τις διατάξεις του άρθρου 259 του Ποινικού Κώδικα ύστερα από έκθεση του επιθεωρητή του ΑΣΕΠ. Αν στέλνονται όλες οι εκθέσεις, θα κρίνει ο εισαγγελέας αν πρέπει να ασκήσει ποινική δίωξη ή όχι. Και μόνο η πρόβλεψη ότι στέλνονται είναι αρκετή, για να συνέχει όλους τους ερωτοτροπούντες με την παρανομία κρατικούς υπαλλήλους και λειτουργούς, αιρετούς ή μη. Σε όλες τις περιπτώσεις πρέπει να στέλνονται υποχρεωτικά.
      Στην περίπτωση της παρ. 8 του άρθρου 10, δεν μιλάμε για παράβαση του άρθρου 259. Δεν χρειάζεται να μιλήσουμε. Ο επιθεωρητής διαπιστώνει ορισμένα πράγματα. Αν αυτά είναι αξιόποινα ή όχι, θα το κρίνει ο οικείος εισαγγελεύς, στον οποίο υποχρεωτικά πρέπει να αποστέλλεται η οικεία έκθεση επιθεωρήσεως.
      Έρχομαι τώρα στην παρ. 11 του άρθρου 10. Το θίξαμε το θέμα και ενώπιον της οικείας Διαρκούς Επιτροπής κατά τη συζήτηση του συγκεκριμένου νομοσχεδίου. Πρέπει να διαλάβουμε μία διάταξη, για να άρουμε αδικίες. Όταν κάποιος προσελήφθη στη ΔΕΗ, στον ΟΤΕ και σε άλλες ΔΕΚΟ και ήταν υπερήλικας, διότι υπερέβαινε το τεσσαρακοστό έτος, το όριο ηλικίας, που θέτει ο οικείος κανονισμός προσωπικού για την ένταξη στο τακτικό προσωπικό, και δεν μπορεί να ενταχθεί στο τακτικό προσωπικό, αλλά παραμένει με σχέση συμβάσεως αορίστου χρόνου -πράγμα που έχει δυσμενέστατες μισθολογικές επιπτώσεις, δηλαδή απολαύει περιορισμένων αποδοχών σε σχέση με άλλους ενταχθέντες συναδέλφους κατά 30%-35%, τη στιγμή κατά την οποία καταργούμε το όριο ηλικίας και λέμε ότι και ένας ογδοντάρης μπορεί να μπει στο δημόσιο και στον ευρύτερο δημόσιο τομέα και αυτός ο ογδοντάρης μετά το χρόνο δοκιμασίας του ενός έτους θα εντάσσεται στο τακτικό προσωπικό, ενώ αυτός που εργάζεται δεκαπέντε-είκοσι χρόνια παραμένει ανένταχτος με δυσμενέστατες μισθολογικές συνέπειες- γιατί να μη διαλάβουμε μία διάταξη στην παρ. 11, που να λέει ότι έννομες συνέπειες επί της υπηρεσιακής καταστάσεως ή της οποιασδήποτε υπηρεσιακής και μισθολογικής του εξελίξεως, απορρέουσες από την ύπαρξη ορίου ηλικίας στο δημόσιο και στον ευρύτερο δημόσιο τομέα, καταργούνται; 
      Αυτό είναι απλό, κύριε Υπουργέ. Θα άρουμε μία αδικία, η οποία είναι εξόφθαλμη. Σας έδωσα μάλιστα κάποιο έγγραφο της ΔΕΗ, που τους καλεί να κάνουν μερικές παραδοχές, για να βελτιωθούν λίγο οι αποδοχές αυτών των ανθρώπων, που είναι ανένταχτοι.
      Δεν συμφωνώ με το να ευλογήσουμε τις αποσπάσεις που έγιναν κατά περιγραφή του νόμου. Όταν έχεις δηλώσει ότι θέλεις να υπηρετήσεις σε μία περιοχή για μία δεκαετία, δεν μπορείς να έρχεσαι μετά από το παράθυρο και να φεύγεις από την περιοχή που καλείσαι να υπηρετήσεις, γιατί ευνοήθηκες. Γιατί λέμε πως ό,τι έγινε, έγινε; Αυτή είναι ουσιαστικά ευλογία της παρανομίας. Τότε τι κάνουμε με τις σημερινές ρυθμίσεις; Ουσιαστικά τίποτε. 
      Σήμερα έχει διαμορφωθεί μια κατάσταση ανεπίτρεπτη, την οποία καταγγείλαμε όλες οι πτέρυγες και έρχεσθε εσείς και λέτε ότι οι αποσπάσεις που έγιναν πριν τη δημοσίευση του νόμου αυτού, βάσει ειδικών διατάξεων, διατηρούνται σε ισχύ. Ώδινεν όρος και έτεκεν μυν. Είναι ανεπίτρεπτο αυτό. Η μόνη εξαίρεση, και καλώς τη βάζετε, αφορά όσους πηγαίνουν στην Εθνική Σχολή Δημόσιας Διοίκησης.
      Στο άρθρο 11 συμφωνώ και πλειοδοτώ στην άποψη του συναδέλφου, εισηγητού της Πλειοψηφίας. Δεν καταλαβαίνω τι θέλουμε όλες αυτές τις γραφειοκρατικές διαδικασίες. Μήπως, κύριε Υπουργέ, χάσει κάτι η υπουργική εξουσία; Μιλάμε για προστατευόμενα άτομα, που είναι προφανές ότι κοινωνικά πρέπει αυτό να το κάνουμε. Πρέπει δύο Υπουργοί να βγάλουν μία απόφαση για την προκήρυξη του 5% των θέσεων, που προορίζεται για τα προστατευόμενα άτομα, για τα οποία υπάρχει ισχυρός κοινωνικός λόγος να υποστηριχθούν; Με την προκήρυξη, που κάνει ο οικείος φορέας, θα προβλέπει αυτό το πράγμα. Τι θα προσθέσουν δύο Υπουργοί; Απλώς κύρος και τίποτε άλλο.
      Έρχομαι τώρα στο άρθρο 12. Οι τριάντα θέσεις ειδικευμένου επιστημονικού προσωπικού είναι αρκετές αν θέλετε να έχετε συρρικνωμένο το ΑΣΕΠ. Να μην προκηρύσσουν ποτέ γραπτούς διαγωνισμούς. Ακόμη και να μην επιλαμβάνονται και των διαγωνιστικών διαδικασιών του άρθρου 18 του ν.2190. Ουσιαστικά με τις τριάντα θέσεις τίποτα δεν κάνετε τη στιγμή, κατά την οποία μάλιστα με τις τριάντα αυτές θέσεις θα στελεχώσετε και τα αποκεντρωμένα τμήματα του ΑΣΕΠ στις δώδεκα περιφέρεις. Τίποτα δεν κάνετε. Ουσιαστικά μένουμε στα ίδια. Έχουμε ενίσχυση του συστήματος του ΑΣΕΠ με το σταγονόμετρο. Αυτή είναι η πραγματικότητα.
      Έρχομαι στο άρθρο 16. Στο Υπουργείο Αιγαίου συνιστώνται είκοσι πέντε θέσεις μόνιμου προσωπικού. Όλες οι πτέρυγες εξεφράσθημεν και είπαμε να υπάρξει ρητή μνεία ότι αφορά την περιφέρεια. Δεν το διαλαμβάνετε. Κάντε μία δέσμευση. Είπατε «ναι, ναι» κατά τη συζήτηση στην επιτροπή, αλλά εδώ δεν βλέπω τίποτα.
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Το επαναλαμβάνετε, σας παρακαλώ;
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Λέτε ότι: «Στο Υπουργείο Αιγαίου συνιστώνται είκοσι πέντε θέσεις μόνιμου προσωπικού». Να μπει η νομοθετική δέσμευση ότι μ’ αυτές τις θέσεις στελεχώνονται οι υπηρεσίες της περιφέρειας του Υπουργείου. Μην έρθουν όλοι εδώ, στην Αθήνα.
      Κύριε Υπουργέ, στο άρθρο 19 συνεχίζεται η τακτική της «Πηνελόπης», της «διαπλεκομένης Πηνελόπης». Ύφαινε και ξεΰφαινε. 
      Στον τελευταίο διαγωνισμό απεφάνθη το Εθνικό Συμβούλιο Ραδιοτηλεόρασης ότι: «Δεν μπορώ να δώσω άδειες, διότι δεν βλέπω διαφάνεια οικονομικών. Δεν μπορώ να δώσω πιστοποιητικό διαφάνειας». Η Κυβέρνηση επαναπροκηρύσσει το διαγωνισμό, αλλά ευλογεί και το υφιστάμενο καθεστώς και λέγει ότι «Μέχρις ότου να εκδοθούν άδειες, θα λειτουργείτε με το σημερινό καθεστώς της αδιαφάνειας και της παρανομίας». Όλα δηλαδή τακτοποιημένα, ώστε αυτοί μεν, οι καναλάρχες, κάνουν τη δουλειά τους, και εσείς βέβαια κάνετε τη δουλειά σας, διότι τους έχετε υπό ομηρία, ώστε να σας στηρίζουν. 
      Άλλωστε η όλη κακοδαιμονία και η αθλιότητα της Ελλάδος είναι θέμα εικόνος. Ακούω τον κ. Πρωτόπαπα να λέει συνεχώς ότι: «Η εικόνα της Κυβέρνησης απ’ αυτό ζημιώθηκε». 
      Εικόνα είναι η πραγματικότητα, που βιώνουμε σήμερα; Φθάσαμε δηλαδή να μην έχουμε προβλήματα, αλλά να έχουμε απλώς επιπτώσεις επικοινωνιακές; Σήμερα η Ελλάδα έχει τεράστια προβλήματα σε όλους τους τομείς. Ακρίβεια, υπερφορολόγηση, ανεργία, το χάλι της παιδείας, της υγείας, της Δημόσιας Διοίκησης. Είδαμε τι συμβαίνει με τις πλημμύρες κάθε τρεις και λίγο με την απουσία του κράτους. Έρχεται ο Υπουργός Τύπου ο κ. Πρωτόπαπας και μιλάει για εικόνα. Εικόνα είναι αυτό; Δεν υπάρχει πραγματικότητα; Δεν βοά η πραγματικότητα; 
      Έχετε λοιπόν τα κανάλια και σας φτιάχνουν την εικόνα. Και όλα είναι λελυμένα. Θέλετε λοιπόν να τους έχετε σε ομηρία μέχρι τις εκλογές, για να σας στηρίζουν. Αυτά είναι ανεπίτρεπτα, φαύλα και εμείς τα καταγγέλλουμε.
      Δώστε τις άδειες και κανονίστε να τακτοποιηθούν όλα εγκαίρως, ώστε να μην πάμε στις εκλογές με τα κανάλια, που επηρεάζουν την κοινή γνώμη και το πολιτικό αποτέλεσμα, σε καθεστώς ομηρίας.
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Τσιόγκας, εκ μέρους του Κομμουνιστικού Κόμματος Ελλάδας, έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Κύριε Πρόεδρε, θέλω να επαναλάβω και να τονίσω ότι, επειδή είναι η τελευταία μέρα της συζήτησης για το συγκεκριμένο νομοσχέδιο, θα πρέπει η Κυβέρνηση να απαντήσει συγκεκριμένα για τους επιτυχόντες του γραπτού διαγωνισμού του 1998. Επειδή βρίσκονται στην Αίθουσα και παρακολουθούν τη συζήτηση από τα θεωρεία, παρακαλώ πολύ τον κύριο Υπουργό να έχουμε μία συγκεκριμένη και ξεκαθαρισμένη τοποθέτηση στο ζήτημα αυτό, όπως εμείς το θέσαμε. Ζητήσαμε επανειλημμένα σε όλες τις συζητήσεις, στην αρμόδια επιτροπή κι εδώ, να τακτοποιηθούν και να μονιμοποιηθούν οι επιτυχόντες του διαγωνισμού του 1998.
      Σχετικά με το άρθρο 10, παράγραφος 11, που αναφέρεται στο όριο ηλικίας, εμείς δεν είμαστε αντίθετοι με την αύξηση του ορίου ηλικίας. Εδώ, όμως, θα προκύψουν συγκεκριμένα προβλήματα, που έχουν σχέση με τα ασφαλιστικά ταμεία, γιατί θα γίνονται κρατήσεις όχι μόνο για τα κύρια ταμεία, αλλά και για τα επικουρικά και για εφάπαξ. Θα πρέπει, λοιπόν, αυτό να ξεκαθαριστεί. Σαν παράδειγμα αναφέρω την περίπτωση ενός ανέργου, που δεν τον προσλαμβάνει κανένας ιδιώτης, γιατί έχει τριετίες προϋπηρεσία και μεγάλο μισθό. Ο ιδιώτης προτιμά να παίρνει νεότερους, που δεν παίρνουν μεγάλο μισθό. Αυτά τα ζητήματα θα πρέπει να ξεκαθαριστούν. 
      Για όσους υποστηρίζουν ότι «τι θα γίνει τώρα, θα μαζεύουμε όλα τα «μπάζα» στο δημόσιο; Εμείς θέλουμε δημόσιο το οποίο να «πετάει»», θα πω τα εξής: Ποιος σας είπε ότι ο πενηντάρης ή ο πενηνταπεντάρης, με την πείρα που έχει, με τις τεχνικές γνώσεις που έχει, δεν μπορεί να προσφέρει στο δημόσιο, αν βρίσκεται σε παραγωγική διαδικασία και αν το δημόσιο όντως έχει και τέτοιες λειτουργίες, μέσα στις οποίες αυτός ο εργαζόμενος μπορεί πραγματικά να προσφέρει; 
      Εμείς, λοιπόν, λέμε ότι δεν φτάνει μόνο αυτό. Θα πρέπει να τους αναγνωρίζεται και η τριετής προϋπηρεσία από τον ιδιωτικό τομέα, ούτως ώστε να μη ξεκινήσει ο εργαζόμενος στα πενήντα, στα πενηνταπέντε ή στα εξήντα του χρόνια από τον κατώτερο βασικό μισθό, από το τελευταίο κλιμάκιο του δημοσίου. Αν γίνει αυτό, θα τον «σημαδέψει» και θα τον συνοδεύει σε όλη του τη ζωή, γιατί θα έχει σχέση και με το νέο ασφαλιστικό σύστημα, δηλαδή με τον υπολογισμό της σύνταξης από το μέσο όρο των αποδοχών της τελευταίας δεκαετίας. Έτσι θα υπολογίζεται το τι σύνταξη θα παίρνει. 
      Έτσι, λοιπόν, πρέπει να δούμε και να σκεφτούμε τι σύνταξη θα παίρνουν αυτοί οι άνθρωποι στα γεράματά τους, δηλαδή αν θα είναι σύνταξη πείνας ή αν θα έχουν κινδύνους σχετικά με τις ασφαλιστικές εισφορές στα επικουρικά ταμεία, αν θέλετε ακόμα και για το εφάπαξ, γιατί θα τους κάνουν κρατήσεις και στο τέλος μπορεί να μην πάρουν και τίποτα.
      Δεύτερο ζήτημα. Στο άρθρο 10, παράγραφος 11 περιέχεται η κατάργηση του ανωτάτου ορίου ηλικίας προσλήψεων μ’ το ν.2643/1998. Συμφωνούμε και σ’ αυτό, δηλαδή να μην υπάρχει όριο.
       Όμως, εδώ προκύπτει ένα σοβαρό ζήτημα σχετικά με τα άτομα που είναι σ’ αυτές τις κατηγορίες και προσλαμβάνονται με αυτόν το νόμο, με βάση τις θέσεις που δημιουργούν ή καταθέτουν οι οργανισμοί,  οι υπηρεσίες, ακόμα και οι ιδιώτες. 
      Έχουμε, λοιπόν, περιπτώσεις ανθρώπων τους οποίους  ο ΟΑΕΔ τους στέλνει να δουλέψουν σε επιχειρήσεις και δεν τους δέχονται. Είναι μεν θετικό η κατάργηση του ορίου ηλικίας, αλλά όμως προκύπτουν σοβαρά προβλήματα επειδή δίνεται η δυνατότητα με το νόμο στους εργοδότες, να μην αποδέχονται αυτές τις θέσεις, αυτές τις προσλήψεις, αυτών των ανθρώπων τις ειδικές κατηγορίες, δηλαδή πολύτεκνους, άτομα με ειδικές ανάγκες, θύματα πολέμου, τέκνα αγωνιστών εθνικής αντίστασης. Αυτό πρέπει να αντιμετωπιστεί. 
      Τρίτο ζήτημα, σε ότι αφορά τη βαθμολογία. Έχουμε χαρακτηριστικό παράδειγμα στη Λάρισα έγινε σάλος με τα εικοσάρια που ήρθαν από άλλες περιοχές της χώρας και μπήκαν σε θέσεις επειδή ήταν εικοσάρια από ιδιωτικά σχολεία. Εδώ υπάρχει μια σοβαρή διάκριση στη διεκδίκηση μιας θέσης από παιδιά που έχουν τελειώσει τα δημόσια σχολεία με τα παιδιά που έχουν τελειώσει τα ιδιωτικά σχολεία. Από τα ιδιωτικά σχολεία έχουμε εικοσάρια και καταλαμβάνουν θέσεις και από τα δημόσια έχουμε βαθμό 15, 16 και μένουν απ’ έξω. Επαναλαμβάνω έγινε σάλος στη Λάρισα με τα εικοσάρια από τα ιδιωτικά σχολεία που προσλήφθηκαν στο περιφερειακό νοσοκομείο της Λάρισας. Και βεβαίως υπάρχει ένα σοβαρό ζήτημα με τους ελέγχους που κάνει το ΑΣΕΠ στους φακέλους αυτών που περνάνε. Έχει σχέση με το αν γίνεται πραγματικό ξεσκόνισμα του κάθε φακέλου ή αν γίνεται κάποιος δειγματοληπτικός έλεγχος αν τραβάμε, δηλαδή, ένα έγγραφο από μέσα και λέμε, εντάξει είναι αυτός τον είδαμε περνάει και εδώ έχει γίνει σάλος με ανθρώπους που μονιμοποιήθηκαν άλλοι με δύο χρόνια υπηρεσίας και άλλοι που είχαν έξι και οκτώ χρόνια έμειναν απ’ έξω. 
      Επίσης στο άρθρο 10 ζητήσαμε για το παράβολο που είναι 25 ευρώ να μειωθεί. Δεν το μειώσατε, εμείς επιμένουμε. 
      Στο άρθρο 10 παράγραφος 3 μιλάμε για την αμοιβή των μελών των επιτροπών και ρωτήσαμε και στην επιτροπή, ρωτάμε και σήμερα. Θα καθορίζονται με προεδρικό διάταγμα. Έχουμε σοβαρά ερωτηματικά για το ύψος αυτών των μισθών, γιατί υπάρχει το άρθρο 20 στο ν. 2874/2000 όπως σας είπα. Δίνει σε προέδρους οργανισμών μισθούς οι οποίοι δεν θα ξεπερνάνε το μισθό του προέδρου του Αρείου Πάγου. Δεν μπορούμε να συμφωνήσουμε. Και βεβαίως για τους αντιπροέδρους οι οποίοι θα έχουν μισθό ίσο με τα τρία πέμπτα του Προέδρου του Αρείου Πάγου. Αυτό είναι ζήτημα για το οποίο δεν μπορούμε να συμφωνήσουμε. Η υποχρέωση να παραμείνουν μια δεκαετία σε παραμεθόρια περιοχή ή αν θα αρχίσουν οι μετατάξεις την επομένη έγινε πολύ κουβέντα εδώ και βεβαίως όπως γίνεται συνήθως εμείς έχουμε σοβαρές επιφυλάξεις για το αν αυτό θα  τηρηθεί. 
      Στο άρθρο 10 παράγραφος 10 επειδή είχαμε μια πρόταση να καταργηθεί ο έλεγχος από το οικείο φορέα και να μπει από το ΑΣΕΠ ή από το Υπουργείο, θέλουμε να πούμε το εξής. Καταλήξαμε να συμφωνήσουμε σ’ αυτό που λέει η διατύπωση γιατί για παράδειγμα άλλη γνώση ξένης γλώσσας θα χρειάζεται ο Δήμος Ηρακλείου για τον ξεναγό στους τουριστικές του περιοχές και άλλου είδους γνώση ξένης γλώσσας θα χρειάζεται το Υπουργείο Εθνικής Άμυνας που θα θέλει να έχει τεχνικές γνώσεις όπως για παράδειγμα για τα ανταλλακτικά των αεροπλάνων.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
      Συνεπώς σωστά είναι από τον οικείο φορέα, όπως δηλαδή είναι διατυπωμένο, γιατί μας προβλημάτισε αυτό και κάναμε αρκετή συζήτηση μετά από την πρόταση των ενδιαφερομένων.
      Στο άρθρο 16 για τις είκοσι πέντε προσλήψεις του Υπουργείου Αιγαίου, τονίσαμε από την πρώτη μέρα ότι δεν μπορεί να καθορίζονται με προεδρικό διάταγμα. Πρέπει να καθορίζονται από πριν ποιες θέσεις θα είναι, τι ειδικότητες χρειάζονται, σε τι επίπεδο θα είναι δηλαδή πανεπιστημιακού τεχνολογικού ή δευτεροβάθμιας εκπαίδευσης κλπ. Και βεβαίως για τις νοσοκόμες όσον αφορά την αναγνώριση της προϋπηρεσίας των μέσων επαγγελματικών τεχνικών σχολών νοσοκόμων,  θα πρέπει να αναγνωριστεί αυτή από εκεί που έκαναν την πρακτική στα νοσοκομεία. Νομίζουμε ότι εκεί γίνεται πολύ καλή δουλειά και αξίζει να υπάρχει η αναγνώριση. 
      ΠΡΟΕΔΡΕΥΩΝ (Κωνσταντίνος Βρεττός): Η κα Δαμανάκη έχει το λόγο.
      ΜΑΡΙΑ ΔΑΜΑΝΑΚΗ: Κύριε Πρόεδρε δε θέλω να επαναλάβω τα όσα είπαμε στις προηγούμενες συζητήσεις για τα όρια ηλικίας κλπ. 
      Στο άρθρο 10 για τις παραγράφους 9 και 10 συμφωνώ με τον εισηγητή της Πλειοψηφίας ότι πρέπει να υπάρχει ρητή αναφορά στις συγκεκριμένες περιπτώσεις και όχι απλώς να στέλνονται στον εισαγγελέα οι εκθέσεις επιθεωρητών. Εδώ είναι σαφές ότι έχουμε εντοπίσει που υπάρχει το πρόβλημα και πολύ σωστά ο εισηγητής της Πλειοψηφίας αναφέρθηκε σε εκείνες τις διοικήσεις οργανισμών οι οποίες επειδή δεν τους βόλευαν τα αποτελέσματα των πινάκων καθυστερούσαν την αποστολή τους.
      Νομίζω λοιπόν ότι καλώς έχουν οι διατάξεις και θα πρέπει να μείνουν ως έχουν.
      Επίσης το άρθρο 11 συμφωνώ με την πρόταση του εισηγητή της Πλειοψηφίας γιατί κι εγώ πιστεύω ότι πρέπει να απλοποιήσουμε το σύστημα ώστε τα άτομα με ειδικές ανάγκες και ειδικότερα τα προστατευόμενα άτομα να μπορούν να κάνουν χρήση των διατάξεων που τους παρέχει ο νόμος. 
      Έχουμε και μεις καταγγελίες από αντίστοιχες περιπτώσεις όπου έχουν γενικά τη δυνατότητα με διάφορες μεθοδεύσεις των οικείων φορέων και οργανισμών, τελικά να προσλαμβάνονται.
      Νομίζω λοιπόν ότι δεν χρειάζονται οι υπογραφές των δύο Υπουργών. Από ό,τι κατάλαβα όλες οι πτέρυγες της Βουλής αποδέχονται να υπάρχει μια απλοποίηση στις διατάξεις αυτές.
      Με τα άρθρα 12 και 13 συμφωνούμε.
      Έρχομαι τώρα στο άρθρο 14 που αφορά τις μεταβατικές διατάξεις. Εδώ κύριε Υπουργέ, εγώ ανησυχώ γιατί με την εφαρμογή αυτών των μεταβατικών διατάξεων βάσει των οποίων όλες οι διαδικασίες πλήρωσης θέσεων που έχουν αρχίσει, θα ολοκληρωθούν και μπορεί να έχουν γίνει και προκηρύξεις οι οποίες και αυτές θα ολοκληρωθούν. Φοβούμαι όμως ότι όταν θα εφαρμόσουμε το νόμο μετά από δύο ή τρεις μήνες ενόψει μάλιστα και της προεκλογικής περιόδου ήδη τα πράγματα θα έχουν προχωρήσει σε μια συγκεκριμένη κατεύθυνση. Θα έχει δηλαδή διαμορφωθεί μια ορισμένη κατάσταση. Αναρωτιέμαι επομένως αν όλα αυτά που λέμε θα μπορέσουν να εφαρμοστούν αν έχουν σπεύσει οι οργανισμοί, έχουν κάνει τις προκηρύξεις, έχουν κάνει προσλήψεις βάσει των παλιών διατάξεων, θα έχουν λύσει δηλαδή κατά το δοκούν τα προβλήματα και κατά συνέπεια μετά η εφαρμογή του νόμου θα είναι ουσιαστικά χωρίς όφελος. 
      Θα έλεγα λοιπόν ότι θα πρέπει να υπάρξει μια διαδικασία συντόμευσης. Δεν καταλαβαίνω επίσης γιατί στο τελικό άρθρο έχετε αυτή την προθεσμία των τριών μηνών με την εφαρμογή ορισμένων διατάξεων. Χρειάζεται τόσο πολύ; Εν τω μεταξύ τους δίνουμε τη δυνατότητα να κάνουν προκηρύξεις και να προσλάβουν με βάση τις παλιές διατάξεις. Άλλωστε μιλάμε και για συμβασιούχους. Αν δηλαδή σπεύσουν οι οργανισμοί και καλύψουν τις θέσεις με τους συμβασιούχους ουσιαστικά δεν θα υπάρχουν κενά. 
      Η δική μας πρόταση θα ήταν να παγώσουν αυτές οι διαδικασίες μέχρις ότου γίνει η εφαρμογή του νόμου. Να συντμηθούν δηλαδή οι διαδικασίες εφαρμογής του νόμου και μέχρι τότε να παγώσουν γιατί αλλιώς θα υπάρξουν προβλήματα.
      Με το άρθρο 16 διαφωνούμε. Έχουμε πει ότι δεν μπορούμε να εξουσιοδοτήσουν γενικά τον Υπουργό να κάνει έτσι είκοσι πέντε προσλήψεις στο Πανεπιστήμιο Αιγαίου.
      Εδώ μου κάνει εντύπωση διότι πριν και συμφωνήσαμε εμείς ψηφίσαμε διάταξη η οποία να αποκλείει από την περιφέρεια -όσοι κάνουν χρήση της εντοπιότητος- να έρχονται στο κέντρο. Ε, για όποιον καταλαβαίνει κάπως, για είκοσι πέντε θέσεις έτσι χωρίς κανέναν περιορισμό, υπάρχει ένας πειρασμός. Και για τον καλύτερο εν πάση περιπτώσει χειριστή των θεμάτων, υπάρχει ένας πειρασμός να συστήσει τις θέσεις στο κέντρο και κατά συνέπεια, να καλυφθούν πάλι διάφορες ανάγκες, να μην πω πελατειακές, αλλά διάφορες ανάγκες.
      Νομίζω ότι θα πρέπει εδώ να υπάρξει τουλάχιστον μια δέσμευση ότι αυτές οι θέσεις θα είναι στην περιφέρεια. Εξάλλου, η εισηγητική έκθεση αυτού του άρθρου μας εξηγούσε ότι το Πανεπιστήμιο Αιγαίου έχει ανάγκες στα περιφερειακά τμήματα κλπ. Ε, να μπει ότι αυτές οι θέσεις αναφέρονται στη στελέχωση των περιφερειακών τμημάτων. Δεν έχω τίποτε άλλο να πω, κύριε Πρόεδρε, για το άρθρο αυτό.
      ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, έχουμε ακόμα δύο ομιλητές, τον κ.Χαϊτίδη και τον κ.Κατσανέβα. Να προηγηθούν και αυτοί και μετά να ομιλήσετε και εσείς; 
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης):  Μάλιστα, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Χαϊτίδη έχετε το λόγο για πέντε λεπτά.
      ΕΥΓΕΝΙΟΣ ΧΑΙΤΙΔΗΣ:  Κύριε Πρόεδρε, κυρίες και κύριοι συνάδελφοι, ήθελα να αναφερθώ στην παράγραφο 1 του άρθρου 10. Είναι μια διάταξη η οποία ήταν απαραίτητο να προστεθεί στον ν.2190 γιατί κατά τον χρόνο εφαρμογής αυτού του νόμου μέχρι σήμερα, διεπιστώθη ότι πολλές φορές γίνονταν καταστρατηγήσεις του νόμου με αποτέλεσμα να έχουμε φαινόμενα απαράδεκτα, φαινόμενα τα οποία παρέκαμπταν το νόμο και αποτελούσαν προκλητικές περιπτώσεις παρανομίας του ιδίου του φορέα, ο οποίος ήταν κρατικός. 
      Σας αναφέρω χαρακτηριστικά: ΄Εχω στα χέρια μου μια έκθεση του τέως αντιπροέδρου του ΑΣΕΠ του κ.Λαμπρίδη, την οποία θα καταθέσω μάλιστα και στα Πρακτικά, η οποία αναφέρει τις εξής προκλητικές, απίστευτες και απαράδεκτες περιπτώσεις «προσόντων» σε διαγωνισμού για την πρόσληψη προσωπικού στη βιομηχανία ζάχαρης, εργοστάσιο Σερρών. 
      Προέβλεπε αυτή η προκήρυξη την πρόσληψη «συντηρητών ηλεκτρονικού υπολογιστού», του λεγομένου hardware, δηλαδή του μηχανήματος, με εμπειρία των ενδιαφερομένων σε «ηλεκτρονικούς υπολογιστές βιομηχανίας ζάχαρης». Και ο πλέον αδαής σήμερα γνωρίζει ότι η χρήση ηλεκτρονικού υπολογιστού, προσαρμόζεται σε ορισμένες συγκεκριμένες περιπτώσεις καθ όσον αφορά το πρόγραμμα και όχι καθ’ όσον αφορά το μηχάνημα. Επομένως, επρόκειτο για μια πρόβλεψη η οποία φωτογράφιζε συγκεκριμένους ενδιαφερομένους υποψηφίους οι οποίοι είχαν εργαστεί προηγουμένως δεν ξέρω με ποιο τρόπο, νόμιμο ή παράτυπο και είχαν αποκτήσει επομένως μια εμπειρία, κατά την προκήρυξη, εργαζόμενοι στη βιομηχανία ζάχαρης. Αυτό όμως ήταν κάτι απαράδεκτο το οποίο βεβαίως ο κ. Λαμπρίδης, είχε επισημάνει και γι’ αυτό  ο αντίστοιχος διευθυντής παρεπέμφθη και στη δικαιοσύνη και στην πειθαρχική διαδικασία της υπηρεσίας του. 
      Υπάρχει μια πρόβλεψη σε κάποιον άλλο διαγωνισμό που για την πρόσληψη χειριστού αγροτικού ελκυστήρα, δηλαδή ενός τρακτέρ, ζητούσε εμπειρία δώδεκα ετών. Ούτε χειριστής αεροπλάνου φάντομ να ήταν, κύριε Υπουργέ!
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Φωτογραφία!
      ΔΗΜΗΤΡΙΟΣ ΤΣΙΟΓΚΑΣ: Πράγματι φωτογραφία! 
      ΕΥΓΕΝΙΟΣ ΧΑΙΤΙΔΗΣ: Υπάρχουν και άλλες τέτοιες περιπτώσεις οι οποίες κυριολεκτικά βγάζουν μάτι. Πιστεύω ότι θα υπάρξει η κατάλληλη μέριμνα εφαρμογής του άρθρου 10 παράγραφος 1, ώστε να μην επαναληφθούν στο μέλλον τέτοια φαινόμενα. 
      Για να μην ξαναέχουμε τέτοιες περιπτώσεις, θα ήθελα αυτή η γενική διάταξη του άρθρου 10 παράγραφος 1, να διευκρινιστεί, ώστε να μη δίδεται στον κάθε φορέα η δυνατότητα να αυθαιρετεί και να παρανομεί, όπως στα δύο προηγούμενα συγκεκριμένα παραδείγματα τα οποία σας ανέφερα. 
      Ένα άλλο πρόβλημα, το οποίο διαπιστώθηκε κατά την εφαρμογή του ν.2190 μέχρι σήμερα, κύριε Υπουργέ, είναι ότι υποβάλλονται δικαιολογητικά τα οποία είναι πλαστά. Για να διαφυλαχθεί ο φορέας και οι ενδιαφερόμενοι υποψήφιοι από το ενδεχόμενο επαναλήψεως τέτοιων των παρανομιών, προτείνω τα εξής: 
      Πρώτον, να υπάρχει πρόβλεψη ώστε οι αντίστοιχες βεβαιώσεις περί προσόντων και άλλων προβλεπομένων από τη διακήρυξη να έχουν θεώρηση από την εκδίδουσα υπηρεσία η οποία θα βεβαιώνει το γνήσιο, το αληθές του περιεχομένου.
      Δεύτερον, κάθε διαγωνιζόμενος, ο οποίος θεωρεί ότι αδικήθηκε ή ότι ευνοήθηκε κάποιος άλλος, να έχει το δικαίωμα να ελέγχει όχι μόνο τα στοιχεία που τον αφορούν, αλλά και την κρίση της επιτροπής καθ’ όσον αφορά άλλους διαγωνισθέντες.
      Τέλος, θα ήθελα να σας παρακαλέσω να υπάρχει πάγια διάταξη καθόσον αφορά το άρθρο 10, παράγραφος 10, ώστε να ελαττωθεί όσο το δυνατόν ή να εξαλειφθεί, αν είναι δυνατόν, η ευχέρεια των φορέων να αποφασίζουν με βάση τις δικές τους απόψεις. Εδώ έχετε τη διατύπωση «κατόπιν αποφάσεως του οικείου φορέα». Αυτό το «κατόπιν αποφάσεως του οικείου φορέα» δίνει τη δυνατότητα -σε ελάχιστους πιστεύω, αλλά εν πάση περιπτώσει δίνει τη δυνατότητα- σε ορισμένους φορείς να αποφαίνονται κατά το δοκούν, να αυθαιρετούν. 
      Αυτό, λοιπόν, μπορεί να αποφευχθεί, κατά τη γνώμη μου, εάν δοθεί η ελάχιστη δυνατή ευχέρεια στον κάθε φορέα να αποφασίζει για το περιεχόμενο των διακηρύξεων, να μην αποφασίζει κατά τη δική του άποψη, αλλά να αποφασίζει σύμφωνα με πάγιες και λεπτομερείς προβλέψεις και διατάξεις που θα περιέχονται στο νομοσχέδιο αυτό και είναι καιρός ακόμη να τις περιλάβουμε.
      Αυτά ήθελα να παρατηρήσω. Ελπίζω, κύριε Υπουργέ, ότι θα τα λάβετε υπόψη και θα έχω μία σχετική απάντηση στα όσα προτείνω, διότι –και σας το λέω αν θέλετε διαμαρτυρόμενος- όταν χθες και προχθές μίλησα επί της αρχής ή επί των άρθρων της πρώτης ενότητας δεν μου κάνατε την τιμή εσείς ή ο κύριος Υπουργός να μου απαντήσετε. Και κατέθεσα συγκεκριμένα γραπτά στοιχεία, επίσημα στοιχεία στα Πρακτικά της Βουλής.
      Ευχαριστώ πολύ.
      (Στο σημείο αυτό ο Βουλευτής κ. Ευγένιος Χαϊτίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Κωνσταντίνος Βρεττός): Ο κ. Θεόδωρος Κατσανέβας έχει το λόγο.
      ΘΕΟΔΩΡΟΣ ΚΑΤΣΑΝΕΒΑΣ: Ευχαριστώ πολύ.
      Κύριοι συνάδελφοι, θα ήθελα να απευθύνω μία συγκεκριμένη ερώτηση στον κύριο Υπουργό, τον οποίο παρακαλώ να με ακούσει γιατί είναι συγκεκριμένο το θέμα.
      Κύριε Υπουργέ, χθες έθεσα ένα συγκεκριμένο, σαφέστατο, κατανοητό ερώτημα. Σας ζήτησα να μου πείτε ποια είναι η συγκεκριμένη οδηγία της Ευρωπαϊκής Ένωσης - να μας πείτε αριθμό, ημερομηνία έκδοσης κλπ .-που επιβάλλει –γιατί οι οδηγίες δεν επιβάλλουν, δίνουν κατευθύνσεις, αλλά εσείς λέτε ότι επιβάλλει- την κατάργηση του ορίου ηλικίας στο δημόσιο. 
      Επίσης θα ήθελα, αν υπάρχει μία τέτοια οδηγία, να μου τη διαβάσετε.
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε συνάδελφε, μου επιτρέπετε;
      ΘΕΟΔΩΡΟΣ ΚΑΤΣΑΝΕΒΑΣ: Αν ο κύριος Πρόεδρος το επιτρέπει. Διότι είναι πολύ σοβαρό το θέμα.
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Με συγχωρείτε, κύριε συνάδελφε, αλλά κάνατε την αγόρευσή σας και φύγατε. Δεν μου κάνατε την τιμή να περιμένετε να σας απαντήσω. 
      ΘΕΟΔΩΡΟΣ ΚΑΤΣΑΝΕΒΑΣ: Ξέρετε ότι σας τιμώ, κύριε Μπένο.
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Παρ ότι, λοιπόν, εσείς φύγατε, εγώ ανέφερα την οδηγία την οποία θα δώσω τώρα στους κλητήρες να τη φωτοτυπήσουν και να σας τη δώσουν.
      ΘΕΟΔΩΡΟΣ ΚΑΤΣΑΝΕΒΑΣ: Θα ήθελα να τη δω. Και βέβαια είναι γνωστό ότι οι οδηγίες είναι οδηγίες και έχουν ερμηνείες. Και η ερμηνεία στην προκειμένη περίπτωση είμαι βέβαιος ότι δεν επιβάλλει την κατάργηση του ορίου ηλικίας. Μου φαίνεται εξαιρετικά υπερβολικό να συμβαίνει κάτι τέτοιο. Για να μην σας υπενθυμίσω ότι πάμπολλες οδηγίες η Ελληνική Κυβέρνηση καλώς ή κακώς δεν τις υιοθετεί και δεν τις ακολουθεί.
      Στη προκειμένη περίπτωση έχουμε να κάνουμε με ένα δημόσιο που βρίσκεται στο πάτο ως προς την αποτελεσματικότητά του  διεθνώς. Και μια τέτοια ρύθμιση που είναι πολύ πολύ σημαντική κεφαλαιώδους σημασίας, πιστεύω ότι θα τινάξει στον αέρα ακόμα αυτό το πολύ δυσάρεστο κομμάτι του δημόσιου τομέα.
      Θα ήθελα επίσης να μου πείτε αν ο κύριος Πρωθυπουργός είναι γνώσης αυτού του πολύ σημαντικού μέτρου που οδηγεί στην περαιτέρω καταβαράθρωση του δημόσιου τομέα. Θα ήθελα να μου πείτε αν το ξέρει ο Πρωθυπουργός. Γιατί αν το γνωρίζει ο Πρωθυπουργός, τότε ασφαλώς είναι συνυπευθυνος. Και μη μου πείτε ότι είναι έλασσον ζήτημα το οποίο δεν μπορεί, δεν πρέπει και δεν έχει λόγο ο Πρωθυπουργός να γνωρίζει. Πιστεύω ότι ο Πρωθυπουργός πρέπει να ξέρει τέτοιες κεφαλαιώδους σημασίας ρυθμίσεις.
      Επίσης, θα ήθελα να πω ότι το νομοσχέδιο ασφαλώς έχει και κάποιες αξιόλογες και ενδιαφέρουσες διατάξεις. Και είναι ορθό το ότι ενισχύεται και το ΑΣΕΠ. Όμως, δε γνωρίζω, κύριε Υπουργέ, αν έχετε παρακολουθήσει την πρακτική λειτουργία των διορισμών μέσα από το σύστημα του ΑΣΕΠ. 
      Δεν είμαι από αυτούς που επιδιώκω διορισμούς φίλων μου στο δημόσιο. ΄Ετυχε όμως να πέσουν στην αντίληψή μου επανειλημμένα περιπτώσεις σοβαρών και παράνομων καταστρατηγήσεων αν θέλετε υπό την αιγίδα και την ανοχή του ΑΣΕΠ. Και θα σας πω ένα ιδιαίτερο αποτρόπαιο παράδειγμα. Απόφοιτος Πανεπιστημίου του Πειραιά, του δικού μου συγκεκριμένα, αριστούχος των αριστούχων, η πρώτη φοιτήτρια, με μεταπτυχιακά αρίστης ποιότητας στο LONDON SCHOOL OF ECONOMICS, με δική μου παράκληση, αφού δουλεύει στον ιδιωτικό τομέα με παχυλότατη αμοιβή, ζητήσαμε να προσληφθεί στον ΟΑΕΔ ως εργασιακός σύμβουλος. Προσλάβανε εκατόν πενήντα. Η συγκεκριμένη αριστούχος αποκλείστηκε. Και όταν ζήτησα να μου πουν ποια είναι η πρώτη ή ο πρώτος που προσλήφθηκαν μου έδωσαν ένα πτυχιούχο του Πανεπιστημίου του Χατσατουργιάν ή κάτι τέτοιο. Αντιλαμβάνεσθε, δηλαδή, ποια είναι τα κριτήρια και οι διαδικασίες σε τέτοιο επίπεδο. Θέλω να πω με άλλα λόγια ότι δεν υπάρχει κανένας έλεγχος μετά από αυτό στον πρόεδρο του ΑΣΕΠ, ο οποίος υποθέτω τηλεφωνικά κούνησε το κεφάλι του, με καθησύχασε και αποθάρρυνε οποιαδήποτε διαδικασία καταγγελίας και παρακολούθησης. Δηλαδή, μου είπε ο πρόεδρος του ΑΣΕΠ –προφανώς δεν κάνει καλά τη δουλειά του- ότι, τι να κάνουμε κύριε Κατσανέβα, αυτά συμβαίνουν. Δηλαδή, τι συμβαίνει; Εκατόν πενήντα άτομα προσλάβανε και δεν μπήκε η αριστούχος των αριστούχων; Τότε τι δημόσιο δημιουργούμε; Ποιους προσλαμβάνουμε στο δημόσιο; Μήπως το ΑΣΕΠ τελικά είναι το όχημα μέσα από το οποίο καλύπτονται όλοι αυτοί οι διάφοροι πλάγιοι διορισμοί; 
      Φυσικά δεν θέλω να επιρρίψω τις ευθύνες στους υπαλλήλους. Οι υπάλληλοι συμμετέχουν σε ένα θεσμικό πλαίσιο και σε ένα καθεστώς που τους επιβάλλεται.
      Εκείνο που θα ήθελα να προτείνω, είναι να θωρακιστούν οι υπάλληλοι από τέτοιες απαράδεκτες και εξωφρενικές αυθαιρεσίες που τις πράττουν άλλοι πλαγίως και κυρίως από πάνω. 
      Γι’ αυτό κύριε Υπουργέ, δεν θα σας εισηγηθώ συγκεκριμενη διάταξη.
      Θα ήθελα να σας ζητήσω να προσέξετε ιδιαίτερα αυτό το θέμα δηλαδή του ορθολογικού ελέγχου, των διαδικασιών προσλήψεων μέσα και από τις διαδικασίες του ΑΣΕΠ και βεβαίως των ποινών σε περιτπωσεις που αποδειχθεί αξιοπίστως ότι έχουν διενεργηθεί παρανομίες όπως αυτή η συγκεκριμένη που σας κατήγγειλα. Αν θέλετε μπορείτε να την ερευνήσετε. Είναι έτσι όπως σας τα λέω και ίσως λίγα λέω. 
      Και βέβαια θα μπορούσα να πω και πολλές άλλες περιπτώσεις.
      Γι’ αυτό, λοιπόν, επιτέλους σ’ αυτό τον τόπο πρέπει να υπάρξει έλεγχος, επιβράβευση και τιμωρία. Εάν δεν καταλάβει η Δημόσια Διοίκηση ότι αυτές οι αρχές της αξιοκρατίας, της επιβράβευσης και της τιμωρίας, θα πρέπει να επιβληθούν στο δημόσιο τομέα, τότε μην ελπίζετε ότι θα συμβεί τίποτε προς το καλύτερο γι’ αυτόν τον δύσμοιρο τόπο.
      ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, εγώ επειδή είμαι λάτρης της ζωντανής κοινοβουλευτικής διαδικασίας και επειδή ορισμένες εκ των παρατηρήσεων των συναδέλφων ήταν πολύ θετικές, θα ήθελα να πω τα εξής. 
      Ο κ. Ανδρεουλάκος, ο κ. Τσιόκας και η κα Δαμανάκη έκαναν μια πρόταση την οποία κάνουμε αποδεκτή για την απλοποίηση δηλαδή της διαδικασίας για το ποσοστό 5% του Υπουργείου Εργασίας να μην υπάρχει κοινή υπουργική απόφαση, αλλά μόνο η απόφαση του Υπουργού Εργασίας.
      Διαβάζω την αναδιατύπωση. Στο τέλος της παραγράφου 1 του άρθρου 11 του σχεδίου η φράση « η κοινή υπουργική απόφαση της παρούσας παραγράφου» αντικαθίσταται με τη φράση «η υπουργική απόφαση της παρούσας παραγράφου η οποία εφεξής περιορίζεται σε απόφαση του Υπουργού Εργασίας και Κοινωνικών Ασφαλίσεων». Αυτή ήταν η μία πρόταση.
      Επίσης, έκανε ο κ. Ανδρεουλάκος μια πρόταση, το έθεσε ο κ. Παυλόπουλος και ήταν γενικό αίτημα της Αιθούσης να αυξήσουμε τα στελέχη για το ΑΣΕΠ. Δεν θα κάνω αριθμητική αναδιατύπωση, προκειμένου να είμαστε συμβατοί και με το Γενικό Λογιστήριο του Κράτους. Δεχόμενοι λοιπόν την αίτηση για αύξηση των στελεχών που θα στελεχώσουν τις υπηρεσίες του ΑΣΕΠ διαβάζω την αναδιατύπωση. Στο άρθρο 12, παράγραφος 1 οι θέσεις του ειδικευμένου προσωπικού του ΑΣΕΠ να αυξηθούν από τριάντα (30) σε σαράντα (40) και να προστεθεί η ρήτρα ότι η πλήρωσή τους γίνεται μετά την 1-6-2003. Αυτό που διάβασα είναι υπό τύπον εισηγητικής έκθεσης. Δεν είναι η αναδιατύπωση. Αρχίζω την αναδιατύπωση. Η παράγραφος 1 του άρθρου 12 του σχεδίου νόμου διαμορφώνεται ως εξής: «Συνιστώνται στο ΑΣΕΠ σαράντα (40) θέσεις ειδικευμένου επιστημονικού προσωπικού η πλήρωση των οποίων γίνεται μετά την 1-6-2003.» Ήταν η δεύτερη σημαντική παρατήρηση που γίνεται αποδεκτή.
      Επίσης έχω ορισμένες φραστικές διατυπώσεις χωρίς να αλλάζουν καθόλου την ουσία των διατάξεων που συζητούμε. Στο εδάφιο α΄ της παραγράφου 6 του άρθρου 10 στη λέξη «Διατάξεις» το γράμμα Δ κεφαλαίο θα πρέπει να αντικατασταθεί από το γράμμα δ μικρό. Αυτό ήταν το πρώτο σημείο των παρατηρήσεων.
      Δεύτερο σημείο των παρατηρήσεων. Στην παράγραφο 10 του άρθρου 10 η λέξη «προϋπόθεση» θα πρέπει να αντικατασταθεί από τη λέξη «προϋποθέσεις».
      Τρίτη παρατήρηση. Στο εδάφιο α΄ της παραγράφου 11 του άρθρου 10 η λέξη «αυτός» θα πρέπει να αντικατασταθεί από τη λέξη «αυτό».
      Τέταρτη παρατήρηση. Στην αρίθμηση της παραγράφου 14 του άρθρου 10 τα γράμματα «α» και «β» θα πρέπει να απαλειφθούν.
      Αλλαγές στο άρθρο 11. Στην παράγραφο 1 του άρθρου 3 του ν. 2643/1998, όπως ισχύει και τροποποιείται με την παράγραφο 1 του άρθρου 11, στο δεύτερο στίχο μετά τις λέξεις « (ΝΠΔΔ) και» θα πρέπει να προστεθεί η λέξη «οι».
      Άρθρο 18.  Στο άρθρο 18 η λέξη «ορισμού» θα πρέπει να αντικατασταθεί από τη λέξη «διορισμού».
      Και τώρα περνάω στις άλλες παρατηρήσεις των συναδέλφων. Ο κ. Ανδρεουλάκος έκανε την παρατήρηση για τις εκθέσεις ότι θα πρέπει να πηγαίνουν στον εισαγγελέα, αλλά η ενημέρωση που έχω είναι ότι υποχρεωτικά από τη δικονομία μας όλες οι εκθέσεις οδεύουν στον εισαγγελέα. Για το άρθρο 10 παράγραφος 11 όπου μίλησε ο κ. Ανδρεουλάκος για τις επιπτώσεις που απορρέουν από τα όρια ηλικίας, κυρίως των ΔΕΚΟ, είναι μια σημαντική παρατήρηση, αλλά, επειδή θα έχει πολύ μεγάλες επιπτώσεις, επί της ουσίας τη δεχόμαστε και δεσμευόμαστε να τη φέρουμε  σε μια άλλη ρύθμιση, για να δούμε όλες τις πλευρές της. Είναι μια διατύπωση που θα επιφέρει πλήθος ανακατατάξεων και θέλω να τη δούμε πιο προσεκτικά.
      Για το σημείο που συμφώνησε με τον κ. Τσιόκα ήδη κάναμε τη ρύθμιση, όπως επίσης δεχτήκαμε και την πρόταση του κ. Ανδρεουλάκου για την αύξηση των θέσεων των στελεχών του ΑΣΕΠ.
      Για το Υπουργείο Αιγαίου, όπου οι παρατηρήσεις ήταν και από την πλευρά της κας Δαμανάκη: Θέλω να σας βεβαιώσω κατηγορηματικά ότι δεν είναι κοινοβουλευτική πρακτική να φέρνουμε εδώ τις θέσεις με νόμο. Η πρακτική είναι να έρχονται είτε με προεδρικό διάταγμα είτε με υπουργική απόφαση. Εδώ προβλέπεται διάταγμα. Θέλω όμως να σας διαβεβαιώσω εκ μέρους της Κυβέρνησης και του Υπουργού Αιγαίου ότι ο κύριος όγκος των θέσεων θα είναι περιφερειακές, θα είναι για τη στελέχωση των περιφερειακών υπηρεσιών του Υπουργείου Αιγαίου.
      Για το συνάδελφο του Κ.Κ.Ε.: Ήταν πολύ σημαντικές οι παρατηρήσεις που κάνατε, που βεβαίως θέλουν πολύ μεγάλη επεξεργασία. Είπατε δηλαδή ότι συμφωνείτε με την κατάργηση του ορίου ηλικίας, έχετε όμως ανησυχίες για το τι θα συμβεί με κάποια στελέχη σαράντα, πενήντα ετών, με την προϋπηρεσία τους, να μην μπουν με τον κατώτερο μισθό και με τα συνταξιοδοτικά τους. Βεβαίως, ανοίγουμε τώρα μία μεγάλη σελίδα για να τα εξετάσουμε όλα αυτά, αγαπητέ συνάδελφε. Προφανώς είναι πολύ σημαντικά αυτά που είπατε και πρέπει να εξεταστούν σε βάθος. 
      Κουνάει το κεφάλι ο κ. Κατσανέβας, θα του απαντήσω όμως μετά. 
      ΘΕΟΔΩΡΟΣ ΚΑΤΣΑΝΕΒΑΣ: Τι θα κάνετε, κύριε Υπουργέ …
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Και δεν περίμενα από τον κ. Κατσανέβα αυτές τις ρατσιστικές απόψεις.
      ΘΕΟΔΩΡΟΣ ΚΑΤΣΑΝΕΒΑΣ: Ρατσιστικές απόψεις εγώ;
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Βεβαίως. Θα σας απαντήσω όμως μετά.
      ΘΕΟΔΩΡΟΣ ΚΑΤΣΑΝΕΒΑΣ: Εσείς λέτε πράγματα με τα οποία διαλύετε το δημόσιο τομέα.
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα τα πούμε μετά. 
      ΘΕΟΔΩΡΟΣ ΚΑΤΣΑΝΕΒΑΣ: Εσείς λέτε ψέματα. Ντροπή σας!
      ΠΡΟΕΔΡΕΥΩΝ (Κωνσταντίνος Βρεττός): Μην χοντραίνουμε τώρα τα πράγματα, κύριε Κατσανέβα. Κατ’ αρχάς, ο κύριος Υπουργός δεν συνηθίζει να λέει ψέματα. 
      ΘΕΟΔΩΡΟΣ ΚΑΤΣΑΝΕΒΑΣ: Βεβαίως είναι ψέματα, κύριε Πρόεδρε. Ορίστε η οδηγία που μου έδωσε. Πουθενά. Το αντίθετο λέει.
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Για την κα Δαμανάκη: Κάναμε αποδεκτή την πρόταση, την οποία συμπεριλάβαμε ήδη, για την απλοποίηση των διαδικασιών των προσλήψεων ειδικής κατηγορίας πολιτών. Η κα Δαμανάκη εξέφρασε την ανησυχία της στο άρθρο 14 σε συνδυασμό με την τρίμηνη εφαρμογή. 
      Δεν ισχύει η τρίμηνη, κ. Δαμανάκη, για το άρθρο αυτό. Το είδατε. Είναι άμεση η εφαρμογή. Συνεπώς δεν πρέπει να ανησυχείτε γι’ αυτό, ότι δηλαδή θα γίνει κάτι σε ένα διάστημα τριών μηνών το οποίο θα φαλκιδεύσει αυτό που προτιθέμεθα να κάνουμε. Αντιλαμβάνεστε ότι θα ήταν πολύ σκληρό για διαδικασίες που κινούνται και ήταν εντελώς ανυποψίαστες από το νομοσχέδιο αυτό να τις αναστείλουμε.
      Για το Υπουργείο Αιγαίου σας απάντησα. 
      Για τον κ. Χαϊτίδη: Έκανε ένα συνδυασμό παρατηρήσεων σε σχέση με τις δικαιοδοσίες που δίνουμε στον οικείο φορέα και τον έλεγχο από το ΑΣΕΠ.
      Αγαπητέ συνάδελφε, με πολύ μεγάλη προσοχή και την προηγούμενη φορά και τώρα δεχόμαστε και ακούμε τις παρατηρήσεις σας. Ολοένα όμως και περισσότερο πρέπει να οδεύουμε, όσο το σύστημα αποκτά μεγαλύτερη αξιοπιστία, σε μεγαλύτερη εμπιστοσύνη στους φορείς. Είχαμε πολλά παρατράγουδα στην αρχή. Δεν πρέπει όμως τα αρχικά παρατράγουδα να μας αναγκάζουν να κάνουμε το σύστημα εκ νέου συγκεντρωτικό και ατελέσφορο. Συνεπώς πρέπει να ενισχύσουμε το δίπολο εμπιστοσύνης στον οικείο φορέα, αλλά και έλεγχος των πάντων από το ΑΣΕΠ. Αυτή είναι η φιλοσοφία μας και προς τα εκεί –σας το λέω ειλικρινά- οδηγούμαστε.
      Στο φίλο μου τώρα τον κ. Κατσανέβα: Εμείς δεν κρυβόμαστε πίσω από την οδηγία, να είμαστε εξηγημένοι. Θα το κάναμε αυτό έτσι κι αλλιώς. Το είπα και χθες, αλλά δεν με ακούσατε. Λείπατε. Είπατε ότι και το δημόσιο βρίσκεται στον πάτο. Η διαδικασία δηλαδή του ν. 2190 και αυτό που συζητάμε σήμερα είναι πάτος; Δεν έχουν γίνει πρόοδοι σ’ αυτήν τη χώρα; Οι δομές που έχει αποκτήσει το ελληνικό δημόσιο, που είναι ευκρινείς –κεντρικό κράτος, περιφέρειες και δύο αιρετοί βαθμοί αυτοδιοίκησης- είναι πάτος; 
      Υπάρχει μία υστέρηση σε άλλα ζητήματα, όπως είναι το λειτουργικό κομμάτι του δημοσίου, στο οποίο τώρα έχουμε πέσει με τα μούτρα, αγαπητέ συνάδελφε. Θέλετε να σας πω και κάτι; Η καινοτομία που εφαρμόζουμε σήμερα στη χώρα στα πλαίσια της ηλεκτρονικής διακυβέρνησης και της εξυπηρέτησης των πολιτών είναι καινοτομία παγκοσμίου κλάσεως και επιπέδου. Τα Κέντρα Εξυπηρέτησης των Πολιτών δηλαδή είναι καινοτομία που θα κάνει τη χώρα μας πρωταγωνιστή στο κομμάτι όπου σήμερα υστερεί πάρα πολύ.
      Δεν φοβόμαστε λοιπόν τις ηλικίες. Γιατί πραγματικά είναι ρατσισμός αυτό, το να λέμε δηλαδή στους πολίτες ότι μέχρι εκεί μπορείς να μπαίνεις και μέχρι εκεί δεν μπορείς και να τους χωρίζουμε. Γιατί ένα καλό δημόσιο δεν μπορεί να διεκδικεί στελέχη τριάντα πέντε, σαράντα και σαράντα πέντε χρονών από την αγορά εργασίας; Πρέπει μόνο τα κουρασμένα παλικάρια να μπαίνουν μέσα; Και γιατί εσείς βγάλατε το συμπέρασμα ότι θα μπαίνουν κουρασμένα παλικάρια; Βλέπετε καμία πόρτα, κανένα παράθυρο που να το επιτρέπει αυτό; Δεν είναι ότι έτσι ρίχνετε βέλη εναντίον της Κυβέρνησης, αγγίζετε μάλιστα και τον Πρωθυπουργό. Δεν την κατάλαβα αυτήν την κορώνα. Είναι κατά ολόκληρου του πολιτικού κόσμου. Όλοι δεν έχουμε χαιρετίσει αυτές τις εξελίξεις; Δεν είναι θετικές; Το βήμα που πρέπει να γίνει για να αποκτήσει περαιτέρω αξιοπιστία το όλο σύστημα είναι να το πιστέψει και η κοινωνία των πολιτών.
      Εμείς το υπονομεύουμε και βγαίνουμε συνέχεια και μιλάμε για εξαιρέσεις στο ΑΣΕΠ και διορισμούς από το παράθυρο, που δεν συμβαίνουν δημιουργώντας αμφιβολίες στους πολίτες, γιατί όπως οι πολίτες έχουν πιστέψει, για παράδειγμα, ότι είναι αξιόπιστο το σύστημα των εισαγωγικών εξετάσεων μπορούν να πιστέψουν το ίδιο και για τις προσλήψεις. 
      Είπε ο συνάδελφος κ. Μαντέλης κάτι που ήταν εντυπωσιακό και η κα Δαμανάκη έσπευσε να το υιοθετήσει. Νομίζετε ότι δεν μας απασχολούσε εμάς με έναν ενιαίο διαγωνισμό να καλύπτουμε τις ανάγκες του δημοσίου; Ε, δεν είναι εφικτό αυτό το πράγμα. Είναι τόσο διαφορετικές οι ειδικότητες που δεν είναι δυνατόν. Αυτό  το εξετάσαμε βασανιστικά. Θα ήταν βέβαια πολύ αποτελεσματικό στη συνείδηση των πολιτών ότι το σύστημα είναι απολύτως αντικειμενικό. 
      Γι’ αυτό, λοιπόν, πρέπει να έχουμε ένα τρόπο πολλών προσεγγίσεων και ταχυτήτων και να δημιουργήσουμε ένα μανδύα πολύ μεγάλης αξιοπιστίας.
      Εγώ, λοιπόν, αγαπητοί συνάδελφοι, πιστεύω με αυτές τις παρατηρήσεις ότι και σε αυτή τη συζήτηση έγινε ένα περαιτέρω βήμα προόδου. Είπα χθες ότι μετά την ιστορική στιγμή του ν.2190 έχουμε κατά κάποιο τρόπο μια μορφή διαδοχικών προσεγγίσεων στο σύστημα, προκειμένου συνεχώς να το μεταβάλλουμε και από αντικειμενικό που ήταν στην αρχή να το καθιστούμε περισσότερο αποτελεσματικό και αξιοκρατικό.
      Αυτό κάνουμε τώρα με τις παρούσες ρυθμίσεις και είμαι βέβαιος ότι ο πολιτικός κόσμος θα το κάνει συνεχώς, μέχρις ότου το σύστημα γίνει άριστο.
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Θα δώσω το λόγο για ένα λεπτό στον κ. Κατσανέβα, που θέλει να μιλήσει επί προσωπικού θέματος και να μας εξηγήσει σε τι συνίσταται και μετά θα έχετε το λόγο εσείς, κύριε Παυλόπουλε.
      Ορίστε, κύριε Κατσανέβα.
      ΘΕΟΔΩΡΟΣ ΚΑΤΣΑΝΕΒΑΣ: Έχω να πάρω το λόγο επί προσωπικού δέκα χρόνια περίπου τώρα που είμαι Βουλευτής. Δεν έχω δε καμία διάθεση με το συνάδελφο κ. Μπένο να δώσω τροφή στα δημοσιογραφικά θεωρεία για αντεγκλήσεις. Όμως, τη φράση του, ότι δηλαδή χρησιμοποιώ ρατσιστικές απόψεις, νομίζω ότι τουλάχιστον πρέπει να την πάρει πίσω. Είναι προφανώς διαφορετική η εκτίμηση των πραγμάτων, γιατί εάν ο κ. Μπένος εκτιμά ότι αυτές είναι ρατσιστικές απόψεις, εγώ θα έλεγα ότι οι δικές του απόψεις είναι ρατσιστικές και ρουσφετολογικές.
      Όσον αφορά στην άρση του ορίου ηλικίας στα πενήντα πέντε χρόνια δεν πρόκειται να με πείσετε με τίποτα, κύριε Μπένο ότι δεν έχει για βάση της καθαρά ρουσφετολογικούς διορισμούς ημετέρων στο δημόσιο, με αποτέλεσμα να δημιουργηθούν τεράστια προβλήματα εργασιακά, αποδοτικότητας και βέβαια συνταξιοδοτικά. Δεν μου απαντήσατε, για παράδειγμα, τι θα κάνετε με μία κυρία η οποία ουδέποτε έχει δουλέψει στη ζωή της και είναι νοικοκυρά, φίλη κάποιου Υπουργού, η οποία θα προσληφθεί στο δημόσιο στα πενήντα πέντε της χρόνια. Τι σύνταξη θα δώσετε σ’ αυτή;
      (Θόρυβος από την πτέρυγα του ΠΑ.ΣΟ.Κ.)
      Σας παρακαλώ, κύριοι συνάδελφοι, να μιλάτε πιο σιγά.
      ΠΡΟΕΔΡΕΥΩΝ (Κωνσταντίνος Βρεττός): Πάμε επί της ουσίας τώρα. Κατάλαβα σε τι έχετε εντοπίσει το προσωπικό σας θέμα.
      ΘΕΟΔΩΡΟΣ ΚΑΤΣΑΝΕΒΑΣ: Μπορώ να μιλήσω επί προσωπικού; Αφού πήρα το λόγο, δώστε μου άλλα δύο λεπτά και κλείνω.
      ΠΡΟΕΔΡΕΥΩΝ (Κωνσταντίνος Βρεττός): Μισό λεπτό.
      Κύριε Υπουργέ, θέλετε να πάρετε το λόγο;
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, δεν έχω να προσθέσω τίποτα στα όσα είπα. Αυτά που είπα τα εννοώ απολύτως.
      ΠΡΟΕΔΡΕΥΩΝ (Κωνσταντίνος Βρεττός): Μάλιστα.
      ΘΕΟΔΩΡΟΣ ΚΑΤΣΑΝΕΒΑΣ: Εντάξει! Προφανώς ο κ. Μπένος επιμένει σ’ αυτό και εγώ επιμένω ότι είναι ρουσφετολόγος. Τώρα ποιος είναι τι, θα το κρίνει και η κοινωνία, που μας έχει κρίνει.
      Η κοινωνία έχει κρίνει, κύριε Μπένο, τη δική μας τη θητεία, τη χρυσή οκταετία του ΠΑ.ΣΟ.Κ. και του Ανδρέα Παπανδρέου, και κρίνει και τη δική σας, όπου έχετε διαλύσει το σύμπαν. Μια βόλτα στον Κηφισό τα λέει όλα.
      ΠΡΟΕΔΡΕΥΩΝ (Κωνσταντίνος Βρεττός): Μην πιάσουμε άλλα θέματα τώρα, κύριε Κατσανέβα.
      ΘΕΟΔΩΡΟΣ ΚΑΤΣΑΝΕΒΑΣ: Και επειδή μου είπατε για βελτίωση της Δημόσιας Διοίκησης, θα σας πω ότι εμείς στο Ι.Κ.Α. -είχα την τύχη να είμαι επικεφαλής αυτού του οργανισμού- δίναμε τη σύνταξη σε ένα μήνα και εσείς δίνετε τη σύνταξη στο Άγιο Πέτρο μετά από τρία χρόνια. Τις αιματολογικές εξετάσεις τις δίναμε την ίδια μέρα και εσείς τις δίνετε μετά από δύο μήνες και αφού μεσολαβήσει το φακελάκι. Τα νοσοκομεία; Φτιάξατε πολλά νοσοκομεία, αλλά τα ράντζα ξεχειλίζουν από τις πόρτες. Παντού στις πολεοδομίες το φακελάκι πάει σύννεφο. Η διαφθορά έχει φτάσει στο απέραντο σημείο της. Είμαστε κάτω και από τη Ζάμπια σύμφωνα με τους διεθνείς δείκτες της διαφθοράς και μου λέτε ότι φτιάξατε τη Δημόσια Διοίκηση; 
      Σας τα επιστρέφω όλα αυτά. Είστε ανίκανοι να διοικήσετε. Δεν ξέρετε τι θα πει Δημόσια Διοίκηση και αυτά που κάνετε οδηγούν σε ακόμα μεγαλύτερη χειροτέρευση της Δημόσιας Διοίκησης. Σας επιστρέφω, λοιπόν, τους χαρακτηρισμούς και θλίβομαι, γιατί κυβερνάτε τον τόπο.
      ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, έχετε να πείτε κάτι;
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Όχι.
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Παυλόπουλος.
      ΠΡΟΚΟΠΗΣ ΠΑΥΛΟΠΟΥΛΟΣ: Kύριε Πρόεδρε, είμαι υποχρεωμένος να ξεκινήσω από ορισμένες διαπιστώσεις σχετικά με το ΑΣΕΠ αλλά και σχετικά με το σύνολο του νομοσχεδίου. 
      Πρώτα-πρώτα μιλώντας κανείς για τα άρθρα 10 και επόμενα -και νομίζω ότι το αντιλαμβάνεται καθένας- καταλαβαίνει γιατί χθες και προχθές η Νέα Δημοκρατία επέμενε ότι αυτός ο νόμος δεν έχει ούτε αρχή ούτε τέλος. Και είναι κρίμα εκτελεστικός νόμος του Συντάγματος για τις ανεξάρτητες διοικητικές αρχές να υποβαθμίζεται με τέτοιου είδους διατάξεις, οι οποίες στην κυριολεξία είναι «αποκαΐδια» άλλων νόμων, λάθη άλλων νόμων και διορθώσεις ημαρτημένων. 
      Θα καταλάβει κάποτε η Κυβέρνηση ότι οι εκτελεστικοί νόμοι του Συντάγματος, όταν μάλιστα αφορούν τόσο σημαντικά ζητήματα όπως οι ανεξάρτητες διοικητικές αρχές, δεν είναι δυνατόν  να έχουν τέτοιου είδους ρυθμίσεις μέσα; Φέρνουν ούτως ή άλλως «νομοσχέδια-σκούπες». Πρέπει να υποβαθμίζονται και οι εκτελεστικοί νόμοι του Συντάγματος;
      Κύριοι συνάδελφοι του ΠΑ.ΣΟ.Κ., όταν από την πρώτη μέρα σας έλεγα: «Τι σχέση έχουν αυτές οι διατάξεις με το κύριο αντικείμενο για το οποίο μιλάγαμε;» εσείς μου λέγατε ότι υπερβάλλω. Λοιπόν διαβάστε τα άρθρα 10 και επόμενα, ελάτε να δείτε τι είδους λάθη, τι είδους διορθώσεις ημαρτημένων κάνει και πείτε μου τι σχέση έχουν αυτές οι διατάξεις με το κύριο αντικείμενο εκτελεστικού νόμου του Συντάγματος, τον οποίο μάλιστα έφερε η Κυβέρνηση καλοκαιριάτικα στο Γ΄ Τμήμα Διακοπής Εργασιών της Βουλής. 
      Ζήτημα δεύτερον: Επειδή ο κ. Μπένος επαίρεται για το θέμα του ΑΣΕΠ, θα τονίσω για πολλοστή φορά ότι αυτή η Κυβέρνηση έχει αποκληθεί από μας -και επιμένουμε στον χαρακτηρισμό αυτό γιατί εδώ επιβεβαιώνεται- «Κυβέρνηση μειωμένων προσδοκιών». Είναι μια Κυβέρνηση μετριότητας, Κυβέρνηση που έχει αναγάγει σε ιδεολογία τη μετριότητα. Λέει: «Μα, δεν έχουν γίνει βήματα;». Αυτή είναι μονίμως η επωδός του κ. Σημίτη: «Δεν έχουν γίνει βήματα;» Βεβαίως, δεν είμαστε στο 1900. Κάποια βήματα γίνονται. Ίσως η Κυβέρνηση και οι Υπουργοί της δεν έχουν καταλάβει ότι  επιτυχία των Κυβερνήσεων δεν κρίνεται από το αν έχουν γίνει κάποια βήματα αλλά από το αν τα βήματα αυτά ήταν ανάλογα με τα μέσα και τις ανάγκες που είχε η Χώρα. 
      Ο τρόπος με τον οποίο έγινε και λειτουργεί σήμερα το ΑΣΕΠ δεν ανταποκρίνεται στις ανάγκες των καιρών. Το έχουμε πει αυτό το πράγμα. Δεν φθάνει που στρεβλά θεσμοθετήθηκε το 1994, υποβαθμίστηκε το 1999 και το 2000. Και τώρα ξανά προσπαθεί η σημερινή πολιτική ηγεσία να διορθώσει κάτι. Δεν διορθώνονται αυτά τα πράγματα απλώς και μόνο επειδή προσθέτουμε κάποιες θέσεις, οι οποίες θα προκηρυχθούν μετά την 1-6-2003. Δεν αναβαθμίζεται έτσι το ΑΣΕΠ για να ανταποκριθεί στις νέες μεγάλες ανάγκες που έχει να αντιμετωπίσει. 
      Θα πω για πολλοστή φορά στην Κυβέρνηση: Ξέρετε γιατί ομολογείτε την αποτυχία σας με το ΑΣΕΠ; Όταν σε μία ανεξάρτητη διοικητική αρχή αυτής της σημασίας, που την κατοχυρώσαμε συνταγματικά, λέτε ότι έχει όλη την ευθύνη των γραπτών διαγωνισμών –γιατί ο κανόνας είναι ο γραπτός διαγωνισμός- αλλά τις δίνουμε τη δυνατότητα, αν δεν μπορεί να κάνει το γραπτό διαγωνισμός εντός πέντε μηνών, να δέχεται ότι ο διαγωνισμός δεν μπορεί να γίνει και να πηγαίνουμε στην εξαίρεση, τότε ομολογείτε την αποτυχία. 
      Έχετε δει ποτέ σε μία νομοθεσία να δημιουργείται μια «ναυαρχίδα» σε ό,τι αφορά το ζήτημα των προσλήψεων, όπως είναι το ΑΣΕΠ,. και από την άλλη να λέτε ότι μπορεί το ίδιο να ομολογεί την αποτυχία του; Αυτός ο νόμος που περνάει, κύριε Υπουργέ, θα μείνει στην ιστορία των προσλήψεων ως ο νόμος που δίνει τη δυνατότητα στο κατ’ εξοχήν όργανο για την αξιοκρατία στις προσλήψεις να ομολογεί την αδυναμία του να ανταπεξέλθει στα καθήκοντά του. Αυτή στην ουσία είναι η ρύθμιση, η οποία μένει από το νομοσχέδιο αυτό, πλην βεβαίως των διατάξεων εκείνων οι οποίες αφορούν τις ανεξάρτητες διοικητικές αρχές. 
      Έρχομαι από εκεί και πέρα στα συγκεκριμένα ζητήματα, τα οποία θίξαμε, για να επιβεβαιώσω του λόγου το ασφαλές σε σχέση με αυτά που έλεγα. Πάρτε το άρθρο 10 παράγραφος 12. Κύριοι συνάδελφοι, παρακαλώ διαβάστε το. Τι λέει; Λέει ότι οι διορισμοί στο δημόσιο, τα ΝΠΔΔ και τους Οργανισμούς Τοπικής Αυτοδιοίκησης Α΄ και Β΄ βαθμού που δεν δημοσιεύθηκαν, ενώ έπρεπε να δημοσιευθούν στην Εφημερίδα της Κυβερνήσεως, δημοσιεύονται τώρα για να είναι έγκυροι. Οι διορισμοί αυτοί έπρεπε να δημοσιευθούν. Το λέω για τους εξ ημών νομικούς, γιατί όπως ξέρετε όταν προβλέπεται από το νόμο- είναι επί ποινή ανυποστάτου. Και από εκεί και πέρα ξαναδημοσιεύονται όσοι, λέει, εκ παραδρομής δεν δημοσιεύθηκαν. 
      ΘΕΟΧΑΡΗΣ ΤΣΙΟΚΑΣ:  Όχι, δεν είναι έτσι. Το εξήγησα ήδη στην προηγούμενη ομιλία μου 
      ΠΡΟΚΟΠΗΣ ΠΑΥΛΟΠΟΥΛΟΣ: Με συγχωρείτε, κύριε Τσιόκα, να σας το διαβάσω, έτσι για να ξεκαθαρίσουμε γιατί μου λέτε ότι δεν είναι έτσι. Εάν εσείς καταλάβετε κάτι διαφορετικό, θα σας παρακαλέσω πάρα πολύ να μας το πείτε. Ακούστε: «Αποφάσεις διορισμού υπαλλήλων του δημοσίου των ΝΠΔΔ και ΟΤΑ Α΄ και Β΄ βαθμού, οι οποίες δεν δημοσιεύθηκαν εκ παραδρομής στην Εφημερίδα της Κυβερνήσεως, δημοσιεύονται με αναδρομική ισχύ από την ημερομηνία ανάληψης της υπηρεσίας». Τι καταλαβαίνετε;
      ΙΩΑΝΝΗΣ ΚΕΦΑΛΟΓΙΑΝΝΗΣ: Φαυλότητα.
      ΑΡΙΣΤΟΤΕΛΗΣ ΠΑΥΛΙΔΗΣ: Όχι, ανικανότητα.
      ΠΡΟΚΟΠΗΣ ΠΑΥΛΟΠΟΥΛΟΣ: Διόρθωση ημαρτημένων. Αυτά κάνετε. Ο ένας νόμος σας στην πραγματικότητα διορθώνει τον προηγούμενο. Υπάρχει πλήρης έλλειψη συνοχής στο χώρο του δημοσίου. 
      Δεύτερον. Στο άρθρο 10, παράγραφος 14 λέτε ότι οι αποσπάσεις που έγιναν μέχρι τώρα, καλώς έγιναν. Βάζετε κάποιες ρυθμίσεις εδώ με εντοπιότητα, με ζητήματα αποσπάσεων, μετατάξεων, βάζετε ορισμένους κανόνες που θέλετε να κρατήσετε. Οι ίδιοι όμως έρχεσθε με νόμους –το είπε ο κ. Σγουρίδης την άλλη φορά, θα το επαναλάβω και τώρα- που εσείς ψηφίζετε και αναιρείτε όλα εκείνα που έχετε κάνει ως τώρα.
      Στα θέματα δε που μιλάμε, για τις αποσπάσεις, να σας πω τι έχει γίνει ως τώρα. Έγιναν οι αποσπάσεις, οι μετατάξεις κατά πολύ μεγάλο βαθμό, εκεί που τις θέλατε, και όταν πλέον δεν υπάρχει και πολύ μεγάλο περιθώριο καθιερώνετε αυτούς τους κανόνες, που είστε έτοιμοι, όμως, με ειδικά νομοσχέδια, να καταργήσετε. Κι εγώ θα κρατήσω λογαριασμό. Θα με θυμηθείτε: πριν αλέκτωρ φωνήσαι, μεθαύριο, μέχρι το τέλος του χρόνου αυτού, στις 31 Δεκεμβρίου, πόσες διατάξεις θα φέρετε, που κατ’ εξαίρεση θα επιτρέπουν μετατάξεις και αποσπάσεις πέραν των διατάξεων αυτού του νόμου. Θα δείτε πόσα άλλα Υπουργεία θα είναι μέσα που δεν θα το πάρει χαμπάρι το Υπουργείο Εσωτερικών. Εδώ θα είμαστε. Εγώ θα κρατήσω λογαριασμό και μη γυρνάτε και με κοιτάτε με αμηχανία τότε, για να καταλάβετε ότι δεν υπάρχει κανένας προγραμματισμός.
      Πρόσφατα, πριν από είκοσι μέρες, μέσα στο καλοκαίρι ήρθε ειδική διάταξη νόμου για κατ’ εξαίρεση μετατάξεις. Και εδώ έλεγα, γιατί ψηφίσατε τον Υπαλληλικό Κώδικα με αυτόν τον κανόνα μετατάξεων; Ψηφίσατε τον Κώδικα, ψηφίσατε και τις κατ’ εξαίρεση μετατάξεις. 
      Στο Υπουργείο Αιγαίου βάζετε είκοσι πέντε καινούργιες θέσεις. Σας φαίνονται λίγες. Το ζήτημα είναι, έτσι πετάμε σε έναν νόμο είκοσι πέντε θέσεις; Γιατί είκοσι πέντε θέσεις και όχι δεκαπέντε ή τριάντα; 
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Είναι σύμφωνα με το αντικείμενο.
      ΠΡΟΚΟΠΗΣ ΠΑΥΛΟΠΟΥΛΟΣ: Δεν μπορεί να επικαλείσθε το αντικείμενο, για να δικαιολογήσετε τα μέτρα, εάν τα μέτρα δεν ανταποκρίνονται στο αντικείμενο για το οποίο μιλάμε. Να σας πω κάτι μιας και μου το λέτε; Το Αιγαίο έχει ανάγκη από υπεράσπιση των εθνικών μας θέσεων πρωτίστως και όχι ιδίως από υπαλλήλους, όπως εσείς νομίζετε. Και πού τη βρήκε την υπεράσπιση των εθνικών θέσεων το Αιγαίο; Εκεί έπρεπε να δείξετε την ευαισθησία σας. Δεν πρόκειται να υπερασπιστεί κανείς το Αιγαίο με το να αυξήσει κατά είκοσι πέντε τις θέσεις του Υπουργείου. 
      Από κει και πέρα, λοιπόν, εάν δεν μας πείτε για τις θέσεις εκείνες που λέτε σε τι ανάγκες ανταποκρίνονται, δεν μπορεί να μιλάμε. 
      Για το θέμα του ΑΣΕΠ είπε ο κύριος Υπουργός ότι αυξάνει τις θέσεις από τριάντα σε σαράντα. Καλώς κάνει. Το ΑΣΕΠ έπρεπε να ενισχυθεί πολύ περισσότερο και σε υλικοτεχνική υποδομή και σε άλλα. Είπε ότι από 1.6.2003 θα ξεκινήσει ο σχετικός διαγωνισμός. Νομίζω ότι είναι αυτονόητο -αλλά απλώς το λέω- κύριε Υπουργέ, επειδή πιστεύω ότι το Σεπτέμβριο με Οκτώβριο του 2003 θα έχουμε εκλογές, μη φανταστείτε ότι θα πρέπει να ξεκινήσουμε τότε διαγωνισμό για την πλήρωση των θέσεων αυτών. Το είπατε αυτό υπό τον όρο ότι θα βαίνετε προς την εξάντληση της θητείας σας. Εάν όμως τότε πηγαίνουμε προς εκλογές, το φθινόπωρο του 2003, είναι αυτονόητο ότι θα πρέπει να περιμένετε το σχετικό διαγωνισμό για την πλήρωση των θέσεων να τον κάνει η όποια κυβέρνηση επιλεγεί από τον ελληνικό λαό.
      Κύριοι συνάδελφοι, διαβάστε το άρθρο 19. Καταργείται ο διαγωνισμός ο οποίος σχετίζεται με τις άδειες των ηλεκτρονικών μέσων μαζικής ενημέρωσης τηλεοπτικής μετάδοσης. Εδώ πρέπει να κάνουμε μερικές διευκρινίσεις γιατί είναι σοβαρό το θέμα. 
      Ξέρετε ότι ξεκίνησε ένας διαγωνισμός για να δοθούν άδειες εδώ και χρόνια. Πρόσφατα το Εθνικό Συμβούλιο Ραδιοτηλεόρασης αποφάνθηκε, στο πλαίσιο της εξέτασης των σχετικών φακέλων, ότι οι αιτήσεις και οι υποψηφιότητες που είχαν υποβληθεί, δεν πληρούσαν τις προϋποθέσεις και ιδίως τις προϋποθέσεις της διαφάνειας. Κατόπιν τούτου, καταργείται ο διαγωνισμός με αυτήν τη διάταξη και προκηρύσσεται νέος. Θα πρέπει να ξέρουμε όλοι δηλαδή, ότι αυτή τη στιγμή εξακολουθούμε να λειτουργούμε και θα λειτουργούμε, δεν ξέρω για πόσο χρονικό διάστημα, με προσωρινές άδειες.
      Θέλω δέσμευση, κύριε Υπουργέ, από την Κυβέρνηση. Αλλιώς τι να συζητήσει κανείς γι’ αυτήν τη διάταξη; Από τη στιγμή που θα προκηρυχθεί νέος διαγωνισμός με αυτές τις διατάξεις, θα έχει τελειώσει, ναι ή όχι, ο διαγωνισμός αυτός ως τις επόμενες εκλογές; Γιατί, το ξαναλέω, το συνηθίζετε αυτό το πράγμα, αυτήν την εκκρεμότητα. Και μη γυρίσετε να μου μιλήσετε για Νέα Δημοκρατία. Για να αναγνωρίσω τα τρία χρόνια των ευθυνών της Νέας Δημοκρατίας, από το 1990 μέχρι το 1993, ναι. Από τότε ως σήμερα όμως έχουν μεσολαβήσει άλλα δέκα χρόνια. Το ζήτημα, λοιπόν, είναι το εξής: 
      Δεσμευτείτε εδώ στη Βουλή, αφού προκηρύσσετε νέο διαγωνισμό, σε δύο πράγματα: 
      Πρώτον, ότι ο διαγωνισμός αυτός θα έχει τελειώσει προ των εκλογών. Είναι αδιανόητο να συρθούν πάλι οι υποψηφιότητες υπό καθεστώς ομηρίας στις επόμενες εκλογές. Και καταλαβαίνετε γιατί το λέω αυτό. Πρέπει, λοιπόν, να δεσμευτείτε ότι θα έχει τελειώσει η διαδικασία πριν τις εκλογές. Μέσα στη Βουλή να το κάνετε αυτό.
      Δεύτερον, να δεσμευτείτε για την τελευταία παράγραφο, που δίδετε εξουσιοδότηση για την έκδοση σχετικού διατάγματος, ότι το διάταγμα αυτό που προβλέπει τις νέες προϋποθέσεις, δεν θα μειώνει, ούτε κατ’ ελάχιστο, τις εγγυήσεις διαφάνειας που ισχύουν σήμερα με βάση τις οποίες το Εθνικό Συμβούλιο Ραδιοτηλεόρασης απέρριψε τις υποψηφιότητες.
      Άρα, πάμε για ένα καθεστώς διαφάνειας πέρα και πάνω από αυτό που έχουμε σήμερα και σε καμία περίπτωση λιγότερο. 
      Θέλουμε, λοιπόν, διπλή δέσμευση και ότι η σχετική διαδικασία θα έχει ολοκληρωθεί προ των εκλογών, οψέποτε γίνουν, και, βεβαίως, από εκεί πέρα ότι οι σχετικές εγγυήσεις διαφάνειας θα τηρηθούν.
      Επειδή πολύ φοβάμαι –και αφορά τη φιλοσοφία του νομοσχεδίου γενικότερα- ότι δεν πρόκειται να μας αφήσετε να μιλήσουμε για ορισμένες τροπολογίες…
      ΠΡΟΕΔΡΕΥΩΝ (Κωνσταντίνος Βρεττός): Ανακοινώνετε συζήτηση επί τροπολογιών.
      ΠΡΟΚΟΠΗΣ ΠΑΥΛΟΠΟΥΛΟΣ: Αφορά το σύνολο του νομοσχεδίου.
      ΠΡΟΕΔΡΕΥΩΝ (Κωνσταντίνος Βρεττός): Είμαι υποχρεωμένος να σας πω ότι οι τροπολογίες θα συζητηθούν μετά.
      ΠΡΟΚΟΠΗΣ ΠΑΥΛΟΠΟΥΛΟΣ: Παρατηρείται αυτές τις μέρες, κύριε Πρόεδρε, και το λέω για το Υπουργείο, κάτι που εμένα με καταλαμβάνει εξ απροόπτου και εξ απήνης σε ό,τι αφορά τη διαδικασία που ακολουθήσαμε στη Βουλή. Υπάρχει μία συγκεκριμένη ρύθμιση που αφορά τους υποψηφίους του ΑΣΕΠ που πέτυχαν από το 1998. 
      Εμείς ευθαρσώς από την αρχή είπαμε ότι οι επιλαχόντες και οι επιτυχόντες την εποχή εκείνη, επειδή έχουν τα προσόντα, πρέπει να προσληφθούν. Αυτό το δέχθηκαν πολλοί συνάδελφοι του ΠΑ.ΣΟ.Κ.. 
      Παρατηρείται το φαινόμενο και παρατηρήθηκε και σήμερα το πρωί, υψηλά ιστάμενοι του Υπουργείου να παραπέμπουν εκείνους που διαμαρτύρονται, τους ενδιαφερόμενους, λέγοντάς τους «να πάτε στα κόμματα και ιδίως στη Νέα Δημοκρατία και να πείτε να είναι ισχυρή η παρουσία της μέσα στη Βουλή για να ακουστεί». 
      Η Κυβέρνηση παρακαλώ και το Υπουργείο Εσωτερικών και υψηλόβαθμα στελέχη παραπέμπουν στην Αντιπολίτευση. Αυτό είναι εμπαιγμός. Αυτό είναι απαράδεκτο φαινόμενο μέσα στη Βουλή.
      (Χειροκροτήματα από την πτέρυγα της Νέας Δημοκρατίας)
      Τονίζω, λοιπόν, ότι εμείς έχουμε καταθέσει συγκεκριμένη τροπολογία. Αν δεν τη δεχθεί η Κυβέρνηση είναι υπεύθυνη. Κανένας, όμως, παράγοντάς της να μην παραπέμπει στην Αντιπολίτευση.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κύριος Υπουργός.
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κυρίες και κύριοι συνάδελφοι, αντίστοιχους λόγους ακούσαμε και χθες από τον κ. Παυλόπουλο. Και λόγω του χθεσινού αιφνιδιασμού και λόγω καθώς δεν το κρύβω μιας συναισθηματικής σχέσης που υπάρχει, είπα μέσα μου «άσε, μην απαντάς». Η επανάληψη, όμως, η σημερινή και η απόπειρα πλήρους μα πλήρους κατεδάφισης μιας υπόθεσης που αποβαίνει μέρα με τη μέρα και χρόνο με το χρόνο ιστορική όπως είναι η υπόθεση της διαδικασίας των προσλήψεων, ε δεν μπορεί να γίνει δεκτή. Δεν πάει άλλο! Δεν πάει άλλο αγαπητέ Προκόπη! 
      Οφείλω να σας υπενθυμίσω τι έκανε η παράταξή σας το 1994 όταν ψηφίζαμε εδώ το νόμο. Οφείλω να σας υπενθυμίσω ότι πριν υπάρξει η προφύλαξη του Συντάγματος, σε όλες τις εκλογικές αναμετρήσεις όλοι οι υποψήφιοι του ΠΑ.ΣΟ.Κ. απέναντί μας είχαμε τους συναδέλφους της Νέας Δημοκρατίας ως σημαία να έχουν στις πλατείες και τα καφενεία ότι θα επαναφέρουν το παλιό καθεστώς των προσλήψεων. Έλεος πια! 
      Και βρίσκετε εσείς, ο καθηγητής, ο Κοινοβουλευτικός Εκπρόσωπος, καταφύγιο σε διατάξεις όπως λέτε ότι δεν δημοσιεύτηκε ο πίνακας των επιτυχόντων; Μα, δημοσιεύτηκε ο πίνακας των επιτυχόντων. Να είστε πιο καλά ενημερωμένος. Απλώς ορισμένοι μεμονωμένοι θεσμοί δεν είχαν κάνει τους ατομικούς διορισμούς. Περί αυτού πρόκειται.
      ΠΡΟΚΟΠΗΣ ΠΑΥΛΟΠΟΥΛΟΣ: Αυτό λέω και εγώ.
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αυτό είναι, λοιπόν, η συσσωρευμένη κριτική σας τριών ημερών συζητήσεως εδώ και στην επιτροπή; Αυτό είναι η κριτική της παράταξής σας;
      ΠΡΟΚΟΠΗΣ ΠΑΥΛΟΠΟΥΛΟΣ: Αυτό έλεγα τόση ώρα;
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα σας πω ένα προς ένα γιατί μιλούσατε. Αναφέρατε δύο, τρία παραδείγματα και τα χρησιμοποιήσατε ως καταφύγιο για να πείτε τι; 
      ΠΡΟΚΟΠΗΣ ΠΑΥΛΟΠΟΥΛΟΣ: Θα τα επαναλάβω.
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ότι εσείς γίνεστε πλέον υπερασπιστές μιας τομής δικής μας που όταν την ψηφίζαμε εσείς αποχωρούσατε; Αυτό πια έχει γίνει κοινοτυπία. Σε όλες τις μεγάλες μεταρρυθμίσεις που έχουν γίνει και είναι ένα πλήθος μεγάλων μεταρρυθμίσεων -να θυμίσω τον Καποδίστρια, να θυμίσω τη Νομαρχιακή Αυτοδιοίκηση;- αποχωρείτε και μετά όταν δικαιώνονται οι θεσμοί έρχεστε εσείς ως δήθεν υπερασπιστές. Έλεος πια!
      Λίγη σεμνότητα δεν βλάπτει. Γνωρίζετε πόσο χαμηλών τόνων είμαι. Όμως ο κοινοβουλευτικός λόγος έχει αυτή την ομορφιά αλλά έχει και όρια. 
      ΒΑΣΙΛΗΣ ΚΕΔΙΚΟΓΛΟΥ: Η πολιτική καταξιώνεται όταν έχει ανατρεπτική πνοή. Είναι λόγια του Ανδρέα Παπανδρέου.
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Μην μου μιλάς εμένα, Βασίλη, γιατί βλέπω πολλούς υπερασπιστές του Ανδρέα Παπανδρέου σήμερα στην Αίθουσα. Σημασία έχει αυτό να είναι διαχρονικό και συνεπές. 
      Κάνατε σημαία το Αιγαίο. Το πρόβλημα είναι αν από τα είκοσι πέντε στελέχη τα πέντε θα είναι στο κέντρο και τα είκοσι στην περιφέρεια, ή τα επτά και τα δεκαοκτώ αντίστοιχα; Για όνομα του Θεού! ΄Η θέλετε να φέρουμε νόμο που να περιγράφει για το που θα καταργηθούν; Αυτή είναι η επιχειρηματολογία σας για ένα τόσο σημαντικό νομοσχέδιο; Είναι επιχειρηματολογία αυτή για τις θέσεις του ΑΣΕΠ και για το πότε θα προκηρυχθούν; Είναι το ευφυολόγημα για το ότι εσείς θα είσθε κυβέρνηση τότε;
      ΠΡΟΚΟΠΗΣ ΠΑΥΛΟΠΟΥΛΟΣ: Δεν είπα αυτό. Είπα ότι μπορεί να είμαστε κυβέρνηση. 
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Και δεν έχετε μάθει επιτέλους να μην αγγίζετε τα ραδιοτηλεοπτικά. Ποιος ξεκίνησε όλη αυτή την ιστορία; Βεβαίως ανοίξατε και μία παρένθεση για την τριετία σας, κ.λπ. Ποιος όμως ξεκίνησε όλη αυτήν την ανωμαλία; Θέλετε να εγγυηθούμε εμείς και να αναλάβουμε ευθύνη για το πώς θα λειτουργήσει η ανεξάρτητη αρχή; Βεβαίως επιθυμούμε –και το λέω κατηγορηματικά- ως Κυβέρνηση να λυθεί αυτή η εκκρεμότητα ως τις εκλογές. Τι θέλετε; Να υποκαταστήσουμε εμείς το Εθνικό Ραδιοτηλεοπτικό Συμβούλιο;
      ΄Οσο για την επωδό σας, για την Κυβέρνηση των «μειωμένων προσδοκιών», βλέπετε που εστιάζεται η κριτική σας; Μήπως εστιάζεται στην ΟΝΕ την οποία αμφισβητούσατε έξι μήνες πριν πραγματοποιηθεί; Μήπως εστιάζεται στα εθνικά θέματα που πηγαίνουμε από θρίαμβο σε θρίαμβο και αναμένουμε σημαντικά πράγματα τους επόμενους μήνες; Μήπως εστιάζεται στη μεγάλη προσπάθεια για την αξιοποίηση του Γ΄ Κοινοτικού Πλαισίου Στήριξης; Μήπως εστιάζεται στην Ολυμπιάδα, όταν είμαστε η πιο μικρή χώρα που οργάνωσε ποτέ Ολυμπιάδα; 
      Αυτή είναι η Κυβέρνηση και η  Ελλάδα του ΠΑ.ΣΟ.Κ., κύριε Παυλόπουλε. Και να είσθε βέβαιοι ότι και σε εκείνο το σημείο που σας έχουμε δώσει χώρο για να κάνετε την κριτική σας, και εκείνο θα το θεραπεύσουμε πολύ σύντομα, γιατί το μόνο που σας έχει μείνει πλέον είναι η υπόθεση της καθημερινότητας. Και εκεί όμως θα δείτε πολύ θεαματικά πράγματα τους επόμενους μήνες. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Παραχώρηση μας κάνατε;
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): ΄Ενας από τους μοχλούς πάνω στον οποίο θα πατήσουμε γι’ αυτό το θέμα, είναι και το σημερινό νομοσχέδιο, που θα ανέμενα να έχει άλλη υποδοχή, όχι ουσιαστική, γιατί στα ουσιαστικά δεν είχατε πολλές αντιρρήσεις, αλλά λεκτική, στο διά ταύτα, αν θέλουμε να μιλάμε για ένα διαφορετικό πολιτικό πολιτισμό και για πρόοδο του Κοινοβουλίου. Πρόοδος του Κοινοβουλίου δεν είναι μόνον –σ’ αυτό με έχετε συνήγορό σας- οι εκτελεστικοί νόμοι του Συντάγματος να έρχονται χωριστά. Σ’ αυτό έχουμε κάνει πολλές προόδους. Η μεγαλύτερη πρόοδος είναι να μην υπάρχει απόκλιση ανάμεσα σ’ αυτά που με τις αγορεύσεις μας επί της ουσίας υποστηρίζουμε και στο διά ταύτα που προσπαθούμε να το αναιρέσουμε με διάφορα τερτίπια, για να δημιουργήσουμε μια διαφορετική εικόνα.
      Είμαστε υπερήφανοι ως παράταξη, γι’ αυτή τη μεγάλη τομή που κάναμε στη διοίκηση και στο ανθρώπινο δυναμικό της, γι’ αυτές τις βελτιωτικές ρυθμίσεις που φέρνουμε, ρυθμίσεις που θα τις παρακολουθούμε συνέχεια. Δεν θα κουραζόμαστε να φέρνουμε καινούργιες ρυθμίσεις προκειμένου να κατακτήσουμε την κοινωνία των πολιτών στο μεγάλο ζήτημα του δυναμικού της Δημόσιας Διοίκησης.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Κωνσταντίνος Βρεττός): Τώρα πρέπει να πάρουν το λόγο οι Κοινοβουλευτικοί Εκπρόσωποι.
      ΑΝΤΩΝΗΣ ΣΚΥΛΛΑΚΟΣ: Δεν θα μιλήσω, κύριε Πρόεδρε.
      ΑΛΕΞΑΝΔΡΟΣ ΑΚΡΙΒΑΚΗΣ: Θα μιλήσω μετά, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Όχι μετά. Τώρα είχαμε πρωτολογίες. Δεν έχετε πρωτολογήσει, κύριε Ακριβάκη.
      ΑΛΕΞΑΝΔΡΟΣ ΑΚΡΙΒΑΚΗΣ: Τι θέλετε να σας πω, κύριε Πρόεδρε; Ότι πρωτολόγησα; 
      ΠΡΟΕΔΡΕΥΩΝ (Κωνσταντίνος Βρεττός): Κύριε Ακριβάκη, μου ζητάει δευτερολογία ο κ. Παυλόπουλος. Θα προηγηθούν οι πρωτολογίες. Θέλετε να πάρετε το λόγο τώρα; 
      ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, θα μπορούσα να σηκωθώ και να σας πω «καλημέρα σας». Ορίστε, πρωτολόγησα! Θα ζητήσω το λόγο μετά.
      ΠΡΟΕΔΡΕΥΩΝ (Κωνσταντίνος Βρεττός): Καλημέρα σας! Θα δευτερολογήσετε μετά, κύριε Ακριβάκη. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν μπορεί να υπάρξει δευτερολογία χωρίς να υπάρξει πρωτολογία; 
      ΙΩΑΝΝΗΣ ΚΕΦΑΛΟΓΙΑΝΝΗΣ: Εγώ πότε θα πάρω το λόγο, κύριε Πρόεδρε;
      ΠΡΟΕΔΡΕΥΩΝ (Κωνσταντίνος Βρεττός): Θα μιλήσετε και εσείς με τη σειρά σας. 
      Έχουμε επίσης δύο προτασσόμενες δευτερολογίες. Πριν μπούμε στις δευτερολογίες, όπου έχει ζητήσει το λόγο και ο κ. Παυλόπουλος, πρέπει να μιλήσουν πρώτα η κα Παπακώστα και ο κ. Κεφαλογιάννης. Με συγχωρείτε, που είμαι τυπικός, αλλά δεν γίνεται διαφορετικά. Ακολουθώ τον Κανονισμό.
      Η κα Παπακώστα έχει το λόγο για δύο λεπτά και μετά ο κ. Κεφαλογιάννης για άλλα δύο λεπτά.
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Παρακολουθώ με ιδιαίτερο ενδιαφέρον την εξέλιξη αυτού του νομοσχεδίου το οποίο είναι σχετικό με την ουσία, την εικόνα και την προσπάθεια που θέλουμε να κάνουμε όλοι μας, όλος ο πολιτικός κόσμος στο σύνολό του, για να έχουμε μία Δημόσια Διοίκηση διαφανή, μία Δημόσια Διοίκηση αξιοκρατική και να έχουμε, όπως άλλωστε είπαμε και επί της αρχής, τους πολίτες μας, την ελληνική κοινωνία απέναντι στους πολιτικούς, να μας αντιμετωπίζουν με αξιοπιστία και να αντιλαμβάνονται ότι αυτά τα οποία εννοούμε νομοθετώντας τα εννοούμε και στην πολιτική μας πρακτική.
      Εκείνο στο οποίο εγώ θα ήθελα να σταθώ είναι πράγματι η τοποθέτηση της Κυβέρνησης εκ μέρους του κυρίου Υπουργού. Θεωρώ ότι αυτά που είπε προηγουμένως ο κύριος Υπουργός της Κυβέρνησης αποτελούν ανεπίτρεπτη παραποίηση της πολιτικής πραγματικότητας. 
      Μακάρι να είναι τέλεια αυτή η Κυβέρνηση του τόπου. Εμείς το ευχόμεθα περισσότερο από οποιονδήποτε άλλον, διότι βάζουμε τον πήχυ ψηλά, κύριε Πρόεδρε, διότι η αξία αυτού ο οποίος νικά σε μια τέτοια διαδικασία εξαρτάται από το επίπεδο και την ποιότητα του ηττημένου. Κατά συνέπεια, λοιπόν, δεν θέλουμε μία Κυβέρνηση, η οποία να είναι πεσμένη χαμέ, αλλά θέλουμε μία Κυβέρνηση όρθια η οποία να ανταποκρίνεται στα καθήκοντά της. 
      Όσον αφορά τις μεγάλες μεταρρυθμίσεις στις οποίες υποτίθεται ότι ήταν απούσα η Νέα Δημοκρατία, να θυμίσω στον κύριο Υπουργό της Κυβέρνησης, στην Κυβέρνησή σας και στους συναδέλφους της Συμπολίτευσης, ότι η Νέα Δημοκρατία αποκατέστησε τη Δημοκρατία. Η Νέα Δημοκρατία συνέταξε το πρώτο ουσιαστικά δημοκρατικό Σύνταγμα της χώρας. Η Νέα Δημοκρατία ενέταξε τη χώρα μας στην Ευρωπαϊκή Ένωση και έδωσε τη δυνατότητα στον κ. Σημίτη να μιλάει για ΟΝΕ και να παρακάθεται μαζί με τους ομολόγους του στην Ευρωπαϊκή Ένωση. Η Νέα Δημοκρατία δημιούργησε τις προϋποθέσεις για τους Ο.Τ.Α. πρώτου και δεύτερου βαθμού με το Σύνταγμά της. Η Νέα Δημοκρατία δημιούργησε τις μεγάλες μεταρρυθμίσεις τις οποίες στη συνέχεια βεβαίως με οβιδιακές μεταβολές δίκην Ιανού ασπάστηκαν και οι σημερινοί εκσυγχρονιστές –μέσα ή έξω από τα εισαγωγικά- του ΠΑ.ΣΟ.Κ. Κατά συνέπεια, λοιπόν, ας σταματήσουν οι μεγάλες κουβέντες. 
      Κύριε Πρόεδρε, τελειώνοντας θα ήθελα να πω το εξής. Το θέμα της τροπολογίας το οποίο φέραμε για τους επιτυχόντες και μη διοριστέους του 1998, είναι ένα ζήτημα το οποίο πρέπει να το δούμε με κοινωνική ευαισθησία. Ας μη θεωρητικολογούμε πλέον, ας είμαστε πρακτικοί. Επίσης ας δούμε και το θέμα των εξήντα δικαστικών επιμελητών, οι οποίοι εργάζονται στο ΤΕΒΕ –το έχω θέσει και στον κύριο Υπουργό- και οι οποίοι καλύπτουν πάγιες και διαρκείς ανάγκες. Ας πάψουμε, λοιπόν, να λέμε μεγάλα λόγια, να πληγώνουμε αμφότεροι και να δίνουμε αξιοθρήνητη εικόνα στο σύνολο της κοινής γνώμης.
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Κεφαλογιάννης, έχει το λόγο για δύο λεπτά.
      ΙΩΑΝΝΗΣ ΚΕΦΑΛΟΓΙΑΝΝΗΣ: Τα δύο λεπτά είναι λίγα, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Τόσο προβλέπει ο Κανονισμός, κύριε Κεφαλογιάννη.
      ΙΩΑΝΝΗΣ ΚΕΦΑΛΟΓΙΑΝΝΗΣ: Η νέα πρόταση για την ιστορική υπόθεση της διαδικασίας των προσλήψεων, όπως χαρακτηριστικά είπε ο κύριος Υπουργός, επιβεβαιώνει το ναυάγιο και την αποτυχία της Κυβέρνησης στο τεράστιο αυτό πρόβλημα. 
      Είκοσι χρόνια ακούμε τα ίδια πράγματα σε αυτήν την Αίθουσα. Και όταν ψηφίστηκε ο ν. 2190/94 τα ίδια πράγματα ακούσαμε: Τομή στη Δημόσια Διοίκηση, εκσυγχρονισμός στη Δημόσια Διοίκηση. Σαράντα νομοσχέδια και πάνω έχει φέρει αυτή η Κυβέρνηση σε αυτήν την Αίθουσα –και τα έχουμε ψηφίσει- και πάντοτε υποστηρίζει νέες τομές, νέες προτάσεις για εξυγίανση της Δημόσιας Διοίκησης. Ποιο ήταν το αποτέλεσμα; Απέβλεπε πάντοτε και επέτυχε την κομματικοποίηση της Δημόσιας Διοίκησης. Θα σας το επαναλάβω. Κύριε Υπουργέ, δεν έχετε Δημόσια Διοίκηση!
      ΘΕΟΔΩΡΟΣ ΚΑΤΣΑΝΕΒΑΣ: Τον εκσυγχρονισμό…
      ΙΩΑΝΝΗΣ ΚΕΦΑΛΟΓΙΑΝΝΗΣ: Τον εκσυγχρονισμό ας τον αφήσουμε στην μπάντα. Αυτός πέρασε χωρίς να τον δούμε. Δεν έχουμε Δημόσια Διοίκηση. Έχουμε κομματική Δημόσια Διοίκηση. Δεν μπορούμε να προχωρήσουμε στην Ευρώπη. Τώρα το βλέπει η Κυβέρνηση; Τώρα προσπαθεί να διορθώσει πράγματα, ενώ θα έπρεπε να τα έχει διορθώσει προ είκοσι χρόνων. 
      Κύριε Υπουργέ, αν θέλετε πράγματι να έχετε μια αντικειμενική και ικανή Δημόσια Διοίκηση –και άλλη φορά υποστήριξα αυτό το θέμα- γιατί δεν φέρνετε την πρόταση επανασύστασης του ΑΣΔΥ, μια ανεξάρτητη αρχή, η οποία λειτούργησε πολλά χρόνια και είχε ως κύριο στοιχείο την αξιοκρατία και ως προς το διορισμό και ως προς την εξέλιξη και την πορεία των δημοσίων υπαλλήλων; 
      Κύριε Υπουργέ, είπατε πολλά λόγια και ο χρόνος δεν επαρκεί για απαντήσεις. Μιλήσατε για θριάμβους στα εθνικά θέματα. Πού τους βλέπετε τους θριάμβους; Να σας θυμίσουμε τα Ίμια; Να σας θυμίσουμε την υπογραφή της Μαδρίτης, με την οποία αναγνωρίζετε κυριαρχικά δικαιώματα της Τουρκίας στο Αιγαίο; Ούτε με πόλεμο δεν παίρνουμε πίσω αυτήν την πράξη σας! Επίσης, μέσα στη μεγαλοψυχία σας και στην πλέρια δημοκρατική αντίληψη που έχετε μας είπατε ότι μας παραχωρείτε χώρο για να επιβιώνουμε!
      Κύριε Υπουργέ, πρέπει να ανακαλέσετε αμέσως, γιατί θα μου επιτρέψετε να πω ότι αυτή είναι μια ολοκληρωτική, μια αντιδημοκρατική αντίληψη, που δεν έχει θέση στο Κοινοβούλιο. Τι είστε εσείς και υποκαθιστάτε την κρίση του ελληνικού λαού; Όποιος βρίσκεται εδώ μέσα είναι αποτέλεσμα της κρίσεως και της βούλησης του ελληνικού λαού. Έρχεστε εσείς εδώ να λέτε ότι μας παραχωρείτε θέσεις υπάρξεως μας σε αυτήν την ιερή Αίθουσα! Είναι ντροπή να λέγονται αυτά τα λόγια από πλευράς Κυβέρνησης! 
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν καταλάβατε. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Μα, αυτό είπατε! «Μας παραχωρείτε χώρο να υπάρχουμε».
      Κύριοι συνάδελφοι, ξέρετε τι είναι αυτό το νομοσχέδιο εν όψει των εκλογών; Είναι τρόπος να μονιμοποιήσουμε τους δικούς μας ανθρώπους. Μια ζωή ζείτε με το ρουσφέτι! Είκοσι χρόνια διορίζετε παράνομα και κάνετε διάκριση μεταξύ των νέων ανθρώπων. Διορίζονται στο δημόσιο μόνο όσοι έχουν πράσινη κάρτα, μόνο όσοι έχουν κομματική ταυτότητα. Οι υπόλοιποι Έλληνες δεν έχουν θέση στο κομματικό κράτος που έχετε δημιουργήσει. Είναι ντροπή! 
      (Στο σημείο αυτό κτυπάει επαναληπτικό κουδούνι λήξεως του χρόνου ομιλίας του κυρίου Βουλευτή)
      Κάναμε πρόταση: Γιατί δεν προχωράτε στη μονιμοποίηση όλων των συμβασιούχων που καλύπτουν πάγιες και διαρκείς ανάγκες; Αυτή είναι η τίμια πολιτική θέση την οποία έπρεπε να έχετε πάρει. 
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Παυλόπουλος. Σας παρακαλώ πολύ!
      ΙΩΑΝΝΗΣ ΚΕΦΑΛΟΓΙΑΝΝΗΣ: Τελειώνω, κύριε Πρόεδρε. 
      Γιατί, λοιπόν, κάνετε διάκριση και μοριοδοτείτε μόνο τους συμβασιούχους εκείνους που, βεβαίως, εσείς διορίζετε και ως εκ τούτου μόνο αυτοί έχουν το δικαίωμα να μονιμοποιηθούν;
      Κύριε Υπουργέ, αυτός δεν είναι τρόπος άσκησης εξουσίας! Λυπούμαι πολύ. 
      ΠΡΟΕΔΡΕΥΩΝ (Κωνσταντίνος Βρεττός): Ορίστε, κ. Παυλόπουλε. Έχετε πέντε λεπτά για δευτερολογία.
      ΠΡΟΚΟΠΗΣ ΠΑΥΛΟΠΟΥΛΟΣ: Δεν μου αρέσει να σηκώνω τους τόνους στη Βουλή, αλλά κατά κάποιο τρόπο ο κ. Μπένος ύψωσε τον τόνο -είμαι βέβαιος, γιατί τον γνωρίζω- όχι γιατί ήθελε έτσι να μου απαντήσει, αλλά γιατί στο βάθος της ψυχής του ξέρει πολύ καλά ότι είχα δίκιο. 
      Θα πω πάλι ορισμένα πράγματα, γιατί πρέπει να παραμένουν. Κατηγόρησε ο κ. Μπένος τη Νέα Δημοκρατία για ένα είδος μηδενισμού. Ότι, δηλαδή, όταν από την πλευρά του ΠΑ.ΣΟ.Κ. θέλουν να κάνουν μεγάλες προόδους, εμείς απέχουμε ή αρνούμεθα. 
      Κύριε Μπένο, αποτιμώντας την ιστορία της περιόδου 1990-1993, δηλαδή τα τρία χρόνια της κυβέρνησης Μητσοτάκη, μπορείτε να μου πείτε, ως Βουλευτής που ήσασταν τότε, ένα «ναι» σε ένα νομοσχέδιο της κυβέρνησης Μητσοτάκη; Σε ένα!
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Έστω σε μια διάταξη!
      ΠΡΟΚΟΠΗΣ ΠΑΥΛΟΠΟΥΛΟΣ: Ακόμη και για το νόμο περί ιδιωτικοποιήσεων, που προχθές καταργήσατε και που τόσα χρόνια εφαρμόζατε, τότε κορυβαντιούσατε εδώ μέσα και τον καταψηφίζατε. 
      Εσείς, λοιπόν, που ποτέ δεν είπατε ένα «ναι», αιτιάσθε τη Νέα Δημοκρατία για μηδενισμό, η οποία, όπως ξέρετε πολύ καλά, πάμπολλα νομοσχέδια τα ψήφισε! Τον αντιτρομοκρατικό νόμο τον ξεχάσατε; Τις διατάξεις του Αστικού Κώδικα τις ξεχάσατε; Σήμερα, στο δικό σας νομοσχέδιο, έξι άρθρα για τις ανεξάρτητες διοικητικές αρχές τα ξεχάσατε; Αιδώς, επιτέλους!
       Εσείς, οι εκφραστές της απόλυτης άρνησης ως Αντιπολίτευση, δεν μπορείτε να μιλάτε για τη Νέα Δημοκρατία! Εσείς  που αποχωρήσατε, όταν ψηφιζόταν το Σύνταγμα, ο κορυφαίος θεσμός, στον οποίο στηρίζεται η έννομη τάξη, εσείς που καταγγείλατε την είσοδό μας στην Ευρωπαϊκή Ένωση μιλάτε για τη Νέα Δημοκρατία! 
      Γι’ αυτό σας είπα, επειδή, τέλος πάντων, θεωρείσθε από τους ανθρώπους εκείνους που έχουν πια ξεπεράσει την κομματική ορθοδοξία που είναι για νεοφερμένους ακόμη σε αυτόν το χώρο, να υποστηρίξτε λιγάκι την ιστορία σας.
      Η δική μου Παράταξη, την οποία έχω την τιμή να εκπροσωπώ, υπήρξε πάντοτε παρούσα και είχε τη γενναιοφροσύνη να σας αποδίδει εκείνα τα οποία σας ανήκουν. Ιδίως δε εσείς ως Υπουργός –μιας και μιλάμε για το ΑΣΕΠ- ξέρετε ότι την επέκταση του ΑΣΕΠ σε όλον το δημόσιο τομέα μαζί την ψηφίσαμε. Το ξέρετε αυτό. Κάτω, λοιπόν, από αυτές τις προϋποθέσεις, μη μιλάτε για τη Νέα Δημοκρατία.
      Δεύτερον, λέτε ότι τόσα θετικά βήματα έχει κάνει το ΠΑΣΟΚ και δεν τα δεχόμαστε. Ποια θετικά βήματα; Όταν κάνετε θετικά βήματα, είμαστε μαζί σας. Αλλά το ΑΣΕΠ, για να σας φρεσκάρω λίγο τη μνήμη, όταν το θεσπίσατε το 1994, γιατί δεν το ψηφίσαμε; Δεν το κάναμε για το θεσμό –άλλωστε εμείς προτείναμε τη συνταγματική του κατοχύρωση στη συνέχεια και μαζί σας επεκτείναμε την εφαρμογή του σε όλον το δημόσιο τομέα- αλλά γιατί ήταν υποκριτικός ο τρόπος που τον θεσπίσατε.
      Όπου δεν μπορούσατε πια να πάρετε –γιατί υπήρχε κορεσμός, αφού είχατε εξαντλήσει τα όρια των κομματικών προσλήψεων όλη τη δεκαετία του ’80- στο στενό πυρήνα του δημόσιου τομέα, το θεσπίσατε. Αφήσατε όμως έξω όλα τα υπόλοιπα, ιδίως τον τραπεζικό τομέα, όπου έμπαιναν από τις πόρτες και τα παράθυρα.
      Και τι σας καταγγέλλουμε και σήμερα, αυτήν τη στιγμή; Μέσα από τις λεγόμενες ιδιωτικοποιήσεις που κάνετε –που δεν είναι ιδιωτικοποιήσεις, αλλά μετοχοποιήσεις με κομματικούς καρεκλοκενταύρους- βγάζετε από τον ευρύτερο δημόσιο τομέα όλες αυτές τις επιχειρήσεις και μπορείτε να προσλαμβάνετε όπως θέλετε. Πάτε να δείτε τι γίνεται στη Γενική Τράπεζα από πλευράς προσλήψεων; Τώρα! Δεν πάτε να δείτε; Τι είναι η Γενική Τράπεζα; Ιδιωτική τράπεζα είναι, με τους δικούς κομματικούς καρεκλοκενταύρους που έχετε πάνω; Υπάρχει εκεί αξιοκρατία; Νομίζετε ότι θωρακίσατε την ελληνική πραγματικότητα με αυτές τις ρυθμίσεις που φέρατε;
      Εμείς, ίσα-ίσα, αγωνιούμε αυτόν το θεσμό να τον θωρακίσουμε περισσότερο. Όταν θελήσατε να τον επεκτείνετε παντού, μαζί σας ήμασταν. Όταν θελήσαμε εμείς –γιατί δική μας πρόταση ήταν- να τον θεσπίσουμε με το Σύνταγμα, τότε τρέξατε μαζί μας και μαζί το κάναμε.
      Και κατηγορείτε τη Νέα Δημοκρατία ότι, δήθεν, θα καταργήσει το ΑΣΕΠ; Την Παράταξη εκείνη που ζήτησε τη συνταγματική του κατοχύρωση; Και μάλιστα εμείς είπαμε να γίνει ανεξάρτητη αρχή για το σύνολο της Δημόσιας Διοίκησης, για την καριέρα των δημόσιων υπαλλήλων, που εσείς δεν δεχτήκατε. Εμάς μας το λέτε, λοιπόν, ότι ζητάμε την κατάργηση του θεσμού;
      Σε ό,τι αφορά το ζήτημα που σχετίζεται με τα Μέσα Μαζικής Ενημέρωσης, σας ξαναλέω για πολλοστή φορά –και αυτό είναι μια κραυγή αγωνίας και χαίρομαι που πήρατε αυτήν τη δέσμευση- ότι δεν μπορεί, σε καμία απολύτως περίπτωση, να πάμε στις επόμενες εκλογές με το καθεστώς που έχουμε σήμερα. Θέλετε διαχρονικά να αναγνωρίσουμε τις ευθύνες; Τρία χρόνια μας ανήκουν, στην αρχή μάλιστα του θεσμού. Τα υπόλοιπα όμως είναι δικά σας. Δεν μπορεί να κυβερνάτε τη χώρα και να λέτε ότι δεν μπορείτε να δεσμευθείτε.
      Φυσικά το Εθνικό Συμβούλιο Ραδιοτηλεόρασης είναι εκείνο το οποίο τελικά θα αποφασίσει. Δώστε του όμως τη δυνατότητα να το κάνει. Έχετε την εντύπωση ότι αν πείτε του κ. Λασκαρίδη, του Προέδρου του Εθνικού Συμβουλίου Ραδιοτηλεόρασης σήμερα ότι δίνουμε εμείς αυτό το καινούριο θεσμικό οπλοστάσιο, αλλά είναι παράκληση όλου του πολιτικού κόσμου –όχι επιβολή, όχι εντολή, δεν μπορείτε να την δώσετε, εμείς ζητήσαμε να μην υπάρχει τέτοια εξάρτηση από την πολιτεία- για λόγους που αφορούν την εξυγίανση του δημόσιου βίου, να τελειώσετε μέχρι τότε, είναι κακό; Αν κάνετε μια τέτοια δέσμευση στη Βουλή, αυτό είναι κακό; Με συγχωρείτε πάρα πολύ, αλλά αυτό ζητάμε: την πρόθεση της Κυβέρνησης να δείξει πού το πάει.
      Και, τέλος, θα ξαναπώ για μία ακόμη φορά κάτι το οποίο σχετίζεται με το ζήτημα των προόδων τις οποίες έχετε κάνει γενικότερα και στις οποίες αναφερθήκατε προηγουμένως. Μιλήσατε για την ΟΝΕ, που εμείς είπαμε δήθεν ότι δεν θα μπούμε.
      Κύριε Υπουργέ, είτε το θέλετε είτε όχι, δεν ήσασταν μόνο απόντες, όταν η Ελλάδα έμπαινε στην Ευρώπη, δεν πολεμήσατε μόνο αυτήν την είσοδο, αλλά είστε και οι υπαίτιοι –εσείς οι «εκσυγχρονιστές» της Κυβέρνησης Σημίτη- για το ότι η Ελλάδα μπήκε στην ευρωζώνη τελευταία και ουραγός, με ονομαστική σύγκλιση, χωρίς καμία διορθωτική αλλαγή. Και τώρα αυτό πληρώνουμε. Είμαστε παντού τελευταίοι! Σε όλους τους δείκτες! Πληρώνουμε ακριβώς το γεγονός ότι μπήκαμε μετεξεταστέοι, αλλά είστε ευτυχείς που το κάνατε. Σας το είπα.
      Θυμίζετε μία τάξη στην οποία πέρασαν όλοι οι μαθητές και ένας μόνον έμεινε μετεξεταστέος. Το Σεπτέμβριο τον πέρασαν κι αυτόν, γιατί δεν μπορούσε να γίνει διαφορετικά. Έναν θα άφηναν; Τον έβαλαν και αυτόν –άντε, τι να γίνει- στην επόμενη τάξη. Και η οικογένειά του κάνει πάρτι γιατί και ο μετεξεταστέος πέρασε και μπήκε με τους άλλους. Αν θεωρείτε ότι αυτή η λογική ταιριάζει στην Ελλάδα, τότε επιβεβαιώνετε αυτό που σας είπα: Είστε εκφραστές της λογικής των μειωμένων προσδοκιών! Έχετε αναγάγει σε ιδεολογία τη μετριότητα και αυτό το πράγμα δεν ταιριάζει στην Ελλάδα.
      Σας είπα λοιπόν πως το πρόβλημα δεν είναι ότι δεν κάνουμε βήματα, αλλά ότι δεν κάνουμε τα βήματα εκείνα που μπορούσε και έπρεπε να κάνει ο τόπος για να πάει μπροστά. Και αυτό είναι εκείνο το οποίο σας χαρακτηρίζει.
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Έχει ζητήσει το λόγο και ο Πρόεδρος κ. Μητσοτάκης. 
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, μπορώ να έχω το λόγο για ένα λεπτό μόνο; 
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει για ένα λεπτό ο κύριος Υπουργός.
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κυρίες και κύριοι συνάδελφοι, υποδέχτηκα με πολύ μεγάλη χαρά το απολογητικό υπόμνημα του κ. Παυλόπουλου, διανθισμένο με όλες τις γνωστές, διαχρονικές κορόνες που συνηθίζει να κάνει στο Κοινοβούλιο.
      (Θόρυβος στην Αίθουσα)
      ΠΡΟΕΔΡΕΥΩΝ (Κωνσταντίνος Βρεττός): Ο κ. Κωνσταντίνος Μητσοτάκης έχει το λόγο.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, αναγκάζομαι να πω μερικά λόγια μετά το διάλογο τον οποίο παρακολούθησα μεταξύ του κ. Μπένου -τον οποίο μέχρι σήμερα, ιδίως στο Κοινοβούλιο, τον είχα γνωρίσει σεμνό, συγκρατημένο και μετριοπαθή- και του Κοινοβουλευτικού μας Εκπροσώπου. 
      Κύριε Μπένο, τον τελευταίο καιρό συνηθίζει η Κυβέρνησή σας να αναφέρεται διαρκώς στη Νέα Δημοκρατία, να κριτικάρει τη Νέα Δημοκρατία σαν να κυβερνούσαμε εμείς και να παραπονιέται από την άλλη μεριά ότι δεν σας βοηθούμε αρκετά. 
      Ο κ. Παυλόπουλος θυμήθηκε μία εποχή πρόσφατη –εδώ μέσα οι περισσότεροι ήταν παρόντες- όπου κυριολεκτικά μία λυσσασμένη Αντιπολίτευση -η λέξη δεν είναι υπερβολική- δεν δεχόταν κανένα απολύτως μέτρο. Πολεμούσε τα πάντα με ακρότητα. Γνωστοί από τους σημερινούς βασικούς παράγοντες της Κυβερνήσεως ασχημονούσαν εκείνην την εποχή στα έδρανα. Να μην πω για τον Πρόεδρο της Βουλής, τον κ. Κακλαμάνη, κατά ποίον τρόπο έκανε την αντιπολίτευση. Υποθέτω ο ίδιος το έχει συνομολογήσει. «Mea culpa» έχει πει για όσα συνέβαιναν τότε.
      ΠΡΟΕΔΡΕΥΩΝ (Κωνσταντίνος Βρεττός): Κύριε Μητσοτάκη, δεν νομίζω ότι υπάρχει λόγος να αναφερόμαστε κατά αυτόν τον τρόπο στον Πρόεδρο της Βουλής.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ας πάψει λοιπόν αυτό το βιολί ότι η Νέα Δημοκρατία δήθεν δεν βοηθάει επαρκώς την Κυβέρνηση και ας κοιτάξει η Κυβέρνηση να μαζέψει τα δικά της προβλήματα. 
      Υπάρχει βέβαια και ένα δεύτερο θέμα. Εγώ δεν θα ήμουν πάρα πολύ υπερήφανος, κύριε Υπουργέ, για το νομοθέτημα που φέρνετε, όχι γιατί είναι κακό 
      –και το ΑΣΕΠ είναι καλός θεσμός, εμείς τον στηρίζουμε- αλλά διότι δεν είναι εκεί το πρόβλημα της Δημόσιας Διοίκησης σήμερα. Θα μου επιτρέψετε, κύριε Πρόεδρε, να κάνω μερικές γενικότερες παρατηρήσεις για το τι πιστεύω εγώ ότι συμβαίνει σήμερα στη χώρα και ποιο είναι το πρόβλημά μας.
      Μου κάνει εντύπωση το ότι διαρκώς μιλάμε για διορισμούς. Μου κάνει εντύπωση ότι στις πρώτες σελίδες των εφημερίδων δημοφιλές θέμα είναι οι διορισμοί, με την ελπίδα να πάρουν μερικά φύλλα από τα περίπτερα. Έχουμε περιθώρια να κάνουμε διορισμούς, κύριε Υπουργέ; Το σκέφτηκε η Κυβέρνηση του ΠΑΣΟΚ; Χρειαζόμαστε παραπάνω υπαλλήλους; Πόσους υπαλλήλους έχουμε στην Ελλάδα και πόσους παραπάνω πρέπει να πάρουμε; Γιατί πρέπει μονίμως να διορίζουμε στο στενότερο και ευρύτερο δημόσιο τομέα, εις βάρος φυσικά της οικονομίας και δημιουργώντας και ένα κοινωνικό πρόβλημα σκληρό. Γιατί; Δεν θα μπορούσαμε να αξιοποιήσουμε καλύτερα το υπάρχον δυναμικό;
      Κύριοι συνάδελφοι του ΠΑΣΟΚ, δεν αναφέρομαι μόνο σε εσάς. Και εμείς το είχαμε στην εποχή μας. Γιατί πρέπει διαρκώς να διορίζουμε καινούριους εκπαιδευτικούς, όταν τα παιδιά λιγοστεύουν; Τα παιδιά λιγοστεύουν στα σχολεία, αλλά οι εκπαιδευτικοί πρέπει μονίμως να αυξάνονται. Γιατί; 
      Βεβαίως καταλαβαίνω την κοινωνική ανάγκη και την πίεση, αλλά από την άλλη μεριά δεν μπορεί να κλείνουμε τα μάτια μας και να μη βλέπουμε ποιο είναι το πρόβλημα. Λέτε ότι η δική σας είναι μία σωστή Κυβέρνηση, αληθινά εκσυγχρονιστική, κύριε Μπένο, αλλά δεν κοιτάζετε να τα μαζέψετε. Ιδίως τώρα είσθε και σε πανικό και δεν κάνετε τίποτε το αντιδημοτικό. Θα έπρεπε να σκεφθείτε πώς θα αξιοποιήσετε το υπάρχον δυναμικό στο δημόσιο.
      Και αξιοποίηση σημαίνει ότι θα έχετε ασφαλώς και τη δυνατότητα να τους χρησιμοποιήσετε αλλού. Η μετάταξη για την οποία εμείς είχαμε δώσει μάχη, όχι η εθελουσία αλλά και η υποχρεωτική, είναι συμφέρον για το δημόσιο και είναι επιβεβλημένη. Δεν είναι δυνατόν να έχουμε υπαλλήλους άχρηστους και υπαλλήλους να λείπουν, όντως, σε άλλους τομείς της Δημόσιας Διοίκησης.
      Και μια άλλη παρατήρηση που αναφέρεται σ΄ εσάς. Ο καημός σας είναι να διορίζετε από το «παράθυρο». Έχω χρέος να κάνω μια σύντομη αναδρομή. Όταν κάναμε τη συμμαχική κυβέρνηση του κ. Ζολώτα, κύριε Πρόεδρε, και καθίσαμε εγώ με το μακαρίτη τον Ανδρέα Παπανδρέου και με το Χαρίλαο Φλωράκη για να συζητήσουμε το θέμα, είχαμε μείνει σύμφωνοι ότι από τους συμβασιούχους ορισμένους δεν θα τους κρατούσαμε και προπαντός δεν θα κρατούσαμε αυτούς που ήταν με σύμβαση εργασίας, όπως επίσης ότι αυτούς οι οποίοι εργάζονταν σε προβληματικές εταιρείες που θα έκλειναν θα τους απολύαμε. Και μάλιστα για ένα διάστημα τους είχαμε πληρώσει και αυξημένη αποζημίωση, τριπλάσια, κάτι που δεν κρατήθηκε στην πορεία. Και πράγματι, απολύσαμε τότε περί τους δέκα χιλιάδες ανθρώπους. Όταν το ΠΑ.ΣΟ.Κ. κέρδισε την εκλογή του ’93 επανέφερε τους πάντες, ακόμη και συμβασιούχους με σύμβαση έργου ολίγων ημερών, ακόμη κι αυτούς από το «Olympic Catering» που είχε κλείσει, είχε ιδιωτικοποιηθεί κι οι οποίοι είχαν απολυθεί και αποζημιωθεί. Τους ξαναγύρισε πίσω. Γεμίσατε τον κρατικό μηχανισμό με δεκάδες χιλιάδες υπαλλήλων, που δεν είχαν…
      ΙΩΑΝΝΗΣ ΚΕΦΑΛΟΓΙΑΝΝΗΣ: Εκατοντάδες χιλιάδες.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεκάδες χιλιάδες τότε, στην περίοδο για την οποία μιλώ.
      Επαναλαμβάνω, δεκάδες χιλιάδες υπαλλήλων που δεν είχαν καμία δοκιμασία, κανένα προσόν και πολλές φορές είχα πει: Καλός ο «νόμος του Πεπονή», αλλά γιατί μιλάμε; Είναι σταγόνα εν τω ωκεανώ, όταν τα 9/10 μπαίνουν κατ’ αυτόν τον περίεργο τρόπο, ακόμη και σήμερα, κύριε Πρόεδρε και γι΄ αυτό το λέω. Δεν σκέπτεσθε, δεν διανοείστε ότι μπορεί από ανάγκη να απολυθούν άνθρωποι. Τους στέλνετε όλους στον κάλαθο των αχρήστων, που είναι η Δημόσια Διοίκηση. Και από εκεί και πέρα περιμένετε να έχετε Δημόσια Διοίκηση, κύριε Υπουργέ; Είναι δυνατόν να έχετε Δημόσια Διοίκηση; 
      Μιλάμε εδώ και παλεύουμε για να βελτιώσουμε ένα νομοσχέδιο, το οποίο στη βάση του είναι καλό. Βέβαια πολλές παρατηρήσεις θα μπορούσα να πω και γι’ αυτό, αλλά δεν είναι πρόθεσή μου αυτήν την ώρα να μπω στις λεπτομέρειες. Λέω απλώς ότι αυτό το νομοσχέδιο δεν έχει καμία πρακτική αξία σήμερα, διότι δεν βλέπω τη δυνατότητα παρά μόνον εάν η Κυβέρνηση αποφασίσει –που δεν νομίζω πως θα το πράξει- να προχωρήσει σε μαζικούς διορισμούς.
      Ο «νόμος Πεπονή», κύριοι συνάδελφοι του ΠΑ.ΣΟ.Κ., ψηφίστηκε και από σας και ψηφίστηκε με την καρδιά σας, όπως και από εμάς, για τον απλούστατο λόγο ότι ο Βουλευτής δεν αντέχει πια στην πίεση των διορισμών και θέλουμε όλοι μας –και πρέπει να θέλουμε εδώ μέσα και οι τριακόσιοι- να σταματήσει αυτή η ιστορία και για να φέρουμε αξιοκρατία, αλλά και για να γλιτώσουμε από αυτό το αφόρητο βάρος, πότε τα δικά σας, πότε τα δικά μας παιδιά να διοριστούν χωρίς προσόντα. Αυτό δεν γίνεται. Άμα συνεχιστεί αυτή η υπόθεση, δεν πάμε πουθενά. Εν τω μεταξύ όμως, όπως είπα πρωτύτερα, ο «νόμος Πεπονή», το ΑΣΕΠ, ο καινούριος νόμος που είναι βελτιωμένος, υποτίθεται, -και ίσως είναι- αντιμετωπίζει πράγματι το πρόβλημα ή συνεχίζεται και θα συνεχίζεται η πολιτική του ΠΑ.ΣΟ.Κ. να περνάμε στη Δημόσια Διοίκηση οτιδήποτε μας δημιουργεί πρόβλημα και δεν ξέρουμε τι να τους κάνουμε και να κρατούμε τη Δημόσια Διοίκηση στο επίπεδο το οποίο βρίσκεται;
      Γι’ αυτό, κύριε Μπένο, καλό είναι να μην υψώνετε τους τόνους και να μη μιλάτε προπαντός για ιστορικές προσφορές και για μεγάλες ιστορικές επιτυχίες. Μια Κυβέρνηση συμφοράς είστε, που αγωνίζεται και προσπαθεί να κρατηθεί στην εξουσία με κόπο, διότι δεν τολμήσατε να κάνετε το σωστό, δεν τολμήσατε να κάνετε αυτό που ξέρετε ότι επιβάλλουν οι περιστάσεις. Διότι μια κυβέρνηση δεν μπορεί να κυβερνά μόνο κατά το λαϊκίστικο τρόπο να προσπαθεί να κάνει τα ευχάριστα. Μια κυβέρνηση είναι ανάγκη να κάνει τα χρήσιμα για το λαό, τα αναγκαία, τα οποία πολλές φορές είναι δυσάρεστα. Και αυτό θα είναι το οποίο θα σας κρίνει και πάνω σ΄ αυτό θα σας καταδικάσει η ιστορία.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του ΠΑ.ΣΟ.Κ. κ. Αλέξανδρος Ακριβάκης έχει το λόγο.
      ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, ασφαλώς λίγα έχω να πω μετά την αγόρευση του κ. Μητσοτάκη, ο οποίος εμμέσως πλην σαφώς απήντησε στον κ. Παυλόπουλο. Και απήντησε κατά τρόπο ευφυέστατο και –αν θέλετε- στην κυριολεξία τον αποστόμωσε σ’ αυτά που είπε περαιώνων την αγόρευσή του αναφερόμενος σ’ αυτούς τους συμπαθέστατους δυόμισι χιλιάδες ανθρώπους, τους επιτυχόντες του διαγωνισμού του 1998. Αυτή είναι η απάντηση του κ. Μητσοτάκη. Νομίζω σας ικανοποιεί, κύριε Παυλόπουλε. 
      Θα ήθελα όμως να πω ότι αν και παραπονεθήκατε ότι ο κύριος Υπουργός ανέβασε τους τόνους, στην πραγματικότητα εσείς τους ανεβάσατε. Και τους ανεβάσατε εσείς, κύριε Παυλόπουλε, διότι εσείς πρώτα μιλήσατε. Και θέλω να πιστεύω –και λυπάμαι γι’ αυτό- ότι αν στα θεωρεία αυτήν τη στιγμή δεν ήταν αυτά τα παιδιά, δεν θα είχατε υψώσει τους τόνους!
      Τολμώ να πω ότι μιλήσατε για να σας ακούσουν αυτά τα παιδιά και όχι για να μιλήσετε εδώ για τη Βουλή, όπως έπρεπε να μιλήσετε, κύριε Παυλόπουλε. Άραγε ποιος πολιτικός και ποιου κόμματος δεν θα ήθελε να διοριστούν όλα τα παιδιά του κόσμου; Όλοι θέλουν! Κι εγώ έχω υπογράψει την τροπολογία, εγώ που σας μιλάω! Και θέλω να διοριστούν. Και άλλοι συνάδελφοι το θέλουν, όλων των κομμάτων!
      Όμως, απαντήστε στο ερώτημα που έθεσε ο κ. Μητσοτάκης. Έχετε υποχρέωση να απαντήσετε, αν θέλετε να είστε συνεπής μ’ αυτά που είπατε προηγουμένως. Έχετε υποχρέωση να απαντήσετε! Αυτή πρέπει να είναι η τριτολογία σας, μόνο σ’ αυτό το θέμα!
      Θα ήθελα να πω και κάτι άλλο. Είναι αληθές -κι εγώ επανειλημμένως σ’ αυτήν την Αίθουσα λέω τα πράγματα με το όνομά τους- ότι κι εμείς, όταν ήμασταν αντιπολίτευση, δεν ψηφίζαμε νομοσχέδια της Νέας Δημοκρατίας. Κι αυτό ήταν λάθος μας. Το λέω ευθαρσώς!
      Όμως υπάρχει μια σημαντικότατη ειδοποιός διαφορά. Ποια είναι αυτή η διαφορά; Η διαφορά είναι ότι ήταν τελείως διαφορετικό το κλίμα εκείνης της περιόδου. Υπήρχε όξυνση! Υπήρχε ένταση λόγω των διώξεων που είχαν επιχειρηθεί εκείνη την περίοδο και είχαν οξύνει το κλίμα μεταξύ των πολιτικών κομμάτων. 
      Δεν είναι δικαιολογία αυτό και παραδέχθηκα ότι ήταν λάθος μας. Σας είπα όμως ότι υπάρχει μια ειδοποιός διαφορά στο κλίμα που υπάρχει σήμερα και στο κλίμα που υπήρχε τότε που υπαιτιότητί σας έχει δημιουργηθεί. Αυτό είναι πάρα πολύ σημαντικό και βέβαια δεν μπορεί κανείς να το παραγνωρίσει.
      Τελειώνοντας θα κάνω και μια τρίτη παρατήρηση. Είμαι κι εγώ παλιός πολιτικός –ασφαλώς υπάρχουν και πολλοί παλιότεροι και εμπειρότεροι από μένα- αλλά τόση ώρα που συζητούμε δεν μπορώ να καταλάβω εάν αυτή λέγεται κατ’ άρθρο συζήτηση στο νομοσχέδιο.
      ΜΑΡΙΑ ΔΑΜΑΝΑΚΗ: Έλα, ντε!
      ΠΥΘΑΓΟΡΑΣ ΒΑΡΔΙΚΟΣ: Είναι για να βγουν τίτλοι το βράδυ!
      ΑΛΕΞΑΝΔΡΟΣ ΑΚΡΙΒΑΚΗΣ: Δηλαδή, δεν το καταλαβαίνω! Ίσως υποτιμούμε τον κόσμο! Σας διαβεβαιώ ότι όλος ο κόσμος, όλος ο λαός αυτήν τη στιγμή ξέρει και μπορεί να παρακολουθήσει και τη Βουλή και τι λέμε εδώ μέσα.
      ΙΩΑΝΝΗΣ ΚΕΦΑΛΟΓΙΑΝΝΗΣ: Ψηφίστέ το, εάν μας παρακολουθεί ο λαός!
      ΑΛΕΞΑΝΔΡΟΣ ΑΚΡΙΒΑΚΗΣ: Σας παρακαλώ, κύριε Κεφαλογιάννη! Είναι αυτή κατ’ άρθρο συζήτηση; Είναι εφαρμογή του Κανονισμού της Βουλής αυτή η συζήτηση που κάνουμε εδώ και μια ώρα; Μιλάμε επί παντός επιστητού. Παίρνουμε το μικρόφωνο και μιλούμε επί παντός θέματος για οτιδήποτε ακούστηκε εδώ μέσα.
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Δεν είναι κακό αυτό.
      ΑΛΕΞΑΝΔΡΟΣ ΑΚΡΙΒΑΚΗΣ: Για να κάνουμε τίτλους στις εφημερίδες; Εγώ δεν τα μπορώ αυτά τα πράγματα. Ομολογώ ότι αρνούμαι να τα παρακολουθήσω! Δεν ξέρω –υπάρχουν και παλιότεροι κοινοβουλευτικοί- αλλά για μένα είναι πρωτόγνωρα αυτά τα πράγματα που βλέπω αυτό το διάστημα.
      Βεβαίως, είχα πει χθες-προχθές που μίλησα επί της αρχής ότι, επειδή υπάρχει κάποια ένδεια από άποψη επιχειρημάτων της Αντιπολίτευσης κατά του συγκεκριμένου νομοσχεδίου …
      ΒΑΣΙΛΗΣ ΚΕΔΙΚΟΓΛΟΥ: Όχι και ένδεια. 
      ΑΛΕΞΑΝΔΡΟΣ ΑΚΡΙΒΑΚΗΣ: Ένδεια υπό την έννοια ...
      ΒΑΣΙΛΗΣ ΚΕΔΙΚΟΓΛΟΥ: Ναι, είδα τον Αρχηγό …
      ΑΛΕΞΑΝΔΡΟΣ ΑΚΡΙΒΑΚΗΣ: Σας παρακαλώ, δεν υπάρχουν, διότι επί της ουσίας συμφωνούν τα κόμματα. Και η Νέα Δημοκρατία συμφωνεί. Αυτό φάνηκε από την αρχή. Απλώς οι διαφωνίες της ήταν στο διαδικαστικό: Αν πρέπει να έρθει στο Θερινό Τμήμα και αν ο εκτελεστικός του Συντάγματος νόμος ήρθε μαζί με το υπόλοιπο νομοσχέδιο. Αυτά …
      ΒΑΣΙΛΗΣ ΚΕΔΙΚΟΓΛΟΥ: Λίγο είναι αυτό;
      ΑΛΕΞΑΝΔΡΟΣ ΑΚΡΙΒΑΚΗΣ: Επί της ουσίας του νομοσχεδίου δεν υπάρχει καμία ουσιαστική διαφορά. Επειδή, λοιπόν, δεν υπάρχει καμία διαφορά, πρέπει να «φάμε» το χρόνο να μιλάμε επί παντός επιστητού. 
      Αυτά, κύριε Πρόεδρε, για μένα από άποψη εφαρμογής του Κανονισμού είναι απαράδεκτα.
      ΒΑΣΙΛΗΣ ΚΕΔΙΚΟΓΛΟΥ: Από πού υπάρχει εγγύηση της ανεξαρτησίας των αρχών; Για πέστε μας.
      ΠΡΟΕΔΡΕΥΩΝ (Κωνσταντίνος Βρεττός): Κύριε Ακριβάκη, πράγματι ειπώθηκαν πράγματα που δεν αφορούν την κατ’ άρθρο διαδικασία, αλλά δεν είναι εύκολο κανείς να ανακόψει τον κάθε συνάδελφο … 
      ΑΛΕΞΑΝΔΡΟΣ ΑΚΡΙΒΑΚΗΣ: Δεν είπα ότι φταίτε εσείς, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Έτσι, το καταλαβαίνετε. 
      Ερχόμαστε στο στάδιο των δευτερολογιών. 
      Οι εισηγητές θέλουν να δευτερολογήσουν; 
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Ναι, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Βρεττός): Λοιπόν, θα πάρει το λόγο πρώτα ο κ. Ανδρεουλάκος, μετά ο κ. Τσιόκας και μετά οι υπόλοιποι, γιατί πρόκειται για τριτολογίες.
      Ορίστε, κύριε Ανδρεουλάκο, έχετε το λόγο.
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, ζητώ το λόγο για να θίξω τέσσερα θέματα …
      ΠΡΟΕΔΡΕΥΩΝ (Κωνσταντίνος Βρεττός): Έτσι μπράβο, για να πειθαρχήσουμε σ’ αυτό που είπε ο κ. Ακριβάκης.
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Το πρώτο θέμα είναι ότι θέλω να αποκαταστήσω μία αδικία ...
      ΠΡΟΚΟΠΗΣ ΠΑΥΛΟΠΟΥΛΟΣ: Σε ποιον να πειθαρχήσουμε, κύριε Πρόεδρε; 
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Δεν είναι αληθές ότι δεν ψήφισε τίποτα το ΠΑΣΟΚ από τη νομοθετική παραγωγή 1990-1993 …
      ΠΡΟΚΟΠΗΣ ΠΑΥΛΟΠΟΥΛΟΣ: Να πειθαρχήσουμε στον κ. Ακριβάκη; Δεν ήξερα ότι ο Κανονισμός λέγεται «Ακριβάκης»! 
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Ακριβάκη, ψηφίσατε μόνο την επικύρωση της Συνθήκης του Μάαστριχ και τίποτε άλλο. 
      ΑΛΕΞΑΝΔΡΟΣ ΑΚΡΙΒΑΚΗΣ: Μάλιστα. Είναι τίτλος τιμής για μας.
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Μόνον αυτό, τίποτα άλλο. Ούτε μία διάταξη. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μου επιτρέπετε μία διακοπή; 
      ΠΡΟΕΔΡΕΥΩΝ (Κωνσταντίνος Βρεττός): Αν τολμήσει, ας μη σας επιτρέψει ο κ. Ανδρεουλάκος. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Παρακαλώ, κύριε Πρόεδρε. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Για την ιστορία θα σας πω ότι αναγκάστηκα να ζητήσω από τον τότε Πρόεδρο της Δημοκρατίας τον κ. Κωνσταντίνο Καραμανλή έκτακτη Θερινή Σύνοδο για να προλάβω το ΠΑΣΟΚ πριν αλλάξει γνώμη και γι’ αυτό. Τελικά εψήφισε. 
      ΓΕΡΑΣΙΜΟΣ ΑΡΣΕΝΗΣ: Δεν είναι αυτό αληθές, κύριε Πρόεδρε. Το ΠΑΣΟΚ είχε ψηφίσει πριν τη σύγκλιση.
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, μπορεί να είχε το ΠΑΣΟΚ ελαφρυντικό το οξυμένο κλίμα εκείνης της περιόδου. Τι ελαφρυντικό είχατε, κύριε Ακριβάκη, το 1974-1981 που και τότε δεν ψηφίσατε καμία διάταξη; Τίποτα, ούτε το Σύνταγμα δεν ψηφίσατε, που τώρα ομολογήσατε –όταν το αναθεωρούσαμε- ότι ήταν από τα πιο φωτισμένα και δημοκρατικά ευρωπαϊκά Συντάγματα; Αποχωρήσατε. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Αποχώρησε από τη Βουλή. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Δεύτερο θέμα που θέλω να θίξω. Θα σας θυμίσω, κύριοι συνάδελφοι, τι έλεγε ο ν. 2190 που θέσπισε το σύστημα των αντικειμενικών προσλήψεων στο δημόσιο και στον ευρύτερο δημόσιο τομέα.
      Χονδρικά διελάμβανε τρία κεφάλαια. Το ένα κεφάλαιο ήταν απηνείς διώξεις χιλιάδων που διορίστηκαν επί Νέας Δημοκρατίας και τους απολύσατε με νόμο. Πρώτη φορά έχει συμβεί αυτό. Τους απολύσατε με νόμο, προσέφυγαν στα δικαστήρια και δικαιώθηκαν. 
      ΠΥΘΑΓΟΡΑΣ ΒΑΡΔΙΚΟΣ: Πώς διορίστηκαν; 
      ΙΩΑΝΝΗΣ ΚΕΦΑΛΟΓΙΑΝΝΗΣ:  Όπως τους διορίσατε εσείς. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Δεύτερο κεφάλαιο. Επαναδιορίσατε σε άλλο κεφάλαιο του ν. 2190 αυτούς που απέλυσε το πολιτικό σύστημα με την Οικουμενική Κυβέρνηση ...
      ΙΩΑΝΝΗΣ ΚΕΦΑΛΟΓΙΑΝΝΗΣ: Είχαμε ομόφωνη απόφαση του Υπουργικού Συμβουλίου.
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Και τρίτο κεφάλαιο ήταν το ατελές σύστημα που εισαγάγατε τότε για τις αντικειμενικές προσλήψεις σε ένα περιορισμένο τομέα του δημοσίου. 
      Όταν λοιπόν αυτό το σύστημα το nasciturus, το έμβρυο, των αντικειμενικών προσλήψεων το ρίξατε μέσα στις ύαινες και λέαινες των δύο άλλων κεφαλαίων –των απηνών διώξεων αφ’ ενός και των φαυλοκρατικών νομοθετικών προσλήψεων αφ’ ετέρου- θέλατε εμείς τότε να το ψηφίσουμε;
      Κύριε Πρόεδρε, το τρίτο θέμα που θα ήθελα να θίξω και αφορά στην κατ’ άρθρο συζήτηση είναι το εξής: Δεν είναι σωστό να καταργήσουμε τα ειδικά εκλογικά κέντρα των νομάδων κτηνοτρόφων. Ο λόγος που επέβαλε την ίδρυση και ύπαρξη αυτών των εκλογικών κέντρων υπάρχει και σήμερα. 
      ΒΑΣΙΛΗΣ ΚΕΔΙΚΟΓΛΟΥ: Εξακολουθούν να υπάρχουν.
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Εξακολουθούν να υπάρχουν. Εάν καταργήσουμε αυτά τα ειδικά εκλογικά τμήματα, τότε ουσιαστικά καταργούμε το δικαίωμα χιλιάδων πολιτών να ασκήσουν το εκλογικό τους δικαίωμα. Αυτό είναι εξόφθαλμο!
      Το τέταρτο θέμα που θα ήθελα να θίξω είναι το πρόβλημα των επιτυχόντων και μη διορισθέντων του διαγωνισμού του 1998. Πρέπει να βάλουμε το θέμα στη βάση του: Οι επιτυχόντες στο διαγωνισμό του 1998, κύριε Πρόεδρε, δεν ζητάνε εύνοια. Αυτό πρέπει να το ξεκαθαρίσουμε. Αυτό που ζητάνε είναι αποκατάσταση της αδικίας, διότι κατά τη διενέργεια αυτού του πανελλήνιου γραπτού διαγωνισμού –και δεν έχουμε πολλούς πανελλήνιους γραπτούς διαγωνισμούς, ίσως είναι ο μοναδικός τα τελευταία χρόνια- παρατηρήθηκαν δυσλειτουργίες, βαθμολογικές ανακολουθίες και αδικίες.
      Θα αναφερθώ πιο συγκεκριμένα λέγοντας ότι στην κατηγορία ΔΕ, το ΑΣΕΠ κατήρτισε, κύριοι συνάδελφοι, διπλό πίνακα επιτυχόντων ανάλογα με το απολυτήριο τίτλο τεχνικού ή γενικού λυκείου και προχώρησε σε διορισμό με ποσόστωση 50% και 50% αντίστοιχα –κατά παρέκκλιση του άρθρου 17, παράγραφος 9 του νόμου του ΑΣΕΠ- με αποτέλεσμα να διοριστούν επιτυχόντες με τα ελάχιστα μόρια των τετρακοσίων σαράντα ενός (441) και αριστεύσαντες με επτακόσια σαράντα οκτώ (748) μόρια να μείνουν απ’ έξω.
      Δεύτερον, θα ήθελα να πω ότι ο διαγωνισμός, αν και χαρακτηρίζεται πανελλήνιος γραπτός διαγωνισμός, δεν τους επέτρεπε να μετάσχουν σε προκήρυξη θέσεων σε όλες τις νομαρχίες, σε όλα τα επαρχεία και σε όλους τους φορείς, με αποτέλεσμα να διοριστούν σε νομαρχίες υποψήφιοι με πολύ χαμηλές βαθμολογίες και έμειναν απ’ έξω άλλοι που κατείχαν υψηλές βαθμολογίες. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ενόψει, μάλιστα, του γεγονότος ότι υπάρχει και νομικό προηγούμενο, κύριε Υπουργέ –γιατί το ίδιο ζήτημα ρυθμίστηκε στο παρελθόν με το άρθρο 2, παράγραφος 1 του ν. 2349/1995, με το οποίο έγινε απορρόφηση χιλίων εκατό ογδόντα τριών (1183) επιτυχόντων, αλλά μη διορισθέντων του πανελλήνιου γραπτού διαγωνισμού του ΑΣΕΠ του 1995,- ζητάμε λοιπόν στο όνομα της δικαιοσύνης για τους προαναφερθέντες λόγους, προκειμένου για εκείνους που επέτυχαν και δεν διορίστηκαν…
      ΚΥΡΙΑΚΟΣ ΣΠΥΡΙΟΥΝΗΣ: Και το συνυπογράφουμε και άλλοι αυτό!
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Και το συνυπογράφουν αυτό το αίτημα όλες οι πτέρυγες της Βουλής, να τείνετε «ευήκοον ους», για να μπορέσουμε να άρουμε αυτήν την αδικία που έγινε και με την άρση της θα αναβαθμίσουμε και την ποιότητα των δημοσίων υπηρεσιών, διότι πρόκειται περί πανελληνίου γραπτού διαγωνισμού και όχι περί φαυλοκρατικών προσλήψεων.
      (Χειροκροτήματα από την πτέρυγα της Νέας Δημοκρατίας)
      ΚΥΡΙΑΚΟΣ ΣΠΥΡΙΟΥΝΗΣ: Λίγες αλήθειες πρέπει να λέγονται εδώ μέσα!
      ΠΡΟΕΔΡΕΥΩΝ (Κωνσταντίνος Βρεττός): Γιατί λίγες αλήθειες; Σας πειράζει να λέγονται πολλές αλήθειες στη Βουλή;
      ΕΥΓΕΝΙΟΣ ΧΑΙΤΙΔΗΣ: Τουλάχιστον λίγες!
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Τσιόκας και στη συνέχεια θα πάρει το λόγο ο κ. Τσιόγκας.
      Ορίστε, κύριε Τσιόκα, έχετε το λόγο.
      ΘΕΟΧΑΡΗΣ ΤΣΙΟΚΑΣ: Κυρίες και κύριοι συνάδελφοι, κλείνοντας στη δευτερολογία μου τη συζήτηση αυτού του νομοσχεδίου, δεν θα αποφύγω τον πειρασμό να κάνω ένα πολιτικό σχόλιο ακούγοντας όλη αυτήν τη συζήτηση που γίνεται τώρα. Δυστυχώς η Νέα Δημοκρατία, όπως εκφράζεται στην Κοινοβουλευτική Ομάδα, έχασε μία δεύτερη ευκαιρία. Την πρώτη ευκαιρία την έχασε το έτος 1994, όταν η πλειοψηφία του ελληνικού Κοινοβουλίου διεκδίκησε να υπάρξει ένας νόμος αξιοκρατικός και αξιόπιστος στο σύστημα προσλήψεων στη Δημόσια Διοίκηση. Τότε απείχε, καταψήφισε!
      Τώρα είναι η δεύτερη φορά που παρά την ουσιαστική συμβολή των Βουλευτών της Νέας Δημοκρατίας -και στην επιτροπή και εδώ- στην επεξεργασία αυτού του νομοσχεδίου, ο Κοινοβουλευτικός Εκπρόσωπος της Νέας Δημοκρατίας βλέποντας ότι αυτό το ρεύμα που διαμορφώνεται για αξιόπιστη Δημόσια Διοίκηση πιστώνεται ως πολιτική πρωτοβουλία από το ΠΑΣΟΚ, επιχειρεί να μεταφέρει τη συζήτηση σε οποιοδήποτε άλλο ζήτημα, εκτός από την ουσία και ακυρώνει έτσι τη φιλότιμη ουσιαστική συμβολή και των Βουλευτών της Νέας Δημοκρατίας σ’ αυτό το εγχείρημα.
      Έχασε λοιπόν και μια δεύτερη ευκαιρία και αυτό καταγράφεται στη συνείδηση και στη μνήμη της ελληνικής κοινωνίας. Δεν θα απαντήσω επί της ουσίας, γιατί και οι απόψεις που εξέφρασε ο επίτιμος Πρόεδρος της Νέας Δημοκρατίας ειδικά στο θέμα της Δημόσια Διοίκησης, νομίζω ότι είναι ένας κοινός τόπος όλων και έπρεπε να μας απασχολεί όλους με αίσθημα ευθύνης. Είναι λάθος να συκοφαντούμε το ΑΣΕΠ, είναι λάθος να υπονομεύουμε αυτές τις αξιόπιστες επιλογές που γίνονται.
      Θέλω να πω επίσης ότι είναι λάθος να διαστρεβλώνουμε πράγματα στο όνομα μιας αντιπολίτευσης χωρίς αρχές. Το αναφέρω αυτό ενδεικτικά, γιατί είπε ο κ. Παυλόπουλος πριν πως μπορούσαν να γίνονται προσλήψεις και δεν δημοσιεύονταν στην Εφημερίδα της Κυβέρνησης. Επικαλέστηκε την παράγραφο 5 του άρθρου 10. Ξέρετε τι θέλει να πει; Ότι μέχρι τώρα, με βάση το νόμο, για όλες τις  προσλήψεις οι οποίες γίνονταν για το διοικητικό προσωπικό, υπήρχε υποχρέωση να δημοσιεύονται στην Εφημερίδα της Κυβερνήσεως. Υπήρχαν όμως οργανισμοί, που για το υπόλοιπο μη διοικητικό προσωπικό, με βάση νομολογίες ή ερμηνείες που γίνονταν, είχαν τη δυνατότητα να μη τις δημοσιεύουν στην Εφημερίδα της Κυβέρνησης.
      Τώρα λοιπόν έρχεται η Κυβέρνηση και προτείνει την καθολικοποίηση της δημοσίευσης. Είναι θετικό βήμα εξέλιξης και ολοκλήρωσης της αξιοπιστίας του θεσμού. Και έρχεται ο κ. Παυλόπουλος και καταγγέλλει τι; Τη βελτίωση, την ολοκλήρωση, την αποφασιστική μας θέληση να υπάρξει αξιοκρατία και αξιοπιστία; Έλεος! 
      Έρχεται επίσης και μιλάει για τις είκοσι θέσεις στο Υπουργείο Αιγαίου. Δε συμφωνήσαμε εδώ όλες οι πτέρυγες της Βουλής ότι πρέπει τα ακριτικά Υπουργεία, οι νομοί να στελεχωθούν; Δεν είναι για μας μείζον θέμα προτεραιότητας η στήριξη του Αιγαίου; Και συζητάμε εδώ πέρα για το αν θα πρέπει να στελεχωθούν οι υπηρεσίες του Υπουργείου Αιγαίου, το οποίο συγκροτεί υπηρεσίες και στο επίπεδο του νομού και στο επίπεδο της επαρχίας και φτάνει κοντά στον πολίτη του ακριτικού νησιού; 
      Εγώ θα έλεγα όχι 25, κύριε Υπουργέ, αλλά εξήντα θέσεις. Βέβαια θα πρέπει να γίνει με όρους αξιοκρατίας η προκήρυξη. Να είναι όμως εξήντα οι θέσεις στο Υπουργείο Αιγαίου. Γιατί όχι; Θέλουμε επιτελικό κράτος στην Αθήνα, ολιγομελές, ευέλικτο, υψηλόβαθμο, αποκεντρωμένο στην περιφέρεια, πλούσιο στη στελέχωση, κοντά στον πολίτη. Αυτή είναι η γραμμή μας, αυτή είναι η άποψή μας, αυτή είναι η θέλησή μας. Προς τα εκεί θέλουμε να πάμε τη χώρα. Να είναι κοντά στον πολίτη οι υπηρεσίες.
      Σε αυτό πρέπει να συμβάλουμε όλες οι πτέρυγες της Βουλής. Κατανοώ βέβαια ότι πάνω σε αυτά τα ζητήματα, στο χώρο του κόμματος της Αξιωματικής Αντιπολίτευσης, δεν υπάρχουν ομοιόμορφες απόψεις. Δεν υπάρχουν ενιαίες απόψεις. Αυτό φάνηκε από τις τοποθετήσεις των συναδέλφων. 
      Ο κ. Παυλόπουλος ως σωστός «κοινοβουλευτικός άνδρας» επιχείρησε να κάνει μια ομπρέλα για να καλύψει τις αντιφατικές απόψεις Βουλευτών του κόμματός του. Αλλά επειδή η ομπρέλα δεν μπορούσε να καλύψει τις αντιτιθέμενες απόψεις, έπρεπε να πετάξει την μπάλα στην κερκίδα. Την πέταξε και παρασυρθήκαμε όλοι εδώ σε μια συζήτηση, η οποία θύμιζε εκτός ημερήσιας διάταξης συζήτηση στη Βουλή παρά οργανωμένη συζήτηση κατ’ άρθρο. 
      Πιστεύω, λοιπόν, ότι είναι η ώρα η Νέα Δημοκρατία να συναισθανθεί τις ευθύνες της και να συμβάλλει σ’ αυτήν την κατεύθυνση ώστε να πάρει και αυτή ένα κομμάτι επιτυχίας από αυτήν τη θετική προσπάθεια που κάνουν όλες οι πτέρυγες της Βουλής. 
      ΠΡΟΚΟΠΗΣ ΠΑΥΛΟΠΟΥΛΟΣ: Θα ήθελα να τριτολογήσω για ένα λεπτό.
      ΠΡΟΕΔΡΕΥΩΝ (Κωνσταντίνος Βρεττός): Θέλετε τώρα; Αν δεν έχουν αντίρρηση οι συνάδελφοι.
      ΘΕΟΔΩΡΟΣ ΚΑΤΣΑΝΕΒΑΣ: Να μιλήσουμε κι εμείς.
      ΠΡΟΕΔΡΕΥΩΝ (Κωνσταντίνος Βρεττός): Εντάξει, έχουμε τις δευτερολογίες. Θα πρέπει να δευτερολογήσει ο κ. Τσιόγκας.
      ΠΡΟΚΟΠΗΣ ΠΑΥΛΟΠΟΥΛΟΣ: Όταν τελειώσουν οι δευτερολογίες, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Εμείς, κύριε Πρόεδρε, συμφωνήσαμε για την κατάργηση του ορίου ηλικίας, ακριβώς γιατί σκεπτόμαστε αυτούς που είναι μακροχρόνια άνεργοι, τους βιομηχανικούς εργάτες και εργάτριες, οι οποίοι δεν βρίσκουν δουλειά πουθενά. Εσείς μπορεί να σκέπτεστε τους υμετέρους, μπορεί να σκέπτεστε το περιβάλλον, για να τακτοποιήσετε τους δικούς σας, όπως λέχθηκε και από τον κ. Κατσανέβα.
      Βεβαίως σ’ αυτό μας βρίσκει σύμφωνους, γιατί έχουμε σοβαρές επιφυλάξεις. Θα πρέπει να μην ανοίξουν τα παράθυρα και οι πόρτες και έχουμε καινούρια μπούκα νεοεισερχομένων από πόρτες και παράθυρα στο δημόσιο. 
      Δεύτερον σχετικά με τη βιομηχανία των προσλήψεων θέλω να σημειώσω τα εξής. Γίνονται οι προσλήψεις και με το ν. 2190, πρέπει όμως να παίρνονται υπόψη ορισμένα πράγματα. Αυτοί οι άνθρωποι που δουλεύουν ως εποχικοί θα πρέπει να αμείβονται. Έχουμε καταγγελίες και ερωτήσεις στη Βουλή για απλήρωτους εργαζόμενους, οι οποίοι απασχολήθηκαν στην Πυροσβεστική Υπηρεσία της Λάρισας τον 1999. Είναι ακόμα απλήρωτοι, κύριε Υπουργέ. Επίσης έχουμε καταθέσει ερώτηση για εργαζόμενους, οι οποίοι είχαν οκτάμηνη απασχόληση και σύμβαση, πάλι με το νόμο Πεπονή, στο νοσοκομείο της Λάρισας και πληρώθηκαν μόνο τους τέσσερις μήνες και αυτό μετά από χίλιες δύο παρεμβάσεις του Εργατικού Κέντρου και μετά από καταγγελίες, χωρίς να τους επικολληθούν τα ένσημα του ΙΚΑ.
      Θα πρέπει να σημειώσω ότι το πρόβλημα των προσλήψεων στο Υπουργείο Αιγαίου για μας δεν είναι το ζήτημα της στελέχωσης, για το αν θα είναι είκοσι πέντε ή τριάντα πέντε. Το ζήτημα για μας είναι, γιατί δεν καθορίζεται ποιες θα είναι οι θέσεις, ποιες θα είναι οι ειδικότητες και με ποιους κανόνες θα προσληφθούν, αλλά το αφήνετε στο προεδρικό διάταγμα. 
      Για μας λοιπόν το ζήτημα είναι, πόσοι από το Αιγαίο θα πάνε να κάνουν αιτήσεις για να προσληφθούν. Εκεί θα γίνει το σώσε με το ρουσφέτι. Αυτό είναι το πρόβλημα. 
      Θα ήθελα ακόμα να πω μια κουβέντα για τον κ. Ακριβάκη που είπε ότι υπήρχε ένδεια προτάσεων από την πλευρά της Αντιπολίτευσης.
      ΑΛΕΞΑΝΔΡΟΣ ΑΚΡΙΒΑΚΗΣ: Είπα της Αξιωματικής Αντιπολίτευσης.
      ΔΗΜΗΤΡΙΟΣ ΤΣΙΟΓΚΑΣ: Εντάξει, γιατί εμείς κάναμε προτάσεις, έχουμε τη δική μας φιλοσοφία, βάλαμε ζητήματα. Άλλα έγιναν δεκτά άλλα δεν έγιναν. Εν πάση περιπτώσει, κρίναμε το ν. 2190 στην επιτροπή και δεχθήκαμε τις παρατηρήσεις της Προέδρου. Σήμερα έγινε κουβέντα επί παντός επιστητού και δεν προσανατολιστήκαμε κυρίως στην κατ’ άρθρον  συζήτηση.
      Τέλος, θα ήθελα να επαναλάβω αυτό που λέμε κάθε μέρα, ότι δεν απάντησε ο Υπουργός για το ζήτημα των επιτυχόντων του διαγωνισμού του 1998. Περιμένουμε μια απάντηση. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Χαϊτίδης έχει το λόγο.
      ΕΥΓΕΝΙΟΣ ΧΑΙΤΙΔΗΣ: Κύριε Πρόεδρε, είμαι αναγκασμένος να δευτερολογήσω, διότι ενώ ο κύριος Υπουργός ζητάει –και δικαίως- να συμβάλουμε -και συμβάλλουμε- στη βελτίωση αυτού του νομοσχεδίου, το οποίο πράγματι είναι σημαντικό, ιδιαίτερα κατά το δεύτερο σκέλος του, εν τούτοις δεν μας κάνει την τιμή να απορρίψει έστω, αλλά τουλάχιστον να αναφερθεί στα όσα προτείνουμε. Εγώ σας έκανα συγκεκριμένες προτάσεις. 
      Επειδή όμως, κύριε Υπουργέ, θεωρώ ότι θίγεται η νοημοσύνη μου με εκείνα τα οποία εκτός περιεχομένου του νομοσχεδίου αναφέρατε –και ο κ. Ακριβάκης θα έπρεπε να αιτιάται εσάς και όχι εμάς- ήθελα να σας πω το εξής. Μην αναφέρεστε στα εθνικά θέματα. Δεν μιλάνε για σκοινί στο σπίτι του κρεμασμένου. Δεν είναι μόνο τα Ίμια στα οποία φτάσατε στο σημείο, με μια πράξη εξόχως ταπεινωτική για όλον τον ελληνικό λαό, να ευχαριστήσετε αυτούς οι οποίοι κατ’ ελάχιστο έδειξαν ανοχή, εάν δεν προκάλεσαν εμμέσως και εκ του παρασκηνίου εκείνη την κρίση. Μην προκαλείτε, γιατί επέρχεται η «λύση» του Κυπριακού, η οποία απ’ ότι φαίνεται θα είναι ένας κόλαφος για την Κυβέρνηση και μια τραγωδία για την Κύπρο και για τον Ελληνισμό. Μην αναφέρεστε λοιπόν στα εθνικά θέματα, γιατί σε λίγο θα κληθείτε να απολογηθείτε σε πολλά επίπεδα. 
      Αναφέρομαι τώρα στο νομοσχέδιο. Επειδή όπως και εσείς παραδεχθήκατε υπήρξαν πολλές περιπτώσεις κατά τις οποίες χρησιμοποιήθηκαν πλαστές βεβαιώσεις και πιστοποιητικά για την πρόσληψη μέσω του ν. 2190, προτείνω –και παρακαλώ πείτε ότι δεν το δέχεστε, αλλά τουλάχιστον απαντήστε- το περιεχόμενο πιστοποιητικών και βεβαιώσεων να θεωρείται από την εκδίδουσα αρχή, η οποία είναι και η πλέον αρμοδία.
      Εάν διαπιστωθεί ότι χρησιμοποιήθηκαν πλαστά δικαιολογητικά, για να συντελεστεί η πρόσληψη, ο εν λόγω παρανομήσας όχι απλώς να επιπλήττεται ή να του γίνονται κάποιες υπηρεσιακές παρατηρήσεις, αλλά να απολύεται. Αυτό δεν προκύπτει σαφώς από το περιεχόμενο του νομοσχεδίου.
      Τέλος, θα ήθελα να σας πω –επειδή κάνετε ανάλογες αναφορές- ότι δεν είναι μόνο ζητούμενο να ψηφίσουμε –τον ψηφίσαμε και εμείς, όπως ελέχθη προηγουμένως και ανελύθη πώς ψηφίσαμε το ν.2190. Εσείς πρώτοι, ως Κυβέρνηση, τον καταστρατηγήσατε με αποτέλεσμα να προκαλέσετε τη μήνιν του κ. Πεπονή, ο οποίος κατ’ επανάληψη εδώ μέσα κατήγγειλε αυτήν την καταστρατήγηση. 
      Κατέθεσα στα Πρακτικά μία έκθεση του πρώην αντιπροέδρου του ΑΣΕΠ, του τέως Αρεοπαγίτη, κ. Λαμπρίδη, ο οποίος, ενώ συνιστά να ασκηθεί ποινική και πειθαρχική δίωξη εναντίον διευθυντού της Βιομηχανίας Ζάχαρης στις Σέρρες, τελικά η Διοίκηση της ΕΒΖ δεν έπραξε τίποτε, επειδή επρόκειτο για πρωτοκλασάτο κομματικό σας στέλεχος της εκεί νομαρχιακής σας επιτροπής. 
      Να λοιπόν ποιοι αγνοούν, να ποιοι στην πράξη καταργούν το ν.2190. Φοβούμαι ότι και όλες αυτές οι τροποποιήσεις, οι –υποτίθεται- βελτιωτικές,  τις οποίες φέρνετε,  δεν θα τύχουν του δικού σας σεβασμού και δεν θα εφαρμοστούν.
      Σας παρακαλώ, κύριε Υπουργέ, να μου απαντήσετε σ’ αυτά, τα οποία συγκεκριμένα προτείνω. 
      Ζητώ από την Κυβέρνηση, να μην πληγώνει άλλο τους νέους, οι οποίοι πέτυχαν στο διαγωνισμό του 1998. Εδώ και τέσσερα χρόνια, ζουν το δράμα της αβεβαιότητας του επαγγελματικού τους μέλλοντος. Ας φροντίσει η Κυβέρνηση, ας δώσει τις οδηγίες και ας εφαρμόσει πρώτα η ίδια το ν.2190 και τις τροποποιήσεις, που συζητάμε σήμερα. Ας εξυπηρετήσει τους κομματικούς της πελάτες και τα στελέχη με άλλους τρόπους και όχι με τρόπους, που πληγώνουν νέους ανθρώπους, που μετέχουν χωρίς άλλες διαμεσολαβήσεις σε διαγωνισμούς, πετυχαίνουν και εν συνεχεία βλέπουν τις θέσεις τους να τις καταλαμβάνουν άλλοι, οι οποίοι έχουν τις δικές τους προσβάσεις στα κυβερνητικά κέντρα αποφάσεων.
      Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Κατσανέβας έχει το λόγο.
      ΘΕΟΔΩΡΟΣ ΚΑΤΣΑΝΕΒΑΣ: Κύριε Πρόεδρε, σας είδα να ανησυχείτε ότι θα συνεχίσω αυτήν την αντιπαράθεσή μου με την εκλεκτή σας Κυβέρνηση. Δεν έχω τέτοια πρόθεση.
      ΠΡΟΕΔΡΕΥΩΝ (Κωνσταντίνος Βρεττός): Η Κυβέρνηση δεν είναι εκλεκτή δική μας, αλλά είναι εκλεκτή του ελληνικού λαού.
      ΘΕΟΔΩΡΟΣ ΚΑΤΣΑΝΕΒΑΣ: Για πόσο ακόμα;
      ΠΡΟΕΔΡΕΥΩΝ (Κωνσταντίνος Βρεττός): Είστε και εσείς ένας εκ των εκλεκτών του ελληνικού λαού, που ανήκετε στο συγκεκριμένο κόμμα, που είναι η Κυβέρνηση. Δεν υπάρχει λοιπόν κανένα πρόβλημα.
      ΘΕΟΔΩΡΟΣ ΚΑΤΣΑΝΕΒΑΣ: Ο ελληνικός λαός με έχει τιμήσει πολλές φορές, κύριε Πρόεδρε. Ο Πρωθυπουργός δεν μας έχει τιμήσει. Είναι ένα άλλο θέμα. Ας μην το συνεχίσουμε. Ο Πρωθυπουργός τιμά όποιους εκείνος πιστεύει ότι κατ’ εξαίρεση μπορεί να τους τιμά. Είναι όμως θέμα άλλης στιγμής.
      Θέλω να το κλείσω αυτό το κεφάλαιο, αφού υπενθυμίσω στο συνάδελφο μου, τον κ. Μπένο, που θα συμφωνεί άλλωστε μαζί μου, ότι κατ’ εξοχήν ρατσιστική είναι η άποψη εκείνη, η οποία ενοχοποιεί απόψεις. Αυτό θα πει ρατσισμός, όταν δηλαδή ενοχοποιείς κάποιον για μία άποψη, την οποία εκφέρει. Αυτό νομίζω –και θα συμφωνείτε μαζί μου- είναι ρατσισμός. Το κλείνω αυτό το κεφάλαιο, γιατί δεν χρειάζεται, νομίζω, να πω κάτι άλλο.  
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
      Για να αποδώσω όμως τα του Καίσαρος τω Καίσαρι, αγαπητέ μου Προκόπη Παυλόπουλε, το 1970-1973 ήμουν σ’ αυτήν τη Βουλή…
      ΠΡΟΚΟΠΗΣ ΠΑΥΛΟΠΟΥΛΟΣ: 1990-1993.
      ΘΕΟΔΩΡΟΣ ΚΑΤΣΑΝΕΒΑΣ: Ναι, 1990-1993, έχετε δίκιο. Πήγα πάρα πολύ πίσω. Εκείνη την εποχή άλλωστε δεν υπήρχε Κοινοβούλιο. 
      Νομίζω ότι εκείνη την εποχή δεν ήσασταν στη Βουλή, αν και ήσαστε πολύ ώριμος. Ήσασταν τότε;
      ΠΡΟΚΟΠΗΣ ΠΑΥΛΟΠΟΥΛΟΣ: Παρακολουθούσα πολύ καλά ως Διευθυντής του Νομικού γραφείου της Προεδρίας της Δημοκρατίας.
      ΘΕΟΔΩΡΟΣ ΚΑΤΣΑΝΕΒΑΣ: Είστε ώριμος κοινοβουλευτικός άνδρας. Το ίδιο είναι και ο λόγος σας. Δεν είναι ψόγος αυτό που σας απευθύνω. 
      Πρέπει να πω, συνεχίζοντας και αυτό που είπε ο κ. Ακριβάκης, ότι το κλίμα εκείνης της εποχής ήταν φοβερό -θα έλεγα- και γραφικό. Αν ανατρέξετε στα Πρακτικά, θα δείτε διαπληκτισμούς που θυμίζουν Κορέα. Είναι πράγματα, τα οποία δεν τιμούν ούτε εμάς ούτε εσάς. Κανέναν. Τώρα, ποιος ήρξατο χειρών αδίκων, είναι άλλη υπόθεση.
      Δέχομαι ότι η Αντιπολίτευση είχε μία ακραία μορφή λειτουργίας, ήταν οξύτατη. Η Κυβέρνηση είχε αντίστοιχη οξύτητα. Πιστέψτε αυτά που λέω. 
      Πέραν αυτού, πέρα από το κλίμα εδώ μέσα, το γενικότερο πολιτικό κλίμα εκείνη την εποχή βρισκόταν «στα απόνερα» μιας διχαστικής νοοτροπίας, που υπήρχε ακόμα στα τέλη του Ψυχρού Πολέμου. Αυτό υπήρχε ακόμα και στην Ελλάδα. Υπάρχουν ιστορικά προηγούμενα. 
      Αυτές οι πληγές επουλώνονται.  Μπήκαμε στον 21ο αιώνα, κύριε Παυλόπουλε. Είναι δυνατόν να επικαλείσθε συνεχώς κάποιες ατυχείς στιγμές εκείνης της περιόδου και συνεχώς να το εκφέρετε αυτό ως επιχείρημα, για να μη συμφωνήσετε σε κάποια νομοθετήματα που φέρνει η Κυβέρνηση, με τα οποία όμως συμφωνείτε όταν μιλάτε; Δεν αναφέρομαι στο σημερινό ή στο χθεσινό ή στο προχθεσινό. Δεν έχει υπάρξει συνεδρίαση που να μην έχετε αναφερθεί σ’ αυτό το συγκεκριμένο επιχείρημα. Μπορεί να τα λέει αυτά ακόμα και κάποιος που θέλει να σας βοηθήσει και να σας συμβουλέψει. Δεν εννοώ φυσικά ότι θέλω να σας συμβουλέψω, ξέρετε πολύ καλά τη δουλειά σας, ιδιαίτερα ο Πρόεδρος, ο κ. Μητσοτάκης, τον οποίο βέβαια δεν μπορώ να συμβουλέψω. 
      Αν υποθέσουμε ότι κάποιος θέλει να πει μια καλή κουβέντα για σας, πιστεύετε ότι θα τον πείσετε, λέγοντας συνέχεια: «Δεν συμφωνούμε, επειδή δεν θα συμφωνούσατε εσείς»; Αν γίνετε εσείς κυβέρνηση αύριο, όπως είναι πιθανό, τότε η αντιπολίτευση θα σας λέει: «Επειδή δεν συμφωνούσατε εσείς τότε, δεν συμφωνούμε εμείς τώρα». Μετά θα έρθει ξανά η αντιπολίτευση και θα λέει: «Δεν συμφωνούμε εμείς μαζί σας γιατί δεν συμφωνούσατε εσείς μαζί μας». Δηλαδή, θα παίζουμε την κολοκυθιά και θα αναρωτιόμαστε αν η κότα έκανε το αβγό ή το αβγό την κότα. 
      Νομίζω ότι πρέπει να τελειώσει αυτή τη ιστορία και νομίζω ότι πιο σωστό θα είναι να διαφωνείτε με κάτι και να το καταψηφίζετε και όταν συμφωνείτε με κάτι να βοηθάτε εποικοδομητικά στο να βελτιωθεί. Το λέω αυτό με διάθεση φιλικού λόγου προς εσάς. Νομίζω ότι αυτή η στάση δεν βοηθάει τη συζήτηση μέσα στο Κοινοβούλιο και το πολίτευμα, γιατί πρέπει να σκεφτόμαστε και το αύριο. Ας ελπίσουμε ότι όποιος έρθει στην κυβέρνηση θα είναι καλύτερος από τον προηγούμενο και από τον πιο προηγούμενο. Με το σύστημα που ακολουθείτε εσείς, δεν νομίζω ότι μπορούμε να ελπίζουμε ότι θα δούμε καλύτερες μέρες. 
      Σας ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλόπουλος έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, δεν θα έπαιρνα το λόγο αν δεν είχε υπάρξει μια προσπάθεια πλήρους διαστρέβλωσης της πραγματικότητας από τη πλευρά του Κοινοβουλευτικού Εκπροσώπου του ΠΑΣΟΚ πάνω στο ζήτημα του τρόπου με τον οποίο η Κυβέρνηση, αλλά και το κυβερνών κόμμα, μεταχειρίζονται το θέμα των επιτυχόντων, πλην όμως επιλαχόντων, στο διαγωνισμό του ΑΣΕΠ το 1998. 
      Θα ήθελα να κάνω μια διευκρίνιση.  Πρώτα-πρώτα, το τι είπε ο κ. Μητσοτάκης το ακούσατε όλοι.
      ΑΛΕΞΑΝΔΡΟΣ ΑΚΡΙΒΑΚΗΣ: Σε σας απευθυνόταν.
      ΠΡΟΚΟΠΗΣ ΠΑΥΛΟΠΟΥΛΟΣ: Σε σας απευθυνόταν, κύριε Ακριβάκη. Πάλι λάθος κάνετε. Εάν νομίζετε ότι απευθυνόταν προς εμένα, τότε υποτιμάτε και τη δική σας υπογραφή και τους άλλους ανθρώπους που βάλανε την υπογραφή τους. Γιατί;
      Πρώτα-πρώτα, δεν θέλω ούτε για μια στιγμή να σκεφθείτε ότι οι επιλαχόντες του 1998 ζητούν να προσληφθούν «από τις πόρτες και από τα παράθυρα», σαν αυτούς που προσλαμβάνει το κυβερνών κόμμα εκεί που δεν ισχύει ο νόμος για το ΑΣΕΠ. Αυτό γίνεται, παραδείγματος χάρη, στις κρατικές τράπεζες, που δήθεν τις αποκρατικοποιεί. 
      ΑΛΕΞΑΝΔΡΟΣ ΑΚΡΙΒΑΚΗΣ: Πού, πότε;
      ΠΡΟΚΟΠΗΣ ΠΑΥΛΟΠΟΥΛΟΣ: Σας το είπα και πάλι, σε όλα εκείνα τα νομικά μορφώματα που δήθεν τα αποκρατικοποιείτε. Απλώς τα μετοχοποιείτε με κομματικούς καρεκλοκενταύρους επάνω, τα βγάζετε έξω από το δημόσιο τομέα γι’ αυτόν το λόγο, αλλά μετά κάνετε προσλήψεις με αυτά τα κομματικά στελέχη που έχετε πάνω.  Μιλάω για τον τραπεζικό τομέα και ανέφερα πριν και παράδειγμα συγκεκριμένης τράπεζας. 
      ΑΛΕΞΑΝΔΡΟΣ ΑΚΡΙΒΑΚΗΣ: Ήταν όλα μέσα.
      ΠΡΟΚΟΠΗΣ ΠΑΥΛΟΠΟΥΛΟΣ: Δεύτερον, οι επιτυχόντες αλλά επιλαχόντες στο διαγωνισμό του 1998 δεν σας ζητούν διορισμό «από το παράθυρο», ζητούν να διοριστούν σε κενές οργανικές θέσεις που θα υπάρξουν. Αυτό ζητάνε. Μην τους μπερδεύετε με όλους εκείνους που κρούουν τις κομματικές σας θύρες για να μπουν μέσα χωρίς την αξία τους. 
      Κύριε Ακριβάκη, θεωρώ μέγιστη πρόκληση στη νοημοσύνη όλων μας το να λέτε ότι το κάνουμε αυτό μόνο και μόνο γιατί αυτοί οι άνθρωποι βρίσκονται σήμερα στα θεωρεία. Ξεχνάτε ότι το 1999 και το 2000, εδώ, μέσα σ’ αυτήν την Αίθουσα, όταν  δεν ήταν κανείς στα θεωρεία, λέγαμε το ίδιο πράγμα και εσείς λέγατε «όχι»;
      Και, τρίτον, όταν έχετε βάλει, κύριε Ακριβάκη την υπογραφή σας, δεν μπορείτε από τη μια μεριά να λέτε ναι και από την άλλη πλευρά να στρέφεστε προς το Υπουργείο και να λέτε και εκείνο έχει δίκιο. Ούτε μπορούν οι παράγοντες του Υπουργείου Εσωτερικών το πρωί να διαβεβαιώνουν τους ανθρώπους ότι αν το θέλουν οι Βουλευτές όλα καλά και άγια και εδώ μέσα να μη δέχονται να συζητήσουν τις τροπολογίες. 
      ΑΛΕΞΑΝΔΡΟΣ ΑΚΡΙΒΑΚΗΣ: Εγώ λέω ναι, δεν παίρνω πίσω την υπογραφή μου .
      ΠΡΟΚΟΠΗΣ ΠΑΥΛΟΠΟΥΛΟΣ: Αν θέλετε να τιμήσετε την υπογραφή σας, πάψτε να εμπαίζετε τους ανθρώπους. Και εδώ, μαζί, να συζητήσουμε την τροπολογία, να κάνουμε και ονομαστική ψηφοφορία επί της τροπολογίας αφού τη συζητήσουμε και να δούμε ποιοι από σας τη θέλετε και ποιοι δεν την θέλετε.
      Προτείνω λοιπόν στην Κυβέρνηση να συζητηθεί η τροπολογία και να γίνει, αν δεν την δεχτεί η Κυβέρνηση, ονομαστική ψηφοφορία με κοινή υπογραφή που θα βάλουμε και εμείς και εσείς εδώ. Για να δούμε ποιοι είναι εκείνοι που αναλαμβάνουν τις ευθύνες τους μέσα σ’ αυτήν την Αίθουσα. Αν θέλετε, κάντε το, αλλιώς εμπαίζετε τον κόσμο.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Ακριβάκης έχει το λόγο.
      ΑΛΕΞΑΝΔΡΟΣ ΑΚΡΙΒΑΚΗΣ: Εγώ είπα, κύριε Πρόεδρε, ότι ο κ. Μητσοτάκης απήντησε στον κ.Παυλόπουλο και το εννοώ. Διότι όταν είπε ο κ. Μητσοτάκης πού θα μπουν αυτοί οι οποίοι θα διοριστούν, αντέχει το δημόσιο όλους, σε ποιόν απήντησε, δεν απήντησε στον κ. Παυλόπουλο; Έδωσε καμία απάντηση ο κ. Παυλόπουλος σ’ αυτό το θέμα; Και είπε ο κ. Παυλόπουλος τώρα, στις θέσεις που θα δημιουργηθούν στο μέλλον.
      ΠΡΟΚΟΠΗΣ ΠΑΥΛΟΠΟΥΛΟΣ: Στις κενές θέσεις που υπάρχουν.
      ΑΛΕΞΑΝΔΡΟΣ ΑΚΡΙΒΑΚΗΣ: Εδώ μιλάμε για σήμερα. Η τροπολογία η οποία έχει κατατεθεί υπογράφεται και από μένα και από τον κ. Σπυριούνη και δεν ξέρω από ποιους άλλους συναδέλφους του ΠΑΣΟΚ και την τιμούμε την υπογραφή μας, και θέλουμε να διοριστούν  τα παιδιά αυτά αναμφισβήτητα, όμως πρέπει να δώσουμε όλοι μαζί και σεις, κύριε Παυλόπουλε, απάντηση στο ερώτημα του κ. Μητσοτάκη και δεν την δώσατε την απάντηση. 
      ΠΡΟΚΟΠΗΣ ΠΑΥΛΟΠΟΥΛΟΣ: Ονομαστική ψηφοφορία εδώ και τώρα επί της τροπολογίας. 
      ΑΛΕΞΑΝΔΡΟΣ ΑΚΡΙΒΑΚΗΣ: Αφήστε τους λεονταρισμούς. Ονομαστική ψηφοφορία, όταν ξέρετε αυτήν τη στιγμή ότι είμαστε δέκα εδώ μέσα και το βλέπουμε.
      ΠΡΟΚΟΠΗΣ ΠΑΥΛΟΠΟΥΛΟΣ: Αύριο το απόγευμα σε εμβόλιμη συνεδρίαση.
      ΑΛΕΞΑΝΔΡΟΣ ΑΚΡΙΒΑΚΗΣ: Δεν ξέρουμε πόσοι είμαστε εδώ τώρα; Αφήστε τους λεονταρισμούς. 
      ΠΡΟΕΔΡΕΥΩΝ (Παναγιώτης Σγουρίδης): Μη λέτε πράγματα που δεν μπορούν να γίνουν.
      ΑΛΕΞΑΝΔΡΟΣ ΑΚΡΙΒΑΚΗΣ: Τα παιδιά που σας ακουν είναι μορφωμένα και καταλαβαίνουν. Μην τα υποτιμάτε. 
      ΠΡΟΕΔΡΕΥΩΝ (Παναγιώτης Σγουρίδης): Υπάρχει ένας Κανονισμός, ο οποίος εκπορεύεται από το Σύνταγμα και σύμφωνα με τον Κανονισμό, θα συζητήσουμε ό,τι πρέπει να συζητήσουμε. 
      Κύριε Ακριβάκη, τελειώνετε.
      ΑΛΕΞΑΝΔΡΟΣ ΑΚΡΙΒΑΚΗΣ: Τελειώνω, κύριε Πρόεδρε, αλλά ο κ. Παυλόπουλος αναφέρθηκε σε μένα. Μονίμως αυτό το πρόβλημα έχω. Και εγώ αναφέρομαι σ’ αυτόν, δεν υπάρχει πρόβλημα. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Αν θέλει ο Υπουργός το δέχεται. Τι ονομαστική ψηφοφορία; 
      ΑΛΕΞΑΝΔΡΟΣ ΑΚΡΙΒΑΚΗΣ: Μπράβο, κύριε Ανδρεουλάκο, έτσι διαψεύδετε τον κ. Παυλόπουλο.
      ΠΡΟΚΟΠΗΣ ΠΑΥΛΟΠΟΥΛΟΣ: Αυτό καταλάβατε; 
      ΑΛΕΞΑΝΔΡΟΣ ΑΚΡΙΒΑΚΗΣ: Ναι, αυτό κατάλαβα. Τελείωσα, κύριε Πρόεδρε. 
      ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, παρακαλώ το λόγο επί προσωπικού θέματος.
      ΠΡΟΕΔΡΕΥΩΝ (Παναγιώτης Σγουρίδης): Πέστε μας σε τι συνίσταται το προσωπικό σας θέμα, κύριε Σπυριούνη, σε ένα λεπτό.
      ΚΥΡΙΑΚΟΣ ΣΠΥΡΙΟΥΝΗΣ: Δεν ήθελα να μιλήσω, γιατί έχω μιλήσει για το θέμα αυτό πολλές φορές. 
      Ο κ. Παυλόπουλος υπαινίχθη ότι δεν τιμώ την υπογραφή μου, όχι ονομαστικά βέβαια σε μένα, αλλά αναφέρομαι στους οκτώ-δέκα συναδέλφους οι οποίοι υπογράψαμε τη σχετική τροπολογία για την πρόσληψη, την αποκατάσταση της αδικίας. Και εγώ το θεωρώ θέμα αδικίας για δύο λόγους. Πρώτον, προσελήφθησαν στο διαγωνισμό του ’95 και δεύτερον, προσελήφθησαν πολλοί συμβασιούχοι πάσης φύσεως που είχαν μπει από το παράθυρο ενώ θα έπρεπε να απορροφηθούν στο κράτος δικαίου, αν είχε δηλαδή ανάγκες το κράτος, να απορροφηθούν οι πανελληνίως διαγωνισθέντες. Αυτό είναι κατά τη δική μου αντίληψη κράτος δικαίου. Συμμερίζομαι τα ταμειακά προβλήματα της πατρίδας και σέβομαι την ευθύνη της Κυβέρνησης, η οποία γνωρίζουσα όλα τα δεδομένα παίρνει αποφάσεις σ’ ένα ευρύτερο πλαίσιο πραγμάτων.
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Σπυριούνη δεν είναι προσωπικό το θέμα αυτό τώρα. Πολιτική κρίση έκανε. 
      ΚΥΡΙΑΚΟΣ ΣΠΥΡΙΟΥΝΗΣ: Σας παρακαλώ, να το δούμε έστω μελλοντικά το θέμα. 
      ΠΡΟΕΔΡΕΥΩΝ (Παναγιώτης Σγουρίδης): Πολιτική κρίση ήταν, δεν έκανε αιχμή εναντίον σας.
      ΚΥΡΙΑΚΟΣ ΣΠΥΡΙΟΥΝΗΣ: Η Κυβέρνηση του ΠΑΣΟΚ είχε πάντοτε καρδιά. 
      ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη συζήτηση επί της ενότητας των άρθρων 10 έως και 19 και εισερχόμαστε στην ψήφισή τους κεχωρισμένως.
      Ερωτάται το Τμήμα: Γίνεται δεκτό το άρθρο 10, όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 10 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
      Ερωτάται το Τμήμα: Γίνεται δεκτό το άρθρο 11, όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο  11 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
      Ερωτάται το Τμήμα: Γίνεται δεκτό το άρθρο 12, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 12    έγινε δεκτό κατά πλειοψηφία, όπως τροποποιήθηκε από τον κύριο Υπουργό. 
      Ερωτάται το Τμήμα: Γίνεται δεκτό το άρθρο 13, ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 13  έγινε δεκτό κατά πλειοψηφία, ως έχει. 
      Ερωτάται το Τμήμα: Γίνεται δεκτό το άρθρο 14, ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 14 έγινε δεκτό κατά πλειοψηφία, ως έχει. 
      Ερωτάται το Τμήμα: Γίνεται δεκτό το άρθρο 15, ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 15 έγινε δεκτό κατά πλειοψηφία, ως έχει. 
      Ερωτάται το Τμήμα: Γίνεται δεκτό το άρθρο 16, ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 16 έγινε δεκτό κατά πλειοψηφία, ως έχει. 
      Ερωτάται το Τμήμα: Γίνεται δεκτό το άρθρο 17, ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 17 έγινε δεκτό κατά πλειοψηφία, ως έχει. 
      Ερωτάται το Τμήμα: Γίνεται δεκτό το άρθρο 18, όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 18 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 
      Ερωτάται το Τμήμα: Γίνεται δεκτό το άρθρο 19, ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 19 έγινε δεκτό κατά πλειοψηφία, ως έχει. 
      Κύριοι συνάδελφοι, εισερχόμαστε στη συζήτηση των Υπουργικών τροπολογιών. 
      Υπάρχουν τέσσερις υπουργικές τροπολογίες. Η πρώτη είναι με γενικό αριθμό 1095 και ειδικό 127 για τη ρύθμιση διαφόρων θεμάτων αρμοδιότητας Γενικής Γραμματείας Δημόσιας Διοίκησης. Η δεύτερη είναι με γενικό αριθμό 1099 και ειδικό 130 για τους διαγωνισμούς του ΑΣΕΠ, για πρόσληψη εκπαιδευτικών –επαναληπτικές εξετάσεις μαθητών ενιαίου λυκείου. Η τρίτη είναι με γενικό αριθμό 1100 και ειδικό 131 για θέματα προσωπικού ΟΤΑ. Και η τέταρτη είναι με γενικό αριθμό 1104 και ειδικό 132 που αφορά ρυθμίσεις για προσλήψεις προσωπικού στο Ψυχιατρικό Νοσοκομείο Αττικής.
      ΜΑΡΙΑ ΔΑΜΑΝΑΚΗ: Κύριε Πρόεδρε, να συζητηθούν όλες μαζί.
      ΠΡΟΕΔΡΕΥΩΝ (Παναγιώτης Σγουρίδης): Δεν έχω αντίρρηση να προσχωρήσω στην πρόταση της κας Δαμανάκη. 
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, προτίθεται ο κύριος Υπουργός να συζητήσει εμπρόθεσμες τροπολογίες ναι ή όχι; Γιατί άλλη θα είναι η τακτική μας αν δεχθεί να συζητήσουμε εμπρόθεσμες τροπολογίες και άλλη αν δεν το δεχθεί. Θα ήθελα λοιπόν τη διευκρίνιση από τώρα.
      ΠΡΟΕΔΡΕΥΩΝ (Παναγιώτης Σγουρίδης): Κύριε Παυλόπουλε, οι εμπρόθεσμες τροπολογίες των Βουλευτών τίθενται προς συζήτηση χωρίς να τίθενται σε ψηφοφορία όπως είθισται, γιατί από τη στιγμή που δεν συνοδεύονται από την έκθεση του Γενικού Λογιστηρίου δεν μπορεί να τεθούν σε ψηφοφορία, βάσει του άρθρου 73 του Συντάγματος.
      Πρόκειται για δέκα εμπρόθεσμες τροπολογίες και επτά εκπρόθεσμες. Η διαδικασία, όπως ξέρετε, είναι η εξής: Ερωτάται πρώτα ο Υπουργός για τις εκπρόθεσμες αν θα κάνει καμία δεκτή, απαντά ο κύριος Υπουργός και αυτές, αν είναι θετική η απάντησή του, προτάσσονται. Αν δεν κάνει καμία δεκτή, δεν συζητιέται καμία και στη συνέχεια μπαίνουμε στη κατηγορία των εμπροθέσμων τροπολογιών. Όσοι Βουλευτές θέλουν να τις υποστηρίξουν, παίρνουν το λόγο και αν δεν έχει κόστος από εκεί και πέρα βλέπουμε και αν υπάρχει κόστος και δεν υπάρχει έκθεση του Γενικού Λογιστηρίου δεν τίθεται σε ψηφοφορία. Είναι ξεκάθαρα τα πράγματα. 
      Άρα λοιπόν, συζητούμε τις τέσσερις υπουργικές τροπολογίες.
      ΠΡΟΚΟΠΗΣ ΠΑΥΛΟΠΟΥΛΟΣ: Εμείς δεν έχουμε αντίρρηση να τις συζητήσουμε όλες μαζί.     
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, έχω να κάνω μια διόρθωση εφόσον τις συζητήσουμε όλες μαζί.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο.
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Όσον αφορά την τροπολογία με γενικό αριθμό 1095 και ειδικό 127, για τη ρύθμιση θεμάτων αρμοδιότητας Γενικής Γραμματείας Δημόσιας Διοίκησης η παράγραφος 6 διαγράφεται και προστίθεται νέα παράγραφος με την ίδια πάλι αρίθμηση. Η παράγραφος 6 διαγράφεται διότι ενσωματώθηκε στο κύριο σώμα του νομοσχεδίου. 
      Προστίθεται, λοιπόν, η εξής παράγραφος: Θα την αναγνώσω και μετά θα εξηγήσω περί τίνος πρόκειται. «Στην παράγραφο 1 του άρθρου 33 του ν. 2190/1994 προστίθεται εδάφιο τέταρτο ως εξής:
      «Επίσης, ως προς τους υπαγόμενους στις διατάξεις της παρούσας παραγράφου που καταλαμβάνουν θέσεις μελών ΔΕΠ επί θητεία των Α.Ε.Ι., αναστέλλεται η άσκηση καθηκόντων στην κύρια θέση τους στην οποία επιστρέφουν με αίτησή τους είτε κατά τη λήξη της θητείας τους είτε κατά τη διάρκεια αυτής. Ο χρόνος υπηρεσίας που διανύεται στις ανωτέρω θέσεις λογίζεται για όλες τις συνέπειες ως πραγματική δημόσια υπηρεσία στην οργανική τους θέση. Κατά τη διάρκεια της θητείας λαμβάνουν τις αποδοχές της θέσης ΔΕΠ των Α.Ε.Ι.».
      Τι σημαίνει αυτό, αγαπητοί συνάδελφοι; Είναι ορισμένα στελέχη Α.Ε.Ι. της Δημόσιας Διοίκησης που καταλαμβάνουν μία θέση σε ένα πανεπιστήμιο. Υπάρχει ένα παλιό αίτημα για αυτά τα στελέχη που δεν θέλει να τα χάσει η διοίκηση. Δεν θα πληρώνονται από το δημόσιο, αλλά μόνο από τη θέση τους, πλην όμως εν δυνάμει θα μπορούν να επιστρέψουν όποτε το θελήσουν στη θέση αυτή. Να διατηρήσουμε αυτήν τη δυνατότητα χωρίς να χάνουν εν τω μεταξύ το χρόνο που διανύεται στην πανεπιστημιακή τους θητεία. Αυτή είναι η τροπολογία. 
      ΠΡΟΕΔΡΕΥΩΝ (Παναγιώτης Σγουρίδης): Θα παρακαλούσα, κύριε Υπουργέ, να καταθέσετε αυτήν την προσθήκη στα Πρακτικά.
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Βεβαίως, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο Υφυπουργός Εσωτερικών, Δημόσιας Διοίκησης και Αποκέντρωσης κ. Παπαδήμας.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, έχουν ήδη διανεμηθεί οι αναδιατυπώσεις, απαλείψεις και αναριθμήσεις στην υπ’ αριθμ. 1100/131 τροπολογία. Αυτές έχουν ως εξής: 
      Η παράγραφος 3 αναδιατυπώνεται ως εξής: 
      «Η ρύθμιση της παραγράφου 1 του άρθρου 75 του ν. 2910/2001/(ΦΕΚ 91Α΄), για υποψηφίους συμβούλους, από κάθε φύλο, σε ποσοστό, ίσο τουλάχιστον, με το 1/3 του συνολικού αριθμού των υποψηφίων κάθε συνδυασμού, εφαρμόζεται αυτοτελώς και διακεκριμένα στο συνδυασμό για το δημοτικό συμβούλιο και συνολικά, χωρίς να απαιτείται ισομερής κατανομή, για τους συνδυασμούς των τοπικών συμβουλίων». 
      Οι παράγραφοι 5, 12 και 13 απαλείφονται.
      Η παράγραφος 6 αναριθμείται σε 5.
      Η παράγραφος 7 αναριθμείται σε 6. 
      Η παράγραφος 8 αναριθμείται σε 7.
      Η παράγραφος 9 αναριθμείται σε 8.
      Η παράγραφος 10 αναριθμείται σε 9. 
      Η παράγραφος 11 αναριθμείται σε 10.
      Αυτά είχα να πω, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Θα παρακαλέσω αυτές οι τροποποιήσεις οι οποίες ήδη έχουν διανεμηθεί, να κατατεθούν στα Πρακτικά. 
      Το λόγο έχει η κα Δαμανάκη.
      ΜΑΡΙΑ ΔΑΜΑΝΑΚΗ: Με συντομία, κύριε Πρόεδρε, θέλω να πω την άποψή μας για τις τροπολογίες του κυρίου Υπουργού. Κατ’ αρχάς, θέλω να πω ότι συμφωνούμε με την τροπολογία που αναφέρεται στα υπηρεσιακά συμβούλια των δημοσίων υπαλλήλων. Από όσο έχουμε πληροφορηθεί είναι σύμφωνη και η ΑΔΕΔΥ για την τροπολογία αυτή.
      Επίσης συμφωνούμε με την τροπολογία που υπογράφει το Υπουργείο Παιδείας και που αφορά στη διευκόλυνση των εκπαιδευτικών να προσκομίσουν στο διαγωνισμό εφόσον γίνει νωρίτερα, το πτυχίο τους. Είναι μία τροπολογία που λύνει το πρόβλημα που έχει δημιουργηθεί με τους πτυχιούχους εξαιτίας της γνωστής απεργίας των πανεπιστημιακών. Νομίζω ότι πρέπει να δοθεί αυτή η διευκόλυνση.
      Επίσης συμφωνούμε και με το μέρος της τροπολογίας που αφορά τη δυνατότητα να υπάρχουν επαναληπτικές εξετάσεις, να δοθεί δηλαδή και δεύτερη ευκαιρία σε μαθητές ορισμένων τάξεων του λυκείου.
      Τώρα αναφορικά με την τροπολογία που έχει σχέση με την εκλογική νομοθεσία των Ο.Τ.Α. που ανέπτυξε ο κύριος Υπουργός, συμφωνούμε. Αν όμως κατάλαβα καλά και θέλω να επιμείνω σ’ αυτό, δεν θίγεται, κύριε Υπουργέ, το καθεστώς του 1/3, όσον αφορά τις γυναίκες.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Όχι.
      ΜΑΡΙΑ ΔΑΜΑΝΑΚΗ: Αυτό πρέπει να παραμείνει. Δεν θέλω να επαναφέρω τη γνωστή συζήτηση.
      Τέλος, υπάρχει μία τροπολογία που κάνει αορίστου χρόνου τις συμβάσεις ορισμένων ανθρώπων, που έχουν προσληφθεί σε ψυχιατρικά νοσοκομεία και αυτές οι προσλήψεις αφορούν προγράμματα ναρκωτικών. Δεν μπορούμε να έχουμε αντίρρηση με αυτήν την τροπολογία. Θέλω όμως να επισημάνω ότι κατά την άποψή μας υπάρχει ένα πρόβλημα σε σχέση με το πώς γίνονται οι προσλήψεις σε αυτούς τους οργανισμούς.
      Πρέπει να υπάρξει μια συνολική θεώρηση του θέματος για τις προσλήψεις στον ΟΚΑΝΑ, στα ψυχιατρικά νοσοκομεία κλπ., έτσι ώστε να τηρούνται κατά γράμμα οι διατάξεις του νόμου και σ’ αυτές τις περιπτώσεις. Αναφέρομαι και στη δοκιμαστική περίοδο. Αναφέρομαι δηλαδή σε όλα, στις ειδικές προϋποθέσεις που θέτει ο νόμος γι’ αυτό το τόσο σοβαρό καθήκον.
      Τέλος, κύριε Πρόεδρε, θέλω να πω ότι υπάρχει μια τροπολογία που έχει σχέση με την αύξηση του αριθμού των συνεργατών των Βουλευτών. Εμείς δεν συμφωνούμε με αυτή την τροπολογία. Ωστόσο αναγνωρίζουμε ότι υπάρχουν θέματα που έχουν σχέση με τις ανάγκες των Βουλευτών σε στήριξη σε προσωπικό, ιδιαίτερα για τους Βουλευτές που δεν είναι του κέντρου. Νομίζουμε ότι θα μπορούσαν να συζητηθούν τα προβλήματα αυτά στα πλαίσια μιας γενικότερης συζήτησης.
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιόκας έχει το λόγο.
      ΘΕΟΧΑΡΗΣ ΤΣΙΟΚΑΣ: Κύριε Πρόεδρε, σε ό,τι αφορά τα υπηρεσιακά συμβούλια, τις ρυθμίσεις που γίνονται με το Υπουργείο Παιδείας και για τις επαναληπτικές και για τους καθηγητές, θεωρώ ότι κινούνται σε θετική κατεύθυνση. Άλλωστε ήταν αίτημα των συνδικαλιστικών τους φορέων και αναγκαιότητα των ιδίων.
      Εκτιμώ πάρα πολύ θετικά την προσέγγιση που κάνει το Υπουργείο για τα ζητήματα που αφορούν τους Ο.Τ.Α., γιατί αποφεύγει τους αιφνιδιασμούς και διαμορφώνει σταθερό και θετικό περιβάλλον για τη διεξαγωγή των δημοτικών και νομαρχιακών εκλογών. 
      Θα ήθελα όμως να κάνω μία μόνο παρατήρηση, κύριε Υπουργέ, στην παράγραφο 8, εκεί που λέτε, υπάλληλοι του δημοσίου και φορέων του ευρύτερου δημόσιου τομέα κλπ., ως μετακλητοί υπάλληλοι σε θέσεις νομαρχών, γενικών γραμματέων, προτείνω να προστεθεί «αθροιστικά και μετακλητών νομαρχών», για να καλύπτει όλες τις πολιτικές περιόδους και να είναι αντικειμενικό για όλες τις περιόδους από τη Μεταπολίτευση μέχρι σήμερα. 
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Ανδρεουλάκος έχει το λόγο.
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, συμφωνώ μόνο με την τροπολογία των επαναληπτικών εξετάσεων σε ορισμένες τάξεις του λυκείου. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Σπυριούνης έχει το λόγο.
      ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, συμφωνώ με την τροπολογία γιατί ρυθμίζει όλα τα θέματα, τα υπηρεσιακά συμβούλια κλπ. Δείχνει το κράτος την ευαισθησία του απέναντι στους νέους με τις επαναληπτικές εξετάσεις.
      Θέλω να πω κάτι, επικαλούμενος το άρθρο 4 του Συντάγματός μας στην πρώτη παράγραφο. Εκεί είναι σαφές το γράμμα και το πνεύμα περί ισότητος των φύλων. Όλα τα υπόλοιπα αποτελούν διάκριση, κύριοι συνάδελφοι, και δεν πρέπει να το δεχθούμε. Υποτιμούμε το γυναικείο φύλο με το να βάζουμε ποσοστώσεις. Έχουν δρομολογηθεί βέβαια τα πλαίσια και δεν υπάρχει αναστροφή της πορείας για τις επόμενες εκλογές. Αλλά πρέπει να σταματήσει αυτή η ιστορία «άνδρες» και  «γυναίκες». Θα αναδεικνύονται οι υποψήφιοι που επιλέγονται με τα κριτήρια κάθε κόμματος. Ο διαχωρισμός «άνδρας», «γυναίκα» διαιωνίζει το πρόβλημα της υποτίμησης και της υποβάθμισης της γυναίκας, που χρειάζεται τη στήριξη ενός νόμου, που θα είναι αντισυνταγματικός για να ανυψωθεί η γυναίκα, ώστε να είναι ικανή για να είναι υποψήφια εδώ ή εκεί. Στο σημείο αυτό εγώ καταψηφίζω -όπως και την αντίστοιχη διάταξη του νόμου- την τροπολογία.
      Ευχαριστώ. 
      ΠΡΟΕΔΡΕΥΩΝ (Παναγιώτης Σγουρίδης): Είδατε ότι έφυγε η κα Δανανάκη, γι’ αυτό τα λέτε αυτά! 
      Ο κ. Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Κύριε Πρόεδρε, για την τροπολογία με γενικό αριθμό 1095 και ειδικό 127 εμείς έχουμε αντίθετη άποψη και συγκεκριμένα για τα υπηρεσιακά συμβούλια και ως προς τη σύνθεση και ως προς το πλαίσιο της λειτουργίας τους. 
      Η θέση μας είναι τα υπηρεσιακά συμβούλια να είναι επταμελή με τρία μέλη από την Κυβέρνηση, τρία αιρετά μέλη από το συνδικαλιστικό κίνημα και ένα μέλος κοινής αποδοχής. 
      Ως προς το πλαίσιο λειτουργίας τους εμείς είμαστε αντίθετοι με το απόρρητο των συνεδριάσεων. Θέλουμε οι αιρετοί να λογοδοτούν στους εργαζόμενους και να είναι ανακλητοί. Επομένως το ζήτημα του εισηγητού είναι μικρής σημασίας διαδικαστικό ζήτημα.
      Στο όνομα του νέου συστήματος αμοιβών – νέου μισθολογίου, παρατείνεται η διαδικασία των συλλογικών διαπραγματεύσεων μέχρι τις 11 Νοέμβρη. Αυτό το είχε ζητήσει η πλειοψηφία της ΑΔΕΔΥ. Το κύριο ζήτημα όμως εδώ είναι ότι ο νόμος των συλλογικών διαπραγματεύσεων για τους δημοσίους υπαλλήλους, δεν δίνει το δικαίωμα των πραγματικά ελεύθερων συλλογικών διαπραγματεύσεων, αφού απαγορεύει τη σύναψη συλλογικών συμβάσεων για οικονομικά, ασφαλιστικά ζητήματα και για ό,τι θίγει το δημόσιο συμφέρον. 
      Πρόκειται συνεπώς, κατά την άποψή μας, για καρικατούρα συλλογικών διαπραγματεύσεων. 
      Στην παράγραφο 6α που ορίζει την υποχρεωτική δεκαετία για όσους με πριμοδότηση διοριστούν σε παραμεθόρια προβληματική περιοχή, είναι και ζήτημα που λειτουργεί εκβιαστικά στις σημερινές συνθήκες με την καλπάζουσα ανεργία. Και βεβαίως την καταψηφίζουμε. 
      Με την τροπολογία με ειδικό αριθμό 1082 και ειδικό 118, συμφωνούμε. 
      Την τροπολογία με ειδικό αριθμό 1099 και ειδικό 130, την ψηφίζουμε.
      Την τροπολογία με ειδικό αριθμό 1104 και ειδικό 132, την ψηφίζουμε. 
      Για την  τροπολογία με γενικό αριθμό 1100 θέλουμε να σημειώσουμε το εξής ζήτημα, κύριε Πρόεδρε, για τις κοινότητες. Πόσες κοινότητες σε όλη τη χώρα είναι πάνω από πέντε χιλιάδες κατοίκους; Γιατί στη διακομματική επιτροπή δεν είπατε τίποτα. Και τώρα φέρνετε τον δεύτερο γύρο ένα μήνα πριν τις εκλογές. 
      ΠΡΟΕΔΡΕΥΩΝ (Παναγιώτης Σγουρίδης): Έχει απαλειφθεί αυτό με την τροποποίηση της τροπολογίας, όπως κατετέθη από τον κύριο Υπουργό. 
      ΔΗΜΗΤΡΙΟΣ ΤΣΙΟΓΚΑΣ: Και βεβαίως στο άρθρο 3 εκεί που λέει για τα τοπικά συμβούλια στους δήμους, που έχουν δημοτικά διαμερίσματα, να προστεθεί «και των δημοτικών διαμερισμάτων στις μεγάλες πόλεις για την ποσόστωση». Με το συνολικό προσδιορισμό 30% εκεί που λέει για τα δημοτικά διαμερίσματα, τοπικά συμβούλια, να μπει και για τα δημοτικά διαμερίσματα των πόλεων. Και για το ζήτημα της τροπολογίας, που αφορά την πρόσληψη τέταρτου υπαλλήλου, εμείς διαφωνούμε. 
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Παυλόπουλε. 
      ΠΡΟΚΟΠΗΣ ΠΑΥΛΟΠΟΥΛΟΣ: Να τονίσω αυτό το πράγμα μιλώντας για τις τροπολογίες για τις οποίες γίνεται λόγος τώρα: Ότι μου επιτρέπουν να αναφερθώ και σε άλλα ζητήματα. Δεν μπορώ να κάνω διαφορετικά, γιατί είναι φανερό ότι ο Υπουργός δεν θα δεχθεί να συζητήσει εκπρόθεσμες τροπολογίες. 
      ΠΡΟΕΔΡΕΥΩΝ (Παναγιώτης Σγουρίδης): Εμπρόθεσμες τροπολογίες, θα τις συζητήσουμε. 
      ΠΡΟΚΟΠΗΣ ΠΑΥΛΟΠΟΥΛΟΣ: Εκπρόθεσμες. Θα σας πω γιατί το λέω αυτό. Όπου θέλει να ρυθμίσει ζητήματα, όπως είναι αυτά που συζητάμε και για θέματα προσλήψεων και για άλλα τινά ακόμα και όπως έγινε με το κύριο σώμα του νομοσχεδίου, όπου θέλησε δηλαδή η Κυβέρνηση ακόμα και διορισμούς που δεν είχαν δημοσιευθεί, να τα ρυθμίσει για να μην υπάρχουν εκκρεμότητες  το είπε. Βρισκόμαστε όμως μπροστά στο εξής οξύμωρο φαινόμενο. Ζητούν, -όχι, όπως ελέχθη, να μπουν από τα παράθυρα- οι επιτυχόντες σε διαγωνισμό να μπαίνουν σε κενές οργανικές θέσεις. Και η μεν Κυβέρνηση αρνείται να το κάνει άρθρο του οικείου νομοσχεδίου, παρά το γεγονός ότι αφήνει ανοικτό το ζήτημα. Έρχονται Βουλευτές της Συμπολίτευσης –και εμείς αλλά ιδίως της Συμπολίτευσης, που έχουν βεβαίως μεγαλύτερες δυνατότητες απέναντι στην Κυβέρνηση- υπογράφουν τροπολογίες, εκπρόθεσμες οι τροπολογίες συν το γεγονός ότι δεν υπάρχει έκθεση του Γενικού Λογιστηρίου, άρα η Κυβέρνηση θα αρνηθεί να τις συζητήσει. 
      Άρα, λοιπόν, βλέπουμε να έχει υπογράψει ακόμα και ο εισηγητής και ο Κοινοβουλευτικός Εκπρόσωπος του ΠΑΣΟΚ αυτές τις τροπολογίες που ξέρουν ότι η Κυβέρνηση δεν θα τις συζητήσει. Και το ερώτημα είναι: Είναι τακτική αυτή μέσα στη Βουλή; 
      Λέω, λοιπόν, προς την Κυβέρνηση επ΄ ευκαιρία αυτών των τροπολογιών. Θέλουμε από την Κυβέρνηση δέσμευση εδώ και τώρα στο μεγάλο αυτό θέμα, όπως ακριβώς το θέτουν και οι συνάδελφοι του ΠΑΣΟΚ, αλλά τους προκαλώ να το ζητήσουν από την Κυβέρνηση. Δέχεται ή όχι στο επόμενο νομοσχέδιο –όποιο επόμενο νομοσχέδιο και αν υπάρχει –να ενσωματώσει την τροπολογία που και εσείς έχετε υπογράψει και εμείς για τους επιτυχόντες στο διαγωνισμό του 1998; 
      Αν δεν μπορεί να συζητήσει τώρα την εκπρόθεσμη τροπολογία, εγώ θέλω δέσμευση. Όχι παρακαλώ στις καλένδες τις ελληνικές, αλλά στο επόμενο νομοσχέδιο του Υπουργείου Εσωτερικών ή έστω στο νομοσχέδιο που θα έχει διατάξεις το Υπουργείο Εσωτερικών, μέσα σε αυτό Τμήμα, πριν τελειώσει το Τμήμα Διακοπής Εργασιών της Βουλής. Να κάνει άρθρο την τροπολογία που από κοινού έχουμε υπογράψει. Εάν το δεχθεί η Κυβέρνηση, εγώ να δεχθώ ότι έχει αγαθές προθέσεις. Εάν δεν υπάρξει αυτή η δέσμευση, τότε δεν αποδέχομαι ότι υπάρχει ειλικρινής πρόθεση ούτε φυσικά από την τροπολογία που υπέγραψαν οι συνάδελφοι του ΠΑ.ΣΟ.Κ.. Διότι δεν μπορείς να είσαι κυβερνών κόμμα, να υπογράφεις τροπολογία όταν ξέρεις ότι η Κυβέρνηση θα την απορρίψει και με τον τρόπο αυτό να επιχειρείς να δείξεις ότι «και τούτο ποιείν κακείνο μη αφιέναι» ή, για να χρησιμοποιήσω, την πιο λαϊκή έκφραση «και με το χωροφύλακα και με τον αστυφύλακα».
      Άσχετα, λοιπόν, με το αν η Κυβέρνηση θέλει ή όχι να συζητήσει τις εκπρόθεσμες τροπολογίες που αφορούν τους επιτυχόντες του 1998, θέλω δέσμευση από την Κυβέρνηση για το τι σκοπεύει να κάνει. Και όχι στις καλένδες, εδώ και τώρα, το ξαναλέω, μέσα στο Γ΄ Τμήμα Διακοπής Εργασιών της Βουλής. Θέλω τη δέσμευση αν σκοπεύει να δεχθεί ως ρύθμιση την τροπολογία που τόσοι Βουλευτές έχουμε καταθέσει. Είναι κρίμα και άδικο. Ουσιαστικά αποτελούμε την πλειοψηφία του Τμήματος. Αλίμονο αν δεν μπορεί να τη δεχθεί η Κυβέρνηση. Ουσιαστικά έτσι νομοθετεί η Βουλή. Δεν μπορεί να μη δέχεται άποψη που η πλειοψηφία των Βουλευτών του Τμήματος έχει ήδη υπογράψει.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Ακριβάκης έχει το λόγο.
      ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, δεν μπορώ να καταλάβω γιατί υπήρξε αυτό το μικρό, ελαφρύ χειροκρότημα στον κ. Παυλόπουλο, ο οποίος αυτοδιαψεύστηκε. Είπε –τώρα, αυτήν τη στιγμή- ότι η τροπολογία αυτή δεν μπορεί να γίνει δεκτή, δεν μπορεί να συζητηθεί.
      ΠΡΟΚΟΠΗΣ ΠΑΥΛΟΠΟΥΛΟΣ: Είπα εγώ τέτοιο πράγμα;
      ΑΛΕΞΑΝΔΡΟΣ ΑΚΡΙΒΑΚΗΣ: Σας παρακαλώ!
      ΠΡΟΚΟΠΗΣ ΠΑΥΛΟΠΟΥΛΟΣ: Τέτοια τερτίπια δικά σας είναι. Η Κυβέρνηση δεν θέλει να την κάνει δεκτή.
      ΑΛΕΞΑΝΔΡΟΣ ΑΚΡΙΒΑΚΗΣ: Εφόσον δεν υπάρχει έκθεση του Γενικού Λογιστηρίου του Κράτους…
      ΠΡΟΚΟΠΗΣ ΠΑΥΛΟΠΟΥΛΟΣ: Τότε γιατί την υπογράψατε;
      ΑΛΕΞΑΝΔΡΟΣ ΑΚΡΙΒΑΚΗΣ: Σας παρακαλώ, κύριε Παυλόπουλε. Η διάταξη του Συντάγματος είναι σαφής. Δεν μπορεί να γίνει. Και γι’ αυτό, για το ότι δεν υπάρχει έκθεση του Γενικού Λογιστηρίου του Κράτους, δεν ξέρω ποιος έχει την ευθύνη. Αυτός που συνέταξε την τροπολογία; Μήπως κάποιος από σας ή δεν είπε στα παιδιά;
      ΠΡΟΚΟΠΗΣ ΠΑΥΛΟΠΟΥΛΟΣ: Υπογράψατε ναι ή όχι;
      ΑΛΕΞΑΝΔΡΟΣ ΑΚΡΙΒΑΚΗΣ: Και εγώ υπέγραψα. Βεβαίως.
      ΠΡΟΚΟΠΗΣ ΠΑΥΛΟΠΟΥΛΟΣ: Λοιπόν;
      ΑΛΕΞΑΝΔΡΟΣ ΑΚΡΙΒΑΚΗΣ: Υπέγραψα. Και όπως εσείς δεν είπατε στα παιδιά ότι χρειάζεται έκθεση του Γενικού Λογιστηρίου του Κράτους, έτσι δεν το είπα και εγώ.
      ΠΡΟΚΟΠΗΣ ΠΑΥΛΟΠΟΥΛΟΣ: Σοβαρά τα λέτε, κύριε Ακριβάκη;
      ΑΛΕΞΑΝΔΡΟΣ ΑΚΡΙΒΑΚΗΣ: Αφήστε τις διακοπές. Καταλαβαίνουν. Τα παιδιά είναι μορφωμένα. Ας σταματήσει το θέατρο πια!
      ΠΡΟΚΟΠΗΣ ΠΑΥΛΟΠΟΥΛΟΣ: Σοβαρά τα λέτε, κύριε Ακριβάκη; Τους εμπαίζετε τόσο καιρό.
      ΑΛΕΞΑΝΔΡΟΣ ΑΚΡΙΒΑΚΗΣ: Αυτός ο εμπαιγμός  που κάνετε τώρα εσείς, αυτήν τη στιγμή, ξεπερνάει κάθε όριο, μα, κάθε όριο!
      ΠΡΟΚΟΠΗΣ ΠΑΥΛΟΠΟΥΛΟΣ: Δέχεται η Κυβέρνηση τη ρύθμιση, ναι ή όχι;
      ΑΛΕΞΑΝΔΡΟΣ ΑΚΡΙΒΑΚΗΣ: Εν πάση περιπτώσει, σήμερα…
      ΠΡΟΚΟΠΗΣ ΠΑΥΛΟΠΟΥΛΟΣ: Δέχεται η Κυβέρνηση τη ρύθμιση, ναι ή όχι;
      ΠΡΟΕΔΡΕΥΩΝ (Παναγιώτης Σγουρίδης): Κύριε Ακριβάκη, σας παρακαλώ στο Προεδρείο να απευθύνεστε.
      ΑΛΕΞΑΝΔΡΟΣ ΑΚΡΙΒΑΚΗΣ: Δεν ξέρω τι θα αποφασίσει η Κυβέρνηση, αν θα δεσμευθεί και πώς θα δεσμευθεί για το μέλλον ή οτιδήποτε άλλο. Τώρα το είπε ο κ. Παυλόπουλος αυτό, να δεσμευθεί για το μέλλον. Στο πρώτο, στο δεύτερο, στο τρίτο, δεν ξέρω.
      ΠΡΟΚΟΠΗΣ ΠΑΥΛΟΠΟΥΛΟΣ: Είπα εγώ τέτοιο πράγμα;
      ΑΛΕΞΑΝΔΡΟΣ ΑΚΡΙΒΑΚΗΣ: Είπατε να δεσμευθεί η Κυβέρνηση…
      ΠΡΟΚΟΠΗΣ ΠΑΥΛΟΠΟΥΛΟΣ: Είπα στο πρώτο, στο δεύτερο ή τρίτο, κύριε Ακριβάκη;
      ΑΛΕΞΑΝΔΡΟΣ ΑΚΡΙΒΑΚΗΣ: Στο πρώτο είπατε.
      ΠΡΟΚΟΠΗΣ ΠΑΥΛΟΠΟΥΛΟΣ: Είπα εδώ και τώρα. Διαστρέφετε τα λόγια μου.
      ΑΛΕΞΑΝΔΡΟΣ ΑΚΡΙΒΑΚΗΣ: Μα, θα με αφήσετε να μιλήσω;
      ΠΡΟΚΟΠΗΣ ΠΑΥΛΟΠΟΥΛΟΣ: Διαστρέφετε τα λόγια μου.
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριοι συνάδελφοι.
      ΑΛΕΞΑΝΔΡΟΣ ΑΚΡΙΒΑΚΗΣ: Είπα ότι δεν ξέρω τι θα κάνει η Κυβέρνηση, αν θα δεσμευθεί και πότε θα υλοποιήσει αυτό το πράγμα. Δεν το ξέρω. Αυτό είπα. 
      Εμείς που υπογράψαμε την τροπολογία θέλουμε να γίνει δεκτή. Οφείλουμε, όμως, να πούμε αυτήν τη στιγμή για να σταματήσει το κάθε θέατρο, ότι σήμερα δεν μπορεί να προχωρήσει η διαδικασία. Δεν γίνεται. Δεν υπάρχει έκθεση του Γενικού Λογιστηρίου του Κράτους. Το ξέρετε πολύ καλά.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Κεφαλογιάννης έχει το λόγο.
      ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, θα ενώσω και εγώ τη φωνή μου με τη φωνή όλων των συναδέλφων της παράταξής μου και του Κοινοβουλευτικού μας Εκπροσώπου για τους επιτυχόντες στο διαγωνισμό του 1998. Έχει γίνει πάρα πολλή συζήτηση σε αυτήν την Αίθουσα. Έχω κατ’ επανάληψη πάρει το λόγο πάνω σε αυτό το θέμα. Ποιο είναι το συμπέρασμα; Ότι πολλοί Βουλευτές όλων των πτερύγων συμφωνούν με την πρόσληψη αυτών των επιτυχόντων στο διαγωνισμό. Η Κυβέρνηση επιμένει να αρνείται χωρίς να μας λέει το λόγο.
      Και θα προσθέσω, κύριε Πρόεδρε, αυτό που ελέχθη και προ ολίγου, ότι νομίζω πως είναι και οι μοναδικοί επιτυχόντες από το μοναδικό πανελλήνιο διαγωνισμό που έχει γίνει ποτέ από τις κυβερνήσεις του ΠΑΣΟΚ. Άρα έχουν και το αντικειμενικό κριτήριο της αξιοκρατίας. Θέλουμε Δημόσια ικανή Διοίκηση;  Συμφωνώ αλλά με αξιοκρατία. 
      Επίσης, κύριε Υπουργέ, υπάρχει ένα πρόβλημα εκλογιμότητας στους διευθυντάς του ΕΣΥ στα κέντρα υγείας ή σε διάφορες άλλες υπηρεσίες. Και κοιτάζω, αλλά δεν βλέπω πού είναι αυτή η παράγραφος στην τροπολογία που διανέμετε. Διότι  αυτό δεν είναι σωστό να γίνει. Δεν μπορούμε να αιφνιδιαστούμε την τελευταία στιγμή και η Βουλή και το εκλογικό Σώμα και η τροπολογία να συμπεριλάβει διάταξη που τροποποιεί ουσιαστικά τα προσόντα εκλογιμότητας.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Για να μην κουράζεσθε η διάταξη αυτή  έχει απαλειφθεί. Ήταν μέσα στην τροπολογία και έχει απαλειφθεί.
      ΠΡΟΕΔΡΕΥΩΝ (Παναγιώτης Σγουρίδης): Έχει τροποποιηθεί η τροπολογία και έχει μοιραστεί.
      ΙΩΑΝΝΗΣ ΚΕΦΑΛΟΓΙΑΝΝΗΣ: Υπήρξε μία προσυνεννόηση με τον Υπουργό κύριε Πρόεδρε. Την είδα και ευχαριστώ πάρα πολύ για τη διαβεβαίωση εκ μέρους του Υπουργού.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Χαϊτίδης.
      ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, η τροπολογία αυτή  αφορά τη δικαίωση των διαγωνισθέντων στο διαγωνισμό του ΑΣΕΠ του 1998. Η μη αποδοχή πρόσληψης των νέων αυτών τους οδήγησε επί τέσσερα χρόνια σε μία δραματική κατάσταση άγχους. Υπάρχει ο τύπος, υπάρχει και η ουσία. Εάν ο τύπος απαγορεύει να συζητηθεί σήμερα και αν είμαστε τόσο τυπολάτρες, ώστε να αφήνουμε την ουσία και να πιάνουμε τον τύπο, ήθελα να σας ρωτήσω εσάς προσωπικά, κύριε Πρόεδρε, κύριε Σγουρίδη, γιατί υπογράψατε την υπ’ αριθμόν 1091/124 τροπολογία στις 4.9.2002 εσείς που γνωρίζετε ότι ως εκπρόθεσμη δεν πρόκειται να συζητηθεί. Και θα ρωτήσω γιατί ο αγαπητός κατά τα άλλα συνάδελφος και εισηγητής ο κ. Τσιόκας έχει υπογράψει τρεις τροπολογίες, δηλαδή την ίδια τροπολογία, αλλά με τρεις διαφορετικές ομάδες συναδέλφων, ενώ ήξερε και ως εισηγητής και ως παλαιός και έμπειρος Βουλευτής ότι δεν επρόκειτο να συζητηθούν;
      Γιατί δίνουμε για μια ακόμα φορά ελπίδες σε νέους για να τους απογοητεύσουμε την επόμενη στιγμή; Γιατί οδηγούμε το κράτος σε μία αφερεγγυότητα, σε μία ανυποληψία στα μάτια ανθρώπων τους οποίους καλούμε στο υπόλοιπο της ζωής τους που είναι μακρό να υπηρετήσουν αυτό το κράτος, το οποίο τους εμπαίζει, τους πικραίνει, τους δημιουργεί ακόμα και ψυχολογικά προβλήματα, τους στερεί τη δυνατότητα να εργαστούν; Έχουμε καταστήσει τους νέους μας επαίτες και συντηρούμενους από τους γονείς τους σε ηλικία είκοσι επτά έως τριάντα πέντε ετών. Γιατί υπάρχει αυτό το ηθικό θέμα, το οποίο δημιουργήθηκε, το οποίο θεωρώ ότι είναι τεράστιο και δεν εκλείπει όταν επικαλούμαστε τυπολατρικά ότι «δεν επιτρέπεται η ψήφιση της τροπολογίας».
      Όταν θέλει ο Υπουργός επιτρέπονται πολλά. Και αυτές οι διορθώσεις και οι προσθήκες που μας έφερε ακόμα και την υστάτη στιγμή σήμερα πριν από λίγο κατά τον Κανονισμό απαγορεύονται. Εκτός από τη συνταγματική δέσμευση και τον Κανονισμό της Βουλής υπάρχει και η ηθική δέσμευση όλων μας εδώ μέσα ότι δεν πρόκειται επιτέλους να παραβούμε ούτε τον Κανονισμό ούτε το Σύνταγμα καθόσον αφορά τον τρόπο συζητήσεως νομοσχεδίων. Όμως η Κυβέρνηση κατ’ επανάληψη τα παραβαίνει, γιατί έτσι τη συμφέρει. Θεωρώ ότι αυτήν τη στιγμή –και το καταγγέλλω- για μια ακόμα φορά κοροϊδεύει η κυβέρνηση αυτούς τους ατυχείς νέους. Η Κυβέρνηση τους έφερε σε πολύ δύσκολη κατάσταση, τους εμπαίζει για μια ακόμα φορά και θέλει να τους οδηγήσει ομήρους στις προσεχείς δημοτικές εκλογές και δεν ξέρω μέχρι πότε θα τους έχει ομήρους. Ας το λάβουν υπόψη και ας κρίνουν αναλόγως την ηθική, αλλά και την πολιτική πρακτική της σημερινής Κυβερνήσεως.
      ΠΡΟΕΔΡΕΥΩΝ (Παναγιώτης Σγουρίδης): Όσον αφορά στον Προεδρεύοντα τα παιδιά που ήρθαν στο γραφείο μου έχουν πάρει πλήρη τη διαβεβαίωση της στήριξής μου στο θέμα αυτό, αλλά περί της διαδικασίας τους τα έχω εξηγήσει.
      ΕΥΓΕΝΙΟΣ ΧΑΪΤΙΔΗΣ: Υπογράψατε, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Τους έχω εξηγήσει τη διαδικασία πώς συζητιώνται οι τροπολογίες.
      ΑΛΕΞΑΝΔΡΟΣ ΑΚΡΙΒΑΚΗΣ: Διαβάστε το άρθρο του Συντάγματος. Διαβάστε το να το ακούσουμε.
      ΠΡΟΕΔΡΕΥΩΝ (Παναγιώτης Σγουρίδης): Είναι το άρθρο 73 του Συντάγματος. 
      ΑΛΕΞΑΝΔΡΟΣ ΑΚΡΙΒΑΚΗΣ: Διαβάστε το.
      ΠΡΟΕΔΡΕΥΩΝ (Παναγιώτης Σγουρίδης): Δεν έχει νόημα, κύριε Ακριβάκη.
      Παράλληλα οφείλω να πω ότι τους επανέλαβα αυτά που η Κυβέρνηση απάντησε στην επίκαιρη ερώτησή μου, ότι δηλαδή για το θέμα αυτό είναι αρνητική. Υπάρχει επίκαιρη ερώτηση, όπου απάντησε ο κ. Μπένος. Η απάντησή του ήταν κάθετη. Αρνητική. Άρα, λοιπόν, δεν υπάρχει κανένας εμπαιγμός. Αυτά τα γνωρίζουν. Εκείνο το οποίο λέμε είναι ότι σε μία μελλοντική πιθανόν προσπάθεια ίσως βοηθήσουμε. Αυτό όμως δεν σημαίνει τίποτα.
      ΕΥΓΕΝΙΟΣ ΧΑΙΤΙΔΗΣ: Κύριε Πρόεδρε, με συγχωρείτε. Ο τρόπος με τον οποίον προτείνουμε να εφαρμοστεί αυτή η τροπολογία δεν συνεπάγεται καμία επιβάρυνση. Προτείνουμε να προσληφθούν σε θέσεις που προβλέπονται ούτως ή άλλως.
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Χαϊτίδη. Δεν έχετε το λόγο.
      Το λόγο έχει ο κ. Τσιόκας.
      ΘΕΟΧΑΡΗΣ ΤΣΙΟΚΑΣ: Κύριε Πρόεδρε, καταλαβαίνω ότι εδώ υπάρχει ένα θέατρο του παραλόγου επειδή είμαστε σε κοινή θέα ανθρώπων, οι οποίοι διεκδικούν με δίκαιο τρόπο από τη δική τους οπτική γωνία τη συμμετοχή και την αξιοποίησή τους από το διαγωνισμό του 1998. Δεν μπορώ να καταλάβω όμως το εξής: Έμπειροι κοινοβουλευτικοί άνδρες στα πλαίσια αυτής της προσπάθειας να επιχειρούν σε προσωπικό επίπεδο να διαστρεβλώνουν τα αυτονόητα. 
      Ο ρόλος του κάθε Βουλευτή, αγαπητοί κύριοι συνάδελφοι, είναι να συμβάλει και στα πλαίσια του Κοινοβουλίου και στα πλαίσια της κοινοβουλευτικής ομάδας και του κόμματος, όπου ανήκει, με τις απόψεις του. Και οι απόψεις του κατατίθενται. Από κει και πέρα όμως γνωρίζετε όλοι πάρα πολύ καλά ότι αυτά τα ζητήματα, τα οποία αναδεικνύουν οι Βουλευτές με τις παρεμβάσεις τους, με τις επιλογές τους, με τις θέσεις τους, έχουν συλλογικά και συντεταγμένα όργανα που τελεσιδικούν.
      Σ’ αυτήν, λοιπόν, την περίπτωση…
      ΕΥΓΕΝΙΟΣ ΧΑΪΤΙΔΗΣ: Γιατί υπογράψατε;
      ΘΕΟΧΑΡΗΣ ΤΣΙΟΚΑΣ: Μη με διακόπτετε, κύριε συνάδελφε. Υπέγραψα διότι έπρεπε να αναδείξω το θέμα, να το θέσω στην κοινοβουλευτική ομάδα, να το θέσω στο Κοινοβούλιο, να το λάβει υπόψη η Κυβέρνηση. Και η Κυβέρνηση στο τέλος οφείλει και πρέπει να συνεκτιμήσει πού εξυπηρετείται το δίκαιο, πού το άδικο, ποιες είναι οι ανάγκες του δημοσίου, ποιες είναι οι προτεραιότητες και ποια είναι η λογική.
      ΕΥΓΕΝΙΟΣ ΧΑΪΤΙΔΗΣ: Όχι με τροπολογία. Επιστολή να στέλνατε. Κοροϊδεύετε τα παιδιά.
      ΘΕΟΧΑΡΗΣ ΤΣΙΟΚΑΣ: Υπό αυτήν την έννοια θεωρώ ότι όχι μόνο έκανα καλά τη δουλειά μου, αλλά συνέβαλα στο να διαμορφώνεται ένα κόμμα πλουραλιστικό, συλλογικό, ικανό να δέχεται όλες τις απόψεις και στο τέλος να αποφασίζει.
      Δεύτερον, λέτε ψέματα στους νέους, όταν τους λέτε περί επιτυχόντων και μη επιτυχόντων. Ξέρετε πάρα πολύ καλά τι έλεγε ο νόμος και ήμασταν οι μόνοι που πήραμε την πρωτοβουλία, όπου διευκρινίσαμε περί τίνος πρόκειται και πού συνίσταται το δίκαιο από την πλευρά τους, αλλά και πού το άδικο. Γιατί υφίσταται ο νόμος. Υπάρχει, λοιπόν, ολόκληρη αλήθεια, την οποία πρέπει να προσεγγίσουμε.
      Τρίτον, ξέρετε πάρα πολύ καλά ότι με επιμονή εμείς στην κοινοβουλευτική ομάδα του ΠΑΣΟΚ που συμμετείχαμε στο Β΄ Τμήμα, προσπαθήσαμε, αναδείξαμε το ζήτημα, το εξέτασε η Κυβέρνηση, η οποία όμως με βάση και το Σύνταγμα έχει τον τελικό λόγο. Διότι αυτή πρέπει να προσεγγίσει οικονομικά το θέμα, αυτή πρέπει να προσεγγίσει στρατηγικά το θέμα και αυτή θα πάρει την πρωτοβουλία.
      Δεν καταλαβαίνω όμως, κύριοι συνάδελφοι, ενώ συζητάμε τέσσερις τροπολογίες που φέρνει η Κυβέρνηση, γιατί συζητάμε κάτι που θα έπρεπε να ήταν στη συνέχεια ως θέμα συζήτησης. Αλλάξατε θέμα και δεν συζητάτε τις άλλες τροπολογίες. Κι αυτό γιατί; Γιατί θέλετε απλώς να κολακεύσετε κόσμο, ενώ καταθέσατε αυτήν την εκπρόθεσμη τροπολογία.
      ΠΡΟΚΟΠΗΣ ΠΑΥΛΟΠΟΥΛΟΣ: Λέτε ψέματα! Υπάρχει εμπρόθεσμη τροπολογία.
      ΠΡΟΕΔΡΕΥΩΝ (Παναγιώτης Σγουρίδης): Κύριε Παυλόπουλε, σας παρακαλώ!
      ΘΕΟΧΑΡΗΣ ΤΣΙΟΚΑΣ: Εμπρόθεσμη, λοιπόν, αλλά χωρίς έκθεση του Λογιστηρίου του Κράτους και γι’ αυτό αναγκαστήκατε…
      ΠΡΟΚΟΠΗΣ ΠΑΥΛΟΠΟΥΛΟΣ: Δεν χρειάζεται! Να το πούμε ότι δεν χρειάζεται. Αυτό είναι εξαπάτηση.
      ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, ζητώ το λόγο επί προσωπικού.
      ΠΡΟΕΔΡΕΥΩΝ (Παναγιώτης Σγουρίδης): Επί προσωπικού; Γιατί ποιος σας έθιξε; Δεν υπάρχει προσωπικό θέμα, κύριε Χαϊτίδη.
      Ορίστε, κύριε Ανδρεουλάκο, έχετε το λόγο.
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, ζητώ το λόγο επί εμπροθέσμου τροπολογίας.
      ΠΡΟΕΔΡΕΥΩΝ (Παναγιώτης Σγουρίδης): Δεν θα μπούμε σ’ αυτή. Ξέρω ότι υπάρχει εμπρόθεσμη τροπολογία.
      ΠΡΟΚΟΠΗΣ ΠΑΥΛΟΠΟΥΛΟΣ: Να συζητηθεί μετά.
      ΠΡΟΕΔΡΕΥΩΝ (Παναγιώτης Σγουρίδης): Θα συζητηθεί μετά.
      Εισερχόμαστε στην ψήφιση των υπουργικών τροπολογιών κεχωρισμένως.
      Ερωτάται το Τμήμα: Γίνεται δεκτή η τροπολογία με γενικό αριθμό 1095 και ειδικό 127;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 1095 και ειδικό 127 έγινε δεκτή κατά πλειοψηφία και εντάσσεται στο νομοσχέδιο, ως ίδιον άρθρο.
      Ερωτάται το Τμήμα: Γίνεται δεκτή η τροπολογία με γενικό αριθμό 1099 και ειδικό 130;
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 1099 και ειδικό 130 έγινε δεκτή ομοφώνως και εντάσσεται στο νομοσχέδιο ως ίδιον άρθρο.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Επειδή μπήκαμε στη διαδικασία της ψηφοφορίας χωρίς να πάρουμε το λόγο πάνω σε θέματα που τέθηκαν από τους εισηγητές, θα ήθελα να τονίσω για την τροπολογία με γενικό αριθμό 1100 και ειδικό 131, ότι κάνω δεκτή την πρόταση που έκανε ο κ. Τσιόγκας και διορθώνουμε την παράγραφο 8 του κειμένου που αναριθμήθηκε ήδη μετά τη διαγραφή της παραγράφου 5 σε 7 ως εξής:
      ΔΗΜΗΤΡΙΟΣ ΤΣΙΟΓΚΑΣ: Σε ποιο άρθρο;
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν υπάρχει άρθρο, είναι παράγραφος.
      ΠΡΟΕΔΡΕΥΩΝ (Παναγιώτης Σγουρίδης): Είναι παράγραφος στην τροπολογία με γενικό αριθμό 1100. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Η παράγραφος 8;
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Η παράγραφος 8, όπως αναριθμήθηκε. Έχει αναριθμηθεί βέβαια όπως διορθώθηκε πλέον σε 7.
      «Υπάλληλοι του Δημοσίου και φορέων του ευρύτερου δημόσιου τομέα, οι οποίοι υπηρετούν ή υπηρέτησαν ως μετακλητοί υπάλληλοι σε θέσεις νομαρχών, γενικών γραμματέων Υπουργείων..» το υπόλοιπο μένει ίδιο.
      ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στην ψήφιση της τροπολογίας με γενικό αριθμό 1100 και ειδικό 131.
      Ερωτάται το Τμήμα: Γίνεται δεκτή η τροπολογία με γενικό αριθμό 1100 και ειδικό 131, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΙΩΑΝΝΗΣ ΚΕΦΑΛΟΓΙΑΝΝΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 1100 και ειδικό 131 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο.
      Εισερχόμαστε στην ψήφιση της τροπολογίας με γενικό αριθμό 1104 και ειδικό 132.
      Ερωτάται το Τμήμα: Γίνεται δεκτή η τροπολογία με γενικό αριθμό 1104 και ειδικό 132;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 1104 και ειδικό 132 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο.
      Εισερχόμαστε στις τροπολογίες των Βουλευτών.
      Κύριοι Υπουργοί, υπάρχουν επτά εκπρόθεσμες τροπολογίες Βουλευτών. Θα κάνετε κάποια από τις εκπρόθεσμες τροπολογίες δεκτή;
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Όχι, δεν θα κάνουμε.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς, αυτές οι εκπρόθεσμες δεν πρόκειται να συζητηθούν.
      Εισερχόμαστε στις εμπρόθεσμες τροπολογίες των Βουλευτών.
      Κύριοι Υπουργοί, από τις εμπρόθεσμες τροπολογίες των Βουλευτών θα κάνετε καμία δεκτή;
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα κάνουμε δεκτή την τροπολογία του συναδέλφου κ. Χάρη Καστανίδη με γενικό αριθμό 1093 και ειδικό 125.
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Με αυτή συμφωνούμε όλοι.
      ΑΝΤΩΝΗΣ ΣΚΥΛΛΑΚΟΣ: Ποια είναι αυτή;
      ΠΡΟΕΔΡΕΥΩΝ (Παναγιώτης Σγουρίδης): Είναι η τροπολογία του κ. Καστανίδη.
      ΔΗΜΗΤΡΙΟΣ ΤΣΙΟΓΚΑΣ: Δεν συμφωνούμε.
      ΑΝΤΩΝΗΣ ΣΚΥΛΛΑΚΟΣ: Δεν συμφωνούμε. Θέλουμε να αναδείξουμε το ζήτημα.
      ΠΡΟΕΔΡΕΥΩΝ (Παναγιώτης Σγουρίδης): Μισό λεπτό, κύριοι συνάδελφοι! Τo Προεδρείο έχει πείρα οκτώ ετών στη διαδικασία. Μην στεναχωριέστε, κύριοι συνάδελφοι!
      Έχουμε, λοιπόν, την τροπολογία με γενικό αριθμό 1093 και ειδικό 125. Aπό τη στιγμή που γίνεται δεκτή προτάσσεται σε συζήτηση. Θέλει να πάρει κανείς το λόγο;
      ΔΗΜΗΤΡΙΟΣ ΤΣΟΓΚΑΣ: Εγώ, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Τσιόγκα.
      ΔΗΜΗΤΡΙΟΣ ΤΣΟΓΚΑΣ: Σε ό,τι αφορά την τροπολογία τοποθετήθηκα.
      ΠΡΟΕΔΡΕΥΩΝ (Παναγιώτης Σγουρίδης): Το είπατε και προηγουμένως και σας ακούσαμε. Εσείς διαφωνείτε.
      ΔΗΜΗΤΡΙΟΣ ΤΣΟΓΚΑΣ: Στο ζήτημα των αποσπάσεων τέταρτου υπαλλήλου στα γραφεία των Βουλευτών διαφωνούμε. Είμαστε αντίθετοι.
      ΠΡΟΕΔΡΕΥΩΝ (Παναγιώτης Σγουρίδης): Μάλιστα.
      Εισερχόμαστε στην ψήφιση της τροπολογίας με γενικό αριθμό 1093 και ειδικό 125.
      Ερωτάται το Τμήμα:
      Γίνεται δεκτή η τροπολογία με γενικό αριθμό 1093 και ειδικό 125;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΙΩΑΝΝΗΣ ΚΕΦΑΛΟΓΙΑΝΝΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 1093 και ειδικό 125 γίνεται δεκτή κατά πλειοψηφία και εντάσσεται στο νομοσχέδιο ως ίδιον άρθρον.
      Υπάρχουν άλλες εννέα τροπολογίες, καμία εκ των οποίων δεν κάνει δεκτή ο κύριος Υπουργός. Δεν υπάρχει έκθεση του Γενικού Λογιστηρίου του Κράτους σε καμία από αυτές τις εννέα, όμως είθισται στο Κοινοβούλιο οι εμπρόθεσμες τροπολογίες και συζητώνται από τους Βουλευτές που τις κατέθεσαν.
      Ερωτώ: Να τις συζητήσουμε από την αρχή με τη σειρά;
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, ουσιαστικά εμάς μία μας ενδιαφέρει.
      ΠΡΟΕΔΡΕΥΩΝ (Παναγιώτης Σγουρίδης): Έχουμε πρώτα την  τροπολογία 1060. Δεν υπάρχει κάποιος να τη συζητήσει.
      Την τροπολογία 1062 δεν υπάρχει κάποιος να τη συζητήσει.
      Την τροπολογία 1064 δεν υπάρχει κάποιος να τη συζητήσει.
      Την τροπολογία 1065 δεν υπάρχει κάποιος να τη συζητήσει. 
      Την τροπολογία 1073 δεν υπάρχει κάποιος να τη συζητήσει.
      Την τροπολογία 1093 την έχουμε συζητήσει και την ψηφίσαμε.
      Την τροπολογία 1094 δεν υπάρχει κάποιος να τη συζητήσει.
      Την τροπολογία 1096 δεν υπάρχει κάποιος να τη συζητήσει.
      Έχουμε και την τροπολογία με γενικό αριθμό 1097 και ειδικό αριθμό 129. Αυτήν την κρατάμε για να τη συζητήσουμε.
      Την τροπολογία με γενικό αριθμό 1105 και ειδικό αριθμό 133 του κ. Νάκου δεν υπάρχει κάποιος να τη συζητήσει.
      Συνεπώς από τις υπόλοιπες εννέα τροπολογίες μία κρατείται για να συζητηθεί, η τροπολογία με γενικό αριθμό 1097 και ειδικό αριθμό 129 της κας Κόλλια-Τσαρουχά, του κ. Τσιόκα κλπ.
      Κύριε Ανδρεουλάκο, ζητήσατε το λόγο επί της τροπολογίας αυτής.
      Ορίστε, έχετε το λόγο.
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Η τροπολογία αυτή αναφέρεται στο θέμα των επιτυχόντων και μη διορισθέντων του διαγωνισμού του 1998. Είναι μια τροπολογία, την οποία υπογράφουν και Βουλευτές του κυβερνώντος κόμματος. Αναφέρομαι στον Κοινοβουλευτικό Εκπρόσωπο, τον κ. Ακριβάκη, στον κ. Διαμαντή και στον κ. Χρυσανθακόπουλο. Και ο στρατηγός Σπυριούνης επίσης συμφωνεί και συνυπογράφει. 
      Λοιπόν, εδώ τώρα να βάλουμε τα πράγματα στη θέση τους και να βάλουμε το δάκτυλο επί τον τύπον των ήλων, κύριε Πρόεδρε. Ναι μεν αυτή η τροπολογία, η οποία εκφράζει σχεδόν το σύνολο του Κοινοβουλίου, δεν συνοδεύεται από την οικεία έκθεση του Γενικού Λογιστηρίου του Κράτους, ως επιτάσσει το Σύνταγμα, αλλά όμως είναι θέμα δικό σας, κύριε Υπουργέ. Είναι θέμα δικό σας. Μπορείτε κάλλιστα γι’ αυτήν την τροπολογία να πείτε: «Εγώ τη δέχομαι και λύνω ένα πρόβλημα, το οποίο ταλανίζει δύο-τρεις χιλιάδες επιτυχόντες και μη διορισθέντες». 
      Δεν θα επαναφέρω την επιχειρηματολογία που επιτάσσει να δεχθείτε αυτό το αίτημα, που είναι αίτημα του συνόλου του Κοινοβουλίου μας, κύριε Υπουργέ. Υπάρχουν αδικίες και εμείς θα άρουμε αυτές τις αδικίες. Δεν εκλιπαρούν εύνοια, αξιώνουν δικαιοσύνη. Και αυτήν τη δικαιοσύνη εν όψει και του νομοθετικού προηγούμενου που υπάρχει πρέπει να τη δώσουμε, επιβάλλεται να τη δώσουμε, διότι έτσι καταξιούμεθα και στα όμματα του ελληνικού λαού, ο οποίος μας παρακολουθεί.
      Τολμήστε, για να λυθεί αυτό το θέμα.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Χαϊτίδης.
      ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, αγαπητοί συνάδελφοι, επικαλέσθηκε ο κύριος Υπουργός και η Κυβέρνηση τον τύπο αλλά και την ουσία. Άφησε να εννοηθεί ότι δεν υπάρχει αυτήν τη στιγμή οικονομική ευχέρεια να καλυφθούν οικονομικά αυτές οι προσλήψεις και επομένως χρειάζεται η αντίστοιχη έκθεση του Γενικού Λογιστηρίου για να εκτιμήσει η Κυβέρνηση τις οικονομικές συνέπειες αποδοχής της τροπολογίας.
      Κύριε Υπουργέ, δεν ξέρω αν διαβάσατε την τροπολογία. Η τροπολογία λέει «καλύπτονται θέσεις που προκηρύχθηκαν». Επομένως αν εσείς προκηρύξετε θέσεις αύριο, μεθαύριο, τον προσεχή μήνα, το προσεχές δίμηνο σημαίνει ότι έχετε εξεύρει τους οικονομικούς πόρους που χρειάζονται για αυτές τις προσλήψεις. Σ’ αυτές τις προσλήψεις ζητούμε να καλύψουν οι επιτυχόντες του διαγωνισμού του 1998 τις αντίστοιχες θέσεις.
      Θα αναφερθώ σε κάτι που είπε ο κ. Τσιόκας και για το οποίο σας ζήτησα το λόγο πριν, κύριε Πρόεδρε, και δεν μου τον δώσατε.
      Κύριε Τσιόκα, μην εμπαίζετε τον κόσμο. Τα ψέματά σας σας τα επιστρέφω γιατί αφορούν εσάς. Γιατί υπογράφετε μία τροπολογία για την οποία λέτε ότι δεν υπάρχουν οι προϋποθέσεις; Και αν ενδιαφέρεστε πραγματικά γι’ αυτούς τους ανθρώπους που εμπαίζετε, αντί να υπογράφετε την τροπολογία, να στείλετε μία επιστολή στον Πρόεδρο της Κυβερνήσεως, στο Υπουργικό Συμβούλιο, στα κομματικά σας όργανα και να τους πείτε τι χρειάζεται. Και όχι να υπογράφετε μία τροπολογία, την οποία καταγγέλλετε ως εισηγητής μετά ότι δεν έχει τις προϋποθέσεις για να συζητηθεί.
      Ξέρετε ότι έχουμε καλές προσωπικές σχέσεις, αλλά με αναγκάζετε να πω αυτά τα δυσάρεστα, διότι τελικά αποδεικνύεται ότι όχι μόνο φταίτε, όχι μόνο εμπαίξατε όλους αυτούς που δεχθήκατε στο γραφείο σας, αλλά από πάνω γίνεστε και κατήγορος.
      Λοιπόν, δεν μπορείτε να υπογράφετε τροπολογίες που εσείς ο ίδιος λέτε ότι δεν έχουν τη δυνατότητα να συζητηθούν. Να στείλετε επιστολή στην Κυβέρνηση.
      Κύριε Υπουργέ, δημιουργήθηκε ένα θέμα για το οποίο είστε ηθικά, θα έλεγα, υποχρεωμένος -γιατί υποστηρίζεται απ’ όλες τις πτέρυγες της Βουλής- να το δεχθείτε. Θα σας παρακαλέσω να δεχθείτε τώρα, και έχετε αυτό το δικαίωμα, την τροπολογία να συζητηθεί και να ψηφιστεί. Ως εναλλακτική λύση θα έλεγα αν θέλετε τόσο τυπολατρικά να ακολουθήσετε τον Κανονισμό, να δεσμευτείτε, όπως σας είπε πριν ο κ. Παυλόπουλος, ότι στο αμέσως προσεχές σχετικό νομοσχέδιο και αφού έχετε και την τυπική άποψη του Γενικού Λογιστηρίου του Κράτους, να εισάγετε εσείς πλέον ως προτείνων, με άρθρο και όχι με τροπολογία, αυτό το αίτημα το οποίο είναι δίκαιο. Εμείς θα ήμασταν ικανοποιημένοι, ως εναλλακτική λύση ακόμη και αυτήν τη δέσμευσή σας. Αν και επιμένουμε ότι σήμερα πρέπει να συζητηθεί η τροπολογία και να γίνει αποδεκτή.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Κεφαλογιάννης έχει το λόγο.
      ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, θα μου επιτρέψετε μία παρατήρηση. Δεν συνάδει με το ύφος και την παράδοση του Κοινοβουλίου η θέση που υποστήριξε ο εισηγητής της Πλειοψηφίας, διότι την ασυνέπεια ως προς το σημαντικό αυτό θέμα την είχατε εσείς. Δεν μπορείτε από τη μία πλευρά να βάζετε υπογραφές ότι εσείς δεν διαφωνείτε να προσληφθούν αυτοί οι άνθρωποι και από την άλλη πλευρά να μέμφεστε τους ομιλητές της παράταξης στην οποία ανήκω, που με συνέπεια υποστηρίζουμε αυτήν την άποψη. Και σας το λέω αυτό το πράγμα σαν παρατήρηση για να μην το ξανακάνετε σ’ αυτήν την Αίθουσα. 
      Δεν λέμε εμείς ψέματα, κύριε Τσιόκα. Εσείς ψεύδεστε, για να μη χοντρύνουμε παραπάνω τη συζήτηση.
      Εμείς σαν Νέα Δημοκρατία είμαστε ξεκάθαροι σε όλες μας τις πράξεις και τα λόγια. Δεν μασάμε τα λόγια μας. Συζητάμε για ένα θέμα για το οποίο έχουμε δώσει μάχη σ’ αυτήν τη Βουλή. Όσοι όντως αναγνωρίζουν το αίτημα αυτών των ανθρώπων -και είναι δίκαιο αυτό το αίτημα- πρέπει να έχουν και το πολιτικό ανάστημα να το στηρίξουν και να το στηρίξουν σε όλη του την πορεία.
      Εμείς αυτή τη στιγμή ζητάμε από την Κυβέρνηση να πει ότι αυτοί οι άνθρωποι μπορούν να προσληφθούν έστω στις θέσεις οι οποίες θα προκύψουν μελλοντικά, για να μην υπάρχει και η επιβάρυνση στον κρατικό προϋπολογισμό. Τι σας εμποδίζει να δεχθείτε αυτή την άποψη; Πρόκειται για ανθρώπους οι οποίοι απέδειξαν με τον γραπτό διαγωνισμό ότι έχουν ικανότητες και ότι θα αποδώσουν έργο στο δημόσιο. 
      Και για να αποκαταστήσω την πολιτική αξιοπρέπεια σ’ αυτό τον τόπο, δηλώνουμε ότι από τη στιγμή  που έχει ψηφισθεί  διάταξη στο νομοσχέδιο, ότι δεν υπάρχει όριο ηλικίας στους διορισμούς. Εμείς αυτούς που σήμερα αρνείται η Κυβέρνηση να τους προσλάβει η παράταξή μας, θα τους προσλάβουμε όταν γίνουμε Κυβέρνηση.
      ΘΕΟΧΑΡΗΣ ΤΣΙΟΚΑΣ: Κύριε Πρόεδρε, παρακαλώ το λόγο επί προσωπικού.
      ΠΡΟΕΔΡΕΥΩΝ (Παναγιώτης Σγουρίδης): Δεν άκουσα να υπάρχει προσωπικό θέμα. Θα σας δώσω το λόγο να μιλήσετε επί της τροπολογίας.
      Ο κ. Παυλόπουλος έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ: Η συνέπεια της Νέας Δημοκρατίας σ’ αυτό το θέμα φαίνεται από το γεγονός ότι μεταξύ άλλων τροπολογιών που ήταν εκπρόθεσμες, ήταν η μόνη που κατέθεσε εμπρόθεσμη τροπολογία, την οποία συνυπογράφουν και ορισμένοι συνάδελφοι από το χώρο του ΠΑ.ΣΟ.Κ. Αυτό αποδεικνύει ότι δεν θελήσαμε να εκμεταλλευθούμε πολιτικά το ζήτημα. Αν το θέλαμε, θα είχαμε καταθέσει εμπρόθεσμη τροπολογία μόνοι μας.
      Δεύτερον, δεν υπάρχει θέμα Γενικού Λογιστηρίου. Δεν υπάρχει θέμα δαπάνης. Γι’ αυτό υποβάλλουμε αίτηση ονομαστικής ψηφοφορίας που πρέπει να την δεχθείτε. Η τροπολογία λέει ότι αυτοί που  μετείχαν στο διαγωνισμό του 1998 και επέτυχαν αλλά δεν προσελήφθησαν, από δω και πέρα σταδιακά θα προσλαμβάνονται σε κενές οργανικές θέσεις κατά προτεραιότητα. Άρα δεν παραβιάζεται η αρχή της ισότητας, γιατί πρόκειται για επιτυχόντες. Αλλά ούτε και δαπάνη υπάρχει, γιατί τα χρήματα που κάθε φορά θα υπάρχουν για την κάθε θέση, είναι εκείνα που θα προκύπτουν. Η δαπάνη είναι δεδομένη, με την έννοια ότι κάθε οργανική θέση ακολουθείται από μία δαπάνη. Δεν υπάρχει πρόσθετη δαπάνη όπως απαιτεί η έννομη τάξη για να υπάρχει έκθεση του Γενικού Λογιστηρίου. 
      Άρα ούτε το Σύνταγμα παραβιάζεται ούτε ο Κανονισμός της Βουλής ούτε χρειάζεται έκθεση του Γενικού Λογιστηρίου. Αν θέλουμε να ψηφισθεί αυτή η τροπολογία, όπως λένε ότι θέλουν και οι Βουλευτές του ΠΑ.ΣΟ.Κ., τότε πρέπει να γίνει ψηφοφορία εδώ και τώρα. Ζητάμε να γίνει ονομαστική ψηφοφορία στη Βουλή το απόγευμα σε εμβόλιμη συνεδρίαση, για να δούμε ποιοι είναι οι συνάδελφοι από το χώρο του ΠΑ.ΣΟ.Κ. που δέχονται την τροπολογία. ‘Αν η Κυβέρνηση θέλει να σώσει τα τελευταία προσχήματα, αυτό πρέπει να γίνει. 
      Επιπλέον, αφού έχετε την πλειοψηφία, θα μπορούσατε να πείσετε την Κυβέρνησή σας στο επόμενο νομοσχέδιο, την εβδομάδα που έρχεται, να εντάξει αυτήν την τροπολογία ως κυβερνητική ρύθμιση, για να τελειώνουμε. 
      Σας προκαλούμε, λοιπόν, να γίνει ψηφοφορία εδώ και τώρα, γιατί δεν υπάρχει θέμα πρόσθετης δαπάνης. Και αν αυτό δεν το δέχεσθε, να υπάρξει δέσμευσή σας προς την Κυβέρνηση ότι σε επόμενο νομοσχέδιο αυτή η τροπολογία θα είναι ρύθμιση της Κυβέρνησης. 
      Είναι θέμα ειλικρίνειας. Δεν είναι θέμα του να πουλήσουμε εκδούλευση σε κάποιους. Εμείς ως Νέα Δημοκρατία αν δεν το κάνετε και εφόσον δεν υπάρχει θέμα ορίου ηλικίας, ως Κυβέρνηση, επειδή τιμούμε την υπογραφή μας, θα προωθήσουμε αυτήν τη ρύθμιση. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιόκας, έχει το λόγο.
      ΘΕΟΧΑΡΗΣ ΤΣΙΟΚΑΣ: Κύριε Πρόεδρε, κατ’ αρχάς θέλω να ευχαριστήσω τους εκπροσώπους της Νέας Δημοκρατίας που μου απένειμαν το ρόλο του Υπουργού, διότι δεν κατάλαβα το πώς εστιάζεται όλη αυτή η κριτική μονομερώς σε ένα πρόσωπο. Θεωρώ ότι μάλλον δεν συνηθίζεται στα κοινοβουλευτικά ήθη. 
      ΠΡΟΚΟΠΗΣ ΠΑΥΛΟΠΟΥΛΟΣ: Δεν τα έβαλα μαζί σας! 
      ΘΕΟΧΑΡΗΣ ΤΣΙΟΚΑΣ: Δεύτερον, εκείνο που έχει πάρα πολύ μεγάλη σημασία είναι το εξής: Όπως γνωρίζετε εδώ και τρία χρόνια αρκετοί Βουλευτές από την Κοινοβουλευτική Ομάδα του ΠΑ.ΣΟ.Κ. είδαν με ευαισθησία αυτό το ζήτημα, συζήτησαν πάρα πολλές φορές με τους ενδιαφερόμενους, κατανόησαν τις πτυχές του δικαίου τους και ανέδειξαν το νομοθετικό πλαίσιο. 
      Ξέρετε πάρα πολύ καλά ότι στο τέλος όλες αυτές οι επιλογές, με βάση το Σύνταγμα και τους νόμους, είναι επιλογές που πρέπει να ενταχθούν σε ένα κυβερνητικό σχεδιασμό και αποτελεί ευθύνη και υποχρέωσή μας να το αναδεικνύουμε. Γι’ αυτό και ζητήσαμε από την Κυβέρνηση και τώρα και στη συνέχεια και στην πρώτη ευκαιρία να δει το ζήτημα και να το αντιμετωπίσει θετικά στο μέτρο του δυνατού. Το ζητήσαμε και σ’ αυτό τιμήσαμε την υπογραφή μας. 
      Γι’ αυτό το λόγο, δεν δέχομαι από κανένα συνάδελφο εδώ μέσα να μας εγκαλεί, να εγκαλεί προσωπικά και να μιλάει περί αξιοπιστίας όταν αυτό το κόμμα που σήμερα έχει την πλειοψηφία, με συνέπεια, με πρωτοβουλίες και με συγκεκριμένες δεσμεύσεις επιχειρεί και να λύσει ζητήματα, αλλά και να τα εντάξει σε μια λογική κατεύθυνση. 
      Κατά την άποψή μου, λοιπόν, υπάρχει το περιθώριο για την ανάδειξη αυτού του ζητήματος. Η Κυβέρνηση έχει τον τελικό λόγο. Αντί, λοιπόν, να σκιαμαχούμε και αντί να «χαϊδεύουμε», μπορούμε να κατευθύνουμε τα πράγματα σε ομαλές εξελίξεις. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Βλαχόπουλος, έχει το λόγο. 
      ΗΛΙΑΣ ΒΛΑΧΟΠΟΥΛΟΣ: Κύριε Πρόεδρε, εγώ θα ξεκινήσω από τη συνέπεια της Νέας Δημοκρατίας. 
      Ο κ. Παυλόπουλος, είπε ότι όταν η Νέα Δημοκρατία θα αναλάβει την Κυβέρνηση –φυσικά όταν θα αναλάβει την Κυβέρνηση- θα προσλάβει τους επιτυχόντες. 
      ΕΥΓΕΝΙΟΣ ΧΑΪΤΙΔΗΣ: Είναι θέμα χρόνου. 
      ΗΛΙΑΣ ΒΛΑΧΟΠΟΥΛΟΣ: Όλα θέμα χρόνου είναι, αλλά αυτός ο χρόνος πήγε είκοσι χρόνια, είκοσι πέντε κτλ. 
      Θα θυμίσω στον κ. Παυλόπουλο ότι σε ένα διαγωνισμό του 1989 που είχε γίνει για το Υπουργείο Εθνικής Άμυνας, έγινε ο διαγωνισμός, ανακοινώθηκαν οι επιτυχόντες και αφού ξεκίνησαν οι προσλήψεις έγιναν οι εκλογές. Τα ξέρετε πολύ καλά! 
      ΠΡΟΚΟΠΗΣ ΠΑΥΛΟΠΟΥΛΟΣ: Το ίδιο είπατε και για τους αγροφύλακες επί των ημερών σας. 
      ΗΛΙΑΣ ΒΛΑΧΟΠΟΥΛΟΣ: Βεβαίως,  και για τους αγροφύλακες, αλλά ακούστε τι θα σας πω τώρα για να δούμε και τις συνέπειες. 
      Όταν, λοιπόν, το 1989 σχηματίστηκε η αλήστου μνήμης συγκυβέρνηση, και ενώ οι υπηρεσίες καλούσαν τους επιτυχόντες, τότε εσείς σταματήσατε σε ένα συγκεκριμένο αριθμό, κύριε Παυλόπουλε. Αυτή είναι η συνέπεια η δική σας και η δική σας συμπεριφορά απέναντι σ’ αυτά τα παιδιά που τότε έδωσαν σ΄ έναν αντίστοιχο διαγωνισμό. 
      Τώρα, όσον αφορά τη συνέπεια τη δική σας, λέτε τα πράγματα, κύριοι συνάδελφοι, ανάλογα με το πώς σας συμφέρει. Όταν, λοιπόν, υπήρχε το πρόβλημα που αφορούσε το να διοριστούν –αν θυμάστε- οι  εποχιακοί των μεγάλων δήμων των Αθηνών…
      ΠΡΟΚΟΠΗΣ ΠΑΥΛΟΠΟΥΛΟΣ: Να μας πείτε τι λέτε, όσον αφορά το σημερινό θέμα. 
      ΗΛΙΑΣ ΒΛΑΧΟΠΟΥΛΟΣ: Εσείς ανατρέξατε είκοσι χρόνια πίσω.
      ΠΡΟΚΟΠΗΣ ΠΑΥΛΟΠΟΥΛΟΣ: Εμείς;
      ΗΛΙΑΣ ΒΛΑΧΟΠΟΥΛΟΣ: Δεν μιλάω για σας. Για την παράταξή σας μιλάω. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Για σήμερα τι θα κάνετε; 
      ΗΛΙΑΣ ΒΛΑΧΟΠΟΥΛΟΣ: Για σήμερα μιλάμε, κύριε συνάδελφε. Για τη συνέπειά σας μιλάμε. Τώρα θέλετε να εκμεταλλευτείτε την αγωνία και το ενδιαφέρον των παιδιών. Δεν μιλάω προσωπικά, κύριε Παυλόπουλε. Σας παρακαλώ πολύ. Είμαι τόση ώρα εδώ και δεν με αφήσατε να μιλήσω ούτε δύο λεπτά. 
      Όσον αφορά τη συνέπειά σας, όταν σας βολεύει καταργείτε και το νόμο του Πεπονή. Όταν, λοιπόν, ήρθε η τροπολογία για τους Δήμους Αθηνών και Θεσσαλονίκης, διότι εκεί ήταν ο μεγάλος αριθμός, τότε όχι μόνο δεν συμφωνήσατε, αλλά πιέζατε να διοριστούν. Πού ήταν τότε ο νόμος του Πεπονή; Τον ξεχάσατε. Και για τους καποδιστριακούς δήμους, επειδή έγιναν με κάποιες αντικειμενικές, βεβαίως, διαδικασίες, αλλά όχι με το νόμο του Πεπονή, και τότε, πριν από δύο χρόνια, συμφωνήσατε. Ή μήπως είναι ψέματα; 
      Τώρα όσον αφορά το γιατί κάποιοι υπέγραψαν, εσείς, κύριε Χαϊτίδη, γιατί υπογράψατε, αφού δεν υπάρχει η έκθεση του Γενικού Λογιστηρίου του Κράτους; 
      ΠΡΟΚΟΠΗΣ ΠΑΥΛΟΠΟΥΛΟΣ: Δεν υπηρετούσε στο προηγούμενο Τμήμα! 
      ΕΥΓΕΝΙΟΣ ΧΑΪΤΙΔΗΣ: Και η παραπλάνηση έχει τα όρια της! 
      ΗΛΙΑΣ ΒΛΑΧΟΠΟΥΛΟΣ: Αφού δεν υπήρχε η έκθεση του Γενικού Λογιστηρίου του Κράτους. 
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Βλαχόπουλε. 
      ΗΛΙΑΣ ΒΛΑΧΟΠΟΥΛΟΣ: Τώρα ερχόμαστε επί της ουσίας, κύριε Πρόεδρε. 
      Επειδή μιλάει για συνέπεια ο κ. Χαϊτίδης, ενώ υπέγραψε χωρίς να υπάρχει η έκθεση του Γενικού Λογιστηρίου του Κράτους.
      ΕΥΓΕΝΙΟΣ ΧΑΙΤΙΔΗΣ: … εγώ, κύριε συνάδελφε, δεν υπέγραψα, στηρίζω αυτή την τροπολογία. Δεν μετείχα στο προηγούμενο τμήμα που κατετέθη.
      ΠΡΟΕΔΡΕΥΩΝ (Παναγιώτης Σγουρίδης): Να μη γραφεί καμία διακοπή.
      ΗΛΙΑΣ ΒΛΑΧΟΠΟΥΛΟΣ: …
      ΠΡΟΚΟΠΗΣ ΠΑΥΛΟΠΟΥΛΟΣ: …
      ΕΥΓΕΝΙΟΣ ΧΑΪΤΙΔΗΣ: …
      ΗΛΙΑΣ ΒΛΑΧΟΠΟΥΛΟΣ: Πού ήταν ο ν. 2190/94 τότε που διορίζονταν οι «καποδιστριακοί»; Ποια ήταν η συμπεριφορά τους; Πού ήταν ο ν. 2190/94, όταν ψήφιζαν την τροπολογία για τους Δημάρχους Αθηνών και Θεσσαλονίκης; 
      Πράγματι οι επιτυχόντες του 1998 διαγωνίσθηκαν. Βεβαίως στο δημόσιο θέλουμε να προσλαμβάνονται άνθρωποι με προσόντα. Βεβαίως έχουν δίκιο, διότι πήραν μέρος σε μία διαγωνιστική διαδικασία με πολύ κόπο και ήταν και επιτυχόντες. Η ευαισθησία της Κυβέρνησης φάνηκε όλη αυτήν την περίοδο, διότι το πρόβλημα το συζητούσε και ήθελα να δώσει μία λύση. Κακά τα ψέματα. Όλοι είχαν επαφή με αυτό το θέμα. Ποτέ οι Υπουργοί δεν μας είπαν ότι δεν γίνεται. Έλεγαν «μήπως». 
      ΠΡΟΕΔΡΕΥΩΝ (Παναγιώτης Σγουρίδης): Το ξέκοψαν πριν από έξι μήνες σε δική μου επίκαιρη ερώτηση. Συγκεκριμένα το ξέκοψε ο κ. Μπένος, για να λέμε την αλήθεια. 
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, μπράβο σας! Ειλικρινά χαίρομαι.
      ΗΛΙΑΣ ΒΛΑΧΟΠΟΥΛΟΣ: Πάντως, κύριε Πρόεδρε, υπήρχε η πρόθεση και από την πολιτεία να λυθεί αυτό το θέμα.
      Κύριε Υπουργέ, εγώ θα έκανα μία πρόταση, επειδή ακριβώς πιστεύω ότι επιφυλάξεις προέρχονται από το οικονομικό μέγεθος που χρειάζεται, ώστε να προσληφθούν. Επειδή ακούστηκε ότι ενδιαφερόμενοι είναι εντεκάμισι χιλιάδες, ενώ τα παιδιά από τα θεωρεία λένε ότι είναι δυόμισι χιλιάδες –υπάρχει δηλαδή μεγάλη απόσταση για το πόσοι είναι αυτοί που δικαιούνται μια τέτοια ρύθμιση ή που θα την αξιοποιήσουν- προτείνω, κύριε Υπουργέ, αν μπορέσετε να κληθούν –δεν ξέρω με ποια διαδικασία- αυτοί που είναι επιτυχόντες μέσα σε χρονικό διάστημα ενός-δύο μηνών και με υπεύθυνες δηλώσεις να δηλώσουν ότι δεν κατέχουν άλλη θέση στο δημόσιο. Να δούμε μήπως είναι τρεις χιλιάδες και όχι έντεκα χιλιάδες. Τότε μία ρύθμιση που θα προβλέπει να υπάρχει ένα ποσοστό σε κάθε διαγωνισμό ίσως είναι πιο εφαρμόσιμη.
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Βλαχόπουλε.
      Ορίστε, κύριε Σπυριούνη, έχετε το λόγο.
      ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, πολλά ελέχθησαν. Δεν έχω να προσθέσω κάτι. 
      Τιμώ την υπογραφή μου, κύριε Υπουργέ. 
      Κλείνοντας υποβάλλω την παράκληση, με την εγνωσμένη ευαισθησία σας, να  επανεξετάσετε το θέμα και να δοθεί κάποιο μπόνους, ώστε να προκληθεί κάποια ανακούφιση σε αυτήν τη δικαιολογημένη συμπίεση.
       Κύριοι συνάδελφοι, αντιλαμβάνομαι ότι υπάρχει πρόβλημα. Πρέπει να το δεχθούμε. Εγώ όταν έβαζα την υπογραφή μου συνειδητοποιούσα αυτό το πρόβλημα: Υπερεξογκωμένο δημόσιο. Όλα τα φορτώματα στο δημόσιο. Όταν, όμως, πρόκειται περί ανθρώπων που διαγωνίσθηκαν και αγωνίσθηκαν, για να πετύχουν και παραλλήλως το κράτος από την άλλη πλευρά μονιμοποιεί συμβασιούχους, που είχαν μπει από το παράθυρο παλαιόθεν, μήπως μέσα στην ευαισθησία την οφειλομένη μπορούμε να αντικρίσουμε το πρόβλημα δίδοντας κατ’ ανάγκη κάποιο μπόνους για τη συμμετοχή τους σε κάποιο μελλοντικό διαγωνισμό, ώστε να μην είναι το κράτος ή τουλάχιστον να μη φαίνεται ότι είναι σκληρό απέναντί τους; 
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Κύριε Κεφαλογιάννη, ζητήσατε προτασσόμενη δευτερολογία. 
      Ορίστε, έχετε το λόγο.
      ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, νομίζω ότι ορισμένοι Βουλευτές του κυβερνώντος κόμματος στη συγκεκριμένη περίπτωση τελούν υπό πλήρη σύγχυση και προσπαθούν να δικαιολογήσουν τα αδικαιολόγητα. Το πράγμα, όμως, είναι πολύ απλό. Ο στρατηγός είναι ξεκάθαρος: Τιμά την υπογραφή του. Τελείωσε. 
      ΚΥΡΙΑΚΟΣ ΣΠΥΡΙΟΥΝΗΣ: Κύριε συνάδελφε, ξεκάθαροι είναι όλοι οι συνάδελφοι του ΠΑΣΟΚ.
      ΙΩΑΝΝΗΣ ΚΕΦΑΛΟΓΙΑΝΝΗΣ: Όσο για τα άλλα, γιατί λέγονται; Δεν το καταλαβαίνω. Γιατί αρνείται η Κυβέρνηση; 
      Να σας πω εγώ, κύριε Πρόεδρε, γιατί αρνείται η Κυβέρνηση να μονιμοποιήσει αυτούς τους ανθρώπους; Γιατί δεν έχουν πιστοποιητικό πολιτικών φρονημάτων! Οι συμβασιούχοι που με βεβαιότητα ξέρουμε ότι προέρχονται από το ΠΑ.ΣΟ.Κ. με το νομοσχέδιο αυτό μονιμοποιήθηκαν.
      ΗΛΙΑΣ ΒΛΑΧΟΠΟΥΛΟΣ: …
      ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε συνάδελφε, είσθε νέος στη Βουλή και πάψτε να είσθε προκλητικός!
      Αυτό που είπατε προ ολίγου, ότι δεν ολοκληρώσαμε ένα διαγωνισμό όταν είχαμε συγκυβέρνηση με ένα άλλο κόμμα, οφείλεται ακριβώς σε αυτό, δηλαδή στο ότι είχαμε συγκυβέρνηση και δεν αποφασίζαμε μόνοι μας.
      Οι συμβασιούχοι, που με βεβαιότητα προέρχονται όλοι από το κόμμα το δικό σας, μονιμοποιούνται με το σημερινό νομοσχέδιο. Τι χρειάζεται; Αυξημένα προσόντα. Και με το σημερινό νομοσχέδιο αποκτούν πολλά: οι προϋπηρεσίες που έχουν, οι συμβάσεις που έχουν στις διάφορες υπηρεσίες τους δίδουν πάρα πολλά μόρια ώστε να μονιμοποιηθούν.
      Εμείς όμως είπαμε και κάτι άλλο και μάλιστα όχι τώρα, αλλά εδώ και πάρα πολλούς μήνες, για να είμαστε δίκαιοι και έντιμοι και σωστοί απέναντι στους νέους που επιζητούν μια δουλειά, γιατί δεν μπορούν να ζήσουν. Είπαμε ότι όσοι συμβασιούχοι καλύπτουν πάγιες και διαρκείς ανάγκες να μονιμοποιηθούν όλοι. Η Κυβέρνηση το αρνείται. Και δεν βλέπω για ποιο λόγο σιωπά η Κυβέρνηση και ο παριστάμενος Υπουργός. Να μας πει τι είναι εκείνο που τον εμποδίζει να προσχωρήσει στη άποψη και στη λύση την οποία εμείς προτείνουμε με την τροπολογία αυτή, δηλαδή να προσληφθούν οι άνθρωποι αυτοί που πέτυχαν στο διαγωνισμό του 1998.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Παυλόπουλε.
      ΠΡΟΚΟΠΗΣ ΠΑΥΛΟΠΟΥΛΟΣ: Θα θυμίσω στον κ. Βλαχόπουλο –γιατί δεν πρέπει να μένει τίποτε αναπάντητο εδώ- το εξής: η νομολογία του Αρείου Πάγου, κύριε συνάδελφε, έχει πει ότι διαγωνισμοί οι οποίο γίνονται κατά τη διάρκεια προεκλογικής περιόδου…
      ΗΛΙΑΣ ΒΛΑΧΟΠΟΥΛΟΣ: …
      ΠΡΟΚΟΠΗΣ ΠΑΥΛΟΠΟΥΛΟΣ: Κάνετε λάθος! Κάνετε λάθος! Ως προεκλογική περίοδο εθεώρησε η νομολογία του Αρείου Πάγου, ειδικά με το θέμα της ΔΕΗ επί Νέας Δημοκρατίας, και το διάστημα που δεν είχαν προκηρυχθεί ακόμη οι εκλογές, αλλά ήταν βέβαιο ότι πηγαίναμε σε εκλογές. Γι’ αυτό και δεν έγινε η πρόσληψη, όπως και δεν έγινε και επί των ημερών σας η πρόσληψη των ανθρώπων που είχαν πετύχει στο σχετικό διαγωνισμό επί Νέας Δημοκρατίας για τη ΔΕΗ. Και ακυρώθηκε μάλιστα ο σχετικός διαγωνισμός, όπως ακυρώθηκε και εκείνος. Άρα δεν υπάρχει ασυνέπεια.
      Εκείνο το οποίο όμως ξεχνάτε, κύριε Βλαχόπουλε –και θέλετε να το ξεχνάτε- είναι ότι η μόνη περίπτωση όχι μόνον ασυνέπειας, αλλά αδίστακτου κομματισμού, είναι από την Κυβέρνησή σας, μετά το 1993. Και ξέρετε γιατί; Όταν έγινε ο διαγωνισμός των αγροφυλάκων και πέτυχαν τόσοι αγροφύλακες σε μη προεκλογική περίοδο, αρνήθηκε να εκτελέσει τη σχετική απόφαση πρόσληψης, όχι για λόγους προεκλογικής περιόδου, –το Συμβούλιο της Επικρατείας δεν είπε ότι είναι θέμα κομματικό- αλλά γιατί επικαλέστηκε ότι δεν θέλετε το θεσμό.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κατάργησε το θεσμό των αγροφυλάκων γιατί δεν της άρεσε ο θεσμός, αλλά γιατί δεν ήθελε να πάρει τους ανθρώπους. Όπως και ο Κουτσόγιωργας κατήργησε τους γενικούς διευθυντές όχι γιατί δεν του ήταν χρήσιμοι, αλλά γιατί δεν μπορούσε να τους βλέπει σαν πρόσωπα.
      Αυτοί είσαστε σαν κόμμα! Καταργείτε θεσμούς γιατί δεν αρέσουν τα πρόσωπα…
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Παυλόπουλε, καλώς.
      ΠΡΟΚΟΠΗΣ ΠΑΥΛΟΠΟΥΛΟΣ: … και αυτό αποδεικνύει ποια είναι η συνέπειά σας.
      ΗΛΙΑΣ ΒΛΑΧΟΠΟΥΛΟΣ: Το λόγο, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Βλαχόπουλε, έχετε και εσείς δικαίωμα να δευτερολογήσετε.
      ΗΛΙΑΣ ΒΛΑΧΟΠΟΥΛΟΣ: Θα θυμίσω στον κ. Παυλόπουλο ότι εκείνος ο διαγωνισμός δεν ήταν προεκλογικός. Μπορεί τα αποτελέσματα να είχαν βγει λίγο πριν από τις εκλογές και όταν ήρθε η Κυβέρνηση του ΠΑ.ΣΟ.Κ. προσέλαβε τους υπόλοιπους με μία τροπολογία του κ. Βενιζέλου. Και θέλω να σας θυμίσω επίσης ότι για τους εξίμισι χιλιάδες της ΔΕΗ…
      ΠΡΟΕΔΡΕΥΩΝ (Παναγιώτης Σγουρίδης): Έχει νόημα τώρα η παρελθοντολογία μέσα σε αυτήν την Αίθουσα;
      ΗΛΙΑΣ ΒΛΑΧΟΠΟΥΛΟΣ: … ο κ. Μητσοτάκης…
      ΠΡΟΕΔΡΕΥΩΝ (Παναγιώτης Σγουρίδης): Λένε χίλιες περιπτώσεις από τη Νέα Δημοκρατία και λένε και χίλιες περιπτώσεις από το ΠΑ.ΣΟ.Κ. Έχει νόημα αυτό; Αν είναι δυνατόν!
      ΗΛΙΑΣ ΒΛΑΧΟΠΟΥΛΟΣ: Μα, ο κ. Παυλόπουλος…
      ΠΡΟΕΔΡΕΥΩΝ (Παναγιώτης Σγουρίδης): Να τα βάλουμε στη ζυγαριά τώρα; Είναι πράγματα αυτά;
      ΗΛΙΑΣ ΒΛΑΧΟΠΟΥΛΟΣ: Ήθελε να θυμίσει.
      ΠΡΟΕΔΡΕΥΩΝ (Παναγιώτης Σγουρίδης): Απευθύνομαι και στον κ. Παυλόπουλο και σε εσάς.
      ΠΡΟΚΟΠΗΣ ΠΑΥΛΟΠΟΥΛΟΣ: Εγώ το ξεκίνησα το θέμα;
      ΚΥΡΙΑΚΟΣ ΣΠΥΡΙΟΥΝΗΣ: Μην φωνάζετε, κύριοι συνάδελφοι, γιατί θα μας ακούσει ο λαός και αλίμονό μας αν μας πάρει χαμπάρι!
      ΠΡΟΕΔΡΕΥΩΝ (Παναγιώτης Σγουρίδης): Γι’ αυτό το λέω κι εγώ, κύριε Σπυριούνη.
      ΗΛΙΑΣ ΒΛΑΧΟΠΟΥΛΟΣ: Οι εξίμισι χιλιάδες, κύριε Παυλόπουλε, που προσλήφθηκαν στη ΔΕΗ χωρίς διαγωνισμό, αλλά από το παράθυρο –την ημέρα των εκλογών έφερναν τα δικαιολογητικά στο ταμείο της ΔΕΗ- είχε ακυρωθεί από την Κυβέρνηση και μέσω του Αρείου Πάγου προσλήφθηκαν αυτοί. Και η ΔΕΗ δεν ξέρει τι να τους κάνει. Και ξέρετε τότε ποιος ήλεγχε τον Άρειο Πάγο. Αυτή είναι αλήθεια!
      ΠΡΟΕΔΡΕΥΩΝ (Παναγιώτης Σγουρίδης): Καλώς, καλώς, κύριε συνάδελφε.
      Κύριε Υπουργέ, θέλετε να πάρετε το λόγο.
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Όχι, κύριε Πρόεδρε.
      ΠΡΟΚΟΠΗΣ ΠΑΥΛΟΠΟΥΛΟΣ: Ονομαστική ψηφοφορία έχουμε ζητήσει, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Τι να πείτε, κύριε Παυλόπουλε; 
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, δεν χρειάζεται έκθεση του Γενικού Λογιστηρίου του Κράτους. Όποιος διαβάσει την τροπολογία θα δει ότι δεν προκαλείται νέα δαπάνη. Τι λέει; Ότι κενές οργανικές θέσεις καλύπτονται. Τι άλλο λέει έπειτα; Ότι σε κάθε νέα προκήρυξη ένα ποσοστό 20% θα καλύπτεται. 
      Συνεπώς, δεν χρειάζεται έκθεση του Γενικού Λογιστηρίου του Κράτους.
      ΠΡΟΕΔΡΕΥΩΝ (Παναγιώτης Σγουρίδης): Σας διαβάζω το άρθρο 73, παράγραφος  του Συντάγματος που λέει: «Καμία πρόταση νόμου ή τροπολογία ή προσθήκη δεν εισάγεται για συζήτηση αν προέρχεται από τη Βουλή, εφόσον συνεπάγεται σε βάρος του δημοσίου, των Οργανισμών Τοπικής Αυτοδιοίκησης ή άλλων νομικών προσώπων δημοσίου δικαίου, δαπάνες ή ελάττωση εσόδων ή της περιουσίας τους για να δοθεί μισθός ή σύνταξη ή γενικά όφελος σε κάποιο πρόσωπο». Βάσει της τρίτης και τελευταίας παραγράφου δεν υπάρχει αντικείμενο συζήτησης.
      ΠΡΟΚΟΠΗΣ ΠΑΥΛΟΠΟΥΛΟΣ: Πού είναι η δαπάνη, κύριε Πρόεδρε; Δεν υπάρχει δαπάνη.
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Είναι πραξικόπημα αυτό που κάνετε. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Παραβιάζετε τον Κανονισμό. 
      ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στην ψήφιση του ακροτελεύτιου άρθρου. 
      	Ερωτάται το Τμήμα: Γίνεται δεκτό το ακροτελεύτιο άρθρο;
      	ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      	ΠΡΟΕΔΡΕΥΩΝ (Παναγιώτης Σγουρίδης): Συνεπώς το ακροτελεύτιο άρθρο έγινε δεκτό κατά πλειοψηφία. 
      	Έχω την τιμή να ανακοινώσω στο Τμήμα ότι οι Υπουργοί Δικαιοσύνης, Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Ανάπτυξης, Περιβάλλοντος, Χωροταξίας και Δημοσίων Έργων και Υγείας και Πρόνοιας κατέθεσαν σχέδιο νόμου: «Ρύθμιση θεμάτων αρμοδιότητας του Υπουργείου Δικαιοσύνης».
      	Οι Υπουργοί Δικαιοσύνης, Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης και Υγείας και Πρόνοιας κατέθεσαν σχέδιο νόμου «Ιατρική υποβοήθηση στην ανθρώπινη αναπαραγωγή».
      Παραπέμπονται στην αρμόδια Διαρκή Επιτροπή
      Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: «Συνταγματικά κατοχυρωμένες ανεξάρτητες αρχές, τροποποίηση και συμπλήρωση του συστήματος προσλήψεων στο δημόσιο τομέα και συναφείς ρυθμίσεις» έγινε δεκτό επί της αρχής και επί των άρθρων και αναβάλλεται η ψήφισή του στο σύνολο για μια άλλη συνεδρίαση. 
      Έχουν διανεμηθεί τα Πρακτικά της Δευτέρας 2 Σεπτεμβρίου 2002 και ερωτάται το Τμήμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Δευτέρας 2 Σεπτεμβρίου 2002 επικυρώθηκαν. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Τμήματος και ώρα 15.16΄, λύεται η συνεδρίαση για αύριο ημέρα Παρασκευή 13 Σεπτεμβρίου 2002 και ώρα 10.30΄, με αντικείμενο εργασιών του Τμήματος κοινοβουλευτικό έλεγχο: συζήτηση επίκαιρης επερώτησης Βουλευτών του Κ.Κ.Ε. αρμοδιότητας Υπουργείων Οικονομίας και Οικονομικών, Εργασίας και Κοινωνικών Ασφαλίσεων, Ανάπτυξης, Εσωτερικών, Δημόσιας Διοίκησης και Αποκέντρωσης σχετικά με την τιμολογιακή πολιτική των Επιχειρήσεων και Οργανισμών Κοινής Ωφελείας, καθώς και την Εισοδηματική και Φορολογική Πολιτική της Κυβέρνησης, σύμφωνα με την ημερήσια διάταξη που έχει διανεμηθεί.
      Ο   ΠΡΟΕΔΡΟΣ                               ΟΙ   ΓΡΑΜΜΑΤΕΙΣ



4
ΣΥΝΕΔΡΙΑΣΗ 12-9-2002  ΣΕΛ.

