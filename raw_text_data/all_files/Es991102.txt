ΣΥΝΕΔΡΙΑΣΗ ΙΗ'
Τρίτη 2 Νοεμβρίου 1999
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ 
Α. ΕΙΔΙΚΑ ΘΕΜΑΤΑ 
1. Επικύρωση Πρακτικών, 
2. 'Αδεια απουσίας του Βουλευτή Ε. Μεϊμαράκη, Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1. Κατάθεση αναφορών, 
2. Απαντήσεις Υπουργών σε ερωτήσεις Βουλευτών, 
3. Ανακοίνωση του δελτίου επικαίρων ερωτήσεων της Τετάρτης 3 Νοεμβρίου 1999, 
Γ. ΝΟΜΟΘΕΤΙΚΗ ΕΡΓΑΣΙΑ 
1. Ψήφιση επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: α) "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Δημοκρατίας της Κροατίας για συνεργασία στον τομέα του Τουρισμού", β) "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ομοσπονδιακής Δημοκρατίας της Αιθιοπίας για συνεργασία στον τομέα του Τουρισμού", γ) "Κύρωση της Σύμβασης του Μέτρου", 
2. Ψήφιση επί της αρχής, των άρθρων και του συνόλου του σχεδίου νόμου του Υπουργείου Εθνικής Οικονομίας: α) "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Νοτίου Αφρικής για την προώθηση και αμοιβαία προστασία των επενδύσεων και του προσαρτημένου σε αυτήν Πρωτοκόλλου"., β) "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ομοσπονδιακής Δημοκρατίας της Αιθιοπίας για οικονομική και τεχνολογική συνεργασία"., 
3. Ψήφιση στο σύνολο του σχεδίου νόμου του Υπουργείου Οικονομικών: "Απλοποιήσεις και ελαφρύνσεις στη φορολογία εισοδήματος και άλλες διατάξεις"., 
4. Ψήφιση επί της αρχής, των άρθρων και του συνόλου του σχεδίου νόμου του Υπουργείου Εθνικής Παιδείας και Θρησκευμάτων: "Αναμόρφωση του νομικού καθεστώτος των Προγραμμάτων Σπουδών Επιλογής στα Α.Ε.Ι. και Τ.Ε.Ι."., 
5. Συζήτηση επί της αρχής του σχεδίου νόμου του Υπουργείου Οικονομικών: "Ρύθμιση συνταξιοδοτικών θεμάτων, σύσταση νομικού προσώπου δημοσίου δικαίου με την επωνυμία "Οργανισμός Περίθαλψης Ασφαλισμένων Δημοσίου (Ο.Π.Α.Δ.)", σύσταση ανώνυμης εταιρείας με την επωνυμία "Ανώνυμη Εταιρεία Διαχείρισης Ειδικού Ενεργητικού ΤΑΠ-ΟΤΕ Α.Ε. (ΕΔΕΝΕΤ ΤΑΠ-ΟΤΕ Α.Ε.) και άλλες διατάξεις"., 
6. Κατάθεση σχεδίου νόμου: Οι Υπουργοί Εξωτερικών, Εθνικής Οικονομίας και Οικονομικών, Ανάπτυξης, Εθνικής Παιδείας και Θρησκευμάτων, Δικαιοσύνης, Περιβάλλοντος, Χωροταξίας και Δημοσίων 'Εργων, Γεωργίας, Δημόσιας Τάξης, Μεταφορών και Επικοινωνιών, Εμπορικής Ναυτιλίας, Πολιτισμού, Εργασίας και Κοινωνικών Ασφαλίσεων κατέθεσαν σχέδιο νόμου "Κύρωση της Συμφωνίας για τη σύναψη εταιρικής σχέσης και συνεργασίας μεταξύ των Ευρωπαϊκών Κοινοτήτων και των κρατών μελών τους αφ' ενός και του Τουρκμενιστάν αφ' ετέρου"., 
7. Κατάθεση έκθεσης Διαρκούς Επιτροπής: Η Διαρκής Επιτροπή Εθνικής 'Αμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εξωτερικών: "Κύρωση της Συμφωνίας Πλαισίου περί εμπορίου και συνεργασίας μεταξύ της Ευρωπαϊκής Κοινότητας και των κρατών μελών αυτής αφ' ενός και της Δημοκρατίας της Κορέας αφετέρου"., 
ΟΜΙΛΗΤΕΣ 
Α. Επί του σχεδίου νόμου του Υπουργείου Οικονομικών: 
α) ΔΡΥΣ Γ., 
ΠΑΠΑΓΕΩΡΓΟΠΟΥΛΟΣ Ε., 
β) ΑΠΟΣΤΟΛΟΥ Ε., 
ΒΕΖΔΡΕΒΑΝΗΣ Η., 
ΓΕΙΤΟΝΑΣ Κ., 
ΓΚΕΛΕΣΤΑΘΗΣ Ν., 
ΙΝΤΖΕΣ Α., 
ΚΟΛΟΖΩΦ Ο., 
ΜΠΟΣΚΟΥ Μ., 
ΠΑΠΑΓΕΩΡΓΟΠΟΥΛΟΣ Ε., 
ΡΕΓΚΟΥΖΑΣ Α., 
ΣΙΟΥΦΑΣ Δ., 
ΣΠΥΡΙΟΥΝΗΣ Κ., 
ΣΠΥΡΟΠΟΥΛΟΣ Ρ., 
ΣΦΥΡΙΟΥ Κ., 
ΤΣΟΒΟΛΑΣ Δ., 
ΦΟΥΣΑΣ Α., 
ΧΡΙΣΤΟΔΟΥΛΑΚΗΣ Ν.
 
ΠΡΑΚΤΙΚΑ ΒΟΥΛΗΣ
Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Δ'
ΣΥΝΕΔΡΙΑΣΗ ΙΗ'
Τρίτη 2 Νοεμβρίου 1999
-----------
Αθήνα, σήμερα στις 2 Νοεμβρίου 1999, ημέρα Τρίτη και ώρα 18.14' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από το Γραμματέα της Βουλής κ. Παναγιώτη Φωτιάδη, Βουλευτή Περιφερείας Αττικής, τα ακόλουθα: (Το κείμενο των ανακοινώσεων υπάρχει στο τεύχος των Πρακτικών της Βουλής).
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, θα σας ανακοινώσω το δελτίο επικαίρων ερωτήσεων της Τετάρτης 3 Νοεμβρίου 1999.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρα 129 παρ. 2 και 3 και 130 παρ. 2 και 3 Καν.Βουλής) 1. Η με αριθμό 134/1.11.99 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Νικολάου Ακριτίδη προς τον Υπουργό Μεταφορών και Επικοινωνιών, σχετικά με την καθυστέρηση εγκατάστασης και λειτουργίας του Ενόργανου Συστήματος Προσγείωσης (I.L.S.2), στο αεροδρόμιο "ΜΑΚΕΔΟΝΙΑ" της Θεσσαλονίκης.
2. Η με αριθμό 138/4/1.11.99 επίκαιρη ερώτηση του Βουλευτή της Νέας Δημοκρατίας κ. Δημητρίου Σιούφα προς τον κύριο Πρωθυπουργό, σχετικά με τις επισημάνσεις του πρώην Υπουργού Εξωτερικών κ. Πάγκαλου, κατά την πρόσφατη συζήτηση στη Βουλή, για την υπόθεση του "ΦΑΛΚΟΝ" κλπ.
3. Η με αριθμό 139/1.11.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ορέστη Κολοζώφ προς τους Υπουργούς Εθνικής 'Αμυνας και Εξωτερικών, σχετικά με την αποθήκευση πυρηνικών όπλων στη χώρα μας κλπ.
4. Η με αριθμό 120/21.10.99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τους Υπουργούς Εθνικής 'Αμυνας, Εξωτερικών, σχετικά με την εγκατάσταση πυρηνικών στον 'Αραξο τη δεκαετία του 1960.
5. Η με αριθμό 143/5/1.11.99 επίκαιρη ερώτηση του Προέδρου του Δημοκρατικού Κοινωνικού Κινήματος κ. Δημητρίου Τσοβόλα προς τον κύριο Πρωθυπουργό, σχετικά με τις προθέσεις της Κυβέρνησης να λάβει μέτρα για τον εκσυγχρονισμό και την ανάπτυξη του αγροτικού τομέα κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου ('Αρθρο 130 παρ. 2 και 3 Καν.Βουλής) 1. Η με αριθμό 128/22.10.99 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Φραγκλίνου Παπαδέλλη προς τον Υπουργό Υγείας και Πρόνοιας, σχετικά με δημοσιεύματα του Τύπου αναφερόμενα στη λειτουργία του Ιδρύματος Ανιάτων, Αγιάσου Λέσβου "Η ΘΕΟΜΗΤΩΡ".
2. Η με αριθμό 135/1.11.99 επίκαιρη ερώτηση της Βουλευτού της Νέας Δημοκρατίας κ. 'Αννας Ψαρούδα Μπενάκη, προς τον Υπουργό Εθνικής Παιδείας και Θρησκευμάτων, σχετικά με τις προϋποθέσεις εισαγωγής, στην τριτοβάθμια εκπαίδευση μαθητών, που φοιτούν σε σχολεία του εξωτερικού.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Θα γίνει προεκφώνηση των νομοσχεδίων, που είναι γραμμένα στην ημερήσια διάταξη.
Υπουργείου Οικονομικών.
Ψήφιση στο σύνολο του σχεδίου νόμου: "Απλοποιήσεις και ελαφρύνσεις στη φορολογία εισοδήματος και άλλες διατάξεις".
Η ψήφισή του στο σύνολο θα γίνει στη συνέχεια.
Υπουργείου Εθνικής Παιδείας και Θρησκευμάτων.
Ψήφιση στο σύνολο του σχεδίου νόμου: "Αναμόρφωση του νομικού καθεστώτος των Προγραμμάτων Σπουδών Επιλογής στα ΑΕΙ και ΤΕΙ".
Η ψήφισή του στο σύνολο θα γίνει στη συνέχεια.
Υπουργείου Ανάπτυξης Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Δημοκρατίας της Κροατίας για συνεργασία στον τομέα του τουρισμού".
Το νομοσχέδιο αυτό έχει ψηφιστεί ομόφωνα στη Διαρκή Επιτροπή.
Ερωτάται το Σώμα: Γίνεται δεκτό το νομοσχέδιο; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Ανάπτυξης: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Δημοκρατίας της Κροατίας για συνεργασία στον τομέα του τουρισμού" έγινε δεκτό ομοφώνως, σε μόνη συζήτηση επί της αρχής, των άρθρων και του συνόλου και έχει ως εξής: (To κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής).
ΠΡΟΕΔΡΟΣ (Απόστολος Κακλαμάνης): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση. Υπουργείου Ανάπτυξης.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ομοσπονδιακής Δημοκρατίας της Αιθιοπίας για συνεργασία στον τομέα του τουρισμού".
Το νομοσχέδιο αυτό έχει ψηφιστεί ομόφωνα στη Διαρκή Επιτροπή.
Ερωτάται το Σώμα: Γίνεται δεκτό το νομοσχέδιο; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Ανάπτυξης: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ομοσπονδιακής Δημοκρατίας της Αιθιοπίας για συνεργασία στον τομέα του τουρισμού" έγινε δεκτό ομοφώνως, σε μόνη συζήτηση επί της αρχής, των άρθρων και του συνόλου και έχει ως εξής: (To κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής).
ΠΡΟΕΔΡΟΣ (Απόστολος Κακλαμάνης): Παρακαλώ το Σώμα να εξουσιοδοτήσει το Προεδρείο για την υπ'ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση. Υπουργείου Ανάπτυξης.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Σύμβασης του Μέτρου".
Το νομοσχέδιο αυτό έχει ψηφιστεί ομόφωνα στη Διαρκή Επιτροπή.
Ερωτάται το Σώμα: Γίνεται δεκτό το νομοσχέδιο; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Ανάπτυξης: "Κύρωση της Σύμβασης του Μέτρου" έγινε δεκτό ομοφώνως, σε μόνη συζήτηση επί της αρχής, των άρθρων και του συνόλου και έχει ως εξής: (To κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής).
ΠΡΟΕΔΡΟΣ (Απόστολος Κακλαμάνης): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση. Υπουργείου Εθνικής Οικονομίας.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Νοτίου Αφρικής για την προώθηση και αμοιβαία προστασία των επενδύσεων και του προσαρτημένου σε αυτήν Πρωτοκόλλου".
Το νομοσχέδιο αυτό έχει ψηφιστεί ομόφωνα στη Διαρκή Επιτροπή.
Ερωτάται το Σώμα: Γίνεται δεκτό το νομοσχέδιο; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Εθνικής Οικονομίας: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Νοτίου Αφρικής για την προώθηση και αμοιβαία προστασία των επενδύσεων και του προσαρτημένου σε αυτήν Πρωτοκόλλου", έγινε δεκτό ομοφώνως, σε μόνη συζήτηση επί της αρχής, των άρθρων και του συνόλου και έχει ως εξής: (To κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής).
ΠΡΟΕΔΡΟΣ (Απόστολος Κακλαμάνης): Παρακαλώ το Σώμα να εξουσιοδοτήσει το Προεδρείο για την υπ'ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση Υπουργείου Εθνικής Οικονομίας.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ομοσπονδιακής Δημοκρατίας της Αιθιοπίας για οικονομική και τεχνολογική συνεργασία".
Το νομοσχέδιο αυτό έχει ψηφιστεί ομόφωνα στη Διαρκή Επιτροπή.
Ερωτάται το Σώμα: Γίνεται δεκτό το νομοσχέδιο; ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Εθνικής Οικονομίας: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ομοσπονδιακής Δημοκρατίας της Αιθιοπίας για οικονομική και τεχνολογική συνεργασία" έγινε δεκτό ομοφώνως, σε μόνη συζήτηση επί της αρχής, των άρθρων και του συνόλου και έχει ως εξής: (To κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής).
ΠΡΟΕΔΡΟΣ (Απόστολος Κακλαμάνης): Παρακαλώ το Σώμα να εξουσιοδοτήσει το Προεδρείο για την υπ'ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση Υπουργείου Οικονομικών Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση του Πρωτοκόλλου της Συμφωνίας συνεργασίας και τελωνειακής ένωσης μεταξύ της Ευρωπαϊκής Οικονομικής Κοινότητας και της Δημοκρατίας του Αγίου Μαρίνου μετά την προσχώρηση της Δημοκρατίας της Αυστρίας, της Δημοκρατίας της Φινλανδίας και του Βασιλείου της Σουηδίας στην Ευρωπαϊκή 'Ενωση και της Τελικής Πράξης".
Ερωτάται το Σώμα: Γίνεται δεκτό το νομοσχέδιο; 
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό. Βλέπω ότι το Κομμουνιστικό Κόμμα έχει κάποια αντίρρηση.
Υπουργείου Οικονομικών.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Σύμβασης που καταρτίστηκε βάσει του άρθρου Κ3 της Συνθήκης για την Ευρωπαϊκή 'Ενωση περί αμοιβαίας συνδρομής και συνεργασίας μεταξύ των τελωνειακών υπηρεσιών".
Ερωτάται το Σώμα: Γίνεται δεκτό το νομοσχέδιο; 
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Υπουργείου Οικονομικών.
Μόνη συζήτηση επί της αρχής, των άρθρων και του συνόλου του σχεδίου νόμου: "Ρύθμιση συνταξιοδοτικών θεμάτων, σύσταση νομικού προσώπου δημοσίου δικαίου με την επωνυμία: "Οργανισμός Περίθαλψης Ασφαλισμένων Δημοσίου (Ο.Π.Α.Δ.)", σύσταση ανώνυμης εταιρείας με την επωνυμία "Ανώνυμη Εταιρεία Διαχείρισης Ειδικού Ενεργητικού ΤΑΠ - ΟΤΕ Α.Ε. (ΕΔΕΝΕΤ ΤΑΠ - ΟΤΕ Α.Ε.) και άλλες διατάξεις".
Το νομοσχέδιο θα συζητηθεί κατά τη σημερινή συνεδρίαση.
Επανερχόμαστε στην ψήφιση στο σύνολο του σχεδίου νόμου του Υπουργείου Οικονομικών: "Απλοποιήσεις και ελαφρύνσεις στη φορολογία εισοδήματος και άλλες διατάξεις".
Κύριε Υπουργέ, έχετε να κάνετε κάποια παρατήρηση; ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, έχω μοιράσει στους κυρίους Βουλευτάς τις καθαρά νομοτεχνικού περιεχομένου αλλαγές, τις οποίες θα διαβάσω.
Στο άρθρο 3 και στις παραγράφους 14 και 15 η αρίθμηση των περιπτώσεων α' και β' μεταβάλλεται σε αα' και ββ' αντίστοιχα.
Στο άρθρο 19 στην παράγραφο 9 η ημερομηνία "1-10-1999" διορθώνεται στο σωστό, όπως ακριβώς είναι περασμένη και στο άρθρο, δηλαδή "15-10-1999".
Στο άρθρο 23 τίθεται τίτλος στο άρθρο ως εξής: "Αναπτυξιακή Εταιρεία Παραγωγικών Επενδύσεων Α.Ε.", γιατί δεν είχαμε βάλει τίτλο.
Στο άρθρο 25 τίθεται τίτλος στο άρθρο ως εξής: "Τέλος διαφήμισης υπέρ Δήμων και Κοινοτήτων", γιατί πάλι δεν είχαμε βάλει τίτλο.
Οι παράγραφοι 1 και 2 του άρθρου 26 να ενταχθούν ως παράγραφοι 7 και 8 στο άρθρο 12.
Τέλος το ακροτελεύτιο άρθρο 27 να αναριθμηθεί σε άρθρο 26.
ΠΡΟΕΔΡΟΣ (Απόστολος Κακλαμάνης): Υπάρχει κάποια παρατήρηση; ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Πρόεδρε, το λόγο.
ΠΡΟΕΔΡΟΣ (Απόστολος Κακλαμάνης): Ορίστε, κύριε Παπαγεωργόπουλε.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Πρόεδρε, επειδή υποχρεώνομαι να πάρω θέση εγώ μια και οι συνάδελφοι είναι σε μία συνεδρίαση -ένα είδος κοινοβουλευτικής ομάδας έχουμε σήμερα- όσον αφορά τη δεύτερη διόρθωση του άρθρου 19 θα ήθελα μία δήλωση του κυρίου Υπουργού ότι δεν αφορά την ουσία για να την αποδεχτώ.
ΠΡΟΕΔΡΟΣ (Απόστολος Κακλαμάνης): Μιλάτε για την ημερομηνία από 1-10-99 σε 15-10-99.
ΓΕΩΡΓΙΟΣ ΔΡΥΣ (Υφυπουργός Οικονομικών): Αναφέρεται στην έναρξη ισχύος του άρθρου και λέει: "Η ισχύς των παραγράφων 1 και 3 του άρθρου αυτού αρχίζει από 1-7-1999 και των παραγράφων 2 και 7" "από 1-10-99", ενώ είναι "από 15-10-99".
ΠΡΟΕΔΡΟΣ (Απόστολος Κακλαμάνης): Τι ήταν δηλαδή; 
ΓΕΩΡΓΙΟΣ ΔΡΥΣ (Υφυπουργός Οικονομικών): Αρχικά η έναρξη ισχύος ήταν από 1-10-99. Στην επιτροπή και στην Ολομέλεια τροποποιήσαμε την έναρξη ισχύος από 15-10-99.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ:'Αρα είναι παραδρομή.
ΠΡΟΕΔΡΟΣ (Απόστολος Κακλαμάνης): 'Ετσι έχει ψηφιστεί; ΓΕΩΡΓΙΟΣ ΔΡΥΣ (Υφυπουργός Οικονομικών): Ακριβώς. 
ΠΡΟΕΔΡΟΣ (Απόστολος Κακλαμάνης): Ερωτάται το Σώμα: Γίνεται δεκτό το νομοσχέδιο και στο σύνολο; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό κατά πλειοψηφία με τις παρατηρήσεις του κυρίου Υπουργού και στο σύνολο. Συνεπώς το νομοσχέδιο του Υπουργείου Οικονομικών: "Απλοποιήσεις και ελαφρύνσεις στη φορολογία εισοδήματος και άλλες διατάξεις" έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής: (To κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής).
ΠΡΟΕΔΡΟΣ (Απόστολος Κακλαμάνης): Ερχόμαστε στην ψήφιση στο σύνολο του νομοσχεδίου του Υπουργείου Εθνικής Παιδείας και Θρησκευμάτων: "Αναμόρφωση του νομικού καθεστώτος των Προγραμμάτων Σπουδών Επιλογής στα ΑΕΙ και ΤΕΙ" Κύριε Υπουργέ, έχετε να κάνετε κάποια παρατήρηση; 
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): 'Οχι, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ερωτάται το Σώμα: Γίνεται δεκτό το νομοσχέδιο και στο σύνολο; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό κατά πλειοψηφία και στο σύνολο.
Συνεπώς το νομοσχέδιο του Υπουργείου Εθνικής Παιδείας και Θρησκευμάτων: "Αναμόρφωση του νομικού καθεστώτος των Προγραμμάτων Σπουδών Επιλογής στα ΑΕΙ και ΤΕΙ" έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής: (To κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής).
ΠΡΟΕΔΡΟΣ (Απόστολος Κακλαμάνης): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση.
Εισερχόμαστε στη συζήτηση του νομοσχεδίου του Υπουργείου Οικονομικών. Μόνη συζήτηση επί της αρχής, των άρθρων και του συνόλου του σχεδίου νόμου: "Ρύθμιση συνταξιοδοτικών θεμάτων, σύσταση νομικού προσώπου δημοσίου δικαίου με την επωνυμία "Οργανισμός Περίθαλψης Ασφαλισμένων Δημοσίου (Ο.Π.Α.Δ.)", σύσταση ανώνυμης εταιρείας με την επωνυμία "Ανώνυμη Εταιρεία Διαχείρισης Ειδικού Ενεργητικού ΤΑΠ - ΟΤΕ Α.Ε. (ΕΔΕΝΕΤ ΤΑΠ-ΟΤΕ Α.Ε.) και άλλες διατάξεις".
Για το νομοσχέδιο αυτό έχει αποφασισθεί να διατεθούν τέσσερις συνεδριάσεις.
Κύριε Υπουργέ, ως προς τις τροπολογίες...
Πού είναι ο κ. Χριστοδουλάκης; 
ΓΕΩΡΓΙΟΣ ΔΡΥΣ (Υφυπουργός Οικονομικών): 'Εχει πάει σε δουλειά, θα έρθει σε λίγο.
ΠΡΟΕΔΡΟΣ (Απόστολος Κακλαμάνης): Βλέπω εδώ ότι έχουν κατατεθεί πέντε τροπολογίες. Επιφυλάσσομαι, λοιπόν, να δούμε αν θα χρειαστεί να διαθέσουμε και άλλη συνεδρίαση για τη συζήτηση των τροπολογιών. Εισερχόμαστε στη συζήτηση επί της αρχής του νομοσχεδίου.
Απ' ό,τι βλέπω ο εισηγητής της Πλειοψηφίας κ. Ροβέρτος Σπυρόπουλος δεν έχει έρθει ακόμα.
Εφόσον, λοιπόν, ο εισηγητής της Πλειοψηφίας προφανώς έχει μπλέξει στα κυκλοφοριακά προβλήματα της Αθήνας, το λόγο έχει ο εισηγητής της Μειοψηφίας, κ. Παπαγεωργόπουλος.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Πρόεδρε, θα σας παρακαλέσω να πάρω το λόγο σε ένα λεπτό.
ΠΡΟΕΔΡΟΣ (Απόστολος Κακλαμάνης): Καλώς. Τότε να καλέσουμε την κ. Μπόσκου.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Δεν έχω πρόβλημα, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Είσθε έτοιμη εσείς κυρία Μπόσκου; 
ΜΑΡΙΑ ΜΠΟΣΚΟΥ: Σε μισό λεπτό, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Κύριε Υπουργέ, έχετε μέχρι τώρα πέντε τροπολογίες. Υπάρχει άλλη τροπολογία εν όψει; ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): 'Οχι, κύριε Πρόεδρε. Υπάρχει μία τροπολογία για τη μισθολογική πολιτική του 2000, η οποία θα κατατεθεί αύριο.
ΠΡΟΕΔΡΟΣ (Απόστολος Κακλαμάνης): Αν κατατεθεί αύριο, θα συζητηθεί την επόμενη εβδομάδα.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Ούτως ή άλλως νομίζω ότι προβλέπεται μία συνεδρίαση την επόμενη εβδομάδα, την Τρίτη. 
ΠΡΟΕΔΡΟΣ (Απόστολος Κακλαμάνης): Ναι, αλλά να την καταθέσετε αύριο, όσον αφορά και τη μισθολογική πολιτική, διότι σύμφωνα με όλα τα άλλα θα πρέπει να διαθέσουμε μία συνεδρίαση για να συζητηθούν όλα αυτά.
Η κ. Μαρία Μπόσκου έχει το λόγο, η οποία, όπως βλέπετε, καταφέρνει να ανταποκρίνεται και στα κοινοβουλευτικά και στα μητρικά και στα άλλα καθήκοντά της. Αυτά για όσους είναι εναντίον της ισότητας των δύο φύλων. 
ΔΗΜΗΤΡΙΟΣ ΣΙΟΥΦΑΣ: Και βάζει και το Κ.Κ.Ε. στην πρώτη γραμμή, κύριε Πρόεδρε! 
ΜΑΡΙΑ ΜΠΟΣΚΟΥ: Ευχαριστώ, κύριε Πρόεδρε, για τα καλά σας λόγια. Ελπίζω να είναι σημαδιακό και να ακουστεί και η θέση μας γι'αυτό το νομοσχέδιο, μιας και ξεκινάμε εμείς αυτήν τη συζήτηση σήμερα.
Το πρώτο κεφάλαιο, λοιπόν, του νομοσχεδίου αφορά τη θεσμοθέτηση διαφόρων εξαγγελιών του Πρωθυπουργού και της Κυβέρνησης, εν όψει των επερχόμενων βουλευτικών εκλογών.
Η Κυβέρνηση, αφού με την πολιτική της όλο το προηγούμενο διάστημα ξεζούμισε στην κυριολεξία τους εργαζόμενους και τους συνταξιούχους, περικόπτοντας μισθούς, συντάξεις, ξεπουλώντας το δημόσιο πλούτο της χώρας, εξασφάλισε τα αναγκαία κονδύλια για την ικανοποίηση των προεκλογικών της αναγκών.
Σε καμία περίπτωση βεβαίως αυτές οι ρυθμίσεις δεν αναπληρώνουν αυτά που οι εργαζόμενοι και οι συνταξιούχοι έχασαν τα τελευταία χρόνια εξ αιτίας της εφαρμογής αυτής της πολιτικής.
Είναι χαρακτηριστικό το γεγονός ότι αντί η Κυβέρνηση να υιοθετήσει το αίτημα του συνταξιουχικού κινήματος για κατώτερη σύνταξη ίση με τα είκοσι μεροκάματα του ανειδίκευτου εργάτη, διευρύνει μέσα από το νομοσχέδιο την χορήγηση του επιδόματος ελεημοσύνης και προς τους συνταξιούχους του δημοσίου. Με τον τρόπο αυτό εξακολουθεί να ασκεί επιδοματική πολιτική στην προσπάθειά της βέβαια να διασπάσει το συνταξιουχικό κίνημα.
Νομίζω πως είναι γνωστές οι θέσεις του Κομμουνιστικού Κόμματος Ελλάδας και επανειλημμένα έχουμε τοποθετηθεί για την επιδοματική πολιτική της Κυβέρνησης. Βεβαίως είναι κοροϊδία να θεωρείς ένα συνταξιούχο που παίρνει εκατόν είκοσι εννιά χιλιάδες (129.000) δραχμές, δικαιούχο του ΕΚΑΣ και κάποιον που παίρνει σύνταξη εκατό δραχμές περισσότερες, δηλαδή εκατόν είκοσι εννέα χιλιάδες εκατό (129.100) δραχμές, υψηλόμισθο και να περικόπτεις το ΕΚΑΣ. Αυτό μάλιστα αποτελεί εμπαιγμό απέναντι στους συνταξιούχους. Αυτόν τον εμπαιγμό τον αποκαλεί η Κυβέρνηση κοινωνική ευαισθησία στα φτωχότερα λαϊκά στρώματα.
'Αλλωστε η πιστή εφαρμογή των διαφόρων αντιασφαλιστικών νόμων είχε συγκεκριμένα και οδυνηρά αποτελέσματα για τους εργαζόμενους και τους συνταξιούχους όλο το προηγούμενο διάστημα.
Χαρακτηριστικά αναφέρω το εξής: Μόνο οι συνταξιούχοι του ΙΚΑ για την περίοδο 1991 έως 1999, λόγω της αποσύνδεσης της σύνταξης από τα δεκαοκτώ και είκοσι ημερομίσθια, είχαν απώλειες που ξεπερνούσαν τα επτακόσια δισεκατομμύρια (700.000.000.000) δραχμές και κατ' αναλογία σε κάθε συνταξιούχο ένα εκατομμύριο εξακόσιες χιλιάδες (1.600.000) δραχμές. Επομένως αυτά τα ψίχουλα που η Κυβέρνηση προεκλογικά έρχεται να δώσει σε καμία περίπτωση δεν καλύπτουν αυτές τις απώλειες. Να μην ξεχνάμε άλλωστε πως πολύ λίγοι είναι οι συνταξιούχοι που παίρνουν αυτό το περιβόητο βοήθημα, μιας και τα όρια είναι άκρως εξευτελιστικά.
'Οσον αφορά την αύξηση των δέκα χιλιάδων στις συντάξεις των αγροτών, θέλουμε να παρατηρήσουμε τα εξής. Είναι χαρακτηριστικό το γεγονός ότι στους αγρότες, όποιες αυξήσεις έχουν δοθεί από το 1961 αφορούσαν προεκλογικές εξαγγελίες. Το αγροτικό κίνημα από το 1974 διεκδικεί την εξίσωση των συντάξεων του Ο.Γ.Α. με αυτές του Ι.Κ.Α., κάτι που και η τότε Κυβέρνηση του ΠΑ.ΣΟ.Κ. είχε προεκλογικά εξαγγείλει. Παρά το γεγονός όμως ότι και οι συντάξεις του Ι.Κ.Α. έχουν καθηλωθεί σε χαμηλότατο επίπεδο, η ψαλίδα ανάμεσα στις συντάξεις του Ο.Γ.Α. και στις συντάξεις του Ι.Κ.Α. παραμένει ακόμα μεγάλη. Επομένως κι αυτή η αύξηση που δίδει η Κυβέρνηση στις αγροτικές συντάξεις είναι πάρα πολύ μικρή κι εντάσσεται στις πρόσφορες και αγαπητές από την Κυβέρνηση μορφές εξαπάτησης των εργαζομένων.
(Στο σημείο αυτό την Προεδρική 'Εδρα καταλαμβάνει ο Ε' Αντιπρόεδρος της Βουλής κ. ΔΗΜΗΤΡΙΟΣ Β. ΚΩΣΤΟΠΟΥΛΟΣ) 'Αλλωστε, όπως μπορεί να διαβάσει κανείς και στην ειδική έκθεση του Λογιστηρίου τα ποσά αυτά δεν θα δοθούν από κονδύλια του κρατικού προϋπολογισμού, αλλά από του προϋπολογισμού του Ο.Γ.Α., από τα χρήματα δηλαδή που σήμερα πληρώνουν οι αγρότες, για να πάρουν τις μεθαυριανές συντάξεις τους.
Υπονομεύει για άλλη μια φορά μ' αυτόν τον τρόπο η Κυβέρνηση το ταμείο του Ο.Γ.Α., χώρια που μ' αυτόν τον τρόπο πάλι "με ξένα κόλλυβα μνημόσυνο". Και είναι αστείο βεβαίως να λέγεται ότι τα ελλείμματα θα καλυφθούν από τον κρατικό προϋπολογισμό, γνωρίζοντας το ποιόν της Κυβέρνησης, βλέποντας τι γίνεται, για παράδειγμα, στον παραπλήσιο οργανισμό στον ΕΛΓΑ, ο οποίος για να καλύψει τα ελλείμματά του, έχει αναγκαστεί σε δανεισμό τρεις ή τέσσερις φορές, αν δεν κάνω λάθος.
Το δεύτερο κεφάλαιο του νομοσχεδίου, που αναφέρεται στη δημιουργία του Οργανισμού Περίθαλψης Ασφαλισμένων του δημοσίου, μετά και τη συζήτηση που προηγήθηκε στην επιτροπή, λαμβάνοντας υπόψη και τις ανησυχίες των αρμόδιων φορέων και τα όσα περί εξορθολογισμού ο κύριος Υπουργός ανέφερε, φοβόμαστε πως θα γίνει αυτό που και στην επιτροπή επισημάναμε ότι δηλαδή θα έχουμε περικοπές στην περίθαλψη των δημοσίων υπαλλήλων. Κατά τη γνώμη μας δεν κατοχυρώνεται με το νομοσχέδιο η περίθαλψη των δημοσίων υπαλλήλων χωρίς όριο.
Χαρακτηριστικό του τι είδους οργανισμού θέλει η Κυβέρνηση είναι και ο τρόπος διορισμού του γενικού διευθυντή, κατά παρέκκλιση των κείμενων διατάξεων, αλλά και η εκπροσώπηση για το θεαθήναι του συνδικαλιστικού κινήματος στον φορέα αυτόν.
Συμμεριζόμαστε απόλυτα, λοιπόν, τους φόβους των εργαζομένων που μιλούν για καρτοπερίθαλψη στους δημοσίους υπαλλήλους, περίθαλψη δηλαδή με πλαφόν την υπέρβαση του οποίου θα καλείται να καλύψει ο ίδιος ο εργαζόμενος.
Δεν συμφωνούμε επομένως με τη δημιουργία αυτού του οργανισμού και επαναλαμβάνουμε τη θέση του κόμματός μας που είναι υγειονομική περίθαλψη δημόσια, δωρεάν και πρέπει να παρέχεται σε όλους τους εργαζόμενους.
Το τρίτο κεφάλαιο αναφέρεται στη δημιουργία μιας ανώνυμης εταιρείας που θα λειτουργεί με τους κανόνες της ιδιωτικής οικονομίας -πολύ πρωτότυπο για την Κυβέρνηση- τη λεγόμενη Εταιρεία Διαχείρισης Ενεργητικού του ΤΑΠΟΤΕ. Δεν θα διαφωνήσει κανείς ότι ο κλάδος σύνταξης του ΤΑΠΟΤΕ παρουσιάζει αυξανόμενα ελλείμματα. Σ' αυτό που εμείς θα διαφωνήσουμε είναι στις αιτίες δημιουργίας αυτών των ελλειμμάτων. Κι έχει σημασία να δει κάποιος τις πραγματικές αιτίες, έτσι ώστε να μπορέσει να δώσει λύση στο πρόβλημα, χωρίς βεβαίως να θίγει τα δικαιώματα των εργαζομένων.
Ο κύριος Υπουργός, αλλά και άλλοι ομιλητές κατά τη διάρκεια της συζήτησης του νομοσχεδίου στην επιτροπή, ισχυρίσθηκαν ότι οι νέες τεχνολογίες είναι αυτές που έπληξαν τις θέσεις εργασίας και άρα χειροτέρεψαν την αναλογία εργαζόμενου προς συνταξιούχου. Είναι, κατά τη γνώμη μας, ένα φτωχό επιχείρημα που χρόνια τώρα αναμασάται και χρησιμοποιείται, για να κρύβει τις πραγματικές αιτίες αύξησης της ανεργίας, που είναι κατ' αρχήν η ίδια η φύση του καπιταλιστικού συστήματος και οι πολιτικές που ακολουθούνται μέσα σ' αυτό.
Είναι γνωστό ότι η πολιτική των ιδιωτικοποιήσεων των δημοσίων οργανισμών και επιχειρήσεων είναι αυτή που φέρνει και τη μείωση του αριθμού των θέσεων εργασίας με πρόωρες συνταξιοδοτήσεις και απολύσεις. Οι αριθμοί είναι αμείλικτοι, ιδιαίτερα στον Ο.Τ.Ε. Από τριάντα χιλιάδες εργαζόμενους έχουμε σήμερα είκοσι δύο χιλιάδες, με στόχο το 2000 να μειωθούν στους είκοσι χιλιάδες.
Οι ανάγκες σε νέο προσωπικό, οι οποίες βεβαίως και υπάρχουν, καλύπτονται με προσλήψεις εκτάκτων, οι οποίοι μπορεί σήμερα να καταβάλλουν τις εισφορές τους στο ΤΑΠΟΤΕ, όταν όμως απολυθούν αυτές οι εισφορές, λόγω της διαδοχικής ασφάλισης, μεταφέρονται σε άλλα ασφαλιστικά ταμεία.
Το πρόβλημα στον κλάδο σύνταξης του ΤΑΠΟΤΕ εμφανίστηκε και εντάθηκε στη δεκαετία του 1980. Σ'αυτό συνέβαλε το γεγονός ότι τα αποθεματικά του ταμείου γρήγορα εξανεμίστηκαν, αφού ήταν τοποθετημένα στην Τράπεζα της Ελλάδος με επιτόκιο 4%, τη στιγμή που ο πληθωρισμός έτρεχε με 25% έως 30%. Εκτιμάται μια απώλεια πάνω από εκατό δισεκατομμύρια (100.000.000.000) δραχμές σε τιμές της δεκαετίας του 1980.
'Αλλος λόγος επιδείνωσης του προβλήματος ήταν η εφαρμογή όλων εκείνων των αντιασφαλιστικών νόμων που εφάρμοσε η Νέα Δημοκρατία και εξακολουθεί να εφαρμόζει η Κυβέρνηση του ΠΑ.ΣΟ.Κ., παρά τις τότε εξαγγελίες για κατάργηση των νόμων αυτών. 'Ετσι σοβαρό πλήγμα δέχθηκε και το ΤΑΠΟΤΕ μετά τη μείωση των εργοδοτικών εισφορών κατά 50% για όσους προσλαμβάνονται μετά το 1993. Και βέβαια η άρνηση του κράτους να εκπληρώσει βασική υποχρέωσή του προς το ταμείο με τη δική τους συμμετοχή στέρησε και στερεί ακόμα από το ΤΑΠΟΤΕ τεράστια έσοδα.
Η Κυβέρνηση, λοιπόν, θεώρησε πως τα προβλήματα του ΤΑΠΟΤΕ είναι μια πρώτης τάξεως ευκαιρία για να βάλει σε εφαρμογή τα σχέδιά της για τα ασφαλιστικά ταμεία. Απ'ό,τι φαίνεται η παρέμβαση αυτή για το ΤΑΠΟΤΕ αποτελεί τον προάγγελο της εφαρμογής ενός γενικευμένου σχεδίου που θα οδηγήσει τα αποθεματικά και τα περιουσιακά στοιχεία των ταμείων, μια τεράστια περιουσία που αγγίζει τα τρία τρισεκατομμύρια (3.000.000.000.000) δραχμές με τον νέον αυτόν τρόπο που εισάγεται με το νομοσχέδιο στα χέρια του μεγάλου κεφαλαίου και του κράτους.
'Ετσι η Κυβέρνηση πέτυχε με έναν σμπάρο δύο τρυγόνια. Πρώτα απ'όλα την απαλλαγή της υποχρέωσης του κράτους σε συνεισφορά στα ταμεία, την υλοποίηση των κατευθύνσεων της "Λευκής Βίβλου" και τη διοχέτευση των αποθεματικών στην οικονομία της αγοράς. Ανοίγει, λοιπόν, διάπλατα το δρόμο για την ιδιωτικοποίηση της κοινωνικής ασφάλισης. Και το τελευταίο ποτίζει με το δηλητήριο του τζόγου τις συνειδήσεις εργαζομένων και συνταξιούχων, οι οποίοι, αντί για αγώνες και κινητοποιήσεις για καλύτερες συντάξεις, για δημόσια κοινωνική ασφάλιση, καλούνται να παρακολουθούν τους δείκτες των απανταχού χρηματιστηρίων.
Επί της ουσίας των ρυθμίσεων αυτού του νομοσχεδίου προκύπτουν σοβαρότατα ερωτηματικά και ως προς την αποτελεσματικότητα και αποδοτικότητα αυτού του φορέα που δημιουργείται.
Οι πάντες και κατά τη συζήτηση της επιτροπής, αναγνώρισαν πως ο φορέας αυτός δεν πρόκειται να λύσει το έλλειμμα των προβλημάτων. Επομένως προκύπτουν σοβαρά ερωτηματικά για το ποιος για παράδειγμα θα επιστρέψει τα εκατόν σαράντα δισεκατομμύρια (140.000.000.000) δραχμές δανεικά από το επικουρικό ταμείο του Ο.Τ.Ε. σε περίπτωση χρεοκοπίας αυτού του οργανισμού. Αν αυτός ο φορέας δεν έχει κέρδη, όπως προσδοκάτε, ποιος θα πληρώνει τους τόκους αυτού του δανείου από το επικουρικό; Και εν πάση περιπτώσει πώς θα καλύπτονται τα ελλείμματα του ΤΑΠΟΤΕ τα οποία δεν θα καλύπτονται από τα προσδοκόμενα κέρδη αυτού του φορέα; Για όλους αυτούς τους λόγους είμαστε αντίθετοι με τη δημιουργία αυτής της ανώνυμης εταιρείας για τη διαχείριση αποθεματικών των ταμείων και βεβαίως για όλες όσες εταιρείες έρθουν προς ψήφιση σ'αυτή τη Βουλή για τον ίδιο σκοπό.
Θα ήθελα να σταθώ επίσης στο τέταρτο κεφάλαιο του νομοσχεδίου, στο άρθρο που αφορά τη διεύθυνση πληροφορικής. 'Οσον αφορά το θέμα της απόσπασης αρμοδιοτήτων και προσωπικού από τη γενική γραμματεία πληροφοριακών συστημάτων και την ένταξή των στη γενική γραμματεία δημοσιονομικής πολιτικής, θέλουμε να σημειώσουμε τα ακόλουθα.
Η ενέργεια αυτή αποσκοπεί στην κατάτμηση του πληροφοριακού συστήματος του Υπουργείου Οικονομικών με σοβαρές συνέπειες και όσον αφορά την παρακολούθηση και καταγραφή σημαντικών ευαίσθητων στοιχείων, αλλά και όσον αφορά τις προμήθειες στο συγκεκριμένο Υπουργείο.
Κατ'αρχήν είναι πέρα και έξω από κάθε πρακτική και δεοντολογία η αφαίρεση λειτουργιών της πληροφορικής από τη γενική διεύθυνση πληροφοριακών συστημάτων και η ένταξή τους σε μία γενική γραμματεία, η οποία και το όνομά της λέγει ότι καμία σχέση δεν έχει με τη διαχείριση πληροφοριακών συστημάτων, μιας και γίνεται λόγος για γενική γραμματεία δημοσιονομικής πολιτικής.
Το δεύτερο είναι ότι παύει πια να υπάρχει η έννοια του ενιαίου στρατηγικού σχεδιασμού πληροφοριακών συστημάτων, με συνέπεια στο ίδιο Υπουργείο να εμφανίζονται και προβλήματα συμβατότητας των πληροφοριακών συστημάτων, αλλά και η δυνατότητα διαφορετικών διαδικασιών προμηθειών με ό,τι αυτό συνεπάγεται, εκτός και αν υπάρχουν κάποιοι συγκεκριμένοι λόγοι που οδηγούν την ηγεσία του Υπουργείου Οικονομικών στην απόσπαση ορισμένης κατηγορίας πληφοροριών από το ΚΕΠΥΟ και την πληροφορική επεξεργασία τους σε άλλο φορέα. Και εδώ τίθεται ένα μεγάλο ερώτημα, γιατί. Αλλά και αν ακόμα είναι έτσι, δηλαδή κάτω από την ανάγκη ορισμένες πληροφορίες να χρήζουν διαφορετικής επεξεργασίας από άλλες, δεν ήταν αναγκαίο να γίνει ένας τέτοιος διαχωρισμός. Δεν νομίζουμε ότι είναι τυχαίο το γεγονός ότι ο νομοθέτης δεν αιτιολογεί τους λόγους του διαχωρισμού αυτού, με αποτέλεσμα να ισχύουν οι επισημάνσεις που κάναμε στην αρχή.
Με την επιφύλαξη, κύριε Πρόεδρε, για περαιτέρω παρατηρήσεις στη συζήτηση επί των άρθρων, μιας και πολλά θέματα αφορά, καταψηφίζουμε επί της αρχής το νομοσχέδιο.
ΠΡΟΕΔΡΕΥΩΝ (Δημήτριος Β. Κωστόπουλος): Κύριοι Βουλευτές, για τη σημερινή συζήτηση η Νέα Δημοκρατία ορίζει ως Κοινοβουλευτικό Εκπρόσωπο τον Βουλευτή Α' Πειραιά κ. Μιχαλολιάκο.
Το ΚΚΕ ορίζει ως ειδική αγορήτρια τη κ. Μαρία Μπόσκου, η οποία μόλις τελείωσε την ομιλία της.
Ο Συνασπισμός της Αριστεράς και της Προόδου ορίζει ως ειδικό αγορητή τον κ. Ευάγγελο Αποστόλου.
Και το λόγο έχει ο άρτι αφιχθείς κ. Ροβέρτος Σπυρόπουλος, εισηγητής του ΠΑ.ΣΟ.Κ.
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, κύριες και κύριοι συνάδελφοι, στο υπό συζήτηση νομοσχέδιο εμπεδώνεται με το πιο σαφή και ολοκάθαρο τρόπο ο βασικός πυρήνας της πολιτικής και του ΠΑ.ΣΟ.Κ. και της κυβέρνησής μας. Τέσσερα συνεχή χρόνια, συνεχίζοντας την πορεία που χαράξαμε από τα τέλη του 1993, το κόμμα μας και η Κυβέρνησή μας προχωρούν στην κατεύθυνση της υλοποίησης των παρακάτω στόχων.
Πρώτος στόχος η οικοδόμηση των προϋποθέσεων συμμετοχής της χώρας στην ΟΝΕ.
Δεύτερος στόχος η διατήρηση του εισοδήματος των εργαζόμενων και των ευρύτερων λαϊκών στρωμάτων σε κάθε περίπτωση σε επίπεδα που θα καλύπτουν τουλάχιστον την όποια μείωση προκαλεί σε αυτά ο πληθωρισμός.
Τρίτος στόχος η υλοποίηση σειράς διαρθρωτικών αλλαγών στις οικονομικές δομές, στους μεγάλους δημόσιους οργανισμούς, στις δομές του κράτους, στις δομές του κοινωνικοασφαλιστικού μας συστήματος με στόχο την προσαρμογή του στις ανάγκες και στις απαιτήσεις που επιβάλλουν οι ευρωπαϊκές και παγκόσμιες εξελίξεις.
Οι προαναφερόμενοι στόχοι και άλλοι ίσως που δεν αφορούν στο συζητούμενο νομοσχέδιο, αποτελούν για την Κυβέρνησή μας τους σταθερούς άξονες δράσης και δημιουργίας της. Σας θυμίζω, βέβαια, ότι οι στόχοι αυτοί κατά κανόνα αμφισβητήθηκαν, στο σύνολό τους σχεδόν, από τις δυνάμεις της Αντιπολίτευσης.
Ανέτρεξα, έτσι ενδεικτικά, στις αγορεύσεις των κύριων εισηγητών μείζονες και ελάσσονος αντιπολίτευσης, στη συζήτηση όλων των Προϋπολογισμών της παρελθούσης τετραετίας. Και βέβαια, εκεί διεπίστωσα, ως κοινό τόπο, οξείες κριτικές, καταστροφικές προβλέψεις για όλους τους προαναφερόμενους στόχους είτε αφορούν την ένταξη είτε τη διατήρηση του εργατικού εισοδήματος είτε την ύπαρξη συγκεκριμένες κοινωνικής πολιτικής. Η ίδια περίπου αντιμετώπιση υπήρξε και όταν λήφθηκαν μεγάλες αποφάσεις, που αφορούσαν τη διεύρυνση των δομών της κοινωνικής ασφάλισης. Χαρακτηριστική περίπτωση, η μετεξέλιξη του Ο.Γ.Α. σε κύριο φορέα ασφάλισης. Ακόμη, οι σημαντικές αλλαγές της ασφαλιστικής νομοθεσίας, οι ενοποιήσεις ασφαλιστικών ταμείων ΤΕΒΕ, Ταμείο Εμπόρων, ΤΣΑ και μια σειρά αλλαγές, που συνέβαλαν στη βελτίωση των δομών, των λειτουργιών και του επιπέδου παροχών των υφισταμένων κοινωνικοασφαλιστικών δομών.
'Ολα αυτά τα χρόνια, πραγματικά μόνοι στο επίπεδο του Κοινοβουλίου, πέρα από ελάχιστες υπεύθυνες φωνές που ακούσθηκαν ως εξαιρέσεις όμως, με μοναδικό σύμμαχο των ελληνικό λαό και πίστη στην πολιτική μας αρχή να απαλλάξουμε τη σύγχρονη δημοκρατία μας από την τετριμμένη έννοια του λαϊκισμού και του πολιτικού κόστους, τολμήσαμε να πράξουμε αυτό που οφείλαμε απέναντι στη χώρα και το λαό της, έχοντας απεριόριστη εμπιστοσύνη στην ωριμότητα και την ευθυκρισία του ελληνικού λαού.
Τα αποτελέσματα αυτής της πορείας αδιάψευστα και απολύτως θετικά. Η χώρα θεσμικά εκσυγχρονίζεται. Ο λαός επανακτά την αυτοπεποίθησή του στις δικές του δημιουργικές δυνάμεις. Οι αγρότες μας, οι εργαζόμενοι, οι συνταξιούχοι και τα ευρύτερα λαϊκά στρώματα γνωρίζουν πως, όταν η Κυβέρνηση δεσμεύεται απέναντί τους στην εφαρμογή ενός συνολικού σχεδιασμού, τηρεί τις δεσμεύσεις της στο ακέραιο.
'Ολα αυτά συνθέτουν και ταυτόχρονα οικοδομούν μια νέα σχέση ανάμεσα στους πολίτες και την Κυβέρνηση της χώρας. Μια σχέση που ο πολιτικός ιδεαλισμός, η αλήθεια, η συνέπεια και η υπευθυνότητα είναι τα αξιολογικά στοιχεία, που οριοθετούν αυτήν τη νέα εποχή σχέσεων κυβέρνησης και λαού. Σήμερα, λοιπόν, στο συζητούμενο νομοσχέδιο πολύ φοβούμαι ότι κάποιοι θα επιχειρήσουν να ερμηνεύσουν τις ρυθμίσεις του είτε ως προεκλογικές, είτε ως ελλιπείς είτε ως ανεπαρκείς. Ακόμη, ίσως κάποιοι τολμήσουν να αντιστρέψουν και το χαρακτήρα τους, υποστηρίζοντας ότι είναι ακόμη και αντιλαϊκές.
Απέναντι σε αυτούς τους ενδεχόμενους χαρακτηρισμούς, προκαταβολικά θέλω να τονίσω τα παρακάτω. Αυτοί που θα χαρακτηρίσουν αβασάνιστα τις ρυθμίσεις του νομοσχεδίου ως προεκλογικές, καλό θα ήταν να ανατρέξουν στις κατά καιρούς υπεύθυνες γι' αυτά τα θέματα δεσμεύσεις του Προέδρου και Πρωθυπουργού της χώρας απέναντι στον ελληνικό λαό. Αυτοί που θα κρίνουν τις ρυθμίσεις ως ανεπαρκείς, καλό θα ήταν να συνδέσουν την εναλλακτική τους πρόταση με τις συνολικές ανάγκες και τις πραγματικές δυνατότητες της ελληνικής οικονομίας. Τέλος, αυτοί που ίσως χαρακτηρίσουν τις ρυθμίσεις ως μη φιλολαϊκές, καλό θα ήταν να τεκμηριώσουν τον πολιτικό τους ισχυρισμό με μια ανάλογα εφαρμοσμένη στο σημερινό κόσμο πολιτική. Μετά από αυτήν την εισαγωγική παρατήρηση, περνάω τώρα στην εισηγητική ανάλυση του υπό συζήτηση σχεδίου νόμου.
Στο πρώτο κεφάλαιο η Κυβέρνηση έρχεται να ολοκληρώσει και τυπικά την παροχή του ΕΚΑΣ και στο χώρο των χαμηλοσυνταξιούχων του δημοσίου. Μέσα από τις προτεινόμενες διατάξεις, διευρύνονται τα εισοδηματικά κριτήρια χορήγησης του ΕΚΑΣ ως εξής. Για συνταξιούχους με συνολικά ετήσια καθαρά εισοδήματα, από κύριες και επικουρικές συντάξεις, μισθούς, ημερομίσθια και επιδόματα: Πρώτον, μέχρι του ποσού του ενός εκατομμυρίου εξακοσίων εξήντα τεσσάρων χιλιάδων επτακοσίων πενήντα (1.664.750) δραχμών, το ΕΚΑΣ γίνεται δεκαεπτά χιλιάδες οκτακόσιες πενήντα (17.850) δραχμές μηνιαίως.
Δεύτερον, από το ποσό του ενός εκατομμυρίου εξακοσίων εξήντα τεσσάρων χιλιάδων επτακοσίων πενήντα (1.664.750) δραχμών μέχρι του ποσού του ενός εκατομμυρίου επτακοσίων εννέα χιλιάδων διακοσίων πενήντα (1.709.250) δραχμών, το ΕΚΑΣ ανέρχεται στο ποσό των δεκατριών χιλιάδων τριακοσίων ενενήντα πέντε (13.395) δραχμών μηνιαίως.
Τρίτον, από το ποσό του ενός εκατομμυρίου επτακοσίων εννέα χιλιάδων διακοσίων πενήντα (1.709.250) δραχμών, μέχρι του ποσού του ενός εκατομμυρίου επτακοσίων πενήντα δύο χιλιάδων διακοσίων πενήντα μία (1.752.251) δραχμών, το ΕΚΑΣ ανέρχεται στο ποσό των οκτώ χιλιάδων εννιακοσίων σαράντα (8.940) δραχμών μηνιαίως.
Τέταρτον, από το ποσό του ενός εκατομμυρίου επτακοσίων πενήντα δύο χιλιάδων διακοσίων πενήντα μία (1.752.251) δραχμών, μέχρι του ποσού του ενός εκατομμυρίου οκτακοσίων έξι χιλιάδων (1.806.000) δραχμών, το ΕΚΑΣ ανέρχεται στο ποσό των τεσσάρων χιλιάδων τετρακοσίων εβδομήντα (4.470) δραχμών μηνιαίως.
Κύριοι συνάδελφοι, η θέσπιση του ΕΚΑΣ ουσιαστικά υποδηλώνει την πολιτική βούληση της Κυβέρνησης ότι δεν πρέπει, μέσα στο γενικά εύκολο δρόμο ότι όλοι έχουν ανάγκη, να εθελοτυφλούμε για τις κατηγορίες των χαμηλοσυνταξιούχων που οι ανάγκες τους είναι σαφώς πολύ πιο μεγαλύτερες των υπολοίπων. Πολύ θα θέλαμε το υψηλότερο επίπεδο παροχής του ΕΚΑΣ που είναι σήμερα οι δεκαεπτά χιλιάδες οκτακόσιες πενήντα (17.850) δραχμές μηνιαίως να ήταν ενδεχομένως το ελάχιστο που θα καταβάλλονταν ή ακόμα και μεγαλύτερο. Σε μια, λοιπόν, περίοδο που δώσαμε τη μάχη της ένταξης της οικονομίας μας στις ισχυρές και ανεπτυγμένες οικονομίες της Ευρώπης, το ΠΑ.ΣΟ.Κ. και η Κυβέρνησή μας δεν στράφηκε σε πολιτικές περικοπής μισθών και συντάξεων. Ταυτόχρονα όμως δεν ξέχασε τους συνταξιούχους και ιδιαίτερα τους χαμηλοσυνταξιούχους, ασκώντας μέσω του ΕΚΑΣ πολιτικές ενίσχυσης, που υπερβαίνουν τις μέσες αυξήσεις μισθών και συντάξεων. Οι μέσοι μισθοί και οι μέσες συντάξεις περιφρουρήθηκαν και αυξήθηκαν σε ποσοστό 3% πάνω από τον πληθωρισμό, ενώ ταυτόχρονα η ύπαρξη του ΕΚΑΣ λειτουργεί θετικά παρέχοντας αυξήσεις 10%, 15% και 20% πάνω από τον πληθωρισμό για τους συνταξιούχους με τις χαμηλότερες συντάξιμες αποδοχές. Αυτή είναι η αλήθεια και θα ήταν κρίμα να αμφισβητηθεί αυτή η πραγματικότητα.
Το δεύτερο κεφάλαιο του σχεδίου νόμου επιβεβαιώνει το μεταρρυθμιστικό προσανατολισμό της Κυβέρνησής μας, αφού τολμά και προχωρά στην ανατροπή της αναποτελεσματικής και αναχρονιστικής κατάστασης στο ισχύον σύστημα υγειονομικής περίθαλψης του δημοσίου, που στηρίζεται στις διατάξεις του Β.Δ.665/62. Γενική είναι η διαπίστωση και ταυτόχρονα η παραδοχή ότι το σύστημα διαχείρισης των δαπανών περίθαλψης των δημοσίων υπαλλήλων έχει σοβαρότατες αδυναμίες. Αυτό που ουσιαστικά θεσπίζεται σήμερα είναι η σύσταση ενός νέου φορέα διαχείρισης των πόρων, των δαπανών και των ελεγκτικών και λειτουργικών διαδικασιών παροχής υγειονομικής περίθαλψης των ασφαλισμένων του δημοσίου που λειτουργώντας με τη νέα του μορφή ως νομικό πρόσωπο δημοσίου δικαίου κατ'αναλογία με τα άλλα ασφαλιστικά ταμεία θα εγκαθιδρύσει ένα σύγχρονο σύστημα διαχείρισης και ελέγχου, ώστε η παροχή υψηλού επιπέδου υπηρεσιών υγείας και ασφαλιστικής προστασίας να συντελεστεί το ταχύτερο δυνατόν για όλους τους δημοσίους υπαλλήλους. Στο νέο φορέα κατοχυρώνεται και η εκπροσώπηση της ΑΔΕΔΥ και βέβαια κατοχυρώνεται ένα πάγιο αίτημα των εργαζομένων στο δημόσιο για κατοχύρωση της χρηματοδότησης νέου φορέα από τις εισφορές των ασφαλισμένων και του δημοσίου, με σχέση ένα προς δύο, ένας ο εργαζόμενος, δύο το δημόσιο. Πέρα όμως από όλα αυτά η ρύθμιση αυτή επιβεβαιώνει με τον πιο αξιόπιστο τρόπο την ιδεολογική και πολιτική μας επιλογή για την εμπέδωση και τη θεσμική κατοχύρωση ενός ασφαλιστικού συστήματος, που θα τελεί κάτω από τον έλεγχο του δημοσίου, θα είναι καθολικό και κοινωνικά δίκαιο και ταυτόχρονα αποτελεσματικό και διαχειριστικά σύγχρονο.
Στις υπόλοιπες διατάξεις του νομοσχεδίου μπορούμε να σταθούμε ιδιαίτερα σε εκείνη τη διάταξη που αυξάνει από την 1.1.2000 τις μηνιαίες συντάξεις του ΟΓΑ που δίδονται με βάση το ν.4169/61 με το ποσό των δέκα χιλιάδων (10.000) δραχμών το μήνα. Με τη ρύθμιση αυτή που έχει προϋπολογισμένο ύψος εκατόν δεκατρία δισεκατομμύρια (113.000.000.000) δραχμές περίπου η Κυβέρνησή μας και το κόμμα μας επιβεβαιώνουν τους ισχυρισμούς και τους ακατάλυτους δεσμούς τους με τον αγροτικό πληθυσμό της χώρας.
Η μεγάλη θεσμική μεταρρύθμιση μετατροπής του ΟΓΑ σε κύριο φορέα ασφάλισης και η αύξηση των αγροτικών συντάξεων που δίδονται με βάση το ν.4169/61 σε ποσοστό που ξεπερνά το 25% με 30% για το 2000, είναι η πλέον αξιόπιστη επιβεβαίωση ότι το ΠΑ.ΣΟ.Κ., ως κόμμα, έχει συνδέσει την πολιτική του διαδρομή και με τα συμφέροντα του αγρότη και της Ελληνίδας αγρότισσας.
Στην ίδια κατεύθυνση πρέπει να κρίνουμε τις διατάξεις του σχεδίου νόμου, που αφορά την επέκταση δωρεάν ιατρικής και φαρμακευτικής περίθαλψης και στην εναπομείνασα κατηγορία μακροχρονίων ανέργων ηλικίας από είσοσι εννέα έως πενήντα πέντε ετών, που ως τώρα δεν καλύπτονταν με τις ισχύουσες ρυθμίσεις που κατά καιρούς έχει εισαγάγει το Υπουργείο Εργασίας και Κοινωνικών Ασφαλίσεων για ψήφιση. Με τη ρύθμιση αυτή για μια ακόμη φορά επικυρώνεται η ταυτότητα της κοινωνικής μας πολιτικής, μιας πολιτικής που καθιστά την Κυβέρνησή μας και το κόμμα μας πρωτοπόρους και στον ευρωπαϊκό χώρο όταν μάλιστα στις υπόλοιπες χώρες της Ευρωπαϊκής 'Ενωσης ασκούνται ακόμη και σήμερα πολιτικές συρρίκνωσης των κοινωνικών παροχών.
'Αφησα τελευταία την επιχειρούμενη θεσμική μεταρρύθμιση, που αφορά την αξιοποίηση του αποθεματικού κεφαλαίου που δημιουργείται στο Ταμείο Ασφάλισης Προσωπικού Ο.Τ.Ε. με τη συμβολή του κράτους, του Ο.Τ.Ε. και των ίδιων των εργαζομένων του Ο.Τ.Ε., οι οποίοι διαθέτουν για αξιοποίηση ένα σημαντικό τμήμα των αποθεματικών του επικουρικού τους ταμείου.
Με την προτεινόμενη νομοθετική ρύθμιση ουσιαστικά καθορίζονται οι όροι και οι καταστατικές λειτουργικές αρχές ενός ευέλικτου φορέα που θα συνδιοικείται από το κράτος, τον ΟΤΕ, τον κύριο ασφαλιστικό φορέα, το ΤΑΠ-ΟΤΕ και τους εργαζόμενους στον ΟΤΕ, ο οποίος θα αναλάβει την ευθύνη της αξιοποίησης ενός αποθεματικού κεφαλαίου περίπου τριακοσίων πενήντα δισεκατομμυρίων (350.000.000.000) δραχμών με στόχο οι αποδόσεις αυτού του κεφαλαίου να συμβάλουν στη διαμόρφωση όρων και προϋποθέσεων που θα αποτρέψουν ή θα απομακρύνουν τον κίνδυνο της χρεοκοπίας του ΤΑΠ-ΟΤΕ καθιστώντας το ταμείο αυτό βιώσιμο.
Δεν θα ήθελα να κουράσω το Σώμα με δευτερεύουσες αναλύσεις και διευκρινίσεις που εξάλλου θα έχουμε τη δυνατότητα να συζητήσουμε κατ' άρθρο. Αυτό όμως που θέλω να τονίσω, για να προλάβω κριτικές απόψεις του τύπου, εισάγουμε τον τζόγο στα ασφαλιστκά ταμεία και άλλα τέτοια, είναι ότι η προτεινόμενη ρύθμιση συζητήθηκε επί μακρόν με τους εργαζόμενους και ουσιαστικά δεν κάνει τίποτα μα, τίποτα άλλο παρά να ικανοποιεί μία πάγια απαίτηση των εργαζομένων και των ασφαλισμένων της χώρας για ουσιαστική αξιοποίηση των αποθεματικών των ασφαλιστκών τους ταμείων με στόχο οι αποδόσεις των δικών τους αποθεματικών να συγκλίνουν και να μην αποκλίνουν από τις μέσες αποδόσεις που ως τώρα έχουν τα αποθεματικά των ιδιωτικών ασφαλιστικών οργανισμών.
Με την επιχειρούμενη ρύθμιση και τις ασφαλιστικές δικλείδες που έχουν προβλεφθεί, από τη μία πλευρά κατοχυρώνονται πλήρως οι σημερινές χρηματοοικονομικές αποδόσεις, ενώ παράλληλα με την οριοθετημένη και σαθρώς προδιαγεγραμμένη αξιοποίηση του αποθεματικού κεφαλαίου σε μετοχές υψηλού επενδυτικού κύρους μέχρι ποσοστού 25%, σε αμοιβαία αναπτυξιακά κεφάλαια μέχρι ποσοστού 35% και σε χρεώγραφα ή σε αμοιβαία κεφάλαια πλην αναπτυξιακών και μεικτών ή σε επενδυτικά μη μετοχικά προϊόντα μέχρι ποσοστού 40%, προβλέπεται η κάλυψη του ταμειακού ανοίγματος που θα έχει το ΤΑΠ-ΟΤΕ την προσεχή δεκαετία.
Το εγχείρημα ενδιαφέρον, εν όψει της γενικότερης προσπάθειας που πρέπει να ξεκινήσει για την εξυγίανση και τη διασφάλιση όρων βιωσιμότητας σε όλα τα ασφαλιστικά ταμεία.
Θα ήθελα να κάνω ακόμα κάποιες συμπληρωματικές παρατηρήσεις σε αυτό το κρίσιμο κεφάλαιο. Πρέπει να γίνει κατανοητό, κυρίες και κύριοι συνάδελφοι, κύριε Υπουργέ, ότι ο ΟΤΕ ήταν ο πρώτος οργανισμός που υπέστη όλες τις επιπτώσεις μιας αναδιάρθρωσης που ακούει στο όνομα της εξέλιξης της τεχνολογίας. Ο ΟΤΕ είναι ο πρώτος οργανισμός που αυτήν τη στιγμή δρέπει τους θετικούς καρπούς της αναδιάρθρωσης, αλλά όμως υφίσταται και τις επιπτώσεις -και ιδιαίτερα το ασφαλιστικό του ταμείο- αυτής της αναδιάρθρωσης. Αρκεί να σας πω ότι σήμερα με έναν ΟΤΕ πραγματικό γίγαντα, με θυγατρικές εταιρείες και μία τεράστια δυναμική που δεν έχει να ζηλέψει τίποτα από αντίστοιχους οργανισμούς στον ευρωπαϊκό χώρο, εργάζονται είκοσι χιλιάδες άνθρωποι, ενώ πριν από λίγα χρόνια, όταν ήταν ένας ΟΤΕ αρκετά μικρός, εργάζονταν τριάντα χιλιάδες άνθρωποι.
Η αναδιάρθρωση αυτή εκ των πραγμάτων σωρεύει τεράστιο κόστος στον ασφαλιστικό οργανισμό.
Πιστεύω ότι το σχέδιο νόμου δίνει μία αισιόδοξη προοπτική για τη διόρθωση αυτού του πραγματικού προβλήματος. Ωστόσο συμπληρωματικά θα σας θέσω κάποια θέματα που και στην επιτροπή είπα.
Ενδεχομένως θα πρέπει να δείτε την κάλυψη, ύπαρξη δηλαδή, μιας αντίστοιχης διάταξης που να καλύπτει τα λειτουργικά έξοδα του νέου φορέα που θα δημιουργηθεί για τη διαχείριση των αποθεματικών για τρία τουλάχιστον χρόνια από τον ΟΤΕ. Ο ΟΤΕ πόρους έχει και δόξα τω Θεώ κάποιες δεκάδες εκατομμύρια που θα απαιτηθούν γι' αυτό μπορεί να δώσει. 'Οχι ότι αυτά τα χρήματα θα σώσουν το φορέα. Αυτά τα χρήματα θα επιταχύνουν τη λειτουργία του φορέα.
Δεύτερο σημείο. Πιστεύω ότι θα πρέπει να δείτε θετικά τη διεύρυνση του χρόνου κάλυψης των ελλειμμάτων του ΤΑΠ-ΟΤΕ από τις 10 έως τις 31 Δεκεμβρίου του 2000 ή σε ένα χρόνο, που, εν πάση περιπτώσει, θα είναι ουσιαστικά μεγαλύτερος από τον προβλεπόμενο χρόνο.
Και όχι γιατί υπάρχει ο στόχος μέσα απ' αυτήν τη διαδικασία να διαμορφωθούν όροι βιωσιμότητας του ταμείου, αλλά για να δοθεί ικανός χρόνος προκειμένου με ηρεμία το διοικητικό συμβούλιο του νέου οργανισμού να προχωρήσει στις σωστότερες αποφάσεις για την αξιοποίηση των αποθεματικών.
Τέλος, αυτό που θέλω να τονίσω είναι ότι θα πρέπει να ξαναδούμε την προοπτική καταβολής ειδικού τέλους για ένα μεσοδιάστημα προκειμένου το ειδικό αυτό τέλος, που θα μπορεί να προβλεφθεί εξουσιοδοτική νομοθετική διάταξη, να ολοκληρωθεί με προεδρικό διάταγμα αν χρειαστεί. Και μέσα απ' αυτήν την πρόβλεψη να δίνεται η δυνατότητα με την έκδοση του προεδρικού διατάγματος, να επιβάλλεται τέλος σε όλα τα τηλεπικοινωνικά τέλη όλων των οργανισμών που λειτουργούν νόμιμα στην Ελλάδα, δημόσιοι και ιδιωτικοί. Και αυτό το τέλος για τρία, τέσσερα χρόνια να επιστρέφει στα ταμεία. Δεν μιλάμε για ένα τέλος διαρκές. Μιλάμε για ένα τέλος που θα βοηθήσει τη διαρθρωτική προσαρμογή των ασφαλιστικών ταμείων.
Πιστεύω ότι είναι προτάσεις που έχουν τεθεί και που θα πρέπει να τις δούμε και κατά τη διάρκεια της συζήτησης. Είναι προτάσεις που κατά την άποψή μας μπορούν να συμβάλουν αποφασιστικότερα, κατοχυρώνοντας και διασφαλίζοντας την προσπάθεια που κάνει η Κυβέρνηση με το συζητούμενο νομοσχέδιο για τη διασφάλιση των όρων βιωσιμότητας του ΤΑΠ-ΟΤΕ.
Τελειώνοντας θέλω να κάνω μερικά σχόλια. Σήμερα έλαβα στα χέρια μου και την κατάθεση μιας τροπολογίας που αφορά τη χορήγηση μεγαλύτερης ποσοστιαίας αύξησης στους συνταξιούχους του δημοσίου, πολιτικούς, σιδηροδρομικούς, δημοτικούς, κοινοτικούς, κληρικούς. Σαφώς είναι στη σωστή κατεύθυνση.
Κλείνοντας, αυτό που θα ήθελα να πω είναι ότι τα υπόλοιπα τμήματα του νομοσχεδίου τα θεωρώ ήσσονος σημασίας. Ουσιαστικά, όμως, για τις κοινωνικές ομάδες που τους αφορούν, συνομολογώ και συμφωνώ.
Προτείνω την υπερψήφιση του νομοσχεδίου. Η εκτίμησή μας είναι ότι είναι ένα νομοσχέδιο που επικυρώνει με τον πλέον αξιόπιστο τρόπο και τις κοινωνικές ευαισθησίες και τις ανησυχίες της Κυβέρνησης καθημερινά να οικοδομεί θετικότερες προοπτικές για τους εργαζόμενους, για τους συνταξιούχους, για τους αγρότες, για τα ευρύτερα κοινωνικά στρώματα. Οι καρποί των προσπαθειών του ελληνικού λαού αποδίδουν. Τα μέτρα που παίρνονται είναι στη σωστή κατεύθυνση. 'Εχουμε την εκτίμηση ότι μπαίνουμε σε μια φάση όπου η κοινωνική ευημερία θα σταθεί δίπλα στη γενικότερη ευημερία που έχει οδηγήσει τη χώρα η συνολική πολιτική που ασκείται από τη μεριά μας για αρκετά χρόνια και με ένταση, από το 1994 και μετά. Ευχαριστώ πολύ.
(Χειροκροτήματα από την πτέρυγα του ΠΑ.ΣΟ.Κ.) 
ΠΡΟΕΔΡΕΥΩΝ (Δημήτριος Β. Κωστόπουλος): Κύριοι Βουλευτές, για τη σημερινή συζήτηση το ΔΗ.Κ.ΚΙ. ορίζει ως ειδικό αγορητή το Βουλευτή κ. Αναστάσιο Ιντζέ.
Το λόγο έχει εκ μέρους της Νέας Δημοκρατίας ο κ. Ελευθέριος Παπαγεωργόπουλος.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κυρίες και κύριοι συνάδελφοι, το συζητούμενο σχέδιο νόμου είναι απόλυτα συμβατό με τις συνήθεις κυβερνητικές προδιαγραφές. Είναι αποσπασματικό, πρόχειρο, χωρίς αρχή και τέλος, χωρίς ιδέες, στόχους, έμπνευση και χωρίς το απαραίτητο χρήμα. Αποτελεί μια νομοθετική φρουτιέρα στην οποία αντιμετωπίζονται συλλήβδην ζητήματα του ΕΚΑΣ, της υγειονομικής περίθαλψης των ασφαλισμένων του δημοσίου, της αξιοποίησης του ενεργητικού του ΤΑΠΟΤΕ, καθώς και οι μισθολογικές αυξήσεις των αξιωματικών.
Ρωτάμε, κύριε Υπουργέ των Οικονομικών, εάν έχετε συνεννοηθεί με τον Υπουργό Εθνικής 'Αμυνας, ο οποίος εξαγγέλλει μισθολόγια για στρατιωτικούς, για τα Σώματα Ασφαλείας κλπ. Εδώ φέρνεται μια ρύθμιση, η οποία τουλάχιστον θα έπρεπε να έχει ενταχθεί στη γενικότερη ρύθμιση που εξαγγέλλει η Κυβέρνηση ότι θα καταθέσει. Δεν νομίζω ότι έχει θέση εδώ. Και δεν μπαίνω στο ζήτημα αν έχουν δίκιο ή όχι οι άνθρωποι. Σίγουρα έχουν δίκιο. 'Ερχεσθε στα λόγια μας όταν συζητούσαμε πριν λίγο καιρό το μισθολόγιο των στρατιωτικών.
Επίσης, εισάγετε προς ρύθμιση ζητήματα προσωπικού ΕΥΠ, γιατρών ΕΚΑΒ, ρυθμίσεις για τους σεισμοπαθείς, για προβληματικές επιχειρήσεις και άλλα. Την κατάσταση περιπλέκει η μεγάλη λιτανεία των υπουργικών τροπολογιών, απόδειξη τρανή της προχειρότητας με την οποία η Κυβέρνηση νομοθετεί. Δεδομένου ότι τροποποιούνται άλλωστε και πρόσφατοι νόμοι, όπως κυρίως ο 2738/99, το λεγόμενο μίνι ασφαλιστικό, το τροποποιείτε ριζικά με τις ρυθμίσεις που εισάγετε, χωρίς να το καταργείτε κιόλας και θα υπάρξει κι ένα πρόβλημα. Εγώ ζήτησα τη γνώμη της Επιστημονικής Επιτροπής, δυστυχώς η Διαρκής Επιτροπή δεν έστειλε το ερώτημα αυτό και δεν έχουμε και τη θέση της. 'Εχουμε δύο νόμους. Θα μου πείτε θα ισχύσει ο ειδικότερος και νεότερος, ναι, αλλά υπάρχουν προβλήματα αναμφίβολα και ας μην καταφεύγουμε σε ερμηνευτικές λύσεις. Η ratio των ρυθμίσεων αυτών είναι πάντοτε εναρμονισμένη με τον κομματισμό. Το συνεπακόλουθο του βασικού ενστίκτου της Κυβέρνησης, αυτού της αυτοσυντήρησης, που όσο πάμε προς τις εκλογές γίνεται εντονότερο και προσδιορίζει πράξεις και συμπεριφορές και νοοτροπίες. Θα ήταν εύκολο να πει κανείς ότι συνήθως τα ίδια λέγονται. Ναι, τα ίδια λέγονται, γιατί ακριβώς τα ίδια πράγματα και οι ίδιες συμπεριφορές περιγράφονται. 'Ετσι αναγκαζόμαστε κι εμείς να επαναλαμβάνουμε τους ίδιους χαρακτηρισμούς.
Εν πάση περιπτώσει, σαν αρχή συζήτησης, για να μπορέσουμε να το κουβεντιάσουμε επιτέλους, θα πρέπει να δεχθούμε ότι το θέμα μας βασικά είναι, έστω και κατά τη σουρεαλιστική κυβερνητική προσέγγιση, το ζήτημα της υγειονομικής περίθαλψης των δημοσίων υπαλλήλων και η διαχείριση του ενεργητικού του ΤΑΠΟΤΕ. Αυτά σαν βάση συζήτησης για να μπορέσουμε να συνεννοηθούμε. Από την αρχή καθιστούμε, λοιπόν, σαφείς τις θέσεις μας.
Πρώτη παρατήρηση. Η Νέα Δημοκρατία για λόγους αρχής είναι σύμφωνη με θέματα εξυγίανσης κυρίως στον τομέα της κοινωνικής ασφάλισης. 'Ομως, το συζητούμενο σχέδιο νόμου δεν προσεγγίζει τέτοια ζητήματα.
Δεύτερη παρατήρηση. Η Κυβέρνηση του ΠΑ.ΣΟ.Κ. με την πολιτική της, μετά το 1993 υπονόμευσε το θεσμό της κοινωνικής ασφάλισης και στη συνέχεια με τα εφευρήματα του μικρού και μεγάλου ασφαλιστικού πακέτου και τις προφάσεις της αναζήτησης λύσεων από ξένους εμπειρογνώμονες, μεταθέτει στις αποφάσεις που πρέπει να ληφθούν επειγόντως για την αντιμετώπιση του ασφαλιστικού ζητήματος, του πιο εκρηκτικού κοινωνικού προβλήματος του τόπου για την επομένη κυβέρνηση, προκειμένου να αποφύγει το πολιτικό κόστος. Αναμφίβολα, για να τα κάνει αυτά έχει στέρεη βάση το χρόνο που σας έδωσε -προσδόκιμο βιωσιμότητος κατά τον κ. Σπράου είναι το 2005- χάρη στους αντιασφαλιστικούς για το ΠΑ.ΣΟ.Κ. νόμους που ψήφισε η Κυβέρνηση της Νέας Δημοκρατίας 1990-1993, τους οποίους διατηρείτε και ευτυχώς τους διατηρείτε, γιατί δεν θα μπορούσατε να κάνετε κι αλλιώς.
Τρίτη παρατήρηση. Ειδικότερα στο χώρο των ΔΕΚΟ παρεμβαίνει κατά τρόπο αποσπασματικό και πρόχειρο η Κυβέρνηση και επιδεινώνει στο όνομα της εξυγίανσης τα υφιστάμενα προβλήματα. Παραδείγματος χάρη είχαμε πριν λίγες μέρες εξυγίανση της ΕΡΤ, είχαμε και έχουμε ρυθμίσεις για τη ΔΕΗ, τώρα έχουμε ρυθμίσεις για το ΤΑΠΟΤΕ. Φαίνεται λειτουργείτε σαν ανεμούριο, ανάλογα με τις πιέσεις που δέχεσθε από το κομματικό και συνδικαλιστικό κατεστημένο. Κι έτσι αποδεικνύεται ότι απουσιάζει όχι μόνο η απαραίτητη στρατηγική, αλλά ακόμα και η πρόβλεψη για το επόμενο βήμα. Και αυτά μετά από έξι χρόνια κυβέρνησης Σημίτη και εντός ή εκτός παρενθέσεως, εκσυγχρονιστών.
Θέλω να επισημάνω ότι για μία ακόμη φορά απουσιάζει η γνώμη της ΟΚΕ, την οποία είχατε θεσμοθετήσει με τυμπανοκρουσίες και τώρα de facto την έχετε καταργήσει. Και μάλιστα το ερώτημα είναι γενικότερο, έχουμε πολύ καιρό να δούμε γνώμη της ΟΚΕ σε νομοσχέδια σημαντικά, που αφορούν την κοινωνία.
Επίσης, έχετε αγνοήσει εντελώς τα σωματεία των συνταξιούχων, το σύνολο των σωματείων των συνταξιούχων. 'Εχουν μία συντονιστική επιτροπή και διαμαρτύρονται. 'Οπως επίσης και την ίδια την ΑΔΕΔΥ, της οποίας ο πρόεδρος είπε στη Διαρκή Επιτροπή ότι αιφνιδιάστηκε με τις ρυθμίσεις του πρώτου κεφαλαίου και δεν μπορεί να διατυπώσει άποψη. 'Οπως επίσης, επισημαίνει η Επιστημονική Υπηρεσία της Βουλής και η έκθεση του Ελεγκτικού Συνεδρίου, υπάρχουν προβλήματα αντισυνταγματικότητας, κυρίως στο άρθρο 4 και 5. Και υπάρχει πρόβλημα αντισυνταγματικότητας με την ευκολία που έχετε να ζητάτε νομοθετικές εν λευκώ εξουσιοδοτήσεις, όχι για επιμέρους ρύθμιση λεπτομερειών, αλλά για ζητήματα ουσίας. Και αν μη τι άλλο των άλλων προβλημάτων που προκύπτουν, αντισυνταγματικότητος, νομοτεχνικής κλπ., υπάρχει και ένα πρόβλημα αλαζονείας, πώς να το κάνουμε. Δεν μπορεί η Βουλή να σας εξουσιοδοτεί συνεχώς εν λευκώ, να διαχειρίζεσθε εσείς με υπουργικές αποφάσεις τα ζητήματα και να δίνετε την πραγματική ουσία των νομοθετικών παρεμβάσεων.
Το νομοσχέδιο, λοιπόν, που συζητάμε, έχει γραφειοκρατική λογική και πνεύμα κρατισμού, αφού δημιουργεί επιπλέον οργανισμούς και υπηρεσίες, σαν να ήταν αυτό που έλειπε από το δημόσιο. 'Ετσι μαζί με τις εν λευκώ εξουσιοδοτήσεις, στις οποίες αναφέρθηκα, έχει και διακατέχεται από μία αντιασφαλιστική λογική και νοοτροπία. Ανατρέπει αρχές και κανόνες που θα έπρεπε να λειτουργούν σε μία προσπάθεια που θα έπρεπε τουλάχιστον να είχατε και σεις συμφωνήσει, που θα έπρεπε να γίνει προς την κατεύθυνση της ομογενοποίησης και ενιαιοποίησης των κανόνων που διέπουν το ασφαλιστικό σύστημα.
Οι κινήσεις που εισάγετε είναι αποκλίνουσες. Δεν βοηθούν στην ομογενοποίηση των κανόνων λειτουργίας. Επιφέρουν το αντίθετο αποτέλεσμα. 'Επρεπε να υπάρχει μια πολιτική σύγκλισης, όσον αφορά τα ομοειδή ταμεία. Εσείς κάνετε το εντελώς αντίθετο με τις επιμέρους αποσπασματικές ρυθμίσεις που κατά καιρούς εισάγετε.
Το νομοσχέδιο είναι άτολμο και αναποτελεσματικό. Το πρώτο κεφάλαιο αναφέρεται στην αύξηση του ΕΚΑΣ. 'Αλλες επιμέρους διατάξεις για κληρικούς, για διευθυντές κλπ. θα έχουμε την ευκαιρία να τις συζητήσουμε στην κατ'άρθρο συζήτηση. 'Ομως θέση της Νέας Δημοκρατίας είναι ότι πρέπει να θεσπισθεί κατώτερο όριο συντάξεως το ποσό των εκατόν πενήντα χιλιάδων (150.000) δραχμών. Ποσό αντίστοιχο με το ΕΚΑΣ θα πρέπει να δοθεί και στους αγρότες που δεν έχουν άλλους εισοδηματικούς πόρους. Η δαπάνη είναι περίπου διακόσια δισεκατομμύρια (200.000.000.000) δραχμές. Μπορούμε να τα βρούμε από αυτούς που έχουν. Μπορούμε να τα πάρουμε και από την ανάπτυξη. ΒΑΣΙΛΗΣ ΚΕΔΙΚΟΓΛΟΥ: Τι εννοείτε όταν λέτε ότι θα τα πάρουμε από την ανάπτυξη; 
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Από αυτούς που κερδίζουν. Πιστεύω ότι συμφωνείτε σε αυτό.
Στο άρθρο 3 στην έκτη παράγραφο δεν τηρείτε τις δεσμεύσεις που έχετε αναλάβει και αδικείτε για μια ακόμη φορά τον κλάδο των συνταξιούχων αναπληρωτών γενικών διευθυντών. Παίζετε με το 0,10. Τους τάξατε 1,45. Τους δίνετε 1,35.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Απαράδεκτη μικροψυχία.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Μικροψυχία ναι και το δίνετε από 1.1.2000, ενώ σε όλους το δίνετε αναδρομικά. Νομίζω ότι δεν αξίζει να επιστρατεύσουμε επιχειρήματα για να σας πείσουμε σε αυτό. Λίγοι είναι, ηλικιωμένοι είναι. Δεν θα τους κάνετε χάρη.
'Οσον αφορά τον Οργανισμό Περίθαλψης Ασφαλισμένων του δημοσίου στον οποίο αναφέρεται το Β' κεφάλαιο του νομοσχεδίου, είναι καθολική η διαπίστωση ότι η υγειονομική κατάσταση των ασφαλισμένων του δημοσίου είναι απαράδεκτη. Τις συνέπειες τις υφίστανται οι ασφαλισμένοι του δημοσίου που έχουν την ατυχία να υποστούν την παρεχόμενη κατ'ευφημισμόν περίθαλψη.
Συνοπτικά έχουμε τις εξής παρατηρήσεις: Πρώτον, σύστημα υγειονομικής περίθαλψης για τους ασφαλισμένους του δημοσίου, ουσιαστικά δεν υπάρχει. Απλώς υφίσταται μια χαοτική κατάσταση η οποία συνθλίβει τους δικαιούχους. Δεύτερον, οι κατά καιρούς αποσπασματικές παρεμβάσεις μετά τον ν.1811/51 περί κώδικος καταστάσεως δημοσίων υπαλλήλων έχουν δημιουργήσει λαβύρινθο, όσον αφορά το θεσμικό και οργανωτικό πλαίσιο. Είναι χαρακτηριστικό ότι απουσιάζει, έστω και η στοιχειώδης κωδικοποίηση. Το υπό συζήτηση νομοσχέδιο δεν αντιμετωπίζει το πρόβλημα, με αποτέλεσμα οι χρήστες των υπηρεσιών δημόσιοι υπάλληλοι να γίνονται εύκολα θύματα του Μινώταυρου της γραφειοκρατίας.
Τρίτον, ο ακριβής αριθμός των ασφαλισμένων για υγειονομική περίθαλψη στο δημόσιο δεν είναι γνωστός. Αυτό η Κυβέρνηση το συνομολογεί και στην εισηγητική έκθεση του Προϋπολογισμού του κράτους του 1999. Η σχετική φράση λέει ότι "υπολογίζεται, περίπου, κατά προσέγγιση". Αναθέσατε μάλιστα σε μια εταιρεία, όπως είπατε, να βρει πόσοι είναι οι ασφαλισμένοι του δημοσίου. Θα ήταν χρήσιμο στην τοποθέτησή σας, κύριε Υπουργέ, να μας πείτε αν αυτή η έρευνα έφερε καρπούς. 'Ολη αυτή η κατάσταση είναι χαρακτηριστική της κυβερνητικής ανεπάρκειας και ανικανότητας.
Τέταρτον, η χρηματοδότηση του συστήματος είναι φθίνουσα. Οι συνταγές και τα δελτία των ασφαλισμένων του δημοσίου μοιάζουν με ακάλυπτες επιταγές. 'Εχετε πλειάδα εγγράφων διαμαρτυριών των νομαρχών για τις απαράδεκτα χαμηλές χρηματοδοτήσεις. Γι'αυτό ακριβώς τους εκδικείσθε με αφαίρεση αρμοδιοτήτων.
Πέμπτον, η παρεχόμενη περίθαλψη στους ασφαλισμένους είναι υποβαθμισμένη και η κατάσταση συνεχώς χειροτερεύει.
Αναμφίβολα χρειάζεται παρέμβαση, όχι όμως αυτή που επιχειρείτε, με την παρούσα ρύθμιση. Κατά την άποψή μας χρειάζεται αρχικά να οριοθετηθεί ο αριθμός των δημοσίων υπαλλήλων, να γίνει απογραφή τους και να ξεκαθαριστεί σε πολιτικό επίπεδο ποίοι θα παραμείνουν στο δημόσιο τομέα. Είναι sine qua non προϋπόθεση.
ΝΙΚΟΛΑΟΣ ΧΡΙΣΤΟΥΛΑΚΗΣ (Υφυπουργός Οικονομικών): 'Εχει γίνει. Απλώς εσείς διαβάζετε την περσινή έκθεση.
ΛΕΥTΕΡHΣ ΠΑΠΑΓΕΩΡΓΟΠΟΥΛΟΣ: Του 1999 την έκθεση διάβασα, κύριε Υπουργέ, τη φετινή. Ελπίζω αυτή που θα καταθέσετε σε λίγες ημέρες ότι δεν θα λέει πάλι "πιθανολογούμε ότι ο αριθμός των δημοσίων υπαλλήλων θα είναι κάπως έτσι". Πιστεύω να το έχετε διορθώσει. Θα πρέπει να ξεκαθαριστεί τι θα παραμείνει στον δημόσιο τομέα, δεδομένου ότι η κατάσταση είναι ρευστή, συνεχώς έχουμε υπηρεσίες που φεύγουν από το δημόσιο τομέα και πορεύονται προς τον ιδιωτικό. Δεν έχουμε ένσταση γι'αυτό που γίνεται προς τη σωστή κατεύθυνση, αλλά να ξέρουμε ποιες θα μείνουν και για ποιες μιλάμε και ποιους αφορούν οι ρυθμίσεις που η Βουλή καλείται να ψηφίσει.
Επίσης πρέπει να γίνουν αναλογιστικές μελέτες και να υιοθετηθούν κανόνες, οι οποίοι θα στηρίξουν μία μακρόπνοη και βιώσιμη παρέμβαση και θα εξασφαλίσουν τη λειτουργική ανεξαρτησία, τη διαφάνεια, την αξιοκρατία και τη βιωσιμότητα του συστήματος.
Κυρίως όμως η Κυβέρνηση θα πρέπει να κατανοήσει το αυτονόητο ότι χωρίς τη διάθεση των αναγκαίων πιστώσεων, κοινωνική πολιτική και πολιτική υγείας δεν είναι δυνατόν να ασκηθεί.
Στο κεφάλαιο 3 συνιστάται φορέας για τη διαχείριση του ενεργητικού του ΤΑΠΟΤΕ, ειδικότερα με το άρθρο 12 που εισάγεται προς ψήφιση, το καταστατικό ενός νέου οργανισμού που θα διαχειριστεί το ενεργητικό του ΤΑΠΟΤΕ. Είναι γεγονός αναμφισβήτητο ότι στον κλάδο σύνταξης του ΤΑΠΟΤΕ υπάρχει πράγματι μεγάλο πρόβλημα. Και εξαιτίας της δυσμενούς σχέσης μεταξύ ασφαλισμένων και συνταξιούχων που είναι στο χειρότερο δυνατό σημείο σχεδόν ένα προς ένα, αλλά και εξαιτίας της ανικανότητας, της κακοδιοίκησης και των διορισμένων κομματικών διοικήσεων. Χρειάζεται σίγουρα παρέμβαση, όχι όμως η προτεινομένη, που είναι πρόχειρη και ατελέσφορη για λόγους που θα αναπτύξω στη συνέχεια.
Η λογική του συντάκτη της διάταξης είναι αντιασφαλιστική και μη συμβατή με τα δεδομένα της κοινής λογικής και πείρας. 'Οπως η άποψη ότι θα πρέπει οι ρυθμίσεις να είναι συμβατές με την ομαδοποίηση των ομοειδών ταμείων -αναφέρθηκα και πιο πριν σε αυτό- ενώ έχετε την αντίθετη κατεύθυνση.
Με το ν. 2676/99 για μία ακόμα φορά τροποποιήσατε το καθεστώς που ρυθμίζει τα της διαχείρισης των ασφαλιστικών ταμείων και προβλέψατε μόλις 12% των αποθεματικών να διατίθεται σε μετοχές. Η Κυβέρνηση ήταν απόλυτη στην άρνησή της να δώσει μεγαλύτερη ευχέρεια διαχείρισης των αποθεματικών και περισσότερη αυτονομία στις διοικήσεις των ασφαλιστικών ταμείων. Και σε αυτά, παρά τις δεσμεύσεις του Υπουργού Εργασίας του Υπουργού δηλαδή που εισηγήθηκε τον ν.2676, ότι θα φέρει διοικήσεις, στις οποίες θα αντιπροσωπεύεται το κράτος, η πολιτεία, αλλά και οι συνταξιούχοι και οι εμπλεκόμενοι φορείς, διατηρείτε ένα κομματικό στρατό αμειβόμενο εκ δύομισι χιλιάδων μελών διοικητικών συμβουλίων. Και το χειρότερο είναι ότι δεν έχουν στην πλειοψηφία τους καμία σχέση με τα ασφαλιστικά ταμεία και τους ασφαλισμένους.
ΝΙΚΟΛΑΟΣ ΧΡΙΣΤΟΥΛΑΚΗΣ (Υφυπουργός Οικονομικών): 'Eχουν μειωθεί πάρα πολύ.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: 'Εχει μειωθεί, αν δεν είναι δύομισι χιλιάδες θα ήθελα να δω πόσοι είναι.
ΔΗΜΗΤΡΙΟΣ ΣΙΟΥΦΑΣ: Είναι δύο χιλιάδες τετρακόσιες ενενήντα εννιά.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Ακριβώς. Και μάλιστα πολυθεσίτες σύμβουλοι, αντιπρόεδροι, πρόεδροι και λοιποί των ασφαλιστικών ταμείων είναι το σύνολο σχεδόν των γραμματέων των αρμοδίων Υπουργών. 'Εχουν γίνει αναφορές και σε ονόματα, αλλά δεν είναι του παρόντος να μετατρέψουμε τη συζήτηση του νομοσχεδίου σε επερώτηση.
Και ξαφνικά, ενώ η Κυβέρνηση αμυνόταν για το 12% σαν ευχέρεια διαχείρισης σε μετοχές αποθεματικών ταμείων, θέλησε να κερδοσκοπήσει στο χρηματιστήριο με τα χρήματα των ασφαλισμένων, χωρίς να προβλέπει ρήτρα που θα διασφαλίζει τις συντάξεις και το ειδικό ενεργητικό με εγγύηση του ελληνικού δημοσίου, όπως ζητούν οι ασφαλισμένοι και οι συνταξιούχοι.
Η Κυβέρνηση επιχειρεί με την παρούσα ρύθμιση να κάνει μία πρόβα τζενεράλε με τη διαχείριση των τετρακοσίων δισεκατομμυρίων (400.000.000.000) του ΤΑΠΟΤΕ, έχοντας σκοπό να διαχειριστεί συνολικά τα τριάμισι δισεκατομμύρια των αποθεματικών των ασφαλιστικών ταμείων. Και μάλιστα μέσω της κρατικοελεγχόμενης "ΔΕΚΑ". Την κούρσα δηλαδή του χρηματιστηρίου μέχρι τις επόμενες εκλογές σκοπεύετε να την ντουμπάρετε με τα χρήματα των ασφαλισμένων, χωρίς να υπάρχουν εγγυήσεις και μάλιστα με το κατασκεύασμα της Α.Ε. το οποίο είναι θεσμικά εντελώς επικίνδυνο. Δεν υπάρχουν τίποτε εγγυήσεις.
Σημειώνουμε ότι λείπει και η παρουσία της τράπεζας σαν χρηματοοικονομικού συμβούλου, που θα μπορούσε να εγγυηθεί μία σωστή και έντιμη διαχείριση. Απουσιάζει από την ανώνυμη εταιρεία.
Τα ερωτήματα που απαιτούν άμεση απάντηση είναι, ποιoς θα καρπωθεί το κέρδος, ποιoς θα πληρώσει τις πιθανές ζημιές -και αυτό είναι το κρισιμότερο- ποιoς διαχειριστής θα αναλάβει την εκμετάλλευση αυτού του τεράστιου έργου κεφαλαίων, με ποιες διαδικασίες θα γίνει η ανάθεση; Μήπως γεννιέται ένα νέο μεγάλο χρηματοοικονομικό κεφάλαιο ελεγχόμενο από το δημόσιο το οποίο, νοθεύοντας τους κανόνες της ελεύθερης αγοράς, θα επηρεάζει με πολιτικά κριτήρια αποφασιστικά τη λειτουργία του χρηματιστηρίου; Είναι δυνατόν οι διορισμένες κομματικές διοικήσεις των ασφαλιστικών ταμείων να αποφασίζουν χωρίς την αναγκαία αίσθηση ευθύνης και με ελαφρά την καρδιά και να εκθέτουν τις αποταμιεύσεις των ασφαλισμένων στους κινδύνους, που εξ ορισμού αντιπροσωπεύει το χρηματιστήριο; Οι αποφάσεις αναμφίβολα ελήφθησαν εν θερμώ με το μύθο του κερδοφόρου χρηματιστηρίου. 'Ομως ο στοιχειώδης ρεαλισμός απαιτεί απαντήσεις στα πιο πάνω ερωτήματα.
Οι θέσεις μας -και τελειώνω -είναι σε συνάρτηση με τις προτάσεις του κοινωνικού διαλόγου. 'Ισως γι'αυτό το λόγο δεν ζητήσατε τη γνώμη της ΟΚΕ, όπως έχει καταγραφεί με την ομόφωνη σύμφωνη γνώμη της ΓΣΕΕ και της ΑΔΕΔΥ. Τα πορίσματα του κοινωνικού διαλόγου επιδεικτικά αγνοεί η Κυβέρνηση ότι για την ασφαλή και αποτελεσματική αξιοποίηση και διαχείριση των αποθεματικών χρειάζεται η θέσπιση κανόνων που θα κατοχυρώνουν συνθήκες διαφάνειας και θα διασφαλίζουν το συμφέρον των μελών. Θα αποφεύγεται η τοποθέτηση υψηλού κινδύνου. Η συντεταγμένη είσοδος των αποθεματικών των ταμείων στις χρηματαγορές, βάσει ενιαίων κανόνων και αρχών και με τις απαραίτητες εγγυήσεις και διασφαλίσεις, θα πολλαπλασιάζει τα θετικά αποτελέσματα και θα θέσει σε λειτουργία ένα ενάρετο ενεργητικό κύκλο με ευεργετικά αποτελέσματα για τα ταμεία και την εθνική οικονομία.
Αυτές είναι οι απόψεις μας, σχετικά με τα βασικά ζητήματα που βάζει το συζητούμενο νομοσχέδιο. Στα επιμέρους και στην πανσπερμία διατάξεων που εισάγεται συνεχώς με τις τροποποιήσεις και με ετερόκλητες και άσχετες διατάξεις μεταξύ τους, θα τοποθετηθούμε στην κατ'άρθρο συζήτηση.
Πάντως επί της αρχής αυτό το νομοσχέδιο το καταψηφίζουμε, επιφυλασσόμενοι να αναζητήσουμε, αν υπάρχουν, θετικές διατάξεις για να τις υπερψηφίσουμε.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Δημήτριος Β. Κωστόπουλος): Το λόγο έχει ο ειδικός αγορητής του Συνασπισμού κ. Ευάγγελος Αποστόλου.
ΕΥΑΓΓΕΛΟΣ ΑΠΟΣΤΟΛΟΥ: Κύριοι συνάδελφοι, έχουμε μπροστά μας ένα άλλο νομοσχέδιο του Υπουργείου Οικονομικών, συνονθύλευμα άσχετων διατάξεων μεταξύ τους, ενδεικτικό του τρόπου με τον οποίο νομοθετεί η σημερινή Κυβέρνηση. Ακόμα και να θέλει να συμφωνήσει κανείς με ορισμένες ρυθμίσεις που έρχονται να διορθώσουν αδικίες διατάξεων προηγούμενων νόμων, υπάρχουν άλλες ρυθμίσεις που δεν επιτρέπουν τουλάχιστον για μας τη θετική προσέγγιση και γι'αυτό καταψηφίζουμε επί της αρχής το συγκεκριμένο νομοσχέδιο.
'Εχω αναφερθεί και άλλες φορές σχετικά με την πολιτική της Κυβέρνησης για το επίδομα κοινωνικής αντίληψης. Πότε επιτέλους θα σταματήσει αυτή η πρακτική; 'Οταν η Κυβέρνηση λέει ότι δίνει το ΕΚΑΣ με αιτιολογικό την προστασία της αγοραστικής δύναμης των χαμηλοσυνταξιούχων, γιατί να χρειάζονται κάθε φορά αποφάσεις υπουργικές; Ας προσθέσει η Κυβέρνηση το ΕΚΑΣ στη σύνταξη και έτσι θα καλύψει οριστικά και μόνιμα την αγοραστική δύναμη των συνταξιούχων.
Γιατί το ίδιο θα έχουμε και μεθαύριο, πάλι η αγοραστική δύναμη των συνταξιούχων θα χρειάζεται κάλυψη.
Εμείς επιμένουμε ότι η συγκεκριμένη ρύθμιση έχει το χαρακτήρα ελεημοσύνης. Η μόνη λύση που οφείλει να δώσει η Κυβέρνηση, αυτή που έχει υποσχεθεί, είναι η επανασύνδεση της κατώτερης σύνταξης με τα είκοσι ημερομίσθια του ανειδίκευτου εργάτη. Η σημερινή είναι απλά ένα εργαλείο το οποίο θα χρησιμοποιείται κάθε φορά από τον Υπουργό, που όλοι γνωρίζουμε και καταλαβαίνουμε για ποιους σκοπούς.
'Oσον αφορά τις υπόλοιπες διατάξεις του πρώτου κεφαλαίου, άλλες επιλύουν πραγματικά προβλήματα, άλλες είναι φωτογραφικές και όλες μαζί, κατά την άποψή μας, θα μπορούσαν να είχαν αντιμετωπισθεί κατά τη συζήτηση των σχετικών νομοσχεδίων ή να είχαν κατατεθεί σχετικές τροπολογίες. 'Ερχομαι στο κεφάλαιο Β', που αναφέρεται στη διαχείριση του Ταμείου Περίθαλψης των ασφαλισμένων του δημοσίου.
Είναι κοινή η διαπίστωση ότι το σύστημα διαχείρισης των δαπανών για την περίθαλψη των ασφαλισμένων του δημοσίου χωλαίνει. 'Εχει ελλείψεις και αδυναμίες καθ'όσον η όποια αύξηση των δαπανών δεν συνοδεύεται από ανάλογη βελτίωση των παρεχομένων υπηρεσιών περίθαλψης και νοσηλείας των ασφαλισμένων. Συνεπώς η δημιουργία ύπαρξης ενός τέτοιου φορέα που να συντονίζει την υγειονομική περίθαλψη των ασφαλισμένων του δημοσίου είναι απαραίτητη.
Εμείς λέμε ότι η επιχειρούμενη ρύθμιση είναι μια κατ' αρχήν αποσπασματική αντιμετώπιση του συγκεκριμένου προβλήματος, από τη στιγμή που δεν υπάρχει συγκεκριμένη εμπεριστατωμένη μελέτη παρουσίασης και αντιμετώπισης του όλου προβλήματος. 'Οχι μόνο δεν καθιερώνεται η τριμελής χρηματοδότηση, αλλά ούτε και οι εισφορές των ασφαλισμένων δεν διασφαλίζονται, καθ' ότι γίνεται λόγος αόριστα για επιχορήγηση από τον κρατικό προϋπολογισμό χωρίς να εμφανίζονται πουθενά οι εισφορές.
Ο μονομερής κατά τη βούληση της Κυβέρνησης προσδιορισμός του ύψους της επιχορήγησης ουσιαστικά στερεί από το φορέα τη δυνατότητα ανάληψης πρωτοβουλιών για τη βελτίωση των παρεχομένων υπηρεσιών. Αυτό που μας φοβίζει είναι, μήπως τυχόν με αυτήν τη μορφή υπάρξει αργότερα περαιτέρω υποβάθμιση της υγειονομικής περίθαλψης των ασφαλισμένων.
'Ερχομαι στο τρίτο κεφάλαιο που αναφέρεται σε θέματα ΤΑΠΟΤΕ.
Το συγκεκριμένο ταμείο κατ' αρχάς ιδρύθηκε για να παρέχει κοινωνική ασφάλιση στους υπαλλήλους του ΟΤΕ. 'Οπως όλα τα ταμεία κοινωνικής ασφάλισης, κουβάλησε και αυτό στην πλάτη του όλες τις παλαιές αμαρτίες όλων των κυβερνήσεων, δέσμευση των αποθεματικών τους, χαριστικές διατάξεις προς διάφορες ομάδες, απαξιωτική διαχείριση των αποθεμάτων του. Και είναι γνωστό πως αυτή η τακτική έχει φθάσει το συγκεκριμένο Ταμείο σε τέτοιο σημείο, που έχει αποδυναμωθεί και δεν μπορεί να παρέχει στον κλάδο ασθενείας αυτές τις υπηρεσίες που χρειάζονται οι ασφαλισμένοι του και υπάρχει βέβαια και ένας κίνδυνος υπαρκτός για την κατάρρευση του Ταμείου Αρωγής.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Πόσοι είναι οι ασφαλισμένοι του ΤΑΠ-ΟΤΕ; 
ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, δεν γνωρίζω ακριβώς, αλλά οπωσδήποτε οι υπάλληλοι του ΟΤΕ θα πρέπει να είναι ένας πολύ μεγάλος αριθμός. Η Κυβέρνηση μπορεί να μας ενημερώσει. Γύρω στις είκοσι πέντε με τριάντα χιλιάδες, δεν είμαι αυτήν τη στιγμή όμως έτοιμος για να σας απαντήσω ακριβώς.
Πάντως, η Κυβέρνηση πιστεύει ότι με τη συγκεκριμένη ρύθμιση προκρίνει οριστικές και μόνιμες λύσεις.
Εμείς λέμε ότι η εταιρεία που δημιουργείται με τις συγκεκριμένες διατάξεις δεν θα έχει αυτά τα κέρδη, τα οποία πιστεύει ότι θα αποκομίσει με τη χρηματιστηριακή διαχείριση το συγκεκριμένο Ταμείο, η συγκεκριμένη εταιρεία, όπως λέει η Κυβέρνηση.
Διότι πιστεύει πως θα έχει κέρδη τα οποία μετά την αφαίρεση των οφειλομένων προς το Ταμείο Αρωγής τόκων θα αρκούν για την κάλυψη των ελλειμμάτων του ΤΑΠΟΤΕ και θα διατίθενται για το σκοπό αυτό. Αυτή είναι μια καθαρά χρηματιστηριακή διαχείριση για να μην πω ότι πρόκειται για τζογαδόρικη διαχείριση, διότι αυτός είναι και ο τρόπος τώρα τελευταία που διαχειρίζεται πολλά θέματα οικονομικά η Κυβέρνηση. Κανένας δεν μπορεί να μιλήσει με βεβαιότητα για το μέλλον τόσο του ΤΑΠΟΤΕ όσο και του ταμείου αρωγής, αφού το μεν ΤΑΠΟΤΕ προκαταβάλει και τοποθετεί στο ειδικό ενεργητικό ένα μεγάλο ποσό των εσόδων που θα είχε τα επόμενα χρόνια το δε Ταμείο Αρωγής δίνει το μεγαλύτερο μέρος από τα αποθεματικά του, τα οποία είναι δανεικά και αγύριστα, αφού δεν προβλέπεται συγκεκριμένη αποπληρωμή του δανείου.
Μπορεί το νομοσχέδιο να προβλέπει ότι τα χρήματα του ειδικού ενεργητικού δεν θα πηγαίνουν για την κάλυψη των ελλειμμάτων του ΤΑΠΟΤΕ. Αυτό σήμερα. Ποιος μας λέει ότι αύριο δεν θα έχουμε μια καινούρια ρύθμιση που θα τροποποιεί αυτό που συζητάμε σήμερα; Τι θα γίνει αν τα κέρδη της εταιρείας δεν αρκούν για να καλύψουν τα ελλείμματα; Το πιο πιθανό είναι κάτω από την πίεση της ανεύρεσης χρημάτων για να πληρωθούν οι συντάξεις, να έχουμε μια καινούρια τροπολογία, η οποία θα λέει ότι τα ελλείμματα θα καλυφθούν από το ειδικό ενεργητικό. Βέβαια αυτό θα έχει ως αποτέλεσμα, όπως όλοι καταλαβαίνουμε, την κατασπατάληση του ειδικού ενεργητικού και συνεπώς τη χρεοκοπία του ΤΑΠ-ΟΤΕ και του ταμείου αρωγής.
Αναφέρεται, αγαπητοί συνάδελφοι, στην εισηγητική έκθεση του προτεινόμενου νομοσχεδίου ότι το έλλειμμα για το 1999 θα είναι τριάντα πέντε δισεκατομμύρια (35.000.000.000) δραχμές. Το έλλειμμα αυτό όλοι καταλαβαίνουμε ότι πρόκειται να αυξηθεί τα επόμενα χρόνια καθώς το σύστημα του ΤΑΠ-ΟΤΕ είναι πλέον αναδιανεμητικό και η σχέση εργαζομένων προς συνταξιούχους αναμένεται να χειροτερέψει, καθ' ότι δεν έχουμε προσλήψεις ανάλογες, οι οποίες θα καλύπτουν αυτούς που φεύγουν και όλοι βλέπουμε ότι το ταμείο οδηγείται, τουλάχιστον από πλευράς εισφορών, σε χειρότερη κατάσταση.
Για μας η προτεινόμενη λύση, αγαπητοί συνάδελφοι, είναι τελείως έξω από τη λογική που εμείς μέχρι σήμερα γνωρίζαμε ότι η κοινωνική ασφάλιση θα πρέπει να διέπεται από την τριμερή χρηματοδότηση και όχι από χρηματιστηριακές αντιλήψεις σαν και αυτές που σήμερα φέρνει με τη συγκεκριμένη ρύθμιση η Κυβέρνηση.
Βέβαια για μας γεννώνται και άλλα ερωτήματα στα οποία οφείλει η Κυβέρνηση να απαντήσει: Με ποια λογική ο ΟΤΕ γίνεται μέτοχος του 40% της εταιρείας, αφού στο ειδικό ενεργητικό δεν προσφέρει ούτε δραχμή; Τα χρήματα που θα καταβάλει είναι προκαταβολή των υποχρεώσεών του.
Με ποια λογική το ΤΑΠ-ΟΤΕ το οποίο θα συνεισφέρει το 1/3 περίπου του ειδικού ενεργητικού θα κατέχει μόνο το 15% των μετοχών της εταιρείας; Με ποια λογική το δημόσιο και ο ΟΤΕ, δηλαδή η Κυβέρνηση, και, όπως είναι η κατάσταση, οι εντεταλμένοι της ουσιαστικά στη διοίκηση του ΟΤΕ, θα έχουν την πλειοψηφία της εταιρείας όταν είναι μειοψηφία τόσο στο μετοχικό κεφάλαιο όσο και στη συνεισφορά του στο ειδικό ενεργητικό; Μήπως τελικά όλες αυτές οι ρυθμίσεις μας οδηγούν στο συμπέρασμα ότι όλα αυτά γίνονται για άλλους λόγους και όχι γι' αυτούς για τους οποίους προβάλλονται; Είπα και πριν από λίγο ότι η χρηματιστηριακή αντίληψη στη λειτουργία των ασφαλιστικών ταμείων, αγαπητοί συνάδελφοι, μπορεί να μας οδηγήσει σε καταστάσεις πολύ άσχημες.
Και έρχομαι στο κεφάλαιο Ε'. Θα σταθώ μόνο στο άρθρο 15 που αναφέρεται στη σύσταση της διεύθυνσης πληροφορικών συστημάτων. Πρόκειται ουσιαστικά για απόσπαση αρμοδιοτήτων και από τη γενική γραμματεία πληροφορικών συστημάτων στη γενική γρμματεία δημοσιονομικής πολιτικής. Αυτό σημαίνει τεμαχισμό του έργου που κάνει το ΚΕΠΥΟ. Αντί να προωθούμε ολοκληρωμένες λύσεις στα πληροφορικά συστήματα, οδηγούμαστε σε αποσπασματικές λύσεις που δυσχεραίνουν τον ενιαίο σχεδιασμό και διαχείριση. Είναι κάτι το οποίο οι εργαζόμενοι του ΚΕΠΥΟ κατήγγειλαν κατά τη συνεδρίαση της Διαρκούς Επιτροπής Οικονομικών Υποθέσεων και ανέφεραν μάλιστα ότι η συγκεκριμένη ρύθμιση είναι απρογραμμάτιστη και αποσκοπεί στην ικανοποίηση προσωπικών επιλογών. Αυτή ήταν η χαρακτηριστική φράση, που χρησιμοποίησε ο εκπρόσωπος του ΚΕΠΥΟ.
Υπάρχουν, αγαπητοί συνάδελφοι, και άλλες διατάξεις, όπως είπα και στην αρχή, οι οποίες λύνουν υπαρκτά προβλήματα και σ'αυτές θα αναφερθούμε στην κατ'άρθρο συζήτηση. 'Ομως διαφωνούμε με την Κυβέρνηση με τον τρόπο που έρχεται και ρυθμίζει τρία βασικά θέματα. Αυτό του ΕΚΑΣ, του Οργανισμού Περίθαλψης του Δημοσίου και της Εταιρείας Διαχείρισης του Ειδικού Ενεργητικού του ΤΑΠ-ΟΤΕ. Γι'αυτούς τους λόγους καταψηφίζουμε το συγκεκριμένο νομοσχέδιο.
ΠΡΟΕΔΡΕΥΩΝ (Δημήτριος Β. Κωστόπουλος): Ο Ειδικός Αγορητής του Δημοκρατικού Κοινωνικού Κινήματος κ. Αναστάσιος Ιντζές έχει το λόγο. 
ΑΝΑΣΤΑΣΙΟΣ ΙΝΤΖΕΣ: Κυρίες και κύριοι συνάδελφοι, το συζητούμενο νομοσχέδιο περιλαμβάνει πέντε κεφάλαια. Το κεφάλαιο Α', από το άρθρο 1 έως το άρθρο 5, αναφέρεται στο ΕΚΑΣ και στη ρύθμιση συνταξιοδοτικών θεμάτων. Το κεφάλαιο Β', από το άρθρο 6 έως το άρθρο 11, αναφέρεται στον Οργανισμό Περίθαλψης Ασφαλισμένων του Δημοσίου. Το κεφάλαιο Γ' είναι το άρθρο 12 που αναφέρεται στην ίδρυση Ανώνυμης Εταιρείας Διαχείρισης του Ειδικού Ενεργητικού του ΤΑΠ-ΟΤΕ. To κεφάλαιο Δ', από το άρθρο 13 έως και το άρθρο 14, αναφέρεται σε μισθολογικές ρυθμίσεις και το κεφάλαιο Ε', από το άρθρο 15 έως το άρθρο 19, αναφέρεται σε διάφορα άλλα θέματα.
Δηλώνουμε εξ αρχής ότι καταψηφίζουμε το νομοσχέδιο. Το ΕΚΑΣ αποτελεί μια χειρονομία ελεημοσύνης. Αποβλέπει αποσπασματικά να βοηθήσει τους χαμηλοσυνταξιούχους. Είχε καθιερωθεί πρώτα για τους συνταξιούχους του ιδιωτικού τομέα και τώρα επεκτείνεται και στους συνταξιούχους του δημοσίου. 'Οταν ήρθε το νομοσχέδιο για την καθιέρωσή του, είπαμε ότι αποτελεί ελεημοσύνη, αλλά το ψηφίζουμε. Δηλαδή επικυρώσαμε τη νομοθετική πράξη τότε που το καθιέρωνε διότι αποτελούσε μία ενίσχυση, έστω και κατά απαράδεκτο τρόπο, των εισοδημάτων των χαμηλοσυνταξιούχων. Τώρα όμως το καταψηφίζουμε, διότι αποτελεί και ελεημοσύνη, αλλά και εμπαιγμό και επεκτείνεται εν όψει προεκλογικής περιόδου. Και αυτή είναι η απάντησή μου, κυρίες και κύριοι συνάδελφοι, στον Υφυπουργό Οικονομικών, διότι με προκάλεσε στη Διαρκή Επιτροπή Οικονομικών Υποθέσεων. Είπε: "Κύριε Ιντζέ, αντιφάσκετε, διότι ψηφίσατε το ΕΚΑΣ όταν το πρωτοφέραμε και τώρα το καταψηφίζετε". 'Εδωσα, λοιπόν, την εξήγηση.
Εμείς, κυρίες και κύριοι συνάδελφοι, αρνούμαστε αυτόν τον τρόπο βελτίωσης των συντάξεων των χαμηλοσυνταξιούχων. Επιμένουμε στην εθνική σύνταξη. Περιλαμβάνεται στο πρόγραμμα του ΠΑ.ΣΟ.Κ. και του 1993. Και πράγματι, η εθνική σύνταξη προβλέπει για όλους τους 'Ελληνες, ανεξαρτήτως εάν εργάζονται ή όχι και ανεξαρτήτως αν πληρούν τις προϋποθέσεις της συνταξιοδότησης, ένα κατωτάτο ελάχιστο εισόδημα, το οποίο προσδιορίζουμε με τα είκοσι ημερομίσθια του ανειδίκευτου εργάτη.
Προφανώς αυτό αποτελεί το κατώτατο όριο φτώχειας. Επιμένουμε ότι κάθε άλλη ρύθμιση είναι απαράδεκτη και αποτελεί μπάλωμα. Και πάντα θα είμαστε μάρτυρες, εδώ στην Εθνική Αντιπροσωπεία, όταν ευρισκόμεθα προ εκλογών, οι κυβερνήσεις, οι οποίες έχουν αυτήν την αντίληψη, θα φέρνουν ρυθμίσεις που θα βελτιώνουν προσκαίρως τα εισοδήματα των εργαζομένων.
Κεφάλαιο 2. Ιδρύεται Οργανισμός Περίθαλψης Ασφαλισμένων του δημοσίου. Η πρώτη παρατήρηση που έχω να κάνω αφορά τον κύριο Υπουργό και την Κυβέρνηση, οι οποίοι, ενώ από τη μια πλευρά λένε ότι θέλουν να περιορίσουν την ύπαρξη πολλών νομικών προσώπων δημοσίου και ιδιωτικού δικαίου ελεγχόμενα από το κράτος -και έγινε μία ψευτοπροσπάθεια- από την άλλη πλευρά γινόμαστε μάρτυρες δημιουργίας συνεχώς νέων νομικών προσώπων. Αυτό είναι απαράδεκτο, η πολυδιάσπαση του δημόσιου τομέα και του στενού και του ευρύτερου.
Πράγματι, υπάρχει ανάγκη εξορθολογισμού του τρόπου παροχής ιατρικής, υγειονομικής, νοσοκομειακής και φαρμακευτικής περίθαλψης των δημοσίων υπαλλήλων, πράγματι γίνεται και σπατάλη των πόρων, χωρίς την ταυτόχρονη βελτίωση των παρεχομένων υπηρεσιών, αλλά ο τρόπος με τον οποίο προσπαθεί η Κυβέρνηση να βελτιώσει αυτές τις διαπιστώσεις, που πράγματι και εμείς τις συνομολογούμε, δεν είναι ο καλύτερος. Ο καλύτερος τρόπος θα ήταν η σύσταση ενιαίου φορέα υγείας, που είναι από τις πρώτες διακηρύξεις του ΠΑΣΟΚ, όταν το ΠΑΣΟΚ τουλάχιστον δρούσε σοσιαλιστικά. Τώρα το ΠΑΣΟΚ είναι καπιταλιστικό. 'Εχει χάσει τα πάντα.
Εάν δεν μπορεί να συσταθεί ενιαίος φορέας υγείας λόγω της πολυδιάσπασης των ασφαλιστικών ταμείων στον ιδιωτικό τομέα, μπορεί να γίνει ένας ενιαίος φορέας υγείας των ασφαλισμένων στο δημόσιο, διότι δεν υπάρχει κάποιο όργανο που να δημιουργεί τριβές ή εφόσον δεν είναι έτοιμο το κράτος να προχωρήσει στη σύσταση ενιαίου φορέα υγείας, τουλάχιστον για τους δημοσίους υπαλλήλους, θα μπορούσε να βελτιώσει την υπάρχουσα κατάσταση, έως ότου με μελέτες, σε βάθος χρόνου και με επιστημονικά βέβαια κριτήρια και με τους ενδιαφερομένους, δηλαδή το συνδικαλιστικό κίνημα των δημοσίων υπαλλήλων, καταλήξει σε ένα σύστημα.
Τώρα τι γίνεται; Ενώ θα παραμείνει ο ίδιος τρόπος χρηματοδότησης και παροχής των νοσοκομειακών, ιατρικών, φαρμακευτικών κλπ. υπηρεσιών προς τους δημοσίους υπαλλήλους και ο τρόπος χρηματοδότησης θα παραμείνει πάλι ο ίδιος, αυθαίρετος, δημιουργείται ένα νομικό πρόσωπο το οποίο προσθέτει ένα ακόμα στα τόσα πολλά που υπάρχουν.
Διαφωνώ δε με την παρατήρηση που έκανε προηγουμένως ο κ. Παπαγεωργόπουλος, ο οποίος είπε ότι τα πολλά νομικά πρόσωπα εξυπηρετούν τον κομματικό στρατό του ΠΑΣΟΚ. Σωστό για σήμερα, αλλά αν αύριο γίνει κυβέρνηση η Νέα Δημοκρατία, θα αφήσει ακέφαλα τα νομικά πρόσωπα; Και αν τα στελεχώσει, δεν θα τα στελεχώσει από στρατούς της Νέας Δημοκρατίας; Δεν είναι κριτική αυτή, κύριοι συνάδελφοι.
Εάν υπάρχει ανάγκη ύπαρξης των νομικών προσώπων, ο τρόπος πλήρωσής τους είναι γνωστός. Το θέμα είναι εάν είναι χρήσιμα ή όχι.
Εμείς πιστεύουμε ότι η σύσταση ενός ακόμη νομικού προσώπου δημοσίου δικαίου για να συντονίζει τις δαπάνες, τη διοικητική υποστήριξη παροχής της υγειονομικής περίθαλψης και τον έλεγχο των δαπανών από δημοσιονομικής πλευράς, είναι περιττή και θεωρούμε ότι η βελτίωση της σημερινής διεύθυνσης παροχής υγείας αρκούσε μέχρις ότου ωριμάσει πάλι η υπόθεση και να συσταθεί ένας ενιαίος φορέας υγείας με τριμερή χρηματοδότηση: Ασφαλισμένων δημοσίων υπαλλήλων, εργοδοτών και κράτους. Στην προκειμένη περίπτωση εργοδότης και κράτος συμπίπτει στο ίδιο πρόσωπο, άρα η τριμερής χρηματοδότηση του φορέα αυτού θα ήταν δύο προς ένα. Δύο το κράτος, ως εργοδότης αφ' ενός και ως κράτος αφ' ετέρου, και οι ασφαλισμένοι από την άλλη πλευρά.
Το κεφάλαιο 3 που αναφέρεται στο άρθρο 12 προβλέπει τη σύσταση μιας χρηματοοικονομικής εταιρείας διαχείρισης ενός αποθεματικού ποσού του ΤΑΠ-ΟΤΕ. Αυτό το αποθεματικό ποσό θα συσταθεί από μια τριμερή συμβολή από τη δημόσια εταιρεία ΔΕΚΑ, από τον ΟΤΕ και από το Ταμείο Αρωγής Προσωπικού ΟΤΕ (ΤΑΠ-ΟΤΕ).
Η πρώτη παρατήρηση που έχω να κάνω είναι ότι και εδώ το ΠΑΣΟΚ, ενώ εξήγγειλε τη δημιουργία ενιαίου φορέα ασφάλισης ή τουλάχιστον ότι θα συνένωνε κατά μεγάλες κατηγορίες τα ασφαλιστικά ταμεία και θα καθιέρωνε άπαξ δια παντός την τριμερή χρηματοδότηση αυτών των ασφαλιστικών ταμείων, -δηλαδή ασφαλισμένων, εργοδοτών και κράτους- τι κάνει; Με την πολιτική που άσκησε έχει καταστήσει το ΤΑΠ-ΟΤΕ ελλειμματικό, διότι, πέρα από τη γενική αρχή ότι τα αποθεματικά των ταμείων ήταν κατατεθειμένα στην Τράπεζα της Ελλάδος, άλλοτε άτοκα και μετά από το 1982 με κάποιο επιτόκιο, πάντως χαμηλότερο από τον τρέχοντα πληθωρισμό, συνέβη το εξής: Η λαίλαπα των ιδιωτικοποιήσεων είχε ως αποτέλεσμα να καταστήσει τα ασφαλιστικά ταμεία και συγκεκριμένα -εφόσον αναφέρομαι στον ΟΤΕ- το ΤΑΠ-ΟΤΕ ελλειμματικό. Γιατί; Η ραγδαία εξέλιξη της τεχνολογίας στον ΟΤΕ κατέστησε πολλούς υπαλλήλους άχρηστους, οπότε με την εισαγωγή της νέας τεχνολογίας και με την ιδιωτικοποίηση του ΟΤΕ έχουμε ενθαρρύνσεις πρόωρης εξόδου των υπαλλήλων του ΟΤΕ από τον Οργανισμό, διότι και άχρηστοι ήταν αυτοί, αλλά και για να καταστεί ο Οργανισμός με τη νέα τεχνολογία πιο παραγωγικός και πιο κερδοφόρος. Ταυτόχρονα όμως είχαμε επιβάρυνση των ταμείων.
Μια άλλη παρατηρηση που έχω να κάνω και που αφορά παραλείψεις του συνδικαλιστικού κινήματος, είναι η εξής: Η εξέλιξη της τεχνολογίας δεν πρέπει μονομερώς να ωφελεί το κεφάλαιο. Αυτή η εξέλιξη της τεχνολογίας όταν εισάγεται σ' ένα υπάρχοντα οργανισμό, όπως είναι ο ΟΤΕ, πρέπει να αναλάβει και ένα μέρος της δαπάνης των ασφαλιστικών ταμείων του συγκεκριμένου οργανισμού, διότι με την πρόωρη συνταξιοδότηση επιβάρυνε το ταμείο αφ' ενός με πολλούς συνταξιούχους και αφ' ετέρου με τη μη πρόσληψη προσωπικού -διότι η νέα τεχνολογία κατέστησε με την αυτοματοποίηση πολλές εργασίες των υπαλλήλων του ΟΤΕ άχρηστες- τι έχουμε; 'Εχουμε μείωση του προσωπικού, αύξηση των συνταξιούχων και η σχέση από ένα προς πέντε που ήταν το 1971 σήμερα έγινε ένα προς ένα και μισό με τάση να γίνει ένα προς ένα. Εγώ πιστεύω ότι θα γίνει μισό προς ένα, δηλαδή, μισός εργάτης για ένα συνταξιούχο.
Επομένως ένα μέρος των κερδών, τουλάχιστον των ιδιωτικοποιήσεων ή των μετοχοποιήσεων που έκανε ο ΟΤΕ -ένα ποσοστό 1%, 2%, 3% αυτό δηλαδή θα προέρχεται από μελέτη- έπρεπε να πηγαίνει απευθείας, ως εισφορά, στα ασφαλιστικά ταμεία του ΟΤΕ. Διότι με την απαξίωση της παλιάς τεχνολογίας και με τη μη χρήση εργατικών χεριών, ήταν βέβαιο ότι θα έχουμε κατάρρευση του ταμείου, διότι δεν θα έχουμε ασφαλισμένους και θα έχουμε πολλούς συνταξιούχους. Θα ήταν μία ισομερής επιβάρυνση κεφαλαίου και εργαζομένων και δεν θα είχαμε τη σημερινή κατάσταση σήμερα να ψάχνουμε απονενοημένα, όπως ο πνιγμένος που πιάνεται από τα μαλλιά του να σωθεί και να συστήνουμε απαράδεκτους τρόπους για να σώσουμε το ΤΑΠ-ΟΤΕ με κάποιες εταιρείες, οι οποίες προεξοφλούμε ότι, όταν θα παίξουν στο χρηματιστήριο ή σε άλλα χαρτιά, ομόλογα, έντοκα γραμμάτια κ.λπ., θα είναι σώνει και καλά κερδοφόρες. 'Ετσι θα καλύψει και τα κενά και τα χρέη του ΟΤΕ, του χρόνου σύνταξης προς τον κλάδο ασθενείας και θα καταστήσει το ΤΑΠ-ΟΤΕ ικανό να ανταποκρίνεται στην καταβολή των συντάξεων. Αυτά δεν είναι σοβαρά πράγματα. Αυτά είναι μπαλώματα, είναι τσαρλατανισμοί. Και γι' αυτό όλοι οι συνταξιούχοι του ΤΑΠ-ΟΤΕ και του ΟΣΕ και των ΕΛΤΑ είναι εναντίον αυτής της ρύθμισης.
Και φθάσανε στην απονενοημένη αυτή κατάσταση και ζητούν -ακούστεκάτι που είναι αυτονόητο. Το κράτος εγγυάται την καταβολή συντάξεων από τα ταμεία, εφόσον είναι νομικά πρόσωπα δημοσίου δικαίου, αφού είναι τμήμα της κρατικής εξουσίας. Ζητάνε λοιπόν οι συνταξιούχοι των ΟΤΕ, ΕΛΤΑ, ΟΣΕ και ΤΑΠ-ΟΤΕ, να περιληφθεί στο νόμο ότι οι συντάξεις και το ειδικό ενεργητικό του φορέα τελούν υπό την εγγύηση του κράτους. Δηλαδή, αν ο φορέας δεν αποδώσει τα προσδοκώμενα, το κράτος να υποχρεούται να διασφαλίζει το ύψος και την απρόσκοπτη καταβολή των συνταξίμων αποδοχών και το ειδικό ενεργητικό του φορέα. Ζητούν, να εγγυηθεί το κράτος να καταβάλλονται οι συντάξεις και το ειδικό ενεργητικό να μην κατασπαταληθεί, να μη χαθεί.
Παίζεις ένα παιχνίδι χρηματιστηρίου, όπως αυτό δουλεύει. Αλλά και αν δούλευε πολύ καλά με τους κανόνες του καπιταλισμού των σοβαρών κρατών, όπως είναι, ας πούμε, οι ΗΠΑ, όσοι παίζουν στο χρηματιστήριο δεν κερδίζουν όλοι. Διότι αν όλοι κερδίζουν, από πού είναι τα κέρδη; Από τον αέρα; Πρέπει κάποιος να χάσει για να κερδίσει ο άλλος.
'Εφθασαν λοιπόν στο σημείο αυτό το αυτονόητο να απαιτούν οι συνταξιούχοι, διότι βλέπουν ότι πολύ γρήγορα δεν θα είναι εξασφαλισμένη η καταβολή των συντάξεών τους. Αυτές οι λύσεις είναι του ποδαριού, είναι απαράδεκτες. Το θεωρούν εμπαιγμό, γι' αυτό ζητάνε την εγγύηση του κράτους, η οποία υπάρχει. Φανταστείτε τώρα τους ασφαλισμένους του ΙΚΑ να λένε, θέλουμε εγγύηση από το κράτος. Εξυπακούεται. Παρά ταύτα, εκεί κατέληξαν οι συνταξιούχοι. Είναι απαράδεκτο και το καταψηφίζουμε. Κοιτάξτε όμως και περαιτέρω τι γίνεται. Γίνονται λαθροθηρίες. Ο ΟΤΕ, βάσει του ν. 2257/94 όφειλε κατ' έτος να καταβάλει στο ΤΑΠ-ΟΤΕ γύρω στα έντεκα δισεκατομμύρια. Τώρα, για να συμμετάσχει στο ειδικό ενεργητικό του ΤΑΠ-ΟΤΕ με κεφάλαιο και για να παίξει στο χρηματιστήριο η συστηνόμενη με το άρθρο 12 εταιρεία χρηματοοικονομική, προκαταβάλλει για δύο, τρία, τέσσερα έτη, αυτό που οφείλει να καταβάλει κάθε έτος κι έτσι απαλλάσσεται απ' αυτήν την υποχρέωση και ταυτόχρονα μετέχει και στην εταιρεία με 35%. Λαθροχειρίες δηλαδή εις βάρος των ασφαλισμένων.
Πιστεύουμε ότι η Κυβέρνηση πολύ γρήγορα θα αντιληφθεί το λάθος και το απαράδεκτο της ρύθμισης. Θα δημιουργηθεί συνδικαλιστικό κίνημα των συνταξιούχων, διότι δυστυχώς οι εν ενεργεία συνδικαλιστές έχουν ξεχάσει τους συνταξιούχους και συναινούν κατά κάποιο τρόπο με τη ρύθμιση.'Ομως αυτούς που αφορά άμεσα και χρονικά η ρύθμιση αυτή -που είναι οι συνταξιούχοι- δεν τους ρώτησαν. Μου είπε σήμερα ο εκπρόσωπος των εργαζομένων στο ΤΑΠΟΤΕ ότι πληροφορήθηκαν τη ρύθμιση 15 Σεπτεμβρίου, ενώ εδώ και ένα χρόνο γίνονταν κάποιες διαπραγματεύσεις μεταξύ του ΟΜΕ-ΟΤΕ και της Κυβέρνησης και είχε συσταθεί και μία επιτροπή επιστημόνων μελέτης του θέματος. Αλλά κανένα συνδικάτο δεν εκλήθη να ενημερωθεί για τη ρύθμιση.
Τα κεφάλαια δ' και ε'. Το μεν δ' αναφέρεται σε μισθολογικές ρυθμίσεις. Θα αναφερθώ στην κατ'άρθρο συζήτηση.
Θέλω να κάνω μία αναφορά στο άρθρο 15, που αναφέρεται στη σύσταση διεύθυνσης πληροφορικών συστημάτων. Πιστεύω ότι αυτή η ρύθμιση που φέρει ο Υπουργός είναι ικανοποίηση συντεχνιακή του Υπουργείου των Οικονομικών της κεντρικής διοίκησης και διασπά το πληροφορικό σύστημα του Υπουργείου Οικονομικών, που υπάρχει και η βάση του είναι το ΚΕΠΥΟ που από εκεί μπορούσε να εξυπηρετηθεί όλο το Υπουργείο Οικονομικών και κεντρικά και περιφερειακά και αποτελεί, είπαμε, ικανοποίηση συντεχνιακών καθαρά συμφερόντων, αλλά επιφέρει βλάβη στη λειτουργία του Υπουργείου Οικονομικών. Δεν θέλω να συνταχθώ με την άποψη. Θα αναφέρω όμως ότι έγιναν υπαινιγμοί από το συνδικάτο του Υπουργείου Οικονομικών του ΚΕΠΥΟ, ότι υποκρύπτονται και οικονομικές συναλλαγές, κάτω από τη σύσταση αυτής της διεύθυνσης πληροφορικών συστημάτων. Δεν το υιοθετώ το αναφέρω, διότι αναφέρθηκε ενώπιον της επιτροπής από τον πρόεδρο του συνδικάτου του ΚΕΠΥΟ και γι'αυτό προτείνω στον Υπουργό ειδικά αυτήν τη διάταξη να την αποσύρει.
Για όλους αυτούς τους λόγους και για όσα θα προσθέσω στην κατ'άρθρο συζήτηση, το Δημοκρατικό Κοινωνικό Κίνημα δηλώνει ότι θα καταψηφίσει το σχέδιο νόμου που συζητάμε.
ΠΡΟΕΔΡΕΥΩΝ (Δημήτριος Β. Κωστόπουλος): Ο κύριος Υφυπουργός Οικονομικών έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Αξιότιμοι κυρίες και κύριοι Βουλευτές, η Κυβέρνηση θέτει σήμερα υπόψη σας ένα νομοσχέδιο το οποίο φιλοδοξεί να ανοίξει νέους δρόμους σε μία σειρά από κρίσιμα ζητήματα που αφορούν τις δυνατότητες, τις προοπτικές και τη φροντίδα, την οποία δείχνει η πολιτεία σε ευρύτατες κατηγορίες εργαζομένων του δημοσίου, εργαζομένων και συνταξιούχων σε μεγάλες δημόσιες επιχειρήσεις, συνταξιούχων, αγρότες κ.λπ.
Είναι ένα νομοσχέδιο που στηρίζεται σε μια πολύμηνη και μακρόχρονη επεξεργασία με όλους τους ενδιαφερόμενους. Νομίζω ότι δεν θα είναι υπερβολή αν πω, ότι αυτό το νομοσχέδιο στηρίζεται στην ευρύτατη συναίνεση των ενδιαφερομένων πλευρών και αντανακλά κρίσιμες προτεραιότητες, επιλογές, σχεδιασμούς και απόψεις της κυβερνητικής πολιτικής και διαμορφώνει ένα νέο πλαίσιο για τους εργαζόμενους στο δημόσιο και στον ευρύτερο δημόσιο τομέα.
Περιλαμβάνει το νομοσχέδιο αυτό, κατ'αρχήν, μείζονες ρυθμίσεις για το ζήτημα της περίθαλψης των δημοσίων υπαλλήλων. Δεύτερον, περιλαμβάνει καινοτόμες διατάξεις, οι οποίες δημιουργούν εντελώς νέα προηγούμενα στο ζήτημα της αξιοποίησης των ειδικών αποθεματικών και κεφαλαίων των ταμείων των εργαζομένων. Τρίτον, επεκτείνει και χρονολογικά και ποσοτικά το επίδομα κοινωνικής αλληλεγγύης των συνταξιούχων. Τέταρτον, περιλαμβάνει και νομοθετεί τα μέτρα εκείνα κοινωνικής στήριξης, τα οποία εξήγγειλε ο Πρωθυπουργός στις αρχές Σεπτεμβρίου και τα οποία θα αποτυπώνονται με όλα τα σχετικά οικονομικά μεγέθη και στον Προϋπολογισμό, ο οποίος θα κατατεθεί αύριο στη Βουλή. Και περιλαμβάνει και ορισμένες άλλες διατάξεις, στις οποίες θα αναφερθώ πιο συγκεκριμένα.
Πιστεύω, ότι όλο αυτό το πλέγμα ρυθμίσεων που εισάγει το νομοσχέδιο, κάθε άλλο αντιφατικό παρά είναι μεταξύ του, έχει μια λογική την ίδια λογική της βελτίωσης των συνθηκών εργασίας, τη βελτίωση των ευκαιριών, τη βελτίωση των αμοιβών και των συντάξεων σε ευρύτατες κοινωνικές κατηγορίες.
Ας ξεκινήσουμε με τον Οργανισμό Διαχείρισης της Περίθαλψης των δημοσίων υπαλλήλων. Πιστεύω ότι η σύσταση αυτού του οργανισμού αποτελεί μια θεσμική παρέμβαση εξίσου σημαντική, αν όχι σημαντικότερη, με αυτήν την ίδια την εισαγωγή συστήματος περίθαλψης των δημοσίων υπαλλήλων, το οποίο έγινε το 1962 πριν από τριάντα επτά χρόνια. Είναι αλήθεια ότι όταν έγινε αυτό το σύστημα περίθαλψης των δημοσίων υπαλλήλων, πριν από τριάντα επτά χρόνια, ήταν και καινοτόμο και ικανοποιητικό και αποτέλεσε μάλιστα και ένα κίνητρο σοβαρό προσέλκυσης στελεχών στη Δημόσια Διοίκηση. Με την πάροδο των χρόνων όμως έμεινε χωρίς εποπτεία, χωρίς αξιολόγηση και μετακύλησε σήμερα, σε ένα σύστημα το οποίο είναι ατελέσφορο, παρά το γεγονός ότι είναι εξαιρετικά δαπανηρό, ένα σύστημα αναποτελεσματικό, παρά το γεγονός ότι είναι πολυάνθρωπο, ένα σύστημα αναχρονιστικό, παρά το γεγονός της εξέλιξης σε άλλους τομείς της υγείας. Είναι ένα σύστημα το οποίο προ πολλού θα έπρεπε να είχε μεταρρυθμιστεί και με την τομή την οποία κάνουμε σήμερα πιστεύουμε ότι του δίνουμε τη δυνατότητα να μπει σε μια νέα εποχή, με νέες δυνατότητες και νέες πρωτοβουλίες για την αρτιότερη και πιο σύγχρονη περίθαλψη των δημοσίων υπαλλήλων.
Ακούσαμε στη Διαρκή Επιτροπή τόσο τον πρόεδρο της ΑΔΕΔΥ, όσο και τον πρόεδρο των συνταξιούχων, να καταγγέλλουν το σημερινό σύστημα περίθαλψης, ότι διέθετε στοιχεία ανικανότητας, ανεπάρκειας και αναποτελεσματικότητας. Αν το άκουγε αυτό κανείς, θα νόμιζε ότι αυτά τα χαρακτηριστικά του συστήματος οφείλονται στην ανεπάρκεια των πόρων που διαθέτει η πολιτεία για να χρηματοδοτεί αυτό το σύστημα. Θα εκπλαγείτε όμως αν σας πω, ότι το σύστημα υγείας των δημοσίων υπαλλήλων είναι εξαιρετικά δαπανηρό. Η κατά κεφαλήν δαπάνη, για παράδειγμα, ανά δημόσιο υπάλληλο είναι πολλαπλάσια της κατά κεφαλήν δαπάνης την οποία έχουν άλλα ασφαλιστικά ταμεία, όπως το Ι.Κ.Α., παρά το γεγονός ότι προσφέρουν αρτιότερες, περισσότερες και επαρκέστερες περιθαλπτικές υπηρεσίες στον ασφαλισμένο.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) Πώς εξηγείται αυτό; Εξηγείται στο ό,τι το σύστημα περίθαλψης του δημοσίου, το οποίο έχουμε μέχρι σήμερα στην πραγματικότητα είναι μη σύστημα, διότι δεν διέπεται από κανόνες, δεν έχει χαρακτηριστικά οργανωμένου συστήματος παροχής, δεν έχει χαρακτηριστικά διαχειριστικής λογικής και αξιολόγησης. Είναι ένα σύστημα το οποίο απευθύνεται και καλύπτει ένα άγνωστο αριθμό δικαιούχων μέχρι σήμερα. Χαρακτηρίζεται από υπερβολικά μεγάλη προσφορά ιατρών και διαγνωστικών κέντρων και ουσιαστικά υπόκειται στο πώς διαμορφώνονται εκάστοτε οι τοπικές συνθήκες προσφοράς και ζήτησης υπηρεσιών υγείας.
Σας αναφέρω χαρακτηριστικά ότι από το 1991 η δαπάνη της περίθαλψης των ασφαλισμένων του δημοσίου έχει αυξηθεί από σαράντα οκτώ δισεκατομμύρια που ήταν το 1991 σε εκατόν εξήντα δισεκατομμύρια το 1999. 'Εχει αυξηθεί τρεισήμισι φορές, παρά το γεγονός ότι δεν παρατηρείται ανάλογη αύξηση του κόστους σε οποιοδήποτε τομέα παροχής, περίθαλψης και υπηρεσιών υγείας που υπάρχει στη χώρα μας. Οφείλεται στο γεγονός ότι έχει πάρει πολύ μεγάλες διαστάσεις η τεχνητή ζήτηση υπηρεσιών υγείας, η οποία υπερπολλαπλασιάζεται όπου εμφανίζονται διαγνωστικά κέντρα και οφείλεται ακόμη στο γεγονός ότι είναι χωρίς κανένα έλεγχο η είσοδος των ιατρών, οι οποίοι παρέχουν εν συνεχεία τις υπηρεσίες τους στους ασφαλισμένους του δημοσίου. Αρκεί νομίζω να σας αναφέρω, κυρίες και κύριοι Βουλευτές, ότι ενώ στο ΙΚΑ υπάρχει ένας συμβεβλημένος γιατρός ανά εξακόσιους ασφαλισμένους- υπάρχουν περίπου εννέα χιλιάδες γιατροί για πεντέμιση εκατομμύρια ασφαλισμένους- στο δημόσιο είναι ένας προς δεκαοκτώ. Και για ένα εκατομμύριο τριακόσιες χιλιάδες ασφαλισμένους υπάρχουν εξήντα χιλιάδες συμβεβλημένοι γιατροί. Από την άλλη μεριά υπάρχει- υπήρχε μάλλον, διότι αυτό θεραπεύτηκε -αδυναμία καταγραφής των δικαιουμένων. Είπε ο ομιλητής της Νέας Δημοκρατίας ότι, αν ζητούσε κανείς μέχρι σήμερα να πληροφορηθεί τον αριθμό των ασφαλισμένων του δημοσίου, δεν θα μπορούσε να τον βρει. Και είναι αλήθεια αυτό. 'Ηταν αλήθεια, διότι επιτέλους ύστερα από μια μακρά συνεργασία την οποία είχαμε με το Υπουργείο Υγείας με τον κ. Κ. Γείτονα, τα προηγούμενα χρόνια, καταφέραμε και δημιουργήσαμε ένα εθνικό μητρώο ασφαλισμένων και μπορώ να σας πληροφορήσω και τον ακριβή αριθμό. Είναι ένα εκατομμύριο τριακόσιες δεκατρείς χιλιάδες επτακόσια σαράντα επτά άτομα ασφαλισμένα στο δημόσιο. Και πιστεύω ότι με τις τομές αυτές που κάνουμε θα μπορέσουμε να οδηγηθούμε σε ένα σύστημα κεντρικής διαχείρισης της περίθαλψης των δημοσίων υπαλλήλων με σκοπό, όχι μόνο να μειώσουμε τις δαπάνες, όχι να μειώσουμε τους πόρους που διατίθενται, αλλά να μπορέσουμε με τους διατιθέμενους πόρους να πετύχουμε πολλά περισσότερα στις παρεχόμενες υπηρεσίες υγείας και περίθαλψης στους δημοσίους υπαλλήλους. Και δεν είναι καθόλου τυχαία, γι'αυτόν ακριβώς το λόγο, η συναίνεση και η συμφωνία την οποία εξασφαλίσαμε πάνω σε αυτήν τη μεγάλη θεσμική τομή με τους εκπροσώπους της ΑΔΕΔΥ, με τους εκπροσώπους των συνταξιούχων, οι οποίοι άλλωστε θα μετέχουν και στη διοίκηση και διαχείριση αυτού του φορέα.
Το δεύτερο ζήτημα, κυρίες και κύριοι συνάδελφοι, το οποίο εισάγει το νομοσχέδιο, είναι η σύσταση μιας εταιρείας επενδύσεων για τους συνταξιούχους του ΟΤΕ, οι οποίοι είναι ασφαλισμένοι στο ΤΑΠ-ΟΤΕ.
Είναι γνωστό ότι το ΤΑΠ-ΟΤΕ είναι ένα ταμείο το οποίο εμφανίζει πολλά ελλείμματα τα τελευταία χρόνια. Η Κυβέρνηση έρχεται αρωγός σε αυτές τις προβληματικές καταστάσεις. Αλλά ταυτόχρονα όμως αξιοποιεί και δημιουργεί νέες δυνατότητες και προοπτικές εξαιτίας της πολύ καλής πορείας την οποία είχε η πολιτική των αποκρατικοποιήσεων και μετοχοποιήσεων, πρωταγωνιστικό ρόλο στην οποία έπαιξε η επιτυχής μέχρι σήμερα πορεία του ΟΤΕ.
Το γεγονός ότι πάρα πολλά ελλείμματα του ΤΑΠ-ΟΤΕ έχουν προέλθει κυρίως από τον κλάδο των ασφαλισμένων του ΟΤΕ, επέβαλε στην Κυβέρνηση να χρησιμοποιήσει ένα σημαντικό μερίδιο της προσόδου αποκρατικοποίησης, για να ενισχύσει παντιοτρόπως το κοινό ταμείο στο οποίο είναι ασφαλισμένοι οι εργαζόμενοι του ΟΣΕ, των ΕΛΤΑ και του ΟΤΕ.
Είχα την ευκαιρία και σε άλλες περιπτώσεις να αναπτύξω τη γενικότερη φιλοσοφία της κυβερνητικής πολιτικής στον τομέα των μετοχοποιήσεων. Στις μετοχοποιήσεις εμείς βλέπουμε πάνω από όλα κυρίες και κύριοι τις νέες τεράστιες ευκαιρίες τις οποίες ανοίγουν αυτές οι μετοχοποιήσεις για τις ίδιες τις επιχειρήσεις οι οποίες έτσι αποκτούν κεφάλαια πραγματοποίησης σύγχρονων επενδύσεων και στρατηγικής ανάπτυξης τα οποία σε καμία άλλη περίπτωση δεν θα είχαν δυνατότητα να αντλήσουν και να διαθέσουν. Παράλληλα όμως βλέπουμε ότι η πολιτική των μετοχοποιήσεων μας δίδει πολύ σημαντικές ευκαιρίες για να βελετιώσουμε το επίπεδο ευημερίας και να δημιουργήσουμε νέα κίνητρα ενεργού συμμετοχής στους εργαζόμενους αλλά και στους συνταξιούχους εκάστης δημόσιας επιχείρησης η οποία μετοχοποιείται. Διότι ο εργαζόμενος ο οποίος ξέρει ότι ενισχύεται το ταμείο του και με σημαντικά κεφάλαια από το προιόν της μετοχοποίησης, θα έχει ευξημένα κίνητρα να βελτιώσει την ανταγωνιστικότητά του, να διατηρήσει τη δημόσια επιχείρηση στην προμετωπίδα της ανταγωνιστικότητας, της εθνικής ανταγωνιστικότητας καθώς θα ξέρει ότι όχι μόνο σήμερα αλλά και αύριο σαν συνταξιούχος θα έχει εξασφαλίσει υψηλές αποδοχές και απολαβές. Και γι αυτό η Κυβέρνηση κάνει δύο πράγματα. Πρώτον διαθέτει ένα σημαντικό κεφάλαιο σε μία βάση τριμερούς χρηματοδότησης από το κράτος, από την ίδια την επιχείρηση του ΟΤΕ και από το ταμείο αρωγής των εργαζομένων και διαμορφώνει ένα υψηλό αποθεματικό της τάξεως των τριακοσίων πενήντα δισεκατομμυρίων δραχμών, στο οποίο θα δοθούν ειδικές επενδυτικές ευκαιρίες και ειδική ευελιξία για να μπορέσει να αξιοποιηθεί ναι να συνεισφέρει έτσι με τις υψηλές αποδόσεις τις οποίες θα έχει στο κοινό ασφαλιστικό ταμείο του ΤΑΠ-ΟΤΕ.
Η ρύθμιση αυτή βέβαια δεν αποτελεί παρέμβαση στο ασφαλιστικό σύστημα, πρέπει να το τονίσουμε αυτό, αλλά δημιουργεί νέες δυνατότητες και προοπτικές οι οποίες μπορούν να ακολουθηθούν και από άλλα ταμεία τα οποία επίσης εμφανίζουν προβλήματα όπως είναι τα ταμεία των ασφαλισμένων στον ΟΛΠ, στον ΟΛΘ, τα οποία επίσης θα ενισχυθούν με ανάλογο τρόπο και θα έχουν ειδικές δυνατότητες ευελιξίας και αξιοποίησης των ενισχύσεων αυτών έτσι ώστε να στηρίξουν τα ταμεία και να στηρίξουν την οικονομική δυνατότητα και ευρωστία την οποία θα πρέπει να έχουμε έτσι ώστε να μην υπάρχουν ασφαλιστικές αβεβαιότητες είτε στους συνταξιούχους είτε στους εργαζομένους.
Ετέθησαν ορισμένα θέματα σχετικά με αυτήν την εταιρεία τα οποία κρίνω σκόπιμο ευθύς αμέσως να διευκρινίσω. Καταρχήν η Νέα Δημοκρατία έδειξε μία ιδιάζουσα συντηρητική στάση απέναντι σε αυτό, παρεμφερή με άλλες αντιπολιτευτικές φωνές οι οποίες ακούστηκαν, οι οποίες πρακτικά θέλουν να αποκλείσουν τα ασφαλιστικά ταμεία τους εργαζόμενους και τους συνταξιούχους από το να τύχουν της ευκαιρίας να δοκιμάσουν επενδυτικές δυνατότητες τις οποίες έχουν άλλες κατηγορίες του πληθυσμού μέσα βέβαια σε ένα δεδομένο πλαίσιο κανόνων εξασφάλισης.
Γιατί κυρίες και κύριοι; Δεν θα πρέπει και οι ασφαλισμένοι, τη στιγμή μάλιστα που αξιοποιούν ένα κεφάλαιο εκτός των δικών τους ασφαλιστικών εισφορών, να έχουν επενδυτικές ευκαιρίες και δυνατότητες, οι οποίες θα αποβούν τελικά σε όφελός τους; Δεν θα πρέπει να ανοίξουμε αυτό το ζήτημα και να δούμε πως με τη συναίνεση και την καθημερινή συνεργασία όλων των ενδιαφερομένων πλευρών θα μπορέσουμε να ανιχνεύσουμε νέες δυνατότητες επενδυτικής αξιοποίησης, οι οποίες θα αποβούν σε όφελος των μεγάλων κατηγοριών των εργαζομένων και των συνταξιούχων; Νομίζω ότι ναι, θα πρέπει να προχωρήσουμε σε αυτήν την κατεύθυνση. Και δεν είναι τυχαίο άλλωστε, ότι όλες αυτές οι ρυθμίσεις, τις οποίες φέρνουμε σήμερα, αποτελούν καρπό συνεννόησης και συμφωνίας με τους ίδιους τους ενδιαφερομένους, τους εργαζόμενους στον ΟΤΕ και τους ασφαλισμένους στο ΤΑΠ-ΟΤΕ.
Βεβαίως, όλοι θα ήθελαν κάτι περισσότερο και κάτι ευρύτερο. Αυτό είναι αναμφισβήτητο. Το πλαίσιο, όμως, το οποίο εισάγουμε και το οποίο μπορεί να αποτελέσει παράδειγμα και για άλλες ανάλογες περιπτώσεις όποτε γίνεται μία μετοχοποίηση δημόσιας επιχείρησης, είναι προϊόν, είναι καρπός συμφωνίας και πιστεύω ότι θα οδηγηθεί και στη λειτουργία του με την κοινή συναίνεση και την κοινή δραστηριοποίηση όλων των ενδιαφερομένων πλευρών. Στο τρίτο μέρος το νομοσχέδιο θεσπίζει, όπως είπα για άλλη μία φορά και επεκτείνει το επίδομα κοινωνικής αλληλεγγύης στους συνταξιούχους. Μία πολιτική η οποία απεδείχθη ιδιαίτερα χρήσιμη για τους χαμηλοσυνταξιούχους και μας επιτρέπει να ενισχύουμε αυτές τις κοινωνικές κατηγορίες, οι οποίες έχουν τη μεγαλύτερη ανάγκη.
Η πολιτική του Ε.Κ.Α.Σ. υπήρξε για εμάς ένα πρότυπο στοχευμένης κοινωνικής πολιτικής, ένα πρότυπο το οποίο ξεφεύγει από την ισοπεδωτική λογική του παρελθόντος ή την ισοπεδωτική λογική, την οποία έχουν οι προτάσεις άλλων κομμάτων, που θέλουν όλους ξαφνικά να τους βοηθήσουν, αλλά με τον τρόπο αυτό λησμονούν ότι διαχέεται ο διατιθέμενος πόρος και το διατιθέμενο ποσό και δεν κατευθύνεται με τη μέγιστη δυνατή χρησιμότητα σε εκείνες τις κατηγορίες, όπου υπάρχει μεγαλύτερη ανάγκη.
Εμείς είμαστε υπερήφανοι, που θεσπίσαμε αυτήν τη στοχευμένη κοινωνική πολιτική. Θα τη συνεχίσουμε και σε άλλες περιπτώσεις, για να διορθώσουμε και πολλά ζητήματα ανισοκατανομής, που υπάρχουν όχι μόνο μεταξύ κοινωνικών κατηγοριών, αλλά και μέσα στις ίδιες τις κοινωνικές κατηγορίες, όπως είναι οι συνταξιούχοι.
Θεσπίζει επίσης στην ίδια λογική μία γενναία αύξηση των αγροτικών συντάξεων κατά δέκα χιλιάδες (10.000) δραχμές.
Και θα πρέπει να σας πω, κυρίες και κύριοι συνάδελφοι, ότι οι ενισχύσεις αυτές θα προέλθουν εξ ολοκλήρου από τον Κρατικό Προϋπολογισμό, αποτελώντας έτσι και αυτό μία πολιτική αναδιανομής και όχι όπως πεπλανημένα, πιστεύω, αναφέρθηκε από τον ομιλητή του Κ.Κ.Ε., ότι τάχα θα τα πάρουμε από το νεοσύστατο ταμείο του ΟΓΑ.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού) Τρία λεπτά ακόμη, κύριε Πρόεδρε.
Απορώ πού το βρήκατε αυτό.
ΜΑΡΙΑ ΜΠΟΣΚΟΥ: Στην εισηγητική έκθεση.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Αυτό είναι το ένα βήμα που κάνουμε.
Ταυτόχρονα θεσπίζεται η αύξηση των συντάξεων -το δεύτερο βήμα- η οποία θα ολοκληρωθεί όταν συζητήσουμε τη ρύθμιση της μισθολογικής πολιτικής για το 2000, την ερχόμενη Τρίτη πιστεύω.
Θεσπίζεται επίσης η ιατροφαρμακευτική περίθαλψη των ανέργων, η ενίσχυση των ανέργων σεισμοπλήκτων και μια σειρά από άλλα μέτρα, τα οποία όλα πιστεύω είναι σε θετική κατεύθυνση και συγκροτούν το πακέτο μέτρων κοινωνικής στήριξης, το οποίο αποφάσισε η Κυβέρνηση να χορηγήσει στις ασθενέστερες κοινωνικές κατηγορίες και να χρηματοδοτήσει από τον αύριο κατατιθέμενο προϋπολογισμό.
Απέναντι σε αυτές τις προτάσεις, απέναντι σε αυτήν την πολιτική, το μόνο το οποίο βρήκε να πει η Αξιωματική Αντιπολίτευση ήταν η πλειοδοσία, ότι δεν φτάνουν αυτά, είναι ανεπαρκή. Να ανεβάσουμε, λοιπόν, όλες τις συντάξεις στο ελάχιστο επίπεδο των εκατόν πενήντα χιλιάδων (150.000) δραχμών. Ανέξοδες υποσχέσεις, γνωρίζοντας πολύ καλά ότι ποτέ δεν θα κληθούν να τις εφαρμόσουν.
(Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Υφυπουργού) Κυρίες και κύριοι συνάδελφοι, εάν προς στιγμήν υποθέσουμε ότι εφαρμόζεται αυτό το μέτρο, θα οδηγήσει με μαθηματική ακρίβεια σε μία τρομακτική επιβάρυνση των ασφαλιστικών ταμείων και στην άμεση κατάρρευση όχι μόνο του ασφαλιστικού συστήματος, πλήττοντας έτσι τους ίδιους, που υποτίθεται ότι θέλετε να βοηθήσετε, αλλά πιθανώς και ολόκληρο το δημοσιονομικό σύστημα της χώρας. 'Οπως όμως σας είπα, είναι μία ανέξοδη πλειοδοσία, η οποία θα παραμείνει μόνο στο λεκτικό επίπεδο και δεν θα χρειαστεί να τεθεί στη δοκιμασία της πράξης.
Σε ορισμένα άλλα θέματα, τα οποία ετέθησαν -και θα μου χρειαστεί ένα λεπτό, για να απαντήσω, κύριε Πρόεδρε- είναι το ζήτημα της ΟΚΕ. Επαναλαμβάνω και πάλι ότι όλα τα ζητήματα του νομοσχεδίου έχουν συζητηθεί, τα μείζονα θέματα, με τους ενδιαφερόμενους και είναι προϊόν συνεργασίας και συμφωνίας των ενδιαφερομένων. Και ο φορέας περίθαλψης των δημοσίων υπαλλήλων και η εταιρία, η οποία γίνεται για τις επενδυτικές ευκαιρίες των εργαζομένων του ΟΤΕ. Και φυσικά και οι άλλες ρυθμίσεις, οι οποίες γίνονται, είναι όλες ρυθμίσεις βελτιωτικές των αποδοχών, των απολαβών ή των συντάξεων των ενδιαφερομένων.
Από τον εισηγητή της Πλειοψηφίας τέθηκαν ορισμένα ομολογουμένως ενδιαφέροντα ζητήματα, σχετικά με τον τρόπο, τη λειτουργία και την προοπτική της εταιρίας. Η επί τριετία κάλυψη η οποία ζητείται, πιστεύω ότι είναι υπερβολική. Θα επιφυλαχθώ, όμως, στην κατ' άρθρο συζήτηση να επεκτείνω τη διάρκεια κάλυψης από τον Κρατικό Προϋπολογισμό των ελλειμμάτων του ΤΑΠ-ΟΤΕ, μετά την ίδρυση της εταιρίας, όπως επίσης και την υποστήριξη των εξόδων λειτουργίας της από τον ίδιο τον οργανισμό, τον ΟΤΕ, έτσι ώστε να μπορέσει ταχύτατα η εταιρία αυτή η επενδυτική να στηθεί, να λειτουργήσει και να αρχίσει να αποδίδει.
Τέθηκε όμως και ένα ζήτημα, το οποίο παρά το μεγάλο ενδιαφέρον, το οποίο παρουσιάζει, νομίζω ότι δεν πρέπει να γίνει αποδεκτό. Το ζήτημα της επιβολής ενός τέλους στη χρήση του τηλεπικοινωνιακού δικτύου, το οποίο εν συνεχεία θα χρηματοδοτεί τα ασφαλιστικά ταμεία.
Κυρίες και κύριοι, είναι γεγονός ότι η επιλογή αυτή εξετάζεται για τον ασφαλιστικό φορέα της ΔΕΗ. Εκεί, όμως, οι συνθήκες είναι πλήρως διαφορετικές, διότι ένα σημαντικό μέρος της υποδομής έχει χρηματοδοτηθεί με τις οφειλόμενες να καταβληθούν στον ασφαλιστικό φορέα εργοδοτικές εισφορές. Και κάτι τέτοιο δεν συντρέχει στην περίπτωση του ΟΤΕ. Και γι' αυτόν το λόγο, πιστεύω ότι η επιβολή αυτού του τέλους θα δημιουργούσε προβλήματα ανταγωνιστικότητας στην ίδια την επιχείρηση. Αντίθετα, πιστεύω ότι αυτή η ίδια η ανταγωνιστικότητα της επιχείρησης, που όλοι θέλουμε να διατηρηθεί και να βελτιωθεί στο μέλλον, θα είναι ο καλύτερος εγγυητής τόσο των αποδόσεων της επενδυτικής εταιρίας, όσο πάνω απ' όλα των αποδόσεων του οργανισμού και κατ' επέκταση της δυνατότητας χρηματοδότησης όλων των αναγκών, που έχουν οι εργαζόμενοι και οι συνταξιούχοι.
Για όλους αυτούς τους λόγους, κυρίες και κύριοι, πιστεύω ότι το νομοσχέδιο αυτό αποτελεί μία μείζονα τομή σε μείζονα ζητήματα πολιτικής απέναντι στους εργαζομένους στο δημόσιο, απέναντι στους εργαζομένους σε μεγάλες δημόσιες επιχειρήσεις, απέναντι στους συνταξιούχους, στους αγρότες και σε άλλες κοινωνικές κατηγορίες. Και για όλους αυτούς τους λόγους, είμαι βέβαιος ότι θα τύχει της υπερψήφισής σας.
Σας ευχαριστώ πολύ.
(Χειροκροτήματα από την πτέρυγα του ΠΑ.ΣΟ.Κ.) 
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Εξωτερικών, Εθνικής Οικονομίας και Οικονομικών, Ανάπτυξης, Εθνικής Παιδείας και Θρησκευμάτων, Δικαιοσύνης, Περιβάλλοντος, Χωροταξίας και Δημοσίων 'Εργων, Γεωργίας, Δημόσιας Τάξης, Μεταφορών και Επικοινωνιών, Εμπορικής Ναυτιλίας, Πολιτισμού, Εργασίας και Κοινωνικών Ασφαλίσεων κατέθεσαν σχέδιο νόμου "Κύρωση της Συμφωνίας για τη σύναψη εταιρικής σχέσης και συνεργασίας μεταξύ των Ευρωπαϊκών Κοινοτήτων και των κρατών-μελών τους αφ' ενός και του Τουρκμενιστάν αφ' ετέρου".
(Παραπέμπεται στην αρμόδια Διαρκή Επιτροπή) Επίσης, ο Βουλευτής Β' Αθήνας κ. Ευάγγελος Μεϊμαράκης ζητεί ολιγοήμερη άδεια απουσίας στο εξωτερικό.
Εγκρίνει η Βουλή; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε.
Ο κ. Σιούφας έχει το λόγο.
ΔΗΜΗΤΡΙΟΣ ΣΙΟΥΦΑΣ: Κύριοι συνάδελφοι, ο μόλις κατελθών από το Βήμα Υφυπουργός Οικονομικών, που έχει και την ευθύνη εισήγησης αυτού του νομοσχεδίου, λίγο ακόμη να μας μεταφέρει, με την περιγραφή την οποία έκανε των όσων συμβαίνουν στον τομέα τον οποίο χειρίζεται, αλλά και των παροχών και των προσφορών που κάνει η Κυβέρνηση Σημίτη, ότι ζούμε σε έναν παράδεισο, ότι όλα αυτά η Κυβέρνηση με ένα μαγικό ραβδί τα ρυθμίζει κατά τέτοιον τρόπο, που θα πρέπει να περιμένει κανένας ο λαός να κατέβει πανηγυρίζοντας στους δρόμους και να χειροκροτήσει αυτήν την Κυβέρνηση από ευτυχία, γιατί πραγματικά ζει συνθήκες και διαβίωση τέτοιες που δεν έχει ζήσει ποτέ μέχρι σήμερα. 'Ομως, το ότι ζουν σε μια τέτοια εξωπραγματική κατάσταση η Κυβέρνηση του κ. Σημίτη αυτό είναι γεγονός από τον τρόπο με τον οποίο χειρίζονται τα θέματα μέχρι σήμερα και πόση διάσταση και απόσταση υπάρχει μεταξύ της πραγματικότητας από τη μια μεριά και της πολιτικής την οποία ακολουθούν.
Είδαμε όμως σήμερα και μία παρουσία του Υφυπουργού κ. Χριστοδουλάκη, ο οποίος εμφανίστηκε με ήρεμες εκφράσεις, με χαμηλούς τόνους, έτσι με μειλίχιο ύφος, ο μέχρι χθες σκληρός Υφυπουργός των Οικονομικών, ο άτεγκτος, που κρατούσε δραχμή δραχμή την εκταμίευση του δημοσίου χρήματος. Και αυτό προφανώς, λόγω του ότι, με ευθύνη της ίδιας της Κυβέρνησης, έχουμε μπει σε προεκλογική περίοδο. Και αυτό το κλίμα το ενισχύετε καθημερινά με παρεμβάσεις κάθε μορφής.
Οφείλω όμως να σας πω τούτο. Είναι βέβαια μία λογική. Ο Πρωθυπουργός, μέχρι τώρα, έλεγε και σε εσάς και στον Υπουργό Εθνικής Οικονομίας "Γιάννο, πάρτα όλα", γονατίζοντας τον ελληνικό λαό με τη βαριά φορολογία των τελευταίων ετών. Τώρα βέβαια, έχουν χαλαρώσει τα πράγματα. Και από το "Γιάννο, πάρτα όλα", περάσαμε στο "Γιάννο, δώστα όλα".
Και βέβαια, όταν τα αξιολογήσει κανένας ένα ένα -και θα σας το αποδείξω στη συνέχεια- ουσιαστικά δεν δίνετε τίποτε στον ελληνικό λαό. Για παράδειγμα, αυτή η επιστροφή των φόρων που πρόκειται να κάνετε, βάζοντας το ΚΕΠΥΟ να δουλεύει σαράντα οκτώ ώρες την ημέρα, είναι τα ίδια τα λεφτά των φορολογούμενων που τα έχετε πάρει. Και αυτό θέλετε να το εμφανίσετε ως παροχή.
Αλλά όλες οι πολιτικές αυτές τις οποίες ακολουθείτε δεν πρόκειται να σας σώσουν. Και η νέα ήττα σας στις εκλογές, όποτε και αν αυτές γίνουν, θα είναι δεδομένη.
Κυρίες και κύριοι συνάδελφοι, δεν μπορώ να μη σταθώ σε μια αποστροφή της ομιλίας του κ. Χριστοδουλάκη, ο οποίος πριν από λίγο, αναφερόμενος στην κοινωνική πολιτική που έχει εξαγγείλει η Νέα Δημοκρατία και με το κυβερνητικό της πρόγραμμα σε ό,τι αφορά τους συνταξιούχους, είπε ότι δεν πρόκειται να κληθεί ποτέ να κυβερνήσει.
Κύριε Υφυπουργέ των Οικονομικών και καθηγητά του Πανεπιστημίου, εάν έχετε τέτοιου είδους μονοπωλιακές αντιλήψεις για την άσκηση της εξουσίας, θα μου επιτρέψετε να σας πω ότι χειρότερος φασισμός δεν έχει εκφρασθεί στην Εθνική Αντιπροσωπεία, από το να λέτε ότι μόνον εσείς μπορείτε να κυβερνάτε και θα κυβερνάτε.
Ο ελληνικός λαός έχει την ευκαιρία να κάνει εκλογές κάθε τέσσερα χρόνια και πολλές φορές και νωρίτερα. Και εκείνος αποφασίζει ποιος θα κυβερνήσει.
Συνεπώς, η αποστροφή την οποία εκάνατε -και φροντίστε στη συνέχεια να τη διορθώσετε, γιατί θα σας ακολουθεί διά βίου αυτό το "ποτέ δεν θα κυβερνήσετε"- πέρα από το αυτοκρατορικό ύφος, αναδύει φασισμό. Αναδύει ολοκληρωτική αντίληψη. Αλλά, από τέτοια διακατέχεσθε, μπροστά στον τρόμο και στον πανικό που σας έχει καταλάβει από την επερχόμενη ήττα.
Κύριοι συνάδελφοι, εκτός των τροπολογιών που πρόκειται να συζητηθούν σε αυτό το νομοσχέδιο, θα έρθει αύριο και μια άλλη μεγάλη τροπολογία η οποία αφορά τη συζήτηση της καλούμενης "εισοδηματικής πολιτικής" από τη σημερινή Κυβέρνηση για το 2000.
Σας έλεγα πριν από λίγο ότι τα δίνετε όλα ειδικά μετά τις ευρωεκλογές. Δεν περνάει μέρα που να μην υπάρξει κάποια ανακοίνωση παροχής και αναμφίβολα συνδρομής στο προεκλογικό κλίμα, το οποίο η Κυβέρνηση πάει να το φορτώσει στα άλλα κόμματα και κύρια στην Αξιωματική Αντιπολίτευση, ότι καλλιεργεί δήθεν προεκλογικό κλίμα.
Κοιταχτείτε στο καθρέπτη, κύριε Υπουργέ, για να δείτε ποιος δημιουργεί το προεκλογικό κλίμα και ποιες ενέργειες είναι αυτές που οδηγούν, όχι στη δημιουργία, αλλά στη συντήρηση και στη διεύρυνση αυτού του κλίματος. Είναι η πολιτική της παροχολογίας, την οποία ακολουθείτε και την ακολουθείτε κατά τρόπο συστηματικό μήπως και σωθείτε. Ο πνιγμένος βεβαίος από τα μαλλιά πιάνεται. Δυστυχώς, όμως, έχουν φθάσει σε άσχημο σημείο τα πράγματα. Ο ελληνικός λαός σας γνώρισε, σας ξέρει και θα σας αποδώσει αυτά που πρέπει να σας αποδώσει όταν θα στηθούν οι κάλπες, οψέποτε γίνει αυτό.
Κυρίες και κύριοι συνάδελφοι, ακούσαμε πριν από λίγο τον κύριο Υπουργό να σεμνύνεται για την πολιτική του ΕΚΑΣ, δηλαδή, του ειδικού επιδόματος αλληλεγγύης κοινωνικής των συνταξιούχων. Εμείς τα ονομάζουμε αυτά μερεμέτια και αυτό φαίνεται όχι μόνο από τον τρόπο με τον οποίο δομείται η αύξηση του ΕΚΑΣ. Φαίνεται και από τις παροχές τις οποίες δίνετε στους υπόλοιπους συνταξιούχους του δημοσίου για να αρθούν οι διαφοροποιήσεις που έχουν επέλθει και με την εισοδηματική πολιτική που κάνετε και την πολιτική στις συντάξεις του ευρύτερου δημόσιου τομέα. Θα έλθω στη συγκεκριμένη τροπολογία στη συνέχεια.
Δεν είναι οι συνηθισμένοι λόγοι της Αντιπολίτευσης που λέμε, ότι αυτό το νομοσχέδιο δεν έχει αρχή και τέλος ή ότι είναι ένα ετερόκλητο νομοσχέδιο που ρυθμίζει.
Κύριοι συνάδελφοι, περιλαμβάνει το νομοσχέδιο δέκα διαφορετικά θέματα. Και τώρα προστίθεται και εντέκατο, η εισοδηματική πολιτική, την οποία θα βάλει με μορφή τροπολογίας ο κύριος Υπουργός.
Αλλά είπατε για το ΕΚΑΣ και αμυνθήκατε μάλιστα για την πολιτική στήριξης που ακολουθείτε των χαμηλοσυνταξιούχων. Η πίεση των πραγμάτων σας έκανε να ακολουθήσετε αυτήν την πολιτική. Και ενώ σας ζητάμε από πέρυσι να δώσετε στους συνταξιούχους αγρότες το ΕΚΑΣ των τριάντα τριών χιλιάδων (33.000) δραχμών, το αρνείστε την ώρα που θα έπρεπε να είναι η πρώτη κοινωνική ομάδα για να λάβει αυτήν τη στήριξη από την πλευρά της Κυβέρνησης. Βεβαίως, δεν το κάνετε για τους αγρότες γιατί δεν έχουν μέσο πίεσης όπως υπάρχουν οι οργάνωσεις σας και ο λοιπός κομματικός στρατός που σε άλλα επίπεδα σας πιέζει και τα δίνετε. Στους αγρότες, όμως, δίνετε μόνο δέκα χιλιάδες (10.000) αύξηση. Παρά το γεγονός ότι ο Πρόεδρος της Νέας Δημοκρατίας σας έχει πει από πέρυσι το Φθινόπωρο ότι οι πρώτοι που πρέπει να πάρουν το ΕΚΑΣ είναι οι αγρότες, το αρνείστε.
Θα το δώσουμε, όμως, εμείς, κύριοι συνάδελφοι, σύντομα που θα γίνουμε κυβέρνηση και θα κάνουμε και την κατώτερη σύνταξη όλων των άλλων συνταξιούχων στις εκατόν πενήντα (150.000) δραχμές. Γιατί, κύριε Χριστοδουλάκη, να πάτε να ζήσετε εσείς με τις ογδόντα και ενενήντα και εκατό χιλιάδες το μήνα για να το λέτε στον ελληνικό λαό. Αλλά ορισμένοι από εσάς δεν μπορούν να αντέξουν αυτό το επίπεδο ζωής και βεβαίως προτιμούν άλλου είδους πολυτελή διαβίωση. Αλλά τον αγρότη και τον χαμηλοσυνταξιούχο δεν τον σκέπτεσθε. Ε, λοιπόν και η σύνταξη του αγρότη θα φθάσει στις πενήντα τέσσερις χιλιάδες (54.000) δραχμές με το ΕΚΑΣ με κυβέρνηση της Νέας Δημοκρατίας και η κατώτερη σύνταξη όλων των άλλων Ελλήνων θα είναι στις εκατόν πενήντα χιλιάδες (150.000) δραχμές το μήνα. Αυτή είναι πραγματική κοινωνική πολιτική.
(Χειροκροτήματα από την πτέρυγα της Νέας Δημοκρατίας) 'Ερχομαι στα ζητήμα που επίσης συνδέονται με το συγκεκριμένο θέμα. 'Οσον αφορά το ΕΚΑΣ, εδώ κάνατε μία καταφανή παρανομία. Παραμονές των ευρωεκλογών με απόφασή σας δώσατε την εντολή στις υπηρεσίες του Υπουργείου Οικονομικών να αρχίσουν την καταβολή της πληρωμής του ΕΚΑΣ χωρίς να έχει ψηφιστεί νόμος. Και το κάνετε σήμερα αυτό, κύριε Υπουργέ. Σήμερα περιλαμβάνετε διάταξη χορήγησης του ΕΚΑΣ στους δημοσίους υπαλλήλους, που χορηγείται με εντολή του κ. Χριστοδουλάκη από την παραμονή των ευρωεκλογών.
Βγήκα τότε και το κατήγγειλα, όχι γιατί δεν έπρεπε να πάρουν οι συνταξιούχοι του δημοσίου, αλλά γιατί έπρεπε από την αρχή του χρόνου που το είχε ανακοινώσει η Κυβέρνηση και το πήραν όλοι οι άλλοι χαμηλοσυνταξιούχοι. Το είχαν λησμονήσει, το θυμήθηκαν ότι θα έρχονταν η τιμωρία των ευρωεκλογών και έδωσαν εντολη να πληρωθεί χρήμα του ελληνικού λαού, χωρίς να υπάρχει συγκεκριμένη ρύθμιση νόμου. Και δεν βρέθηκε κάποιος να σταματήσει τον κύριο Υπουργό από την καταβολή και να τον αξιώσει να φέρει στην Εθνική Αντιπροσωπεία ρύθμιση. Και την φέρνει τώρα, κύριοι συνάδελφοι, για να καλύψει την παρανομία που έκανε τον Ιούνιο μήνα.
ΑΝΑΣΤΑΣΙΟΣ ΚΑΡΑΜΑΡΙΟΣ: Αναδρομικά.
ΔΗΜΗΤΡΙΟΣ ΣΙΟΥΦΑΣ: Αφού χορηγείται, κύριε συνάδελφε, από τον Ιούνιο μήνα και η ρύθμιση ψηφίζεται τώρα, βεβαίως αναδρομικά, εφόσον υπήρξε παρανομία. Αλλά ούτε και αυτό σας έσωσε. Και δεν βάλατε μυαλό ότι ούτε αυτό σας έσωσε στις ευρωεκλογές.
'Ερχομαι στον Οργανισμό περίθαλψης. Ακουσα πριν στους αριθμούς που αναφέρατε -γι'αυτό δεν δίνω και τόση μεγάλη σημασία σε αυτά που λέτε, παρά το γεγονός ότι πρέπει να είμαστε πολύ προσεκτικοί- ότι υπάρχουν εξήντα χιλιάδες γιατροί , με τους οποίους είναι συμβεβλημένο το δημόσιο. Μα, εγώ γνωρίζω από τις ανακοινώσεις του Πανελληνίου Ιατρικού Συλλόγου ότι οι γιατροί που υπάρχουν στην πατρίδα μας είναι σαράντα οκτώ χιλιάδες. Πως εσείς τους κάνατε εξήντα χιλιάδες, είναι δικό σας λογαριασμός. 'Οπως είναι δικός σας λογαριασμός το γεγονός ότι πράγματι δεν επιβαρύνεται ο κρατικός προϋπολογισμός με την αύξηση των δέκα χιλιάδων που σας είπε η κ. Μπόσκου στον ΟΓΑ. Λέει η έκθεση του κ. Ρίζου, του Γενικού Λογιστηρίου του κράτους ότι από τις προτεινόμενες διατάξεις προκαλείται δαπάνη του προϋπολογισμού του ΟΓΑ ύψους εκατόν δώδεκα δισεκατομμυρίων εβδομήντα εκατομμυρίων (112.070.000.000) δραχμών περίπου από τη χορήγηση της αύξησης των συντάξεων που καταβάλλουν . Και δικαιολογημένα απορεί κανείς, σωστή η παρατήρηση, δεν ομιλεί περί επιβάρυνσης του κρατικού προϋπολογισμού από αυτήν την αύξηση που είπατε πριν, αλλά για επιβάρυνση του προϋπολογισμού του ΟΓΑ. Να δώσετε μία ερμηνεία και μία απάντηση στη συνέχεια.
'Ερχομαι σε όλα τα άλλα, που κουβεντιάσατε για αυξήσεις που δίνετε παντού. Εγώ θα σταθώ σε ένα πράγμα, που είχαμε την ευκαιρία πολλές φορές να το κουβεντιάσουμε εδώ, με την αύξηση που δίνετε ύστερα από πολλή πίεση στους αναπληρωτές γενικούς διευθυντές των κεντρικών υπηρεσιών. Γιατί είσαστε τόσο μίζεροι; Αφού τα δίνετε που τα δίνετε όλα; Σας ζητούν το 1,35 να το κάνετε 1,45. Εσείς πεισμόνως λέτε όχι. Θα το αντέξετε μέχρι το τέλος; Και όλα αυτά υπάρχουν πέρα από τη διάκριση μεταξύ περιφερειακών γενικών διευθυντών και αναπληρωτών, πέρα από το γεγονός ότι εξαιρείτε συγκεκριμένες κατηγορίες γενικών διευθυντών άλλων οργανισμών, όπως των ΕΛΤΑ κ.ο.κ. που είναι συνταξιούχοι. Αλλά θα το δούμε αυτό το αλαλούμ, όταν κουβεντιάσουμε τις επιμέρους διατάξεις.
Προχωρώ στον Οργανισμό για την περίθαλψη των δημοσίων υπαλλήλων. Τι λέει εδώ η Κυβέρνηση; Συνομολογεί την ανικανότητα της πολιτείας να έχει υπηρεσίες ευρωπαϊκές, να έχει υπηρεσίες σύγχρονες για να λειτουργήσουν τον τομέα παροχής υπηρεσιών και υγείας στο χώρο των δημοσίων υπαλλήλων. Και μόνη της η Κυβέρνηση λέει ότι δεν μπορούν οι κρατικές υπηρεσίες. Στο πυρ το εξώτερον το κράτος, η Δημόσια Διοίκηση. Και θα φτιάξει έναν Οργανισμό. Σαν σκέψη είναι βεβαίως πολύ απλή και ενδιαφέρουσα. Θα εξυγιανθεί η κατάσταση. Αλλά πέρα από τη διαπίστωση που έκανα, οφείλω να σας σημειώσω ότι η Κυβέρνηση και ο παριστάμενος Υφυπουργός διατείνεται ότι θα καταργήσει δύο χιλιάδες νομικά πρόσωπα, που λειτουργούν στον ευρύτερο δημόσιο χώρο και κάθε μέρα βλέπουμε να γίνεται ένας καινούριος Οργανισμός. Παράδειγμα ο οργανισμός για την περίθαλψη των δημοσίων υπαλλήλων. Μεγάλο πλήγμα για την αξιοπιστία της πολιτείας και των κρατικών υπηρεσιών και ιδιαίτερα του Υπουργείου Υγείας η δημιουργία αυτού του οργανισμού, με μετατάξεις υπαλλήλων, με νέα προβλήματα από την αρχή, με νέες ρυθμίσεις για τα συνταξιοδοτικά αυτών που θα αποσπαστούν, όπως έγινε και με τη Νομαρχιακή Αυτοδιοίκηση, με νέες προσλήψεις κ.ο.κ. Δηλαδή, οργανωτικό αλαλούμ. Και αυτό το εμφανίζουν ως εκσυγχρονισμό και ως εξυγίανση στο χώρο της υγείας και της περίθαλψης των δημοσίων υπαλλήλων.
'Ερχομαι στο φορέα, στην ανώνυμη εταιρεία για την υποβοήθηση του ταμείου του ΤΑΠΟΤΕ, που έχει τεράστια προβληματα.
Δεν είναι του παρόντος να τα αναφέρουμε. Μάλιστα ο κύριος Υφυπουργός υπεραμύνθηκε της ρύθμισης την οποία κάνει. Κύριε Υφυπουργέ, βρήκατε ένα νομοθετικό πλαίσιο για την αξιοποίηση των αποθεματικών των ασφαλιστικών οργανισμών, ιδιαίτερα με την δημιουργία εταιρειών αμοιβαίων κεφαλαίων. Δίπλα σε τέτοιου είδους επενδυτικές δραστηριότητες των φορέων υπάρχει πάντοτε μία τράπεζα που έχει την εμπειρία γι'αυτού του είδους τη διαχείριση των κεφαλαίων. Και το παρουσιάζετε αυτό ως παροχή ενώ οι εργαζόμενοι έφτιαξαν αυτό το οικοδόμημα με αυτά τα αποτελέσματα. Τώρα έρχεστε και τους δίνετε δήθεν ογδόντα δισεκατομμύρια εμφανίζοντάς το ως μεγάλη εκδούλευση.
Εμείς σας λέμε ότι θα μπορούσατε να κάνετε χρηση των υφισταμένων ρυθμίσεων παρουσία τραπέζης η οποία έχει τη δυνατοτητα τους μηχανισμούς και την πείρα για σωστή αξιοποίηση. Εσείς, όμως, τώρα ανακαλύπτετε την πυρίτιδα και τον τροχό στην αρχή του νέου αιώνα. Στον μεν ΟΤΕ δημιουργείτε αυτήν την ανώνυμη εταιρεία, ενώ στη ΔΕΗ κάνετε άλλου είδους παρέμβαση -γιατί είναι άλλος ο Υπουργός εκεί- με μετοχές, με συνδρομή από το τίμημα της εκποίησης που θα υπάρξει με τη μετοχοποίηση.
Τα έχετε κυριολεκτικά χαμένα γι'αυτό δεν αγγίζετε το ασφαλιστικό που ευτυχώς αντέχει μέχρι το 2010 με τις παρεμβάσεις των κυβερνήσεων της Νέας Δημοκρατίας. Μικρά και μεγάλα ασφαλιστικά πακέτα δεν τα ακουμπάτε γιατί δεν είσθε διατεθειμένοι να στηρίξετε την ανόρθωση και την εξυγίανση του ασφαλιστικού συστήματος. Λειτουργείτε κατά τρόπο μικροπολιτικό, κατά τρόπο απαράδεκτο για όλο το σύστημα κοινωνικής προστασίας. Γι'αυτό ο ελληνικός λαός βλέπει ότι ως Κυβέρνηση έχετε ένα παρακμιακό, μίζερο και παγερό πρόσωπο με την πολιτική που ακολουθείτε.
Κύριε Υφυπουργέ, υπάρχουν και διατάξεις που δεν τις έχετε περάσει από το Ελεγκτικό Συνέδριο. Είναι τα άρθρα 5 και 6. Σας επισημαίνει η έκθεση της Επιστημονικής Επιτροπής της Βουλής, ότι αυτό είναι απαράδεκτο, διότι παραβιάζεται ευθέως το Σύνταγμα. Φέρνετε διατάξεις για να ψηφιστούν χωρίς τη γνωμοδότηση του Ελεγκτικού Συνεδρίου όταν ξέρετε ότι και να τις ψηφίσετε δεν μπορούν να παράγουν έννομα αποτελέσματα.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Σιούφα, επιτρέψτε μου μια διακοπή.
ΔΗΜΗΤΡΙΟΣ ΣΙΟΥΦΑΣ: Ναι, κύριε Υφυπουργέ.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Σιούφα κάνετε λάθος. 'Εχει υποβληθεί κανονικά η έκθεση του Ελεγκτικού Συνεδρίου και μάλιστα της ολομέλειας. Η Επιστημονική Επιτροπή το αγνοεί, αλλά δεν γνωρίζω για ποιους λόγους.
ΔΗΜΗΤΡΙΟΣ ΣΙΟΥΦΑΣ: Εμείς, κύριε Υφυπουργέ, δεν την έχουμε. Κύριε Πρόεδρε, σας παρακαλώ οι υπηρεσίες της Βουλής να μοιράσουν τη γνωμοδότηση του Ελεγκτικού Συνεδρίου στους συναδέλφους για να δούμε αν πράγματι είναι έτσι.
Τώρα, θέλω να αναφερθώ στην τροπολογία την οποία έχουμε καταθέσει για το ΒΙΝΤΕΟΛΟΤΤΟ. Ο Πρωθυπουργός μετά τη γνωστή άτακτη υποχώρησή του στο θέμα του διαγωνισμού, που θα μετέτρεπε με την εγκατάσταση πενήντα πέντε χιλιάδων κουλοχέρηδων τη χώρα σε ένα απέραντο Λας-Βέγκας, έχει αφήσει τις διατάξεις πάνω στις οποίες στηρίχθηκε αυτή η διακήρυξη. Γι'αυτό έχουμε φέρει μια τροπολογία με την οποία ζητάμε να καταργηθούν όλες αυτές οι διατάξεις για να δούμε και την αξιοπιστία της Κυβέρνησης μεταξύ λόγων και έργων. Δηλαδή, μήπως άφησε αυτές τις διατάξεις ώστε οψέποτε στο μέλλον παρουσιαστεί ευκαιρία, να τις ξαναχρησιμοποιήσει.
Υπάρχουν και τα ζητήματα τα οποία σχετίζονται με το μισθολόγιο των υπηρετούντων στις 'Ενοπλες Δυνάμεις, στα Σώματα Ασφαλείας, στην Πυροσβεστική και στο Λιμενικό Σώμα. Και εκεί είναι μίζερος ο τρόπος αντιμετώπισης του όλου προβλήματος.
Θα έχουμε την ευκαιρία και να τοποθετηθούμε, κάνοντας σοβαρή, υπεύθυνη και με επιχειρήματα...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) Παρακαλώ τρία λεπτά, κύριε Πρόεδρε, όπως δώσατε και στον κατελθόντα πριν από λίγο από το Βήμα.
ΠΡΟΕΔΡΕΥΩΝ (Παναγιώτης Σγουρίδης): Θα σας δώσω, κύριε Σιούφα.
ΔΗΜΗΤΡΙΟΣ ΣΙΟΥΦΑΣ: Ευχαριστώ πολύ, κύριε Πρόεδρε. Σας βλέπω για πρώτη φορά να είστε ιδιαίτερα επιεικής απέναντί μου! 'Ελεγα, κύριοι συνάδελφοι, για τα μισθολογικά των υπηρετούντων στις 'Ενοπλες Δυνάμεις, στα Σώματα Ασφαλείας, στην Πυροσβεστική και στο Λιμενικό Σώμα, για να αποδείξω με αυτήν την τοποθέτηση εκείνο το οποίο σας έλεγα, ότι εκεί που θέλει είναι απλόχερη αυτή η Κυβέρνηση, ειδικά όταν πρόκειται για τον κομματικό της στρατό. 'Οταν πρόκειται για τις αμοιβές και τους μισθούς γενικών διευθυντών, διευθυνόντων συμβούλων σε κρατικούς οργανισμούς και τράπεζες δίδονται εκατομμύρια. Εκεί που πρόκειται να αντιμετωπίσει θέματα, όπως τα μεγάλα ελλείμματα στην Ολυμπιακή Αεροπορία, ποταμοί τα δισεκατομμύρια. Το ίδιο και για τις αστικές συγκοινωνίες της Αθήνας, για την ΕΤΒΑ, την ΕΒΟ, την ΠΥΡΚΑΛ, περισσότερο από τρεισήμισι χιλιάδες δισεκατομμύρια.
'Οταν πρόκειται για τους άνδρες που φυλούν άγρυπνα την πατρίδα μας από οποιαδήποτε προσβολή εξωτερικού εχθρού και αναφέρομαι στις 'Ενοπλες Δυνάμεις ή για τα Σώματα Ασφαλείας, την Πυροσβεστική, το Λιμενικό Σώμα, που αγωνίζονται για τη δημόσια τάξη και την ασφάλεια του πολίτη, εκεί δεν υπάρχουν χρήματα. Για να δείτε την ανακολουθία και την αναξιοπιστία αυτής της Κυβέρνησης και γιατί ό,τι και να κάνει, δεν πρόκειται καμία παροχή μικρή ή μεγάλη να τη σώσει από τη βέβαιη ήττα στις προσεχείς εκλογές! Αυτές τις επισημάνεις ήθελα να κάνω, κυρίες και κύριοι συνάδελφοι, με την κατάληξη ότι η Αξιωματική Αντιπολίτευση καταψηφίζει επί της αρχής το συγκεκριμένο νομοσχέδιο, πολυμερές το είπε ο κ. Χριστοδουλάκης. Μου θυμίζει αυτή η έκφραση τις παράπλευρες ζημιές που ακούγαμε πριν από λίγους μήνες, ενώ πρόκειται για ένα νομοσχέδιο χωρίς αρχή, χωρίς συνοχή, ένα νομοσχέδιο που μόνο σκοπό έχει να υπηρετήσει μικροπολιτική, μικροκομματικές σκοπιμότητες, σε μία Κυβέρνηση η οποία καταποντίζεται, σε μία Κυβέρνηση που ανακαλύπτει ότι έχει προβλήματα ο ελληνικός λαός, τώρα που τελειώνει ο βίος της. Αλλά τίποτα δεν πρόκειται να τη σώσει από τη λαϊκή κατακραυγή και από την καταδίκη του ελληνικού λαού στις κάλπες, όποτε κι αν αυτές στηθούν.
Ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, τα Πρακτικά του Ελεγκτικού Συνεδρίου έχουν μοιραστεί στους εισηγητές. Υπάρχουν δεξιά και αριστερά. 'Οποιοι από τους συναδέλφους θέλουν να πάρουν τα Πρακτικά, είναι στη διάθεσή τους.
Ο κ. Τσοβόλας έχει το λόγο.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κυρίες και κύριοι συνάδελφοι, σήμερα μ' αυτό το νομοσχέδιο η Κυβέρνηση προσπαθεί εν'όψει και της προεκλογικής περιόδου που διανύουμε, να δημιουργήσει λαθεμένες εντυπώσεις για ένα θέμα μεγάλης κοινωνικής σημασίας με οικονομικές προεκτάσεις, το θέμα που έχει σχέση με τους συνταξιούχους του δημοσίου, των νομικών προσώπων δημοσίου δικαίου, των Ο.Τ.Α., αλλά και των εργαζομένων και συνταξιούχων του Ο.Τ.Ε., του Ο.Σ.Ε., των ΕΛ.ΤΑ., του ίδιου του Τ.Α.Π.-Ο.Τ.Ε., αλλά και με τους συνταξιούχους των Ενόπλων Δυνάμεων, των Σωμάτων Ασφαλείας, είτε είναι η Ελληνική Αστυνομία είτε το Πυροσβεστικό ή το Λιμενικό Σώμα.
Μετά από έντεκα χρόνια παρατεταμένη, περιοριστική εισοδηματική πολιτική για τους συνταξιούχους, τους μισθωτούς και τους εργάτες, στα πλαίσια του να πετύχει η Κυβέρνηση δήθεν τον περιορισμό των δημοσιονομικών ελλειμμάτων, που επήλθε μεγάλη μείωση του βιοτικού επιπέδου των συνταξιούχων και των εργαζομένων δημόσιου και ιδιωτικού τομέα, τις τελευταίες εβδομάδες και μ' αυτό το νομοσχέδιο η Κυβέρνηση προσπαθεί με ψίχουλα ή με ρυθμίσεις εμβαλωματικές να δείξει κοινωνικό, ανθρώπινο πρόσωπο.
Δεν πείθει όμως κανέναν. Ουσιαστικές ρυθμίσεις έστω και με καθυστέρηση έντεκα ετών θα ήταν κατ'αρχήν, αν τα κατώτερα όρια για κάθε συνταξιούχο 'Ελληνα σε όποιο ασφαλιστικό ταμείο και άν ήταν ασφαλισμένος ιδιωτικού και δημόσιου τομέα θα ανταποκρίνονταν στο εικοσαπλάσιο ημερομίσθιο του ανειδίκευτου εργάτη. Αυτό θα το έβλεπα να αποτελούσε το όριο της εθνικής σύνταξης για κάθε 'Ελληνα πολίτη.
Δεύτερον, θα έπρεπε για τις 'Ενοπλες Δυνάμεις και τα Σώματα Ασφάλειας, όπως Λιμενικό, Πυροσβεστική και Αστυνομία να ακούσετε αυτά που είχα διατυπώσει ως Πρόεδρος του ΔΗ.Κ.ΚΙ. όταν συζητιώνταν και τα μισθολόγια, αλλά και τα συνταξιοδοτικά του νομοσχέδιου. Η αλαζονεία της εξουσίας που σας διακατέχει σας οδήγησε να αρνηθείτε χωρίς επιχειρηματολογία όπως είχα τονίσει -πάρτε τα Πρακτικά της Βουλής- ότι με αυτές τις ρυθμίσεις στο μισθολόγιο και στο συνταξιοδοτικό νομοσχέδιο των Ενόπλων Δυνάμεων και των Σωμάτων Ασφαλείας θα υπάρξουν όπως υπήρξαν ιδίως στους κατώτερους βαθμούς πάρα πολλοί που θα πάρουν καθαρές αποδοχές μετά τη φορολογία λιγότερες από αυτές που έπαιρναν πριν τις ρυθμίσεις.
Σείς είπατε πως αυτά που λέω είναι ανακριβή και πριν αλέκτωρ λαλήσει αναγκασθήκατε πριν προχωρήσετε στην εφαρμογή που νόμου που ψηφίσατε να τροποποιήσετε εκείνο το νόμο και κυρίως μετά την απόσυρση του άρθρου 4 για τα φορολογικά θέματα στο μισθολόγιο των Ενόπλων Δυνάμεων και Σωμάτων Ασφαλείας. Τα ίδια σας είχα πει και για τους συνταξιούχους και τώρα με το άρθρο 13 κάνετε ειδική ρύθμιση για τους συνταξιούχους συνταγματάρχες και των Ενόπλων Δυνάμεων και των Σωμάτων Ασφαλείας, σε μία στιγμή που οι άνδρες και οι γυναίκες των Σωμάτων Ασφαλείας βρίσκονται σε κινητοποιήσεις. Μην ξεχνάμε από το πρωϊ βρίσκονται έξω από τη Βουλή σε μία στιγμή που οι άνδρες και οι γυναίκες των Ενόπλων Δυνάμεων βρίσκονται σε απόγνωση και σείς επιμένετε μέσα από αντιφατικές δηλώσεις συναρμοδίων Υπουργών σε αυτήν την πολιτική, που είναι πολιτική παροχής ανεπαίσθητων αυξήσεων ούτε καν τις έχετε γνωστοποιήσει στους υπηρετούντες στις 'Ενοπλες Δυνάμεις, αλλά και στα Σώματα Ασφάλειας. Βλέπουμε λοιπόν ένστολους να διαμαρτύρονται έξω από τη Βουλή που ήλθαν και με επισκέφθηκαν και εμένα όπως και άλλους Αρχηγούς και Εκπροσώπους κομμάτων και ζητάνε το απλό που το επιβάλλει και το Σύνταγμα, δηλαδή την αρχή της ισότητας μεταξύ των πολιτών. Ισονομία, να πάρουν και αυτοί ότι παίρνουν οι άλλοι εργαζόμενοι. Να πάρουν υπερωρίες όταν δουλεύουν υπερωριακά και όχι πλασματικές. Να πάρουν την προσαύξηση για τη νυχτερινή εργασία και επίσης το μισθό και την προσαύξηση στις αργίες.
Να χαρακτηριστεί -πολύ σωστό και δίκαιο το αίτημα- επικίνδυνη και ανθυγιεινή η εργασία. Μα, δεν μπορεί με λόγια μόνο και ευχολόγια όταν έρχονται έκτακτες περιστάσεις, σεισμοί, λοιμοί, καταποντισμοί, πλημμύρες, να βγαίνει ο Πρωθυπουργός και η Κυβέρνηση και μεγαλόστομα να λέει "τι ήρωες είναι αυτοί!" πυροσβέστες, αστυνομικοί, λιμενικοί, στρατιωτικοί, και αυτό να μένει απλά στα λόγια, ενώ στην πράξη να αρνείσθε αδικαιολόγητα. Μάλιστα, αφού λέτε ότι έχετε πεντακόσια δισεκατομμύρια (500.000.000.000) δραχμές πλεόνασμα στον προϋπολογισμό λόγω δήθεν της πετυχημένης πολιτικής, δώστε σ'αυτούς που πράγματι φυλάνε Θερμοπύλες, στις 'Ενοπλες Δυνάμεις, σ'αυτούς που πράγματι με κίνδυνο της ζωής παλεύουν για τους συνανθρώπους, για τη διασφάλιση της περιουσίας και της ζωής των συνανθρώπων μας των πολιτών. Δώστε από τα πλεονάσματα αφού επικαλείσθε πλεονάσματα, και αφού οι ίδιοι έχετε αναγνωρίσει κατ'επανάληψη και εδώ στη Βουλή, στα λόγια όμως και όχι στην πράξη, ότι πράγματι οι αποδοχές τους είναι χαμηλές. Πόσες φορές δεν ακούσαμε τον Πρωθυπουργό να τα λέει αυτά; Αλλ'όμως δεν βάζετε το χέρι στην τσέπη. Το βάζετε μόνο εκεί που πρόκειται να εξυπηρετηθούν κομματικά και μόνο συμφέροντα ή το βάζετε εκεί που πρόκειται να εξυπηρετήσετε οικονομικά ισχυρούς, εκδοτικά συγκροτήματα με τη ρύθμιση που κάνατε πριν από λίγες μέρες νύχτα στη Βουλή, με μεθόδευση της Κυβέρνησης και των Βουλευτών του ΠΑ.ΣΟ.Κ. όπου διαγράψατε το 80% των προσαυξήσεων των ασφαλιστικών εισφορών προς το Ι.Κ.Α.
Καλούμε εδώ και τώρα την Κυβέρνηση να δώσει ουσιαστικές αυξήσεις και όχι αυτά που γράφονται αυτές τις μέρες, μέση σταθμική αύξηση, 'Ενοπλες Δυνάμεις 6% με 7% ή αορίστως και γενικώς στα Σώματα Ασφαλείας. Ουσιαστικές αυξήσεις στους μισθούς και στις συντάξεις των υπηρετούντων στις 'Ενοπλες Δυνάμεις και στα Σώματα Ασφαλείας. Και κυρίως, να δώσετε τις υπερωρίες, τα νυκτερινά, τις Κυριακές, τις αργίες και να χαρακτηρίσετε επικίνδυνη και ανθυγιεινή την εργασία και των στρατιωτικών αλλά και των υπηρετούντων στις 'Ενοπλες Δυνάμεις.
Εσείς φέρατε τα μισθολόγια και των στρατιωτικών και των υπηρετούντων στις 'Ενοπλες Δυνάμεις και στην αιτιολογική σας έκθεση αναφέρεται ότι με τις ρυθμίσεις που κάνατε τάχα περιορίζετε και καταργείτε επιδόματα. Και εννοείτε τώρα αυτές τις ανεπαίσθητες αυξήσεις να τις δώσετε με νέα επιδόματα. Είναι απαράδεκτη, αντιφατική η πολιτική σας. Συνέλθετε λοιπόν και ελάτε εδώ και τώρα σ'αυτό το νομοσχέδιο ή σε νομοσχέδιο που θα φέρετε τις επόμενες μέρες με έναρξη ισχύος από 1.1.2000 και όχι από Ιούνιο ή από οποιονδήποτε άλλο χρόνο, να δώσετε και να κουβεντιάσουμε ουσιαστικές αυξήσεις, αλλά και όλα αυτά που ανέφερα πριν στα πλαίσια της ισότητας και της ισονομίας.
Συνταξιούχοι αγρότες. Αφού επί τέσσερα χρόνια οι αγρότες έμεναν με τις είκοσι τρεις χιλιάδες (23.000) δραχμές, λόγω προεκλογικής περιόδου δίνετε δέκα χιλιάδες (10.000) δραχμές. Θετικό, αλλά δεν αρκεί. Το αίτημά μας είναι να δώσετε τουλάχιστον σε πρώτη φάση το ΕΚΑΣ και στους συνταξιούχους αγρότες. Χαρίζετε δισεκατομμύρια σε άλλους, όπως ανέφερα, με ρυθμίσεις που φέρατε τώρα τις τελευταίες εβδομάδες. Στον έρημο τον αγρότη το συνταξιούχο με τις είκοσι τρεις χιλιάδες (23.000) δραχμές, όταν τα φάρμακα όλα αυτά τα χρόνια έχουν αυξηθεί σημαντικά οι τιμές τους, όταν επίσης το κόστος ζωής και όχι ο πληθωρισμός όπως τον εμφανίζετε έχει δραματικά αυξηθεί, ε, τουλάχιστον σ'αυτούς θα έπρεπε να δώσετε το ΕΚΑΣ σε πρώτη φάση που το παίρνουν και οι άλλοι και σε δεύτερη φάση οι αυξήσεις σταδιακά να είναι ακόμη μεγαλύτερες.
'Ερχομαι τώρα στην εταιρεία που κάνετε, στους συνταξιούχους του ΤΑΠ-OΤΕ. Κατ'αρχήν δεν είναι ακριβές αυτό που είπατε, κύριε Υφυπουργέ, ότι συμφωνούν οι συνταξιούχοι. 'Εχω στα χέρια μου το από 14 Οκτωβρίου 1999 υπόμνημα των πανελληνίων συλλόγων ΟΤΕ, ΕΛΤΑ, ΟΣΕ, αλλά και του συνδέσμου συνταξιούχων υπαλλήλων του ΤΑΠ-ΟΤΕ, οι οποίοι δεν συμφωνούν με τη ρύθμιση που κάνετε. Και έχουν απόλυτο δίκιο. Με το νομοσχέδιο αυτό τι κάνετε; Επεκτείνετε το τζόγο. Σας έχει πιάσει μία μανία με το τζόγο, σαν σκληρή βάρβαρη, νεοφιλελεύθερη Κυβέρνηση που είστε, που τα πάντα τα τζογοποιείτε και τη λύση των προβλημάτων των ασφαλιστικών ταμείων, όπως του ΤΑΠ-ΟΤΕ, την πάτε μέσα από το τζόγο, με το να στήνετε χρηματιστηριακή εταιρεία με τα χρήματα των ασφαλισμένων και των εργαζομένων για να λύσετε τα προβλήματα. Και ποιος εγγυάται στους εργαζόμενους και στους συνταξιούχους όλων αυτών των χώρων, ότι το χρηματιστήριο θα έχει τέτοια εξέλιξη που θα διασφαλιστούν τα χρήματα, αλλά και οι συντάξεις στο μέλλον; Το χρηματιστήριο λειτουργεί με τη λογική του τζόγου. Δεν λειτουργεί καθόλου ως μηχανισμός υγειούς άντλησης κεφαλαίων από τις επιχειρήσεις, ώστε μέσα από τα κεφάλαια να κάνουν παραγωγικές επενδύσεις, που θα συμβάλουν στην ανάπτυξη της χώρας, αλλά και στη δημιουργία θέσεων εργασίας. 'Αρα, αυξάνετε την ανασφάλεια των εργαζομένων και των συνταξιούχων του ΟΤΕ του ΟΣΕ, των ΕΛΤΑ και των εργαζομένων στο ΤΑΠ-ΟΤΕ. 'Αρα, δεν συμφωνούν οι εργαζόμενοι και προτείνουν συγκεκριμένα πράγματα. Γι'αυτό καταθέτω για τα Πρακτικά της Βουλής το υπόμνημά τους.
(Στο σημείο αυτό ο Πρόεδρος του ΔΗ.Κ.ΚΙ. κ. Δημ. Τσοβόλας καταθέτει για τα Πρακτικά το προαναφερθέν υπόμνημα, το οποίο ευρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών) Το υπόμνημα αυτό το μελέτησα με προσοχή και είναι σοβαρό και υπεύθυνο. Η πρώτη πρόταση που σας κάνουν μεταξύ των άλλων είναι -αν επιμένετε, κακώς επιμένετε- να εγγυηθεί το κράτος την πληρωμή των συντάξεων στο μέλλον γιατί δεν εξασφαλίζει σε τίποτα αυτή η ρύθμιση την πληρωμή των συντάξεων στο μέλλον. Υπάρχει και μία σειρά άλλων προτάσεων μέσα από αυτό, που δεν έχω το χρόνο να αναφέρω.
'Ενα άλλο θέμα που θέλω να θίξω, είναι για τη στρατιωτική θητεία υπαλλήλων του ΟΤΕ, οι οποίοι ήταν υπάλληλοι του ΟΤΕ πριν πάνε στο στρατό και στη συνέχεια κλήθηκαν να εκπληρώσουν τις στρατιωτικές τους υποχρεώσεις. Και υπήρξαν συλλογικές συμβάσεις εργασίας, που υπέγραψε η ΟΜΕ-ΟΤΕ με τον ΟΤΕ και το 1988 και το 1989, που είναι κατοχυρωμένες από το Σύνταγμα. Καταργείτε και καταπατάτε τα πάντα εσείς η προοδευτική Κυβέρνηση του κοινωνικού προσώπου του δήθεν σοσιαλιστικού κινήματος, μέσα από το οποίο παγιδεύετε κόσμο ακόμα. Βγήκαν και αποφάσεις του έκτου τμήματος του ευρωπαϊκού δικαστηρίου. Υπάρχει νομολογία και με Βέλγους εργαζόμενους και με άλλους ότι κατά τη διάρκεια της στρατιωτικής θητείας ο εργοδότης υποχρεούται να πληρώνει τις ασφαλιστικές εισφορές. Και εδώ δεν τους αναγνωρίζετε. Ενώ θεωρείται πραγματική υπηρεσία και λαμβάνεται υπόψη όταν συνεχίζουν μετά το στρατό στην υπηρεσία στον ΟΤΕ ως πραγματική υπηρεσία -είναι τρελά πράγματα αυτά- δεν αναγνωρίζεται ως συντάξιμη η υπηρεσία και δεν καταβάλλει ο εργοδότης του ΟΤΕ την ασφαλιστική εισφορά, παρ'ότι προβλέπεται από τις συλλογικές συμβάσεις, αλλά είναι και απόφαση νομολογίας του ευρωπαϊκού δικαστηρίου. Και παρ'ότι βγήκαν στην Ελλάδα και το 1995 και το 1996 αποφάσεις του Πρωτοδικείου Αθηνών και του Εφετείου Αθηνών, που δικαιώνει τους εργαζόμενους που προσέφυγαν, εσείς επιμένετε άδικα, για να ταλαιπωρούνται οι εργαζόμενοι, να ξοδεύονται, να ασχολούνται και να χάνονται εργατοώρες στα δικαστήρια και να μην αναγνωρίζονται ως συντάξιμα τα χρόνια υπηρεσίας, που να προσμετρώνται και για τη θεμελίωση, αλλά και για τον προσδιορισμό του ύψους της σύνταξης. Σας καλούμε εδώ και τώρα -και υπάρχουν τροπολογίες πιο κάτω- να ρυθμίσετε το θέμα γιατί το νομοσχέδιο είναι ακριβώς όχι συναφές, είναι το κατ'εξοχήν κατάλληλο νομοσχέδιο. Δεν χρειάζεται ούτε έκθεση του Ελεγτικού Συνεδρίου, διότι δεν πρόκειται για συντάξεις νομικών προσώπων δημοσίου δικαίου και ΟΤΑ, που επιβάλλει το Σύνταγμα να υπάρχει έκθεση του Ελεγκτικού Συνεδρίου.
Σας καλούμε εδώ και τώρα να περιλάβετε διάταξη με την οποία να επεκτείνεται αυτό που ισχύει και που λέει και η νομολογία και των νομικών και των κοινοτικών δικαστηρίων, να αναγνωρισθεί δηλαδή ως συντάξιμος χρόνος, με καταβολή των ασφαλιστικών εισφορών από τον εργοδότη, όπως λένε και οι αποφάσεις του ευρωπαϊκού δικαστηρίου και των ελληνικών δικαστηρίων και έτσι οι άνθρωποι να το προσμετρήσουν και για τη θεμελίωση δικαιώματος, αλλά και για την προσαύξηση της σύνταξής τους.
Νομίζω ότι είναι χρέος να αντιμετωπισθεί αυτό το θέμα εδώ και τώρα, επαναλαμβάνω, και εμείς τουλάχιστον ως ΔΗΚΚΙ -όπως το ανέφερε ο κ. Ιντζές, ο ειδικός αγορητής μας- θα επιμείνουμε σε αυτό πάρα πολύ, όπως θα επιμείνουμε και στο γενικό θέμα που έθεσε για την εγγύηση της παροχής σύνταξης στους συνταξιούχους του ΤΑΠ-ΟΤΕ από το κράτος στο μέλλον, αν επιμείνετε με την πλειοψηφία που έχετε να ψηφίσετε αυτές τις διατάξεις. Και ασφαλώς θα επιμείνουμε να αποκτήσει με αυτό το νομοσχέδιο, που έχει τη σχετική διάταξη, το ΕΚΑΣ και ο συνταξιούχος αγρότης.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κολοζώφ έχει το λόγο για είκοσι λεπτά.
ΟΡΕΣΤΗΣ ΚΟΛΟΖΩΦ: Κυρίες και κύριοι Βουλευτές, ακούσαμε τον κύριο Υπουργό. Φιλοδοξεί να ανοίξει νέους δρόμους και το νομοσχέδιο περιέχει καινοτόμες διατάξεις. Εμείς όταν ακούμε αυτά από την Κυβέρνηση κουμπωνόμαστε. Κουμπωνόμαστε γιατί οι καινοτόμες συνήθως διατάξεις πάνε προς την κατεύθυνση που διασφαλίζουν δικαιώματα όχι των εργαζομένων, αλλά του κεφαλαίου.
Είναι χαρακτηριστικό το γεγονός ότι το σημερινό νομοσχέδιο, παρά το γεγονός ότι αντιμετωπίζει διαφορετικά ζητήματα, κατά τη γνώμη μας, υπηρετεί προεκλογικές ανάγκες και σκοπιμότητες της Κυβέρνησης, γιατί φυσικά έχουμε μπει σε προεκλογική περίοδο -δεν θα μπορούσε να είναι και διαφορετικά- αλλά πάντα αυτές οι ρυθμίσεις είναι μέσα στο πνεύμα των κατευθύνσεων των πολυεθνικών που απαιτούν την ανατροπή στις εργασιακές σχέσεις και στο ασφαλιστικό σύστημα, σε βάρος των εργαζομένων.
Αυτό το νομοσχέδιο βρίσκεται στην ίδια λογική ότι ο εργαζόμενος θα πρέπει από ένα σημείο και ύστερα να φροντίζει ο ίδιος για τη σύνταξή του και την ασφάλειά του. Προς τα εκεί πάνε τα πράγματα. Το κράτος όλο και λιγότερο θα ασχολείται με την κάλυψη των αναγκών των πολιτών του. Αυτή είναι η κατεύθυνση.
'Ετσι αντί να διασφαλίζεται, μετά από τόσα χρόνια σκληρής δουλειάς, ο εργαζόμενος με μία σύνταξη που θα του δίνει τη δυνατότητα να καλύπτει τις άμεσες ανάγκες του, η Κυβέρνηση ακολουθεί τις υποδείξεις του ΟΟΣΑ και του Διεθνή Νομισματικού Ταμείου, να δίνεται στους εργαζόμενους ένα βοήθημα που, όμως, αυτό το βοήθημα δεν εξασφαλίζει την κανονική ζωή στον εργαζόμενο.
Μέσα σε αυτήν τη λογική κινείται η Κυβέρνηση και με αυτό το νομοσχέδιο και με όσα νομοσχέδια έχουν γίνει και θα πω παρακάτω, που αφορούν τους συνταξιούχους.
Οι συνταξιούχοι του ΙΚΑ, για να πάρουμε ορισμένα στοιχεία, από το 1991 μέχρι το 1999 έχουν χάσει επτακόσια περίπου δισεκατομμύρια δραχμές. Διακόσιες χιλιάδες περίπου συνταξιούχοι παίρνουν σύνταξη λιγότερο από ενενήντα χιλιάδες (90.000) δραχμές.
Σήμερα ακολουθώντας, όπως γίνεται πάντα πριν από τις εκλογές, την επιδοματική πολιτική, έστω και με τη διεύρυνση αυτή που γίνεται με το νομοσχέδιο, πολλοί λίγοι σχετικά επωφελούνται.
Η Κυβέρνηση έχει τη λογική να δίνονται λίγα ψίχουλα στους εξαθλιωμένους και να παρουσιάζει αυτήν την ενέργειά της στην πράξη σαν πράξη κοινωνικής δικαιοσύνης, ενώ στην πραγματικότητα πρόκειται για πράξη ελεημοσύνης, πράξη ταπείνωσης των ίδιων των συνταξιούχων. Το ΕΚΑΣ δεν είναι τίποτε άλλο, παρά ένα τέτοιο πράγμα.
Κύριε Υπουργέ, σ' αυτό έχετε συμπαραστάτη τη Νέα Δημοκρατία. Ξέρετε σε τι διαφωνεί η Νέα Δημοκρατία; 'Οχι στο θεσμό του ΕΚΑΣ, του να δίνεται, αλλά το επίδομα να είναι λίγο υψηλότερο. Μα, εδώ δεν πρόκειται γι' αυτό. Πρόκειται για την εξασφάλιση των εργαζομένων, ύστερα από τόσα χρόνια εργασίας να έχουν μία ζωή που, εν πάση περιπτώσει, να είναι υποφερτή. Εμείς βρισκόμαστε σε μία άλλη κατεύθυνση σαν κόμμα. Θεωρούμε πως όλοι οι 'Ελληνες και όλες οι Ελληνίδες που ανήκουν στα λαϊκά στρώματα, που είναι θύματα της ημιαπασχόλησης και της ευκαιριακής απασχόλησης, πρέπει να έχουν σύνταξη. Να δικαιούνται το μίνιμουμ των είκοσι ημερομισθίων και να τους δίνεται η σύνταξη στα 55 και στα 60 χρόνια.
Στους αγρότες δώσατε ένα επίδομα και λέτε ότι είναι υψηλό και εν πάση περιπτώσει, κάτι γίνεται. Φυσικά, στο τίποτα κάτι είναι και οι δέκα χιλιάδες (10.000) που δίνονται.
Εδώ να ανοίξω μία παρένθεση, κύριε Υπουργέ, γιατί έχει να κάνει με τη δική μας τοποθέτηση. Εμείς θα ήμασταν ευτυχείς, εάν αυτές οι δέκα χιλιάδες (10.000) που δίνονται, δεν βαρύνουν τον προϋπολογισμό του ΟΓΑ και δεσμευτείτε σ' αυτό που είπατε προηγουμένως με μία φράση πολύ περιφρονητική για την ειδική αγορήτρια του κόμματός μας. Να δεσμευτείτε ότι αυτά θα τα βρούμε αύριο στον προϋπολογισμό...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Να είσθε βέβαιος.
ΟΡΕΣΤΗΣ ΚΟΛΟΖΩΦ: Να δεσμευτείτε εδώ μέσα κι εμείς θα ήμασταν ευτυχείς αν αυτό το κείμενο που υπάρχει εδώ πέρα -γιατί δεν το έβγαλε από το μυαλό της η ειδική αγορήτρια και ούτε μιλάμε έτσι, όταν μιλάμε εμείς, κύριε Υπουργέ, και το ξέρετε καλά- το διορθώνατε. Σας το διάβασε προηγουμένως ο Κοινοβουλευτικός Εκπρόσωπος της Νέας Δημοκρατίας.
'Ομως το ζήτημα δεν λύνεται με τις δέκα χιλιάδες (10.000), γιατί ύστερα από ένα-δύο χρόνια θα έρθει κάποια άλλη κυβέρνηση, αν δεν είσθε εσείς, για να δώσει άλλες δεκαπέντε χιλιάδες (15.000), που τότε η αξία τους μπορεί να είναι και λιγότερη και πάει λέγοντας. Το ζήσαμε αυτό σε αυτήν τη χώρα και πρέπει να σταματήσει αυτή η υπόθεση και να δοθούν λύσεις -σας αρέσει πολύ η λέξη "θεσμικά"- που θεσμικά να λειτουργεί. Εξισώστε τις συντάξεις των αγροτών με το μίνιμουμ των συντάξεων του ΙΚΑ. Και αυτό σας το λέω, γιατί κάποια στιγμή στη ρύμη του λόγου σας είπατε ότι εσείς επιλέγετε εκείνα τα στρώματα που έχουν ιδιαίτερη ανάγκη και δίνετε για να πιάσει τόπο αυτό που δίνετε και όχι γενικά σε όλους, όπου φυσικά η μοιρασιά σε πολλούς αναλογεί και λίγα στον καθένα. Αυτό λέμε και εμείς, κύριε Υπουργέ, ότι αυτή είναι η κατεύθυνση που δίνει ακριβώς η Ευρωπαϊκή 'Ενωση. Αυτό που ονομάζουν αντιμετώπιση του πυρήνα, που δεν είναι τίποτε άλλο από το να δίνουμε κάτι στα πιο εξαθλιωμένα στρώματα, χωρίς να αντιμετωπίζουμε το πρόβλημα και εκεί είναι η ουσιαστική διαφωνία μας μαζί σας. Αλλιώς, στο 5 δραχμές πάνω, 5 δραχμές κάτω, σε ένα θεσμό που μπορεί να λειτουργήσει, να εξασφαλίζει και να δίνει προοπτική μπορούμε και να τα βρούμε.
Σχετικά τώρα με το δεύτερο ζήτημα που βάζει το νομοσχέδιο, τη σύσταση του Οργανισμού Περίθαλψης Ασφαλισμένων του Δημοσίου. Δεν υπάρχει αμφιβολία, κύριοι συνάδελφοι, ότι πρέπει να παρθούν μέτρα, ώστε να νοικοκυρευθεί αυτή η κατάσταση που όλοι γνωρίζουμε και που δεν είναι καλή. 'Ομως, με τη σημερινή ρύθμιση που προτείνετε εδώ πέρα έχουμε ανησυχία και μεγάλωσε η ανησυχία μας ακούγοντας σήμερα τον κύριο Υπουργό, ότι, αντί για νοικοκύρευμα, θα έχουμε περαιτέρω μείωση των δαπανών στον τομέα της υγείας. 'Οτι η στόχευση, ο λόγος που προσπαθείτε να κάνετε αυτό το πράγμα δεν είναι τόσο το νοικοκύρευμα και ο ορθολογικός τρόπος λειτουργίας του συστήματος, αλλά η προσαρμογή σας, η εναρμόνισή σας με την κατεύθυνση που λέει μείωση των κοινωνικών δαπανών και μακάρι να μπορούσε να γίνει διαφορετικά. Περισσότερα δεν λέω, μίλησε η ειδική αγορήτρια του κόμματός μας και θα επιδιώξω να είμαι όσο το δυνατόν πιο σύντομος.
Ιδιαίτερη σημασία στο σχεδιασμό της Κυβέρνησης έχει, κύριοι συνάδελφοι, η συγκρότηση της Ανώνυμης Εταιρείας "Διαχείρισης Ειδικού Ενεργητικού του ΤΑΠ-ΟΤΕ". Πρόκειται για ένα πιλοτικό πρόγραμμα που εφαρμόζεται στο Ταμείο Ασφαλίσεως Προσωπικού ΤΑΠ-ΟΤΕ για τη μη συμμετοχή ουσιαστικά του κράτους στα οικονομικά των ασφαλιστικών, την απαλλαγή του από την υποχρέωση κάλυψης των ελλειμμάτων, την αξιοποίηση των αποθεματικών και των περιουσιακών στοιχείων των ταμείων κύριας και επικουρικής ασφάλισης για την αντιμετώπιση των κλάδων σύνταξης.
Αυτός είναι ο πυρήνας της σκέψης που δεν αφορά μόνο αυτό το ασφαλιστικό ταμείο, αλλά είναι η κατεύθυνση για όλο το σύστημα που βλέπουμε ότι σιγά σιγά πάει να προχωρήσει στη χώρα μας. Δεν είναι αλήθεια ότι δεν γνωρίζουν τι κάνουν, όπως λέει η Νέα Δημοκρατία, η οποία δεν μπορεί να διαφοροποιηθεί στην ουσία της πολιτικής που εφαρμόζει το ΠΑ.ΣΟ.Κ., γιατί είναι ακριβώς νεοφιλελεύθερη η πολιτική του και ψάχνει να βρει τέτοια τεχνάσματα. Είναι ακριβώς ο προσανατολισμός αυτός που σήμερα επιβάλλουν τα μεγάλα συμφέροντα.
Θέλουν τη διοχέτευση των αποθεματικών των ταμείων στην οικονομία της αγοράς και τη μετατροπή τους σε θεσμικούς επενδυτές στην πολιτική των ιδιωτικοποιήσεων που προωθεί με τόση βιασύνη αυτή η Κυβέρνηση, αλλά και οι προηγούμενες κυβερνήσεις της Νέας Δημοκρατίας.
Μιλάμε, κύριοι συνάδελφοι, συνολικά για ένα ποσό των τριών τρισεκατομμυρίων που είναι το συνολικό των αποθεματικών των ταμείων μας. Είναι γεγονός ότι το Ταμείο ΤΑΠ-ΟΤΕ έχει μεγάλες δυσκολίες, όπως όλα σχεδόν τα ταμεία της χώρας μας. Αυτό είναι γεγονός. 'Ομως, αυτές οι δυσκολίες δεν προέκυψαν από το πουθενά. Η εισηγητική έκθεση λεει ορισμένα πράγματα, αλλά πρέπει να πούμε όλη την πραγματικότητα.
Το Ταμείο Ασφαλίσεως Προσωπικού ΟΤΕ, που έχει μέσα και ΟΣΕ και ΕΛΤΑ, εάν συνεχιστεί με αυτόν τον αριθμό, πάει για χρεοκοπία. Ο τομέας των συντάξεων το 1999 έχει έλλειμμα τριάντα πέντε δισεκατομμυρια. Και καλύπτονται τα ελλείμματά του αντλώντας κεφάλαια από τον άλλο τομέα της υγείας.
Πού οφείλονται αυτά τα ελλείμματα, πώς δημιουργήθηκαν; Οι σχέσεις εργαζομένων στον ΟΤΕ είναι σχεδόν μικρότρο του ένα προς ένα, μεταξύ εργαζόμενων και συνταξιούχων. Το ίδιο προς αυτήν τη κατεύθυνση πάει και εκείνο το τμήμα του ταμείου που τροφοδοτείται από ΟΣΕ και ΕΛΤΑ. Υπολογίζεται ότι μεταξύ του 2008 και του 2012, από 17,1 δισεκατομμύρια το έλλειμμα θα πάει στα σαράντα ένα δισεκατομμύρια.
Επομένως, η πορεία πάει προς τα εκεί, σ' αυτό συμφωνούμε. Αυτό οφείλεται στη πολιτική των πρόωρων συνταξιοδοτήσεων, χωρίς παράλληλα να γίνεται κάλυψη των κενών θέσεων που δημιουργούνται στον ΟΤΕ. Αντίθετα στη θέση των οργανικών θέσεων χρησιμοποιούνται μια σειρά από εργαζομένους με διαφόρους τύπους συμβάσεις, οι οποίοι μέχρις ότου είναι εκεί πέρα πληρώνουν, όταν όμως μετακινούνται και φεύγουνε, παίρνουν μαζί τους και ό,τι δίνουν στο ταμείο.
Ο ΟΣΕ και τα ΕΛΤΑ με την ιδιωτικοποίηση προβλέπεται ότι και αυτά θα μειώσουν άμεσα το προσωπικό τους με πρόωρες συντάξεις -αυτή είναι η πολιτική- με απολύσεις, αλλά και μεταφορά προσωπικού σε άλλους οργανισμούς. Αυτό θα γίνει.
Στην δεκαετία του 1980 είχαμε απώλειες του αποθεματικού, αφού ήταν δεσμευμένα στην Εθνική Τράπεζα της Ελλάδας με 4%, όταν ο πληθωρισμός τότε έτρεχε με 25% με 30%. Η απώλεια ήταν πάνω από εκατό δισεκατομμύρια σε τιμές του 1980. Οι ιδιωτικοποιήσεις μείωσαν το προσωπικό -κάποιος είχε ζητήσει νούμερα- είχε τριάντα χιλιάδες, είκοσι δύο χιλιάδες σήμερα έχει με προοπτική το 2000 να φθάσει τις είκοσι χιλιάδες. Η εφαρμογή του ν. 1902/90 της Νέας Δημοκρατίας μείωσε τις εισφορές κατά 50%.
'Ολα αυτά συνέβαλαν στο να έχουμε αυτήν τη δύσκολη κατάσταση σ' αυτό το ταμείο. Και τώρα πώς θα το διορθώσει η Κυβέρνηση; Δημιουργώντας αυτήν την ανώνυμη εταιρεία διαχείρισης του ειδικού ενεργητικού του ΤΑΠ-ΟΤΕ. Ουσιαστικά πρόκειται για ένα χρηματοοικονομικό φορέα διαχείρισης των αποθεμάτων αυτού του ταμείου. 'Ετσι ώστε με τα κέρδη που θα προσκομίσει να χρηματοδοτεί τα ελλείμματα. Αυτή είναι η σκέψη, αυτή είναι η λογική.
( Στο σημείο αυτό την Προεδρική 'Εδρα καταλαμβάνει ο Δ'Αντιπρόεδρος της Βουλής κ.ΝΙΚΟΛΑΟΣ ΚΑΤΣΑΡΟΣ ) Δεν θα μπω στο πώς γίνεται η μοιρασιά, γιατί το είπαν άλλοι πριν από μένα, με το μετοχικό κεφάλαιο και με τις πραγματικές συμμετοχές σε κεφάλαια. 'Ομως, η ειδική αγορήτρια του κόμματός μας έβαλε τέσσερα ερωτήματα, στα οποία ο κύριος Υπουργός δεν έδωσε απάντηση. Εγώ θα τον παρακαλέσω να μας δώσει μια απάντηση και δεν το κάνω αυτό από πολεμική διάθεση. Μακάρι να υπάρχει απάντηση και να δοθεί, να γραφτεί στα Πρακτικά και να δημοσιευθεί.
'Εβαλε λοιπόν η αγορήτριά μας το εξής απλό ερώτημα: Κάνετε, λέει, μια εταιρεία, μπαίνει σ'αυτήν την περιπέτεια, κατά τη γνώμη μας, σοφή και καλή επιλογή, κατά τη γνώμη σας και ρωτάμε: Αν χρεoκοπήσει -και είναι μέσα στο παιχνίδι αυτό- ποιoς θα επιστρέψει κατ'αρχήν τα εκατόν σαράντα δισεκατομμύρια (140.000.000.000) του επικουρικού ταμείου; Από πού; Αν δεν έχει κέρδη, ποιος θα πληρώσει τους τόκους του επικουρικού δανείου; Ποιος θα καλύπτει τα ελλείμματα του ΤΑΠ-ΟΤΕ που δεν θα καλύπτουν τα κέρδη της εταιρείας αν δεν υπάρχουν κέρδη, αφού στο ΤΑΠ-ΟΤΕ, απαγορεύεται να πάρει χρήματα από τα αποθεματικά; Κύριε Υπουργέ, παρά τα όσα λέτε, εμείς έχουμε την αίσθηση ότι οι εργαζόμενοι ανησυχούν με αυτή τη διέξοδο που δίνετε στο πρόβλημά τους. Εμείς γενικότερα ανησυχούμε, γιατί βλέπουμε να επεκτείνεται αυτή η λογική του χρηματιστηρίου και στον τομέα των ασφαλίσεων. Μεθαύριο, αυτό το ζήτημα -σήμερα μπορεί να μη φαίνεται καθαρά αλλά εν μέρει φαίνεται- όλο το ασφαλιστικό σύστημα θα περάσει σιγά σιγά, στα χέρια ιδιωτών.
Θα θέλαμε ακόμα, αν μπορούσατε, να μας πείτε ότι σε περίπτωση που θα γίνουν όλα αυτά, έχετε σκεφθεί πώς θα διασφαλιστούν οι συντάξεις των εργαζομένω, ή σημαίνει μιας και το κράτος έδωσε εφάπαξ μαζί με την εταιρεία αυτά που έδωσε, από κει και πέρα, αν δεν μπορέσει η εταιρεία αυτή να προκόψει ή αν κάτι της συμβεί, κάποια συγκυρία, αποδεσμεύεται και το κράτος θα αναλάβει το κόστος των συντάξεων που φυσικά θα πρέπει να έχουν οι συνταξιούχοι; Ευχαριστώ.
ΠΡΟΕΔΡΕΥΩΝ (Νικόλαος Κατσαρός): Ο κ.Σφυρίου Κοινοβουλευτικός Εκπρόσωπος του ΠΑΣΟΚ έχει το λόγο.
ΚΟΣΜΑΣ ΣΦΥΡΙΟΥ: Κύριοι συνάδελφοι, παρακολούθησα με προσοχή τις τοποθετήσεις των κομμάτων γύρω από το συζητούμενο νομοσχέδιο και θα επιχειρήσω ορισμένους συλλογισμούς για να καταγράψω το μέγεθος της ανευθυνότητος με το οποίο τοποθετούνται τα πολιτικά κόμματα της Αντιπολίτευσης πάνω στα συζητούμενα θέματα και ιδιαίτερα η Αξιωματική Αντιπολίτευση.
Θα ήθελα να ξεκινήσω από την πολιτική αναφορά που έκανε η Νέα Δημοκρατία σε σχέση με τις ενδεχόμενες πολιτικές εξελίξεις στη χώρα μας. Τόνισε ο Κοινοβουλευτικός της εκπρόσωπος, ότι διανύουμε προεκλογική περίοδο και μάλιστα με ευθύνη της Κυβέρνησης.
ΒΑΣΙΛΕΙΟΣ ΣΩΤΗΡΟΠΟΥΛΟΣ: Το είπε ο κ.Σκανδαλίδης. Θα γίνουν στις 26 Μαρτίου.
ΚΟΣΜΑΣ ΣΦΥΡΙΟΥ: Κύριε συνάδελφε, δεν διέκοψα κανένα και παρακαλώ μη με διακόπτετε.
Εγώ λοιπόν, θα ήθελα να ρωτήσω ποια είναι η συμβολή της Αξιωματικής Αντιπολίτευσης για την ομαλή εξέλιξη βάσει του Συντάγματος στην ανάδειξη Προέδρου Δημοκρατίας της χώρας, για να μη διαγράφεται η προοπτική των πρόωρων εκλογών; Ποια; Ποια είναι λοιπόν; Τη μία υπαινίσσεται η Νέα Δημοκρατία ότι θα χρησιμοποιήσει τη σχετική διάταξη του Συντάγματος, για να εκβιάσει την πραγματοποίηση εκλογών...
ΑΔΑΜ ΡΕΓΚΟΥΖΑΣ: Μόνο εμείς; 
ΚΟΣΜΑΣ ΣΦΥΡΙΟΥ: Αναφέρομαι στη δική σας ευθύνη. Σεις, που λέτε ότι με ευθύνη της Κυβέρνησης, τάχα, η χώρα οδηγείται σε εκλογική περίοδο και από την άλλη πλευρά...
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Είστε εκτός θέματος.
ΚΟΣΜΑΣ ΣΦΥΡΙΟΥ: Είδατε, κύριοι συνάδελφοι, ότι χάνετε την ψυχραιμία σας; Αυτά τα αναφέρω, απαντώντας στις αιτιάσεις, στις τοποθετήσεις του Κοινοβουλευτικού σας Εκπροσώπου. Πρέπει επομένως να έχετε την υπομονή και κυρίως την ψυχραιμία να ακούτε και τον αντίλογο.
'Ελεγα λοιπόν, ότι το μέγεθος της ανευθυνότητας είναι απύθμενο. Η θέση σας αποτελεί αίνιγμα για τον ελληνικό λαό. 'Οταν η συντριπτική πλειοψηφία των Ελλήνων -οι δημοσκοπήσεις δείχνουν πάνω από το 80%- έχουν θετική γνώμη για τον Πρόεδρο της Δημοκρατίας, εσείς είστε αινιγματικοί, υπαινίσσεσθε πρόωρη διάλυση της Βουλής, εσείς λέτε ότι εκβιαστικά θα χρησιμοποιήσετε τη σχετική διάταξη του Συντάγματος και είστε εσείς οι ίδιοι οι οποίοι, όταν συζητούσαμε εδώ τις προτάσεις για την αναθεώρηση του Συντάγματος και προτείναμε ως Πλειοψηφία...
ΠΡΟΕΔΡΕΥΩΝ (Νικόλαος Κατσαρός): Κύριε συνάδελφε, τι σχέση έχουν αυτά με τον Οργανισμό Περίθαλψης Ασφαλισμένων Δημοσίου; ΚΟΣΜΑΣ ΣΦΥΡΙΟΥ: 'Οση σχέση είχαν, όταν έκανε τη σχετική αναφορά ο Κοινοβουλευτικός Εκπρόσωπος της Νέας Δημοκρατίας. Θα παρακαλούσα κύριε Πρόεδρε, να με αφήσετε να ολοκληρώσω την εισαγωγή μου.
ΠΡΟΕΔΡΕΥΩΝ (Νικόλαος Κατσαρός): Βεβαίως, αλλά κακώς του επετράπη κι εκείνου.
ΚΟΣΜΑΣ ΣΦΥΡΙΟΥ: Λυπούμαι, αλλά είμαι υποχρεωμένος να απαντήσω. 
ΒΑΣΙΛΕΙΟΣ ΣΩΤΗΡΟΠΟΥΛΟΣ: Δεν έκανε τέτοια αναφορά ο κ. Σιούφας.
ΚΟΣΜΑΣ ΣΦΥΡΙΟΥ: 'Εχω κρατήσει σημειώσεις.
'Εχει λοιπόν τόση πολλή συνέπεια αυτό που λέτε, όση συνέπεια είχαν αυτά που υπεστήριζε ο Πρόεδρος σας, ο επίτιμος Πρόεδρός σας και ο κοινοβουλευτικός σας εκπρόσωπος τότε, ο κ. Βαρβιτσιώτης κλπ., στην αναθεώρηση του Συντάγματος, που έλεγαν εδώ ότι δεν χρησιμοποιήθηκαν ποτέ οι σχετικές διατάξεις του Συντάγματος, προκειμένου να οδηγηθεί αναγκαστικά η χώρα σε πρόωρες εκλογές. Αυτό όμως το επιχειρείτε τώρα εσείς και βέβαια, δεν μπορείτε να έρχεσθε εδώ και να κάνετε τη στρουθοκάμηλο και την ίδια στιγμή να λέτε, "με ευθύνη της Κυβέρνησης βρισκόμαστε σε προεκλογική περίοδο".
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Φωνάξτε τον κ. Τσοχατζόπουλο.
ΚΟΣΜΑΣ ΣΦΥΡΙΟΥ: 'Ετσι λοιπόν, κύριοι συνάδελφοι, έχουν τα πράγματα. Τώρα -σε ό,τι αφορά και το συζητούμενο νομοσχέδιο- παρακολουθήσαμε σήμερα να υπάρχει μία πλειοδοσία από τα πολιτικά κόμματα -και αναφέρομαι ειδικότερα στην Αξιωματική Αντιπολίτευση- σε παροχές. Εάν θα είναι, λέγει, αύριο Κυβέρνηση η Νέα Δημοκρατία, θα καθιερώσει τα είκοσι ημερομίσθια του ανειδίκευτου εργάτη ως κατώτερη σύνταξη. Ποιος τα λέγει αυτά; Η Νέα Δημοκρατία. Μα, η Νέα Δημοκρατία κυβέρνησε αυτόν τον τόπο, βρήκε τα είκοσι ημερομίσθια του ανειδίκευτου εργάτη και τα έρριξε κάτω από τα δεκαπέντε, κύριοι συνάδελφοι. Τα κάνατε εσείς και ιδιαίτερα ο κ. Σιούφας, ο οποίος ήταν Υπουργός των Κοινωνικών Ασφαλίσεων στην κυβέρνησή σας, εκείνος δηλαδή που σήμερα έρχεται, εκπροσωπώντας την Αξιωματική Αντιπολίτευση και λέγει, ότι θα εφαρμόσουν τα είκοσι ημερομίσθια. Μα, έλεος! Τέτοια ασυνέπεια και τέτοια δημαγωγία, η οποία δεν έχει καμία σχέση με την πρακτική σας, που ακολουθήσατε ως Κυβέρνηση; 'Ελεος! 'Ερχεσθε και λέτε ότι στους αγρότες πρέπει να δοθεί μεγαλύτερη αύξηση στις συντάξεις. Μάλιστα, κύριοι συνάδελφοι. Δίνεται αυτή που είναι εφικτό να δοθεί σήμερα με απόφαση της Κυβέρνησης του ΠΑ.ΣΟ.Κ., όπως δόθηκε δυο και τρεις φορές στο παρελθόν. Θυμείστε μου μία φορά που να δόθηκε αύξηση στις αγροτικές συντάξεις από τη Δεξιά. Ποτέ, κύριοι συνάδελφοι.
ΔΗΜΗΤΡΙΟΣ ΣΙΟΥΦΑΣ: Να ανακαλέσετε, κύριε συνάδελφε, για τα είκοσι ημερομίσθια του ανειδίκευτου εργάτη. Είναι ανακρίβεια.
ΠΡΟΕΔΡΕΥΩΝ (Νικόλαος Κατσαρός): Κύριε Σιούφα, σας παρακαλώ, μην παρεμβαίνετε. Δεν σας έδωσα το λόγο.
ΔΗΜΗΤΡΙΟΣ ΣΙΟΥΦΑΣ: Είναι ανακρίβειες αυτά που είπε, κύριε Πρόεδρε. 
ΚΟΣΜΑΣ ΣΦΥΡΙΟΥ: Κατ' αρχήν, κύριε συνάδελφε, σεβαστήκαμε όλοι την τοποθέτησή σας. Είχε ένα σωρό ανακρίβειες και προκλητικές εκφράσεις, χωρίς να σας διακόψει κανείς. Αλλά φαίνεται, δεν αντέχετε το διάλογο.
Το μόνο που θέλετε είναι να δημιουργείτε εντυπώσεις αλλά να μην παίρνετε απαντήσεις. Δεν γίνεται. 'Ερχεσθε και λέτε λοιπόν, εμείς θα κάνουμε εκατόν πενήντα χιλιάδες (150.000) δραχμές την κατώτατη σύνταξη, δηλαδή, περίπου τα είκοσι (20) ημερομίσθια ανειδίκευτου εργάτη.
ΔΗΜΗΤΡΙΟΣ ΣΙΟΥΦΑΣ: Τώρα το είπατε σωστά.
ΚΟΣΜΑΣ ΣΦΥΡΙΟΥ: Βεβαίως, κύριοι συνάδελφοι, άλλη πλειοδοσία. Πότε είχατε κυβερνήσει τον τόπο; Πρόσφατα. Τι είχατε κάνει τις κατώτατες συντάξεις; Τις ποδοπατήσατε, κύριοι συνάδελφοι. Και έρχεσθε εδώ με περισσή ανευθυνότητα μάλιστα να καταθέσετε μια πρόταση, η οποία, σύμφωνα με τις αναλύσεις που κάνουμε, με πραγματικά στοιχεία, σημαίνει αύξηση των δαπανών της τάξης του ενός τρισεκατομμυρίου (1.000.000.000.000) δραχμών. Μόνο από αυτό που είπατε σε σχέση με τις κατώτατες συντάξεις έχουμε αύξηση πεντακοσίων ογδόντα δύο δισεκατομμυρίων (282.000.000.000) δραχμών, έτσι τα υπολογίζουμε εμείς και έτσι είναι, με αυτό που είπατε σε σχέση με τον ΟΓΑ έχουμε αύξηση διακοσίων τριάντα πέντε δισεκατομμυρίων (235.000.000.000) δραχμών και γενικά για να μην κουράζω τη Βουλή όλη αυτή η ομοβροντία της πλειοδοσίας σημαίνει αύξηση των δαπανών πάνω από ένα τρισεκατομμύριο (1.000.000.000.000) δραχμές. Σημαίνει αύξηση του ελλείμματος όχι στο 2,4% αλλά στο 3,6%, πάνω από το 3% που είναι το όριο για την ένταξη της χώρας στην ΟΝΕ. Σημαίνει πάλι να ξαναρχίσει την ανοδική του πορεία το δημόσιο χρέος κ.λπ. Δηλαδή συνιστούν αυτά που λέτε, που δεν είναι τίποτε άλλο παρά μόνο μια ανεύθυνη πλειοδοσία, μία ανατροπή της όλης πολιτικής για την ένταξη της χώρας στην οικονομική και νομισματική ένωση. Και βέβαια τα λέτε, πρώτον, χωρίς συνέπεια με αυτά που πράτατε προχθές ως κυβέρνηση και δεύτερον εκ του ασφαλούς, κύριοι συνάδελφοι. Διότι είναι γεγονός ότι δεν πρόκειται να έχετε την ευκαιρία ούτε μετά τις επόμενες εκλογές να κυβερνήσετε τον τόπο, για να αποδείξετε ακόμη μία φορά την ασυνέπεια αυτών που λέτε με αυτά που πράττετε.
Και το χειρότερο ποιο είναι; Την ίδια ακριβώς στιγμή που πλειοδοτείτε με τόση ανευθυνότητα, έρχεσθε από το Βήμα της Βουλής και κατηγορείτε την Κυβέρνηση για "μικροπολιτική" δήθεν, "και επιζήμια πολιτική". Κατέγραψα, από τη Νέα Δημοκρατία την τοποθέτηση του Κοινοβουλευτικού της Εκπροσώπου, ότι έτσι χαρακτήρισε την πολιτική της Κυβέρνησης. Φθάσαμε δε στο σημείο να ακούμε εδώ κορώνες και μάλιστα μπορώ να πω με κροκοδείλια δάκρυα "για τους άνδρες των Ενόπλων Δυνάμεων δεν υπάρχουν χρήματα, ανακολουθία, αναξιοπιστία της Κυβέρνησης". Μα τέσσερα χρόνια εξαγγέλατε μισθολόγιο των Ενόπλων Δυνάμεων, τέσσερα ολόκληρα χρόνια. Και φθάσαμε στις εκλογές, στο τέλος του 1993 και μισθολόγιο μέχρι που φύγατε δεν φέρατε. Τέσσερα χρόνια εμπαίζατε.
ΑΔΑΜ ΡΕΓΚΟΥΖΑΣ: Τρία.
ΚΟΣΜΑΣ ΣΦΥΡΙΟΥ: Τέσσερα χρόνια. Από το 1989 μέχρι τέλους του 1993, κύριε συνάδελφε.
ΝΙΚΟΛΑΟΣ ΓΚΕΛΕΣΤΑΘΗΣ: Δεν λέτε όμως ότι όταν ήρθε η κυβέρνηση Ζολώτα δανείσθηκε αμερικανικά δολάρια, Ιαπωνικά γεν και γερμανικά μάρκα για να πληρώσει μισθούς και τις συντάξεις...
ΠΡΟΕΔΡΕΥΩΝ (Νικόλαος Κατσαρός): Τελειώσατε κύριε, Γκελεστάθη; Να σας περιμένουμε να τελειώσετε για να συνεχίσει ο κύριος Κοινοβουλευτικός Εκπρόσωπος.
ΚΟΣΜΑΣ ΣΦΥΡΙΟΥ: Ναι, κύριοι συνάδελφοι, καλός είναι ο διάλογος.
(Θόρυβος στην Αίθουσα) 
ΠΡΟΕΔΡΕΥΩΝ (Νικόλαος Κατσαρός): Κύριοι, θα σταματήσετε; Σας παρακαλώ πάρα πολύ.
ΚΟΣΜΑΣ ΣΦΥΡΙΟΥ: Καλός είναι ο διάλογος, αλλά να έχετε την ψυχραιμία και την υπομονή να ακούτε και τον αντίλογο. Δεν μπορεί σ' αυτή την Αίθουσα να δημιουργείτε εντυπώσεις και μάλιστα με ένα τρόπο τόσο ανεύθυνο και στο τέλος να μην αντέχετε να ακούτε τον αντίλογο. Νομίζω ότι δεν έχετε να συνεισφέρετε τίποτε, κύριοι συνάδελφοι. Δεν έχετε να συνεισφέρετε τίποτε, παρά μόνο δημαγωγία και πλειοδοσία.
ΠΡΟΕΔΡΕΥΩΝ (Νικόλαος Κατσαρός): Μιλήστε και για το νομοσχέδιο, κύριε συνάδελφε, γιατί, δυστυχώς, ό,τι λέτε εκλαμβάνεται ως πρόκληση και υπάρχουν αυτές οι αντιδράσεις. Σας παρακαλώ.
ΚΟΣΜΑΣ ΣΦΥΡΙΟΥ: Για το νομοσχέδιο μιλάω ακριβώς, κύριε Πρόεδρε. Διότι ο πολιτικός διάλογος επί της αρχής ενός νομοσχεδίου εγώ ξέρω ότι γίνεται με πολιτικά επιχειρήματα. Δεν γίνεται με τις επιμέρους αναλύσεις λεπτομερειών. Αυτά θα τα κάνουμε στα άρθρα.
Και βέβαια καταλαβαίνετε ότι στο ίδιο περίπου μήκος κύματος της πλειοδοσίας κινούνται και τα άλλα κόμματα.
Ο κ. Τσοβόλας για παράδειγμα, ο οποίος κάποτε ήταν το σκληρό καρύδι, -όταν αποτελούσε μέλος της κυβέρνησης ως Υπουργός Οικονομικών και εδυσκολεύετο ο κάθε αρμόδιος Υπουργός να αντλήσει πόρους για την άσκηση κοινωνικής πολιτικής από τον κ. Τσοβόλα, ο οποίος έλεγε πάντα όχι- τώρα ξαφνικά έρχεται και πλειοδοτεί σε όλα και λέει σε όλα ναι.
ΒΑΣΙΛΕΙΟΣ ΣΩΤΗΡΟΠΟΥΛΟΣ: Το "δώστα όλα" το ξεχάσατε; 
ΚΟΣΜΑΣ ΣΦΥΡΙΟΥ: Ακριβώς γι' αυτό μιλάω.
Και έρχεται, λοιπόν, τώρα και λέει, δώστε σε αυτό, δώστε σε εκείνο, δώστε στο άλλο κ.λπ. Δεν κάνει, όμως, τον κόπο να αναλύσει και το τι συνιστά αυτό για τη γενικότερη πορεία της χώρας, ακόμα και γι' αυτήν καθ'εαυτήν τη δικαιοσύνη την οποία επικαλείται στα επιχειρήματά του. Για παράδειγμα λέει ότι είναι ανεπαίσθητες οι αυξήσεις που δίνονται τώρα ξανά στους αξιωματικούς των Ενόπλων Δυνάμεων, όταν είναι της τάξης του 7% με πληθωρισμό του επιπέδου του 2%.
Επιθυμητό, κύριοι συνάδελφοι, θα ήταν να δίνει κανείς όσα επιθυμεί η καρδιά του. Μα, δεν πορεύεται η πολιτική της χώρας και ιδιαίτερα η οικονομική πολιτική, στη σφαίρα του επιθυμητού.
Για το ΤΑΠ-ΟΤΕ ακούσαμε τα πιο επικριτικά σχόλια. Δεν ακούσαμε, όμως, καμία συγκεκριμένη πρόταση.
'Ερχεται για παράδειγμα το Κομμουνιστικό Κόμμα και λέει, "το ΤΑΠ-ΟΤΕ έχει πράγματι δυσκολίες. Ομολογούμε. Πάει για χρεοκοπία". Ποια είναι, όμως, η πρόταση που κάνετε για το πώς μπορεί τελικά να εξυγιανθεί το Ταμείο; Η Κυβέρνηση φερνει μία συγκεκριμένη πρόταση την οποία βεβαίως, όπως είναι φυσικό, την κατακεραυνώνετε. Αλλά τι αντιπροτείνετε; Λέτε για παράδειγμα, κύριε Κολοζώφ, ότι έγινε...
ΟΡΕΣΤΗΣ ΚΟΛΟΖΩΦ: 'Εχετε τις προτάσεις των εργαζομένων.
ΚΟΣΜΑΣ ΣΦΥΡΙΟΥ: 'Αλλος που έχασε την ψυχραιμία του. Μα γιατί δεν έχετε την ψυχραιμία να ακούσετε; Λέτε για παράδειγμα ότι έχει γίνει η σχέση εργαζομένων - συνταξιούχων ένα προς ένα και την ίδια στιγμή, από το ίδιο το Βήμα της Βουλής, προτείνετε μείωση του ορίου ηλικίας για τη συνταξιοδότηση. Δηλαδή που θα την πάμε τη σχέση με αυτά τα αντιφατικά πράγματα που προτείνετε; 
ΟΡΕΣΤΗΣ ΚΟΛΟΖΩΦ: Κύριε Σφυρίου...
ΚΟΣΜΑΣ ΣΦΥΡΙΟΥ: Αυτό προτείνατε. Λέτε οι συντάξεις στα πενήντα πέντε χρόνια. 'Ετσι είπατε προηγουμένως.
ΟΡΕΣΤΗΣ ΚΟΛΟΖΩΦ: Για τις γυναίκες. Εξήντα και πενήντα πέντε.
ΚΟΣΜΑΣ ΣΦΥΡΙΟΥ: Μάλιστα, κύριε συνάδελφε.
Επομένως μπορούν να αντέξουν σε λογικό συλλογισμό τέτοια επιχειρήματα; Τη μια, λοιπόν, λέμε ότι φταίει, γιατί η αναλογία ενεργών -εργαζομένων δηλαδή- και συνταξιούχων είναι ένα προς ένα και την άλλη προτείνετε μείωση ορίων ηλικίας συνταξιοδότησης.
Κύριοι συνάδελφοι, αυτά ακούσαμε. Δεν ακούμε, όμως, κάτι που να αφορά μία επίσημη και υπεύθυνη θέση για το πώς αντιμετωπίζεται το πρόβλημα. Είχαμε μάλιστα την ευκαιρία να ακούσουμε το εξής: Ο κ. Τσοβόλας ήταν Υπουργός των Οικονομικών όταν είχαμε απ' αυτήν την Αίθουσα, την Εθνική Αντιπροσωπεία, θεσπίσει τη στρατιωτική θητεία ως συντάξιμο χρόνο. Πού ήταν τότε να εισηγηθεί ότι θα έπρεπε το κράτος ως εργοδότης ή γενικά οι ιδιώτες εργοδότες κατά τη διάρκεια της στρατιωτικής θητείας να πληρώνουν τις εισφορές; Πού ήταν; Καταλαβαίνετε ότι δεν μπορεί να αρθρωθεί ένας σοβαρός πολιτικός λόγος, όταν ξεκινάει, κύριοι συνάδελφοι, μόνο από την άρνηση, την κριτική για την κριτική και καμία ουσιαστική πρόταση και συμβολή για τα θέματα που συζητούμε. Δηλαδή μέσα σε αυτό το νομοσχέδιο, το οποίο επεξεργάζεται σήμερα η Εθνική Αντιπροσωπεία και ακούμε τόσες ώρες απόψεις των κομμάτων, δεν είχε κανείς τη μεγαλοψυχία να πει: βρε αδελφέ, ναι, υπάρχει η τάδε καλή, θετική διάταξη και την επαινούμε. Μικροψυχία - μηδενισμός και πλειοδοσία.
Για παράδειγμα γίνονται ρυθμίσεις, που αφορούν την ιατροφαρμακευτική κάλυψη των ανέργων, που είναι μία ιδιαίτερα θετική διάταξη, την οποία χρόνια, συζητούσαμε στην Εθνική Αντιπροσωπεία και έρχεται τώρα και γίνεται πραγματικότητα με αυτόν το συγκεκριμένο νόμο. Κανένα θετικό σχόλιο για τις διατάξεις αυτές. Επιχειρείται η εξυγίανση του ΤΑΠ-ΟΤΕ για να μη χρεοκοπήσει. Κανένα θετικό σχόλιο για τις διατάξεις αυτές. Το ότι τελικά μέσα από το επίδομα της κοινωνικής αλληλεγγύης συνταξιούχων ξεφύγαμε από τα δεκατέσσερα, δεκαπέντε ημερομίσθια του ανειδίκευτου εργάτη και ανεβήκαμε περίπου στα δεκαοκτώ, ίσως να έχει φθάσει και τα δεκαεννέα -αν είναι τα στοιχεία μου ακριβή- ημερομίσθια, δεν είναι θετικό; Μηδενίζουν τα πάντα, όταν τοποθετούνται τα πολιτικά κόμματα, το μόνο το οποίο μπορούν να κάνουν εδώ είναι να ασκούν κριτική για την κριτική και τίποτε περισσότερο.
Κύριοι συνάδελφοι, θα έχουμε την ευκαιρία να πούμε περισσότερα πράγματα για τις συζητούμενες διατάξεις στην κατ' άρθρον συζήτηση. Κατά τη συζήτηση επί της αρχής νομίζω ότι έλειψε η υπευθυνότητα από τα κόμματα της Αντιπολίτευσης και έλειψαν και οι προτάσεις μιας άλλης πολιτικής. Εάν δεν τους ικανοποιεί η πολιτική την οποία εκφράζει το συγκεκριμένο νομοσχέδιο το οποίο συζητείται, το ερώτημά μας και το ζητούμενο είναι να ακούσουμε στην Εθνική Αντιπροσωπεία ποια είναι η δική τους πολιτική που αντιπροτείνουν, εκτός από πλειοδοσία. Το μόνο που ακούσαμε! 
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, το λόγο, παρακαλώ, για ένα λεπτό. 
ΠΡΟΕΔΡΕΥΩΝ (Νικόλαος Κατσαρός): Να σας δώσω το λόγο, αλλά για ένα λεπτό.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, μένω κατάπληκτος από την αγόρευση του Κοινοβουλευτικού Εκπροσώπου του ΠΑ.ΣΟ.Κ. Και μένω κατάπληκτος, γιατί στα θέματα στα οποία αναφέρθηκε δεν κουβεντιάστηκαν καν κατά την παρέμβαση την οποία εκάναμε και ο ομιλών αλλά και ο συνάδελφός μου εισηγητής κ. Παπαγεωργόπουλος. Θεώρησε σκόπιμο να αναφερθεί σε αυτά, για να μπορέσει με αυτόν τον τρόπο να ξεφύγει από τη δύσκολη θέση στην οποία βρίσκεται και στο θέμα αυτό η Κυβέρνηση.
Και αναφέρομαι πρώτα απ'όλα στην ανακίνηση του ζητήματος της προεδρολογίας, για να θεμελιώσει το θέμα της εισόδου της χώρας σε προεκλογική περίοδο. Και δεν μπορούν να μείνουν αναπάντητα αυτά τα οποία είπε. Και τα κωδικοποιώ ως εξής: Ο Πρωθυπουργός και Πρόεδρος του κόμματός σας, αγαπητέ συνάδελφε, επεχείρησε από το Φεβρουάριο μια πολιτική μπλόφα, χρησιμοποιώντας το πρόσωπο του Προέδρου της Δημοκρατίας για να παγιδεύσει τα κόμματα της Αντιπολίτευσης, για να τοποθετηθούν, είτε θετικά είτε αρνητικά, στην εκλογή Προέδρου Δημοκρατίας που θα γινόταν μετά από ένα χρόνο. Και το έκανε αυτό, για να έχει λυμένα τα χέρια του, ανάλογα με την τοποθέτηση η οποία θα γινόταν, για να επαναλάβει αυτό το οποίο έκανε το 1996. Δηλαδή, να έχει αυτός το χαρτί των πρόωρων εκλογών στο χέρι. Και δεν του έκανε τη χάρη κανένα από τα κόμματα, γιατί σεβόμενα και το θεσμό και το πρόσωπο του Προέδρου της Δημοκρατίας, σε ανεπίκαιρο χρόνο δεν μπήκαν σε αυτήν τη συζήτηση.
Και κουβεντιάζετε για θέματα πρόωρων εκλογών, όταν έχετε το χαρακτηριστικότερο των παραδειγμάτων το 1996, που ο κ. Σημίτης οδήγησε τη χώρα ένα χρόνο νωρίτερα σε πρόωρες εκλογές, γιατί τον βόλευαν και θα τις κέρδιζε; Και θέλετε να γίνετε και τιμητές; Σε ό,τι αφορά τα στοιχεία τα οποία επικαλεσθήκατε για το κόστος των μέτρων που προτείνει η Νέα Δημοκρατία, ξέρω ότι είναι η ίδια ανακοίνωση την οποία έκανε ο κ. Χριστοδουλάκης. Αλλά δεν πρόκειται να πείσει κανέναν. Και ούτε πρόκειται να μπω στη λογική του είναι πολλά ή λίγα. Εγώ σας το απέδειξα προηγουμένως. Και ο αριθμός, τον οποίον είπατε, χίλια δισεκατομμύρια, που ενδεχομένως να στοιχίζουν οι προτάσεις της Νέας Δημοκρατίας, που δεν στοιχίζουν τόσο, είναι μόνο τα χρήματα τα οποία δώσατε για τον κομματικό σας στρατό στις αστικές συγκοινωνίες της Αθήνας, χωρίς να έχουν αστικές συγκοινωνίες οι πολίτες! 
ΠΡΟΕΔΡΕΥΩΝ (Νικόλαος Κατσαρός): Τελειώνετε, παρακαλώ.
ΔΗΜΗΤΡΙΟΣ ΣΙΟΥΦΑΣ: Αναφερθήκατε -και τελειώνω με αυτό, κύριε Πρόεδρε-και σε ένα άλλο θέμα: ότι κάποιος από εμάς είπε να επανέλθει το καθεστώς των είκοσι ημερομισθίων του ανειδίκευτου εργάτη. Κάνετε πάρα πολύ μεγάλο λάθος. Γιατί η θέση αυτή δεν εξεφράσθη ποτέ από την πλευρά της Νέας Δημοκρατίας. Γιατί πράγματι εμείς είμαστε εκείνοι οι οποίοι αποσυνδέσαμε την κατώτερη σύνταξη.
Αλλά δεν βλέπω τι κάνατε εσείς που είχατε διαβεβαιώσει τον ελληνικό λαό το 1993, πως, όταν θα γινόσασταν κυβέρνηση, θα το κάνατε! Γι' αυτό να απολογηθείτε και όχι για ανύπαρκτη τοποθέτηση από την πλευρά του δικού μας κόμματος.
Αυτά, κύριε Πρόεδρε, για την ιστορία και για να έχει διάλογο ο Κοινοβουλευτικός Εκπρόσωπος του ΠΑ.ΣΟ.Κ.
ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο.
ΚΩΣΤΑΣ ΓΕΙΤΟΝΑΣ (Υπουργός Επικρατείας): Κύριε Πρόεδρε, εγώ κατανοώ τη δυσχερή θέση του κόμματος της Αξιωματικής Αντιπολίτευσης ...
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Τι μας λέτε τώρα! 
ΚΩΣΤΑΣ ΓΕΙΤΟΝΑΣ (Υπουργός Επικρατείας): Μην εκπλήσσεστε. Και η δυσχερής θέση επιβεβαιώνεται και τώρα από την ανάγκη που αισθανθήκατε να απαντήσετε στο δικό μας Κοινοβουλευτικό Εκπρόσωπο. Δεν θα μπω σε αυτό το ζήτημα ...
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Ξέρετε τίποτα, όσον αφορά το νομοσχέδιο; 
ΠΡΟΕΔΡΕΥΩΝ (Νικόλαος Κατσαρός): Παρακαλώ, κύριε Παπαγεωργόπουλε! 
ΚΩΣΤΑΣ ΓΕΙΤΟΝΑΣ (Υπουργός Επικρατείας): Να μάθετε να ακούτε επιτέλους. 'Οταν μιλάτε για πολιτικά θέματα θα παίρνετε αμέσως και απαντήσεις για αυτά.
Κύριε Σιούφα, αφήνα στην κρίση του ελληνικού λαού το χαρακτηρισμό ως "πολιτικής μπλόφας" της υπεύθυνης θέσης της Κυβέρνησης του ΠΑ.ΣΟ.Κ. και του Πρωθυπουργού σύμφωνα με το πνεύμα και το γράμμα του Συντάγματος. Να προτείνει δηλαδή εγκαίρως την υποψηφιότητα του νυν Προέδρου της Δημοκρατίας και να καλέσει τα κόμματα πραγματικά να πάρουν θέση σε αυτό. Και δεν θα αποφύγετε με τερτίπια ούτε με τις διάφορες εναλλακτικές προτάσεις, που τα στελέχη σας κατά καιρούς βγάζουν στον αέρα, αυτό το αδιέξοδο που έχετε περιέλθει. 'Οσο και να θέλετε να το αποφύγετε, να κερδίσετε πολιτικό χρόνο σε αυτό το ζήτημα ως κόμμα της Αξιωματικής Αντιπολίτευσης θα υποχρεωθείτε να πάρετε θέση αργά ή γρήγορα και τότε θα κρίνει ο ελληνικός λαός και θα πληρώσετε το τίμημα της πολιτικής σας. 
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, το λόγο.
ΠΡΟΕΔΡΕΥΩΝ (Νικόλαος Κατσαρός): Σας παρακαλώ, κύριε Σιούφα. Θα προκαλέσουμε άλλον κύκλο συζήτησης.
Ο κ. Σπυριούνης έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, κύριοι συνάδελφοι, μιλώ πάντοτε με σεβασμό, όταν αναφέρομαι στα κόμματα και στους συναδέλφους. Δεν μπορώ, όμως, να μην παρατηρήσω τον εκνευρισμό που διακατέχει τους συναδέλφους της Νέας Δημοκρατίας -που τιμώ ιδιαίτερα- που μοιάζει με τον εκνευρισμό που διακατέχει μονίμως το ΚΚΕ όταν του ασκείται κριτική. Η δημοκρατία έχει λόγο, έχει αντίλογο. Ο απαντών θα δέχεται και ανταπάντηση και πάει λέγοντας. 'Ετσι διαμορφώνεται ένα γενικότερο κλίμα. 'Οταν δε αυτά πηγάζουν από την ευθύνη της αμοιβαίως καλής πίστεως, προάγεται το συζητούμενο θέμα και φωτίζεται πολύπλευρα οδηγώντας στις καλύτερες συμπληρώσεις και επιλογές των ρυθμίσεων. Αυτά σαν γενική παρατήρηση.
Σε όλα τα νομοσχέδια υπάρχει πάντοντε η δυνατότητα βελτίωσης. Αυτή θα την αναζητήσουμε μέσα από τη γόνιμη κριτική, προϋπόθεση της οποίας αποτελεί η υποβολή και η συζήτηση αναλόγων προτάσεων. 'Οταν δε δεν υποβάλλονται ανάλογες προτάσεις, η κριτική δεν έχει στόχευση και γίνεται απλώς για τον τύπο των εντυπώσεων και την εξυπηρέτηση της αντιπολιτευτικής πλευράς.
Παρατηρώ, επειδή παρακολουθώ, όπως όλοι οι συνάδελφοι, το Κοινοβούλιο, ότι μονίμως ασκείται μία αρνητική κριτική χωρίς συγκεκριμένες προτάσεις που να πηγάζουν μέσα από την πεποίθηση και τη συνείδηση του υποβάλοντος, ότι, αν ήταν στη θέση του νομοθέτη, θα υπέβαλε την ίδια πρόταση που υποβάλλει από την πλευρά της Αντιπολίτευσης. Γενικά πρέπει να παραδεχθούμε ότι μπορεί η Ολομέλεια του Κοινοβουλίου που παρέχει έναν ευρύτατο ρόλο στην Αντιπολίτευση, να οδηγήσει σε καλύτερες επιλογές στις ρυθμίσεις των θεμάτων.
Το νομοσχέδιο που συζητούμε περιλαμβάνει διάφορες διατάξεις που κυρίως αναφέρονται σε δύο πολύ σημαντικά θέματα. Το πρώτο θέμα όσον αφορά την περίθαλψη των ασφαλισμένων στο δημόσιο. Δεν είναι η εγκαθίδρυση ενός συστήματος υγείας και τελείωσε η ιστορία.
Είναι πώς το σύστημα αυτό, που αποτελεί ένα στόχο, ένα όραμα, θα διαμορφωθεί και πώς θα λειτουργήσει. Και για τη λειτουργια του χρειάζεται ένας καλά συγκροτημένος και άψογα λειτουργών ελεγκτικός μηχανισμός, ένας κεντρικός μηχανισμός που θα ελέγχει την εξέλιξη και την εφαρμογή ενός τόσο ευρέως και τόση σημασία έχοντος συστήματος περίθαλψης.
'Ερχεται το νομοσχέδιο να δώσει συγκεκριμένη απάντηση σε αυτές τις συντρέχουσες αιτιάσεις, της κακής ή δυσανάλογης τουλάχιστον προς την εκρηκτική όψη των πραγματοποιουμένων δαπανών ποιότητας της περίθαλψης. 'Ενα δεύτερο στοιχείο εξίσου σημαντικό, που τω όντι αποτελεί μεγάλο, επικίνδυνο πρόβλημα, είναι γενικά το ασφαλιστικό σύστημα. Οι αιτίες που διασταυρώθηκαν για τη δημιουργία του είναι γνωστές και χιλιοειπωμένες από πολλές πλευρές. 'Οταν το ασφαλιστικό πορεύεται σε διαστάσεις εκρηκτικές, από τη μία μεριά εγγενείς διαστάσεις και εξελίξεις, και από την άλλη διαμορφώνονται με επίταση -και έτσι πρέπει να γίνεται- οι απαιτήσεις του σημερινού εργαζόμενου. Μέσα σε ένα κοινωνικό σύστημα, οι απαιτήσεις για τα είκοσι ημερομίσθια και παραπέρα. Οι απαιτήσεις για ένα όριο ζωής και πάνω στο συνταξιούχο και με το ασφαλιστικό να κινείται στην κόψη του ξυραφιού, αντιλαμβάνεσθε με πόση αιδώ και περίσκεψη οφείλουμε να απαιτήσουμε τα τείχη, που χωρίς να ακούμε ή να κάνουμε πως δεν ακούμε τον κρότο των κτιστών ανεπαισθήτως, κλεινόμαστε έξω από τα τείχη αυτά του κινδύνου, της κόψης του ξυραφιού του ασφαλιστικού, όπως λέει ο Καβάφης στα "τείχη" στο ομώνυμο ποίημά του. 'Οταν δεν προσέχουμε ή δεν ακούμε τότε έχουμε τα προβλήματα, τους σφυγμούς, τις ανάγκες τότε κλεινόμαστε έξω.
'Εχει το νομοσχέδιο αυτά τα δύο βασικά, ρυθμιστικά στοιχεία και ρυθμίζει και άλλα θέματα όπως θα πω παρακάτω.
Για την περίθαλψη συγκροτεί έναν κεντρικό μηχανισμό ελέγχου και για το ασφαλιστικό καθορίζει για το συγκεκριμένο τομέα μία πιλοτική θα έλεγα με διαίσθηση και ευθύνη, μία επιλογή που είναι σημαντικό προϊόν διαλόγου και συναίνεσης με τους αρμόδιους φορείς και όργανα.
Είναι σημαντικό στη δημοκρατία ο νομοθέτης να αφουγκράζεται τα επερχόμενα. Να ευαισθητοποιείται, μέσα από ένα διάλογο να κεντρίζονται τα ανακλαστικά του και να κάνει τις καλύτερες δυνατές επιλογές συνδυάζοντας τις ανάγκες με τις δυνατότητες. Πάντοτε για ένα ισορροπημένο σύστημα θα πρέπει να ορώνται, να αξιολογούνται και να αρμονίζονται αυτοί οι δύο παράγοντες. Η ανάγκη και η οικονομική δυνατότητα, με κέντρο τον άνθρωπο και με ευθύνη την αξιοπρέπειά του, τις ανάγκες του, την κατανόησή του, με ευθύνη και ιχνηλάτηση για τον καλύτερο συνδυασμό.
Σοφοί δε προσιόντων, για να επικαλεσθώ και ένα άλλο ποίημα του Καβάφη. Τα μέλλοντα γνωρίζουν ή οι θεοί. Οι άνθρωποι γνωρίζουν τα γενόμενα, οι σοφοί μπορούν να αντιληφθούν τα επερχόμενα σε ώρες σοβαρών σπουδών κλπ. Και ο νομοθέτης οφείλει να είναι σοφός. Και η σοφία του κεντρίζεται τόσο περισσότερο όσο περισσότερο συζητά και ακούει και γνωρίζει.
Χάρηκα όταν διαπίστωσα ότι το νομοσχέδιο είναι προϊόν διαλόγου και συναίνεσης. Το νομοσχέδιο περιλαμβάνει πέντε κεφάλαια και είκοσι άρθρα. Το πρώτο κεφάλαιο αναφέρεται σε συνταξιοδοτικά θέματα στα άρθρα 1 έως 5. Το δεύτερο κεφάλαιο περιλαμβάνει τις διατάξεις για την περίθαλψη που σχηματοποιούνται με τη δημιουργία ενός κεντρικού οργανισμού στα άρθρα 6 έως 11.
Το τρίτο κεφάλαιο περιλαμβάνει τη δημιουργία της ανάλογης ασφαλιστικής εταιρείας που θα διαχειρίζεται το ειδικό αποθεματικό του ΤΑΠ-ΟΤΕ, στο άρθρο 12.
Στο τέταρτο κεφάλαιο, στα άρθρα 13 και 14 περιλαμβάνονται μισθολογικές διατάξεις. Εδώ αναφέρεται και η μισθολογική προαγωγή στους βαθμούς του συνταγματάρχη και στους αντίστοιχους των λοιπών κλάδων και σωμάτων.
Στο πέμπτο κεφάλαιο, στα άρθρα 15 έως 20 ρυθμίζονται ορισμένα διοικητικά θέματα.
Πιστεύω ότι το νομοσχέδιο με τη συνολική του συγκρότηση και με το διεισδυτικό κοινωνικό του πνεύμα αλλά και με τους αρμονικούς συνδυασμούς που επιτυγχάνει μεταξύ της ανάγκης και των δυνατοτήτων απαντά σε προβλήματα όπως είναι η περίθαλψη και το ασφαλιστικό της ειδικής κατηγορίας. Απαντά με τη διεύρυνση των κριτηρίων του ΕΚΑΣ.
Τέλος, όσον αφορά τις 'Ενοπλες Δυνάμεις, θα ήθελα να πω ότι η Νέα Δημοκρατία -το λέω χωρίς διάθεση κριτικής- άφησε να κυοφορείται στα συρτάρια των αρμοδίων Υπουργείων επί τρία τουλάχιστον χρόνια το μισθολόγιο των στρατιωτικών των Ενόπλων Δυνάμεων. Τρεις φορές συγκροτήθηκαν μισθολόγια αξιωματικών των Ενόπλων Δυνάμεων και κατά σύμπτωση και τις τρεις φορές έγιναν από το ΠΑ.ΣΟ.Κ. Υπήρξε και μία τέταρτη φορά όταν εξομοιώθηκαν οι βασικοί μισθοί των ανωτάτων, μετά τους δικαστικούς και τους εκπαιδευτικούς της ανωτάτης παιδείας. Είχαμε και μία πέμπτη ρύθμιση που γίνεται τώρα για τους συνταγματάρχες μαζί με τη συμφωνία για το 7% που μετατρέπει το βασικό μισθό του ανθυπολοχαγού από 182.000 σε 200.000 δραχμές.
Θα επαναλάβω αυτό που μονίμως λέω εδώ μέσα. Οι μισθοί των στρατιωτικών πρέπει να εξομοιωθούν με τους μισθούς των δικαστικών. Αυτή η αντιστοιχία υπήρχε επί πολλές δεκαετίες.
Ψηφίζω επί της αρχής το νομοσχέδιο. Ευχαριστώ.
ΠΡΟΕΔΡΕΥΩΝ (Νικόλαος Κατσαρός): Ο κ. Ρεγκούζας έχει το λόγο.
ΑΔΑΜ ΡΕΓΚΟΥΖΑΣ: Κύριοι συνάδελφοι, είναι βέβαιο ότι έχουμε μπει σε προεκλογική περίοδο, κι αυτό δεν το λέω με την έννοια της πιθανολογούμενης ημερομηνίας των πρόωρων εκλογών, αλλά το γεγονός ότι βρισκόμαστε στο τέταρτο έτος αυτής της βουλευτικής περιόδου, ούτως ή άλλως σημαίνει ότι είμαστε σε προεκλογική περίοδο.
'Ηθελα να δώσω και μια απάντηση στα περί συνέπειας στο θέμα του Προέδρου της Δημοκρατίας και του χρόνου για τον προσδιορισμό του Προέδρου της Δημοκρατίας. Τουλάχιστον η Κυβέρνηση του ΠΑΣΟΚ δεν θα πρέπει να επικαλείται συνέπειες για το θέμα του Προέδρου της Δημοκρατίας, γιατί μας θυμίζει τη συνέπεια που επέδειξε το 1985, όταν την προηγούμενη της εκλογής του Προέδρου της Δημοκρατίας φώναζε σε όλους τους τόνους ότι ψηφίζει τον αείμνηστο Κωνσταντίνο Καραμανλή, που υπήρχε μεγάλη αποδοχή από μεγάλη μερίδα του ελληνικού λαού, όμως την άλλη μέρα μας προέκυψε άλλο όνομα. Το ποιος παίζει λοιπόν με το θέμα του Προέδρου της Δημοκρατίας, με το πρόσωπο και το θεσμό, ιστορικά έχει καταγραφεί και η Νέα Δημοκρατία πολύ καλά κάνει διά του Προέδρου της, που θα γνωστοποιήσει τη θέση της τον Ιανουάριο, όπως έχει εξαγγείλει, του 2000.
Τώρα ερχόμαστε στο νομοσχέδιο. Εγώ αναγνωρίζω στην Κυβέρνηση ότι αποδεικνύει τελευταία ένα εκσυγχρονιστικό παλαιοκομματισμό, οδηγούμενη προς τις εκλογές. Προσπαθεί με τακτικές κινήσεις επιδαψίλευσης των εκλογικών προτιμήσεων των πολιτών, με το να προσπαθεί να τους δώσει ψίχουλα, αποκρύπτοντας την κοινωνική σκληρότητα σε μεγάλες κοινωνικές ομάδες του πληθυσμού, που θα έπρεπε να αποτελούν την προτεραιότητα της πολιτικής της.
Επίσης, υπάρχει ένα έλλειμμα δημοκρατίας, όσο και αν θέλει να το αποκρύψει η Κυβέρνηση. 'Οταν υπάρχουν φορείς που είναι αντίθετοι σε μια πολιτική που αναδύεται μέσα απ' αυτό το νομοσχέδιο, όταν η Κυβέρνηση δείχνει να προβληματίζεται κατά τη διάρκεια αυτού του διαλόγου και κάνει τελείως διαφορετικά πράγματα σε συνδικαλιστές, που δεν ελέγχονται από την Αξιωματική Αντιπολίτευση και θα τολμούσα να πω ούτε και από τα άλλα κόμματα της Αντιπολίτευσης, αλλά από το ίδιο το κόμμα ελέγχονται αυτές οι διοικήσεις, δεν αποτελεί έλλειμμα δημοκρατίας όταν η Κυβέρνηση έρχεται και δεν σέβεται τις προτάσεις των φορέων, δεν έχει τις στοιχειώδεις μελέτες γι' αυτήν την πολιτική που πάει να θεσμοθετήσει, τότε ποια είναι η προχειρότητα και γιατί να μη σας κατηγορούμε, αφού οδηγείσθε από έναν εκσυγχρονιστικό παλαιοκομματισμό που επιδεικνύεται τελευταία σε όλη την πολιτική σας δράση, τουλάχιστον τον τελευταίο καιρό.
Η κοινωνική σκληρότητα συνοδεύεται και με αλαζονεία, γιατί δεν ακούτε. Μην ξεχνάμε ότι από μια μεριά δίνεται το ΕΚΑΣ και από την άλλη περικόπτετε ή δεν δίνετε κάποια πράγματα, που έχουν μικρότερο δημοσιονομικό κόστος, αφού λέτε ότι τακτοποιούμε τους απόστρατους συνταγματάρχες για κάποιο αίτημα που σας έχουν υποβάλει, αλλά αγνοείτε τους ταγματάρχες και αντισυνταγματάρχες για πριν το 1996, που σας λένε: κάντε μας τη ρύθμιση και δεν θέλουμε και αναδρομικά. 'Ετσι εμφανίζεσθε μεν συνεπείς ότι κάποια θέματα θα ρυθμιστούν στα επόμενα νομοσχέδια και σας λέω για τους αναπληρωτές γενικούς διευθυντές, που προβλέπεται στο νομοσχέδιο, έρχεσθε με μίζερο τρόπο και αλαζονικό ταυτόχρονα και λέτε ότι, ενώ οι μισθοί των αναπληρωτών γενικών διευθυντών θα ρυθμιστούν στο επόμενο νομοσχέδιο στο 1,45 επί του πρώτου μισθολογικού κλιμακίου, τώρα έρχεσθε και βάζετε 1,35. Αλήθεια, ποιο είναι αυτό το δημοσιονομικό κόστος; Αν αυτό δεν είναι αλαζονία και κοινωνική σκληρότητα, τότε ποια είναι η κοινωνική σκληρότητα; Υπάρχει και κάτι άλλο. 'Ερχεσθε και το δίνετε από την 1/1/2000. Δημιουργείτε δηλαδή και την εύλογη πικρία αυτών των ανθρώπων, που εσείς υποσχεθήκατε ότι θα τους λύσετε το θέμα. Το θεωρώ, με τον επιεικέστερο χαρακτηρισμό, πολιτική περιφρόνησης από πλευράς σας σε ορισμένες κοινωνικές ομάδες του πληθυσμού.
Ερχόμαστε τώρα στο νομοσχέδιο. Φέρνετε το ΕΚΑΣ. Το ΕΚΑΣ το διαβαθμίζετε. Κατ' αρχήν, το φέρνετε στο τέλος του βίου αυτής της Κυβέρνησης και αυτό λέει πολλά.
Το δεύτερο είναι ότι το διαβαθμίζετε.
Το τρίτο είναι ότι δεν το επεκτείνετε στους αγρότες, που είναι η βασική χαμηλοεισοδηματική ομάδα του πληθυσμού, που αυτόν τον καιρό, ειδικά τα τελευταία χρόνια, από τις κακές πολιτικές της δικής σας Κυβέρνησης, από τα τεκτενόμενα στην Ευρώπη και την ένταση του ανταγωνισμού, έχουν δημιουργηθεί τεράστια κοινωνικά προβλήματα στους αγρότες. Και δεν το επεκτείνετε εκεί. Δεν μιλάτε για κατώτατο όριο σύνταξης στο δημόσιο τομέα. Κι όταν η Νέα Δημοκρατία σας κάνει βελτιωτικές προτάσεις, που εντάσσονται μέσα στα πλαίσια του καλώς εννοούμενου δημοκρατικού διαλόγου, μιλάτε για πολιτική πλειοδοσία. Μα, επιτέλους, το "έλεος" που απηύθυνε ο Κοινοβουλευτικός Εκπρόσωπος πριν προς τους συναδέλφους εδώ στη Βουλή, εμείς πρέπει να το απευθύνουμε προς τους συναδέλφους όχι μόνο της Πλειοψηφίας, γιατί γνωρίζω ότι και από τους συναδέλφους της Πλειοψηφίας συμμερίζονται πολλοί αυτές τις απόψεις που εκφράζουμε, ανεξάρτητα αν δεν μπορούν να τις εκφράσουν, γιατί είναι δεσμευμένοι από την κομματική τους υποχρέωση.
Το δεύτερο που κάνετε με αυτό το νομοσχέδιο είναι ότι μιλάτε για τον Οργανισμό Περίθαλψης Ασφαλισμένων του δημοσίου. 'Ηλθατε κάποια στιγμή, επιβάλατε την εισφορά ασφάλισης για τους δημοσίους υπαλλήλους, το αφήσατε έτσι. Τώρα έρχεσθε και κάνετε έναν οργανισμό. Το επόμενο βήμα είμαι βέβαιος ποιο θα είναι. Θα μιλήσουμε στη συνέχεια για ενοποίηση των ασφαλιστικών φορέων με οποιαδήποτε μορφή και αν το έχετε, είτε με τη μορφή που ελέγχεται από το δημόσιο λογιστικό είτε αν είναι με τις διατάξεις του Eμπορικού Δικαίου.
Θα μας μιλήσετε για συγχώνευση, εάν και εφόσον θέλετε να μείνετε στην Κυβέρνηση. Κάτι τέτοιο όμως δεν προβλέπεται, γιατί πολύ σύντομα θα πάρετε την απάντηση από τον ελληνικό λαό, ο οποίος ελληνικός λαός έχει καταλάβει πλέον τη λογική και την πολιτική του μαύρου-άσπρου που προσπαθείτε να περάσετε, έχει καταλάβει ότι προσπαθείτε να τον παραπλανήσετε και να του αρπάξετε για μία ακόμα φορά τη ψήφο και αυτή τη φορά, παρά την αλλαζονική σας στάση, ότι εσείς θα κυβερνάτε συνέχεια, θα σας κόψει το δρόμο και βεβαίως τότε εδώ, ζωή να έχουμε, θα τα λέμε πάλι.
Επίσης, για τον οργανισμό αυτό του δημοσίου δεν ομολογείτε μία μεγάλη αλήθεια. Επειδή ακριβώς προσκρούει στη λειτουργία της Νομαρχιακής Αυτοδιοίκησης με τον τρόπο που κάνατε αυτόν το νέο θεσμό, που όταν εμείς σας λέγαμε να δημιουργήσετε τις προϋποθέσεις και μετά να κάνετε τη Νομαρχιακή Αυτοδιοίκηση, εσείς βγαίνατε πολιτικά προς τα έξω και λέγατε ότι δεν θέλετε το δεύτερο βαθμό. Βέβαια, εσείς έρχεσθε τώρα και αυτόν το δεύτερο βαθμό τον συνθλίβετε μία με το Γραμματέα Περιφέρειας, μία από κάτω με την Τοπική Αυτοδιοίκηση, που προσπαθείτε να της δώσετε αρμοδιότητες αλλά όχι πόρους, να την κάνετε φοροεισπράκτορα. Αυτά όμως τα αποκρύπτετε από τον ελληνικό λαό.
'Ερχόμαστε στο τρίτο μέρος της επέμβασης, της νομοθετικής παρέμβασης, που κάνετε, τη διαχείριση του ειδικού ενεργητικού του ΤΑΠ-ΟΤΕ.
Εδώ αποδεικνύεται περίτρανα και θα σας το πω, χωρίς να σημαίνει όμως ότι είμαι ενάντια στο χρηματιστήριο -το αντίθετο μάλιστα- ότι επενδύετε τελευταία σε μία πολιτική τζόγου. Μετατρέπετε τους υγιείς θεσμούς της ελεύθερης οικονομίας και τους διασύρετε με μία λογική τζόγου, που ουσιαστικά μετατρέπει τη χώρα σε ένα απέραντο καζίνο και επενδύετε τα δημοσιονομικά σας έσοδα ακριβώς σε αυτήν την πολιτική. Και έχετε πολύ μεγάλες ευθύνες σ' αυτό. Φέρνετε το ενεργητικό αυτό και το κάνετε για τον εξής λόγο, πολύ απλά: Το φέρνετε από τη μία μεριά γιατί θέλετε να πάρετε τα υπόλοιπα του επικουρικού ταμείου των υπαλλήλων εκεί του ΟΤΕ, του Ταμείου Αρωγής. Θα πάρετε τα διακόσια εκατομμύρια (200.000.000) δραχμές και στη συνέχεια δεν διασφαλίζετε την ομαλή λειτουργία αυτού του Tαμείου. Και δεν λέτε τίποτα και τι θα γίνει με τις συντάξεις αυτών των υπαλλήλων που είναι είτε έξω συνταξιοδοτημένοι είτε βρίσκονται στην ενέργεια και πρόκειται να συνταξιοδοτηθούν. Σας λένε οι εργαζόμενοι, σας λένε και οι Βουλευτές του κόμματός σας με τροπολογίες σ'αυτό το νομοσχέδιο, να καλύπτονται από την ΔΕΚΑ που τη δημιουργήσατε εσείς για τους γνωστούς λόγους, για να μπορείτε να παίρνετε κάποιες υποχρεώσεις του δημοσίου και να μην τις εμφανίζετε στο σύνολο του δημοσίου χρέους. Σας λένε λοιπόν μέσα από τη λογική του τζόγου που λειτουργεί και η ΔΕΚΑ, δεσμευθείτε ότι θα καλύπτονται αυτές οι διαφορές και θα επιδοτείται αυτός ο νέος φορέας, για να μην κινδυνεύσουν οι συντάξεις των υπαλλήλων που είναι είτε μέσα είτε έξω και το αρνείσθε και το αποκρύπτετε. Και οι ευθύνες είναι πολύ μεγάλες. Και βεβαίως με τέτοιες παρεμβάσεις που κάνατε, δεν κάνετε ουσιαστική παρέμβαση στο ασφαλιστικό σύστημα της χώρας, που σε λίγο θα είναι οξύτερο το πρόβλημα απ'ό,τι είναι σήμερα. Και δεν το κάνετε για έναν και μόνο λόγο, γιατί το πολιτικό κόστος το αποφεύγετε επειδή έρχονται οι εκλογές. Λοιπόν, αυτή δεν είναι πολιτική. Αυτή είναι, θα έλεγα με επιεική χαρακτηρισμό, ένα είδος ιδιότυπης πολιτικής γελοιοποίησης για τον ελληνικό λαό και τους 'Ελληνες πολίτες. Ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Νικόλαος Κατσαρός): Ο κ. Βεζδρεβάνης έχει το λόγο.
ΗΛΙΑΣ ΒΕΖΔΡΕΒΑΝΗΣ: Κύριοι συνάδελφοι, επειδή δεν είναι ωραίο να ιδιοποιείται κανείς ξένη πνευματική περιουσία και εν προκειμένω θα το έκανα εάν έλεγα πως είναι δικό μου, θα αναφέρω τι μου είπε ο εκλεκτός εισηγητής της παρατάξεώς μας, ο κ. Ελευθέριος Παπαγεωργόπουλος, όταν τον ρώτησα τι λέει το νομοσχέδιο. Μου είπε "το νομοσχέδιο είναι απλό, αλλά η ουρά του είναι μεγάλη".
Και την ουρά του, κύριε Υπουργέ, δεν τη φέρατε στη Διαρκή Επιτροπή. Τη φέρνετε με τροπολογίες. Και όταν λέτε ότι θα φέρετε με τροπολογία την εισοδηματική πολιτική, είναι προσβολή προς τον ελληνικό λαό, γιατί η εισοδηματική πολιτική είναι μεγάλη υπόθεση για τον ελληνικό λαό. Δεν είναι μια υπόθεση που μπορεί να κριθεί με ένα δίλεπτο που θα μιλήσει κάθε Βουλευτής, όποιος μιλήσει την ώρα εκείνη την τελευταία για την εισοδηματική πολιτική. Αυτή η εισοδηματική πολιτική, κύριε Υπουργέ, που κατέστησε το 1/4 των Ελλήνων φτωχούς, γιατί το γνωρίζετε πολύ καλά και με διεθνείς εκθέσεις, ότι το 1/4 των Ελλήνων ζει κάτω από τα όρια της φτώχειας...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Μιλάτε για τη δική σας μισθολογική πολιτική και το λέτε αυτό.
ΗΛΙΑΣ ΒΕΖΔΡΕΒΑΝΗΣ: Προφανώς, έχετε χάσει την αίσθηση του χρόνου, διότι προφανώς δεν συνειδητοποιείτε ότι είστε Κυβέρνηση από το 1993. Και αν ακόμη η δική μας εισοδηματική πολιτική το '90-'93 δεν ήταν η σωστή, είχατε έξι χρόνια στη διάθεσή σας να την κάνετε σωστή. Αλλά το "πάρτα όλα" μέχρι τώρα, το εφαρμόσατε πολύ καλά. Το "δώστα όλα" τώρα...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Βεζδρεβάνη, με συγχωρείτε.
Χαίρομαι που λέτε ότι δεν ήταν σωστή η μισθολογική σας πολιτική. Και σας διαβεβαιώνω ότι τη διορθώσαμε αισθητά, αποκαταστήσαμε τις αδικίες που είχατε κάνει και σήμερα οι αμοιβές των δημοσίων υπαλλήλων είναι σημαντικά υψηλότερες απ' αυτές που ήταν το 1993.
ΗΛΙΑΣ ΒΕΖΔΡΕΒΑΝΗΣ: Γι' αυτό πανηγυρίζουν όλοι οι 'Ελληνες; Και δεν έχετε συναίσθηση τουλάχιστον ότι όλοι οι 'Ελληνες αυτήν τη στιγμή στρέφονται εναντίον σας; Δεν το δοκιμάσατε στις νομαρχιακές και δημοτικές εκλογές; Δεν το δοκιμάσατε στις ευρωεκλογές; Μα, δεν μπορείτε να πάρετε ούτε αυτό το μήνυμα, που είναι μετρημένο μήνυμα; Εν πάση περιπτώσει, κύριοι συνάδελφοι, με καταπλήσσει, διότι υπηρετώντας τον ελληνικό λαό σ' αυτήν την Αίθουσα από το 1981, για πρώτη φορά βλέπω εισοδηματική πολιτική να έρχεται στη Βουλή ως παρωνυχίδα.
Και το κάνετε εσείς, κύριε Υφυπουργέ, που είστε καθηγητής πανεπιστημίου, πριν ψηφίσετε τον προϋπολογισμό. Κι έχετε την αξίωση να ψηφίσουμε ένα τέτοιο νομοσχέδιο.
Κύριοι συνάδελφοι, εμείς της Νέας Δημοκρατίας, όσο βαρετοί κι αν γινόμαστε, θα τονίζουμε απ' αυτό το Βήμα ότι η κυβερνητική τακτική να νομοθετεί πρόχειρα και αποσπασματικά είναι απαράδεκτη. Αυτό το απαράδεκτο τονίζουμε και σήμερα, κύριε Υφυπουργέ, για το νομοσχέδιό σας, γιατί συνεχίζετε την ίδια τακτική, την οποία σας έχουμε επισημάνει απ' αυτό το Βήμα εκατοντάδες φορές. Αλλά, στου κουφού την πόρτα, όσο θέλεις βρόντα. Νομοθετική φρουτιέρα την είπε ο κ. Παπαγεωργόπουλος.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Οι Ρωμαίοι χαρακτήριζαν έτσι αυτά τα κοκταίηλ.
ΗΛΙΑΣ ΒΕΖΔΡΕΒΑΝΗΣ: Κύριε Υφυπουργέ, εννοεί ότι μέσα μπορείτε να βρείτε απ' όλα τα φρούτα. 'Οταν έχουμε λοιπόν μία τόσο "σοβαρή" Κυβέρνηση, αντιλαμβάνεσθε τι σοβαρά πράγματα μπορεί να νομοθετεί για τον ελληνικό λαό.
Μιλάει το νομοσχέδιο για το ΕΚΑΣ. 'Ενα κομμάτι της φρουτιέρας. Μιλάει το νομοσχέδιο για τη νοσοκομειακή και γενικά ιατρική περίθαλψη των δημοσίων υπαλλήλων. 'Αλλο κομμάτι. Μιλάει για τα ζητήματα του Τ.Α.Π.-Ο.Τ.Ε. 'Αλλο κομμάτι. Βάλτε ακόμη και κάτι γι' αυτήν την έρημη την αγροτιά. Βάλτε και κάτι για τον πεινασμένο 'Ελληνα και αφήστε τους πέντε, έξι πάτρονές σας, οι οποίοι και σας πατρονάρουν και σας στηρίζουν μέχρι τώρα και προσπαθούν να σας στηρίξουν, αλλά τελείωσε πια η δύναμή τους, γιατί μεγαλύτερη δύναμη από τον ελληνικό λαό δεν υπάρχει άλλη.
Κύριοι συνάδελφοι, και μόνη η απαρίθμηση των θεμάτων του νομοσχεδίου δείχνει ότι είναι "πλίνθοι και λίθοι και κέραμοι ατάκτως ερριμμένοι". Αυτή είναι η πραγματικότητα.
Η Κυβέρνηση γνωρίζει ότι στις 26 Μαρτίου θα προσέλθει στον ελληνικό λαό να απολογηθεί.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): 'Αρα, έχετε πάρει θέση στο θέμα του Προέδρου της Δημοκρατίας.
ΗΛΙΑΣ ΒΕΖΔΡΕΒΑΝΗΣ: Στις 26 Μαρτίου -εδώ θα είμαστε, θα το θυμηθείτεπροσέρχεσθε στην κρίση του ελληνικού λαού. Και προ αυτού, αυτό που κάνατε όλα τα προηγούμενα χρόνια, που σφίξατε τον 'Ελληνα και έπαθε οικονομική ασφυξία, έρχεσθε τώρα να του πείτε ότι έχουμε να σου δώσουμε και κάτι. Και αρχίζετε από το ΕΚΑΣ. 'Οταν ενομοθετείτο, κύριε Υφυπουργέ, το ΕΚΑΣ, σας είπαμε ότι έχει περιορισμένη εμβέλεια. Δεν ακούσατε τίποτα. Εσείς τα ξέρατε όλα. 'Ησασταν οι "αλάθητοι Πάπαι". Εμείς από εδώ, σ' αυτήν την Αίθουσα, που την υπηρετούμε χρόνια, δεν ξέρουμε τίποτα ή δεν επικοινωνούμε με το λαό. Σας πληροφορούμε όμως, κύριε Υφυπουργέ, ότι επικοινωνούμε με το λαό κάθε μέρα. Εσείς είστε κλεισμένοι στα Υπουργεία και περιβάλεσθε από τους κόλακες και δεν προλαβαίνετε να μάθετε τι σας συμβαίνει απ' έξω.
Σας είπαμε τότε ότι είναι περιορισμένης εμβέλειας. Εσείς το χαβά σας. Σας είπαμε κατ' επανάληψη ότι το ΕΚΑΣ πρέπει να επεκταθεί στον 'Ελληνα αγρότη συνταξιούχο. Εσείς πιστεύατε και πιστεύετε ότι με τις τριάντα τρεις χιλιάδες (33.000) δραχμές το μήνα ο 'Ελληνας αγρότης μπορεί να ζήσει. Τώρα του λέτε ότι θα του δώσετε και δέκα χιλιάδες (10.000) δραχμές. Καλά θα κάνετε. Εμείς, βλέποντας την πραγματικότητα, έχουμε πει ότι δεν πρέπει να υπάρχει σύνταξη μικρότερη των εκατόν πενήντα χιλιάδων δραχμών για κανέναν 'Ελληνα. Και μας λέτε -και το είπατε προηγουμένως και μου έκανε κατάπληξη- ότι δημαγωγούμε, λαϊκίζουμε. Πρώτον, κύριε Υφυπουργέ, ο λαϊκισμός είναι υπόθεση δική σας, εσείς την εφεύρατε, εσείς τη δώσατε στον ελληνικό λαό, εσείς συνεχίζετε να λαϊκίζετε και η νοοτροπία μας δεν συμβαδίζει -γιατί είμαστε από μία παράταξη σοβαρή και υπεύθυνη, δεν ανήκουμε στο δικό σας το χώρο και το ξέρετε- με το δικό σας ανεύθυνο και λαϊκίστικο χώρο.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) Σας λέμε όμως ότι αν είναι λαϊκισμός αυτό, γιατί δεν μπορείτε να τα βρείτε αυτά τα χρήματα, δεν είναι λαϊκισμός το ότι έχετε δώσει τριάμισι τρισεκατομμύρια στους Κολλάδες, στην Ολυμπιακή και όλον τον κομματικό σας στρατό; 
ΡΟΒΕΡΤΟΣ ΣΠΥΡΟΠΟΥΛΟΣ: Είναι για γέλια αυτή η ιστορία.
ΗΛΙΑΣ ΒΕΖΔΡΕΒΑΝΗΣ: Μπορεί να είναι για γέλια για εσάς, που δεν έχετε συναίσθηση ευθύνης, κύριε συνάδελφε, αλλά για εμάς, που έχουμε συναίσθηση ευθύνης, που γνωρίζουμε ότι έφυγαν από τον ιδρώτα του ελληνικού λαού τριάμισι τρισεκατομμύρια δραχμές και δόθηκαν στους άθλιους Κολλάδες, που ξεγύμνωσαν την ανθρώπινη αξιοπρέπεια μέσα στους δρόμους της Αθήνας, αν λοιπόν εσείς δεν συναισθάνεσθε αυτήν τη ντροπή, τότε εμείς, με συγχωρείτε πολύ, είμαστε σε έναν άλλο κόσμο, κύριε συνάδελφε. Γι' αυτό είναι για κλάματα, κύριε συνάδελφε, και δεν το συνειδητοποιείτε. Και αυτό είναι το τρομερότερο, ότι δεν συνειδητοποιείτε τι κακό έχετε κάνει στην ελληνική κοινωνία με την νοοτροπία την οποία καθιερώσατε.
Κύριε Πρόεδρε, δεν θα καταχραστώ την καλοσύνη σας, καθ' όσον πολλά ήθελα να πω, αλλά θα σταθώ λίγο στα Σώματα Ασφαλείας, το Λιμενικό Σώμα, την Πυροσβεστική και εν γένει στις 'Ενοπλες Δυνάμεις.
Πόσα ζητάμε από αυτούς τους κλάδους, πόσα ζητάει η πατρίδα από αυτούς τους κλάδους, πόσα ζητάμε από τις 'Ενοπλες Δυνάμεις, πόσα ζητάμε από τα Σώματα Ασφαλείας, την Πυροσβεστική, το Λιμενικό Σώμα; Και τα ζητάμε με τι; Σας έχουν κατ'επανάληψη ενοχλήσει και σας έχουν θέσει τα θέματά τους. Τους αγνοείτε με περιφρόνηση και αυτή η περιφρόνηση, κύριε Υπουργέ, ξεπερνάει τα όρια μίας υπεύθυνης κυβέρνησης και πάει σε μία κυβέρνηση η οποία δεν τιμά τον ελληνικό λαό. Βεβαίως ο ελληνικός λαός σας περιμένει και θα σας δώσει την απάντηση την 26η Μαρτίου, όπως εγώ προδικάζω.
Ευχαριστώ πολύ.
ΠΡΟΕΔΡΕΥΩΝ (Λουκάς Αποστολίδης): Αυτή είναι οριστική είδηση.
ΑΔΑΜ ΡΕΓΚΟΥΖΑΣ: Πολιτική εκτίμηση είναι.
ΠΡΟΕΔΡΕΥΩΝ (Λουκάς Αποστολίδης): Πολιτική εκτίμηση, η οποία είναι και είδηση, κύριε Ρεγκούζα, από ένα στέλεχος και μάλιστα όπως ο κ. Βεζδρεβάνης.
Ο κ. Γκελεστάθης έχει το λόγο.
ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, κυρία και κύριοι συνάδελφοι, όποιος προδικάζει τη θέληση του λαού, εκφράζει μία ολοκληρωτική νοοτροπία, με την οποία βέβαια δεν μπορούμε να ασχοληθούμε. Το δεδομένο είναι ότι στις δημοτικές και νομαρχιακές εκλογές και στις ευρωεκλογές ο ελληνικός λαός έχει εκφράσει την άποψή του για τα πεπραγμένα της εξουσίας των "εκσυχρονιστών" Υπουργών του κ. Σημίτη και θα δούμε τι θα γίνει όταν με το καλό οδηγηθούμε στις επόμενες βουλευτικές εκλογές.
Κύριοι συνάδελφοι, ερχόμενος στην Αίθουσα συνεδριάσεων της Βουλής, απ' έξω στο πεζοδρόμιο είδα ότι ένας μεγάλος αριθμός εκπροσώπων των Σωμάτων Ασφαλείας, της Ελληνικής Αστυνομίας, του Πυροσβεστικού Σώματος, του Λιμενικού Σώματος, διαμαρτύρονται για την τραγική θέση στην οποία τους έχει φέρει η Κυβέρνηση του κ. Σημίτη.
'Εχω εδώ το ψήφισμα της Πανελλήνιας Ομοσπονδίας Αστυνομικών Υπαλλήλων, της Πανελλήνιας Ομοσπονδίας Ενώσεων Υπαλλήλων Πυροσβεστικού Σώματος, της Πανελλήνιας 'Ενωσης Προσωπικού Λιμενικού Σώματος, της Πανελλήνιας 'Ενωσης Αξιωματικών Ελληνικής Αστυνομίας και της 'Ενωσης Αξιωματικών του Πυροσβεστικού Σώματος.
Το ψήφισμά τους λέει ότι: "Μετά τις παρατεταμένες εξαγγελίες της Κυβέρνησης για δήθεν γενναίες αυξήσεις στο προσωπικό των Σωμάτων Ασφαλείας, οι οποίες έχουν δημιουργήσει σύγχυση στο προσωπικό και παραπλάνηση στην κοινή γνώμη, δηλώνουμε τα παρακάτω: Πρώτον, οι μέχρι τώρα εξαγγελίες είναι έωλες, ασαφείς και ισοπεδωτικές και δεν συνδέουν την αμοιβή με την παρεχόμενη εργασία. Δεύτερον, δεν ανταποκρίνονται στις προσδοκίες και στις συνθήκες εργασίας μας, δεν εξασφαλίζουν αξιοπρεπή διαβίωση και αναπτύσσονται με τη λογική των επιδομάτων, που μας βρίσκει κάθετα αντίθετους.
Για το λόγο αυτό διεκδικούμε: Πρώτον, αύξηση του βασικού μισθού του ανθυπολοχαγού τουλάχιστον στις διακόσιες τριάντα χιλιάδες (230.000) δραχμές με παράλληλη αναπροσαρμογή των συντελεστών από 1.1.2000. Δεύτερον, προώθηση των μισθολογικών προαγωγών των αξιωματικών -επόμενος του αποστρατευτικού βαθμός.
Τρίτον, σύνδεση της εργασίας με την αμοιβή και καθιέρωση αποζημίωσης για εργασία τη νύχτα, τις αργίες και τις υπερωρίες με ωρομίσθιο. Τέταρτον, αναγνώριση της εργασίας μας ως επικίνδυνης και ανθυγιεινής. Πέμπτον, προσμέτρηση της στρατιωτικής θητείας ως πραγματικής υπηρεσίας.
Καταθέτω το ψήφισμα αυτό για να συμπεριληφθεί στα Πρακτικά των συζητήσεων του Σώματος.
(Στο σημείο αυτό ο Βουλευτής κ. Νικόλαος Γκελεστάθης καταθέτει για τα Πρακτικά το προαναφερθέν ψήφισμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
Κύριε Υφυπουργέ των Οικονομικών, η Κυβέρνησή σας έχει αναδειχθεί σε πρωταθλήτρια δημιουργίας και διαγραφής ελλειμμάτων και σας υπενθυμίζω ότι διαγράψατε το έλλειμμα της κρατικής τράπεζας, της ΕΤΒΑ, συνολικού ποσού ενός τρισεκατομμυρίου διακοσίων δισεκατομμυρίων (1.200.000.000.000) δραχμών. Διαγράψατε το έλλειμμα της κρατικής τράπεζας, της Α.Τ.Ε., συνολικού ποσού εξακοσίων δισεκατομμυρίων (600.000.000.000) δραχμών. Διαγράψατε το συνολικό έλλειμμα των συνεταιρισμών ύψους εκατόν εξήντα τριών δισεκατομμυρίων (163.000.000.000) δραχμών. Διαγράψατε το έλλειμμα της Ολυμπιακής Αεροπορίας ύψους επτακοσίων δισεκατομμυρίων (700.000.000.000) δραχμών και πάει λέγοντας. Διαγράψατε το έλλειμμα του κρατικού ναυπηγείου Σκαραμαγκά, εκατόν σαράντα δισεκατομμυρίων (140.000.000.000) δραχμών. Διαγράψατε το έλλειμμα των Ελληνικών Ταχυδρομείων, εβδομήντα δισεκατομμυρίων (70.000.000.000) δραχμών. Διαγράψατε το έλλειμμα των Αστικών Συγκοινωνιών της ευρύτερης περιοχής της Αθήνας εννιακοσίων σαράντα επτά δισεκατομμυρίων (947.000.000.000) δραχμών. Διαγράψατε το έλλειμμα του Οργανισμού Σιδηροδρόμων Ελλάδας εξακοσίων δισεκατομμυρίων (600.000.000.000) δραχμών. Διαγράψατε το έλλειμμα των κρατικών ΕΒΟ-ΠΥΡΚΑΛ, τετρακοσίων πενήντα δισεκατομμυρίων (450.000.000.000) δραχμών. Διαγράψατε το έλλειμμα του Οργανισμού Ανασυγκροτήσεων Επιχειρήσεων, εξακοσίων εξήντα πέντε δισεκατομμυρίων (665.000.000.000) δραχμών και αναλυόμενο υπερβαίνει το ένα τρισεκατομμύριο (1.000.000.000.000) δραχμές. Διαγράψατε τις προάλλες το έλλειμμα της Ε.Ρ.Τ. ύψους τριάντα επτά δισεκατομμυρίων (37.000.000.000) δραχμών, δηλαδή συνολικά έξι τρισεκατομμύρια (6.000.000.000.000) δραχμές. Και γεννάται το ερώτημα: Καλά, δεν διαθέτετε και μερικά δισεκατομμύρια δραχμές να ικανοποιήσετε στοιχειωδώς τις οικογενειακές ανάγκες των υπηρετούντων στις 'Ενοπλες Δυνάμεις και στα Σώματα Ασφαλείας; Εκεί πρέπει η Κυβέρνησή σας να πραγματοποιήσει τις οικονομικές και έχει φέρει σε τέτοια δυσχερή κατάσταση τους υπηρετούντες, ιδιαίτερα στην Ελληνική Αστυνομία, στο Πυροσβεστικό Σώμα και στο Λιμενικό Σώμα; Επ'αυτού, κύριε Υφυπουργέ των Οικονομικών, όταν θα πάρετε το λόγο θα θέλαμε να δώσετε μια κατηγορηματική απάντηση.
Βαρύγδουπος ο τίτλος, κύριοι συνάδελφοι, του υπό συζήτηση νομοσχεδίου όπως άλλωστε συνηθίζει η Κυβέρνηση των Υπουργών του κ. Σημίτη να τιτλοφορούν τα νομοσχέδια: "Ρύθμιση συνταξιοδοτικών θεμάτων, σύσταση νομικού προσώπου δημοσίου δικαίου με την επωνυμία "Οργανισμός Περίθαλψης Ασφαλισμένων Δημοσίου", σύσταση ανώνυμης εταιρείας με την επωνυμία "Ανώνυμη Εταιρεία Διαχείρισης Ειδικού Ενεργητικού ΤΑΠ-ΟΤΕ Α.Ε. και άλλες διατάξεις".
Με τις διατάξεις όμως του νομοσχεδίου, όπως διαπιστώνουμε, ρυθμίζονται αποσπασματικά, πρόχειρα, ευκαιριακά και βέβαια προεκλογικά, ζητήματα Επιδόματος Κοινωνικής Αλληλεγγύης Συνταξιούχων, υγειονομικής περίθαλψης των ασφαλισμένων του δημοσίου, αξιοποίηση του ενεργητικού του ΤΑΠ-ΟΤΕ, μισθολογικές αυξήσεις αξιωματικών προσωπικού Εθνικής Υπηρεσίας Πληροφοριών, ιατρών ΕΚΑΒ, ρυθμίσεις για τους σεισμοπαθείς, ρυθμίσεις για προβληματικές επιχειρήσεις και πάει λέγοντας. Για το λόγο αυτό το νομοσχέδιο δεν έχει ούτε αρχή και βέβαια δεν έχει ούτε τέλος και όπως λέμε, κύριοι συνάδελφοι, στον Παρνασσό, είναι συνολικά ένας "αχταρμάς" διατάξεων.
'Ερχεται το υπό συζήτηση νομοσχέδιο ύστερα από εξήμισι χρόνια και υποτίθεται ότι θα έπρεπε η Κυβέρνηση του ΠΑΣΟΚ, που βρίσκεται στην εξουσία, να έχει ρυθμίσει μέσα σε αυτό το μεγάλο χρονικό διάστημα κατά τρόπο αποτελεσματικό και κατάλληλο αυτά τα θέματα που επιχειρεί τώρα να ρυθμίσει αναποτελεσματικά.
'Ομως, κύριε Πρόεδρε, και με το υπό συζήτηση νομοσχέδιο παρακολουθούμε αυτήν την απαράδεκτη τακτική των Υπουργών του κυρίου Σημίτη να φέρνουν τροπολογίες της τελευταίας στιγμής και μάλιστα με άσχετα θέματα προς το συζητούμενο νομοσχέδιο και όπως εύστοχα είπε ο αγαπητός συνάδελφος, ο εισηγητής της παρατάξεώς μας κύριος Ελευθέριος Παπαγεωργόπουλος, είναι μια "λιτανεία" υπουργικών τροπολογιών.
Το νομοσχέδιο κατετέθη στις 30 Σεπτεμβρίου του 1999 στη Βουλή. Μετά τη συζήτησή του στη διαρκή κοινοβουλευτική επιτροπή ήρθε στην Ολομέλεια στις 7 Οκτωβρίου του 1999. 'Ετσι, όμως, πότε ανεκαλύφθη η ανάγκη άλλων νομοθετικών ρυθμίσεων με τις τροπολογίες που έρχονται την τελευταία στιγμή; Γι'αυτό με την τακτική αυτή της Κυβέρνησης του ΠΑΣΟΚ δεν υπάρχει καμία αμφιβολία ότι όχι μόνο υποβαθμίζεται η άσκηση της νομοθετικής πρωτοβουλίας από την Κυβέρνηση στην Εθνική Αντιπροσωπεία, αλλά υποβαθμίζεται και η λειτουργία της.
Το τραγελαφικό, όμως, είναι ότι τροποποιούνται και διατάξεις νομοθετικών ρυθμίσεων πρόσφατα ψηφισθέντων από την Κυβέρνηση, όπως με το ν. 2738/99 και δημιουργείται ένα άλλο βασικό ερώτημα: Δηλαδή μέσα σε τόσο σύντομο χρονικό διάστημα απεδείχθη ότι ήταν λάθος οι ρυθμίσεις που ψηφίστηκαν με το νόμο αυτόν και χρειάζεται άμεση τροποποίησή τους τόσο σύντομα; Αυτή η τακτική είναι παλαιοκομματικής σχολής και αποδεικνύει ότι αντί για "εκσυγχρονιστές", όπως αυτοαποκαλούνται οι Υπουργοί της Κυβέρνησης του κυρίου Σημίτη, στην πραγματικότητα είναι ανασυγχρονιστές σε όλες τις δραστηριότητές τους.
Ισχυρίζεται η εισηγητική έκθεση ότι αποβλέπει το νομοσχέδιο σε εξυγίανση του τομέα κοινωνικής ασφάλισης. Αλλά με τις προβλέψεις των διατάξεών του, όπως θα έχουμε την ευκαιρία στη συζήτηση των άρθρων να αναφερθούμε λεπτομερώς, δεν πραγματοποιείται καμία εξυγίανση, γι'αυτό δεν μπορεί να μας βρει σύμφωνους η ψήφιση αυτού του νομοσχεδίου.
Εμείς είμαστε υπέρ της εξυγίανσης, κύριε Πρόεδρε, των δημοσίων επιχειρήσεων και των κρατικών οργανισμών και του ασφαλιστικού τομέα, αλλά όχι όπως επιχειρείται με το υπό συζήτηση νομοσχέδιο και όπως αυτό το σύστημα της εξυγίανσης έχει επιχειρηθεί και σε άλλους τομείς, όπως στην Ολυμπιακή Αεροπορία και όλα τα άλλα τα γνωστά.
Καταργήσατε, κύριε Υφυπουργέ των Οικονομικών, και με το υπό συζήτηση νομοσχέδιο το διάλογο που θα έπρεπε να έχει γίνει με πραγματική συζήτηση με τους συνταξιούχους, με την ΑΔΕΔΥ, με τη ΓΣΕΕ. Δεν είναι διάλογος να ανακοινώνετε τις αποφάσεις σας και να είσαστε κλειστοί στην ακοή σας, όταν αναπτύσσονται οι απόψεις των άλλων ενδιαφερομένων φορέων.
Η γνώμη της ΟΚΕ δεν ζητήθηκε. Δηλαδή καταργήσατε και την ΟΚΕ και δεν επιθυμείτε να έχετε τη γνώμη της; Θεσμοθετείτε εν λευκώ εξουσιοδοτήσεις, κύριε Υφυπουργέ των Οικονομικών, σε βασικά θέματα και η Διεύθυνση Επιστημονικών Μελετών της Βουλής επισημαίνει την αντισυνταγματικότητα αυτών των ρυθμίσεων που επιχειρείτε, αλλά εσείς βέβαια ασκείτε και με τον τρόπο αυτό την τυραννία της πλειοψηφίας και δεν έχετε ανάγκη να ακούσετε καμία άποψη, ούτε των ενδιαφερομένων φορέων αλλά ούτε και αυτής της επιστημονικής διεύθυνσης μελετών της Βουλής.
Το κεφάλαιο Α', κύριε Πρόεδρε, αναφέρεται στην αύξηση του επιδόματος κοινωνικής αλληλεγγύης συνταξιούχων, αλλά αν θέλετε να έχετε στοιχειώδη ανταπόκριση στην πραγματικότητα των συνταξιούχων, θα πρέπει να θεσπίσετε ως κατώτερο όριο συντάξεως το ποσόν των εκατόν πενήντα χιλιάδων (150.000) δραχμών.
Το κεφάλαιο Β' αναφέρεται στον οργανισμό περίθαλψης ασφαλισμένων του δημοσίου, αλλά για ποια περίθαλψη μιλάτε των ασφαλισμένων του δημοσίου; Δεν έχετε επισκεφθεί κανένα κρατικό νοσοκομείο για να δείτε σε ποιο επίπεδο είναι η υγειονομική περίθαλψη των ασφαλισμένων του δημοσίου, που τα κρατικά νοσοκομεία μόνο με τη φιλότιμη προσπάθεια του υγειονομικού ιατρικού προσωπικού και του βοηθητικού προσωπικού λειτουργούν σε αυτό το επίπεδο που λειτουργούν σήμερα, όπως η πολιτική σας τακτική τα έχει καταντήσει.
Κύριε Πρόεδρε, είναι σοβαρά τα θέματα και μέσα σε αυτόν το λίγο χρόνο δεν μπορούμε να αναφερθούμε. Επιφυλάσσομαι να αναφερθώ στη συζήτηση των άρθρων. Ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Λουκάς Αποστολίδης): Ο κ. Σπυρόπουλος έχει το λόγο, για να δευτερολογήσει.
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, κρίνω σκόπιμο να αναφερθώ σε ορισμένα σημεία δευτερολογώντας. 'Ακουσα με μεγάλη προσοχή και τους εισηγητές και κύρια τους συναδέλφους Βουλευτές, που αναπτύσσουν μία επιχειρηματολογία σχετικά με το νομοσχέδιο. Θαρρώ -και αυτό το διατυπώνω με μεγάλη μετριοπάθεια και σωφροσύνη- ότι οι αξιότιμοι συνάδελφοι της Νέας Δημοκρατίας μέσα από τις τοποθετήσεις τους δείχνουν μία προφανή ιδεολογική αδυναμία του κόμματός τους, που είναι προφανής σε σχέση με τη διατύπωση οποιασδήποτε πρότασης, είτε το νομοσχέδιο είναι διαρθρωτικού χαρακτήρα, είτε είναι διανεμητικού χαρακτήρα και αφορά ειδικότερα ρυθμίσεις που σχετίζονται με τις κατανομές ή ανακατανομές πόρων και με την πορεία ένταξης της χώρας στην ΟΝΕ. Ακολουθώντας μία τακτική που σαφώς διαπνέεται από έναν ιδιότυπο, επιτρέψτε μου να πω, λαϊκισμό, δεν αποκαλύπτουν την ιδεολογική τους πρόταση, είτε γιατί δεν την έχουν δουλέψει εσωτερικά είτε γιατί ενδεχόμενα αν την αποκάλυπταν δεν θα μπορούσαν να αντιμετωπίσουν το κόστος, σιωπούν σε σχέση με την πραγματικότητα, αναιρούν την προϊστορία τους και επιχειρούν μέσα από έναν ιδιότυπο δρόμο πολιτικό που εμένα μου προκαλεί εντύπωση, όπου υπάρχει απουσία πολιτικού λόγου σε σχέση με την παράταξη που εκπροσωπούν, επιχειρούν με αυτόν τον τρόπο να δημιουργήσουν σύγχυση και αποπροσανατολισμό, προσεγγίζοντας λαϊκά στρώματα που κατά την άποψή μου θα μπορούσαν να τα προσεγγίσουν διατυπώνοντας ενδεχόμενα απόψεις που εκ των πραγμάτων αντιστοιχούν στο συντηρητικό δεξιό χώρο.
Πιστεύω ότι η δημοκρατία μας εκ των πραγμάτων απαιτεί ανάπτυξη ιδεολογικών απόψεων. Ο χώρος αυτός για αρκετό χρονικό διάστημα δεν διατυπώνει διαλογικές απόψεις και αυτό είναι έλλειμμα σε σχέση με την προοπτική διεύρυνσης, εμπέδωσης και ωρίμανσης της κοινοβουλευτικής μας δημοκρατίας. Με αυτήν την τακτική σαφώς δεν θα μπορέσουν να κερδίσουν καμία εκλογή, γιατί ο ελληνικός λαός θέλει να δει τι ψηφίζει και διαισθάνεται πολύ καλά ότι η ομολογούμενη πολιτική δεν είναι η πολιτική που εκφράζει τη Νέα Δημοκρατία και φάνηκε αυτό με τις θέσεις που πήρε στα επί μέρους σημεία του νομοσχεδίου.
Θέλω να πω και κάτι άλλο. Εκπλήττομαι πολλές φορές από το πάθος, δεν ξέρω αν αυτή η ένταση είναι ένταση για την εικόνα της τηλεόρασης ή εάν πράγματι αισθάνονται έτσι. Σαν μετριόφρων άνθρωπος και σαν Βουλευτής που πάντα τηρώ τις διατάξεις, τους κανονισμούς και ακούω όλους τους συναδέλφους -μου προξενεί εντύπωση και δεν μπορώ να το ερμηνεύσω πολιτικά- θέλω να αποκαλύψω κάτι, γιατί ακούστηκαν μερικά πολύ σκληρά λόγια για τον κ. Χριστοδουλάκη.
Ο κ. Χριστοδουλάκης είναι αυτός που ουσιαστικά συνέβαλε το 1992 για να υπογράψει τότε η ΓΕΣΣΕ με την κυβέρνηση του κ. Μητσοτάκη διετή εθνική γενική συλλογική σύμβαση εργασίας, λέγοντάς μας και μιλώντας εμείς μαζί του, ότι οι αδήριτες εξελίξεις και η προοπτική της χώρας είναι σίγουρα πάνω από τις κομματικές αντιπαραθέσεις και σκοπιμότητες. Και αυτήν τη λογική βέβαια και την υιοθετήσαμε και την εμπεδώσαμε και σωστά πράξαμε. Αλλά νομίζω ότι αδικούνται οι συνάδελφοι της Νέας Δημοκρατίας επειδή εκ των πραγμάτων δεν μπορούν να προσεγγίσουν τακτικές και επιλογές που ενδεχομένως υπερβαίνουν μεσοπρόθεσμες κομματικές σκοπιμότητες.
'Εχω κουραστεί να ακούω για το θέμα της ΕΑΣ και για τους Κολλάδες και βέβαια ποτέ δεν έχω πει ούτε έχω ομολογήσει στη Βουλή ότι σ' αυτήν την ιδιωτικοποίηση που ξεκίνησε η Νέα Δημοκρατία επί των ημερών της δεν υπήρχε λογική. Ενώ υπήρχαν δεκάδες εταιρείες για να ιδιωτικοποιήσει, γιατί δεν τις ιδιωτικοποίησε -όπως την "Πειραϊκή-Πατραϊκή", τη "SOFTEX", τα Ναυπηγεία Σκαραμαγκά κλπ.- και ξεκίνησε για την ικανοποίηση ενός προσωπικού μηχανισμού των ΣΕΠιτών φτιάχνοντας μια τριτοκοσμική ιδιωτικοποίηση, που σε καμία περίπτωση δεν ήταν ιδιωτικοποίηση.
Αφήστε, λοιπόν, κύριοι συνάδελφοι της Νέας Δημοκρατίας τον Κολλά, γιατί τότε ουσιαστικά αποκρύπτατε ότι πίσω από τον Κολλά υπάρχουν εκατοντάδες ΣΕΠίτες, προσωπικοί μηχανισμοί κάποιων κυρίων της Νέας Δημοκρατίας.
'Οταν μιλάμε για τις 'Ενοπλες Δυνάμεις, για την Αστυνομία, για τα Πυροσβεστικά Σώματα, η Νέα Δημοκρατία φέρεται σαν να είναι το μοναδικό κόμμα σε αυτήν τη Βουλή που ελέω Θεού έχει την ευθύνη και το χρέος να εξυπηρετεί τα συμφέροντα αυτών των τάξεων. Δεν έχουν καταλάβει ενδεχομένως ή δεν έχουμε καταλάβει όλοι μας ότι μέσα σε μια ώριμη δημοκρατία και ο Στρατός και η Αστυνομία και τα Σώματα Δημόσιας Τάξης, είναι σώματα και υπηρεσίες που πρέπει να είναι έξω από τις καθημερινές κομματικές μας σκοπιμότητες. Πολλά πλήρωσε ο ελληνικός λαός από την μονοπώληση αυτών των δυνάμεων από μία συγκεκριμένη παράταξη. Ας ξεχάσουμε αυτή την εποχή και ας πάψουμε σήμερα αναπολώντας τις πάλαι ποτέ τακτικές μας, να θέλουμε να επαναφέρουμε στη μνήμη του ελληνικού λαού ότι "εμείς μπορούμε και πραγματικά σκεπτόμαστε για σας".
Τελειώνω με το εξής: Τον τελευταίο καιρό η Νέα Δημοκρατία αρχίζει προσπαθώντας να μειώσει τη δυναμική μιας σειράς μέτρων, που δεν παίρνονται προεκλογικά. Αν διαβάσει κανείς τον προϋπολογισμό του έτους που κλείνουμε, θα δει ότι όλα αυτά τα μέτρα ήταν προεξαγγελμένα μέτρα. Και βέβαια νιώθω άσχημα, άβολα, όχι για το κόμμα μου αλλά για τη Νέα Δημοκρατία, όταν με έναν ιδιότυπο τρόπο επιχειρεί να πει - να επαναφέρουμε στη μνήμη σήμερα αυτό που έχει πει κάποτε ο αείμνηστος Παπανδρέου, "Τσοβόλα, δώστα όλα" "Γιάννο, δώστα όλα".
Ο Παπανδρέου, όταν το είπε αυτό είχε μία γοητεία. Δεν ξέρω αν ήταν σωστή ή λάθος πολιτική, αλλά είχε μια γοητεία σίγουρα.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Ο Σημίτης δεν είναι γοητευτικός.
ΡΟΒΕΡΤΟΣ ΣΠΥΡΟΠΟΥΛΟΣ: Αν προσπαθούμε σήμερα με έναν τέτοιον τρόπο να επαναφέρουμε στη μνήμη του ελληνικού λαού ή να επιχειρηματολογήσουμε ότι σήμερα εφαρμόζεται μία πολιτική του "δώστα όλα", ο ελληνικός λαός ξέρει πολύ καλά ότι μια τέτοια πολιτική δεν εφαρμόζεται, ότι ουσιαστικά εμείς προσδιορίζουμε ένα δρόμο που είναι διέξοδος και για όσο χρόνο ακολουθείτε αυτήν την πολιτική, επάξια θα είστε Αντιπολίτευση.
ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Παπαγεωργόπουλε, έχετε το λόγο, για να καλύψετε τη μείζονα Αντιπολίτευση.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ : Δεν ήταν στις προθέσεις μου να μιλήσω, νόμιζα ότι θα έκλεινε η συζήτηση και ότι το ΠΑΣΟΚ δεν θα είχε ανάγκη επαναλήψεων για να καταλάβει ορισμένα πράγματα που, αν δεν είναι χιλιοειπωμένα, είναι τουλάχιστον ζητήματα που αφορούν κοινή λογική, απλή μνήμη, απλές δυνατότητες. Φοβάμαι ότι στο ΠΑΣΟΚ πρέπει να σας τα πουν πολλές φορές.
Κύριε Υπουργέ, ήσασταν ο μόνος που χειροκροτήσατε τη δευτερολογία του, φαίνεται ότι τη συμμερίζεστε απόλυτα και προς εσάς απευθύνομαι.
Δεν περίμενα την απαξιωτική αναφορά του εισηγητή του ΠΑΣΟΚ για τους συνδικαλιστές της Πανελλήνιας Ομοσπονδίας Αστυνομικών Υπαλλήλων που κάνουν μια πολύ ευπρεπή, μια πολύ σεμνή και ευγενή παρουσίαση των αιτημάτων τους όλη την ημέρα έξω από τη Βουλή.
ΡΟΒΕΡΤΟΣ ΣΠΥΡΟΠΟΥΛΟΣ: Δεν μίλησα γι'αυτό.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Είπατε ότι κάποιοι πάνε να εκμεταλλευθούν κλπ.
Είδα, όταν μπήκα μέσα το μεσημέρι, συμπολίτες μου Ευβοείς συνδικαλιστές, οι οποίοι μάλιστα δεν είναι και στο δικό μου πολιτικό χώρο, νοικοκυραίους ανθρώπους, σεμνούς ανθρώπους, να κάθονται με τη στολή τους και να ζητάνε να τους προσέξουμε.
Εάν η Κυβέρνηση δεν θέλει να τους προσέξει, εάν δεν θέλει να τους ακούσει, θα παρακαλούσα τουλάχιστον να μην τους υβρίζει, θα παρακαλούσα να τους σεβαστεί. Απευθύνομαι και σε εσάς, κύριε Υπουργέ, που βιαστήκατε να χειροκροτήσετε.
Κατά τα λοιπά, αναφορικά με το ΠΑ.ΣΟ.Κ., κύριε Σπυρόπουλε, μπορεί να μη χάθηκε η γοητεία για όσους ήταν δέκτες αυτού του είδους της γοητείας, εμείς πάντα τη θεωρούσαμε κακόγουστη και κιτς, αλλά χάθηκε και η φαντασία. Χρησιμοποιείτε για μήνες τώρα κάποια στερεότυπα που μοιάζουν με κάποια τυπογραφικά κλισέ παλαιών τυπογράφων. Ο Κοινοβουλευτικός σας Εκπρόσωπος και οι εισηγητές σας χρησιμοποιούν συνεχώς ξύλινη γλώσσα, ίδια λόγια.
Δεν έχει, λέγει, η Νέα Δημοκρατία προτάσεις. Μα, τόσες ώρες εδώ πέρα τι λέμε, κύριοι συνάδελφοι; Δεν είστε παρόντες; Να σας αφιερώσω αύριο τα Πρακτικά, μπας και τα διαβάσετε και με τη δεύτερη ανάγνωση καταλάβετε τι λέμε; Τα 2/3 της δικής μου εισήγησης αφιερώθηκαν στο να κάνουμε προτάσεις, κεφάλαιο-κεφάλαιο. Νωπή είναι η μνήμη για όσους έχουν στοιχειώδη καλή πίστη και έτοιμα είναι τα Πρακτικά. Προτάσεις για το ασφαλιστικό σύστημα, προτάσεις για την υγειονομική περίθαλψη, προτάσεις για τα επί μέρους θέματα. Πρώτος ξεκίνησε το χορό ο Κοινοβουλευτικός Εκπρόσωπός σας, ο οποίος σαν τον παπαγάλο της τηλεόρασης που λέει το 295 αυτές τις ημέρες, κάθε φορά, λέει, ότι δεν ακούσαμε προτάσεις. Μα, πού είσασταν; Πρώτα απ'όλα, δεν ήταν εδώ πέρα. Είχε γράψει κάτι από την προηγούμενη φορά και μας το είπε. Το έχει κάνει και άλλες φορές. Αυτά τα στερεότυπα δεν σας τιμούν. Δείχνουν μία διανοητική στειρότητα εντελώς. Μα, τόσο σας απονέκρωσε η εξουσία και η νομή της; Πιστεύω ότι το ΠΑ.ΣΟ.Κ. τελικά, εάν θέλουμε να το προσδιορίσουμε γραφικά, δεν είναι παρά ένας βροντόσαυρος, κάτοικος ενός Τζουράσικ παρκ, ο οποίος έχει μυαλό που σκέπτεται μόνο αδίστακτα νομή εξουσίας. Δεν πάει πουθενά αλλού το μυαλό του, αλλά πώς θα νεμηθεί την εξουσία. 'Ενα τεράστιο ογκώδες πρωτόπλασμα το οποίο έτσι ξέρει να λειτουργεί. Αλλά κάπου, μήπως φθάσανε κάποια πράγματα στο μη παρέκει; Μήπως κάπου πρέπει να σεβαστείτε και τον εαυτό σας; Διότι ο ελληνικός λαός δεν σας παίρνει στα σοβαρά με όσα λέτε τόσον καιρό. Γι'αυτό θέλω να σας θυμίσω κάποια πράγματα.
Μιλάτε για τη Νέα Δημοκρατία ότι έχει απουσία προτάσεων και απουσία πολιτικής. Η Κυβέρνηση, κύριοι, κρίνεται, η Κυβέρνηση δρα και η Κυβέρνηση εφαρμόζει πολιτικές. Εμείς τις προτάσεις μας -και όποτε έχει την ευκαιρία πάρα πολλές φορές ο Πρόεδρός μας και ο Κοινοβουλευτικός μας Εκπρόσωπος και οι κατά καιρούς εισηγητές μας- τις καταθέτουμε, μολονότι απευθυνόμεθα σε ώτα μη ακουόντων -είμαστε σίγουροι γι'αυτό- αλλά το κάνουμε για να είναι δεσμεύσεις μας απέναντι στον ελληνικό λαό.
Αποφεύγω και μερικές λέξεις. Τις κάψατε όλα αυτά τα χρόνια. "Συμβόλαιο" ήθελα να πω, αλλά δεν το είπα. Μια ακόμα καμένη λέξη που πρέπει να διαγραφεί από το πολιτικό λεξιλόγιο.
Και αν κατηγορείτε τη Νέα Δημοκρατία για έλλειψη πολιτικής, τι έχετε να πείτε για το ΠΑ.ΣΟ.Κ.; 'Εξι χρόνια με Κυβέρνηση Σημίτη, εκσυγχρονιστών, με ή χωρίς εισαγωγικά, την ασφαλιστική νομοθεσία την έχετε αλλάξει εκατόν πενήντα φορές. Το ν. 2676/99, πρόσφατο νόμο, τον αλλάξατε τώρα πάλι. 'Αλλη ρύθμιση φέρνετε πάλι για τον ΟΤΕ, άλλη για τη ΔΕΗ και άλλη ρύθμιση φέρατε για την ΕΡΤ πριν λίγες μέρες. 'Εχετε πρόβλεψη του επόμενου βήματος που θα κάνετε, μια και μας λέτε για πολιτική; 'Εξι χρόνια στην Κυβέρνηση και δεν ξέρετε τι σας γίνεται και κατηγορείτε τη Νέα Δημοκρατία; Αυτό το θράσος χιλίων πιθήκων που έχει το ΠΑ.ΣΟ.Κ., θα πρέπει να γίνει κατανοητό επιπλέον απ'όλους ότι δεν μπορεί πια να κοροϊδεύει κανέναν. 'Ισως τον εαυτό του μόνον.
Να σημειώσω όμως σαν ένα πολύ θετικό σημείο ότι το ΠΑ.ΣΟ.Κ. με αγωνία αναζητά κάθε φορά τις προτάσεις της Νέας Δημοκρατίας στην ιμιτασιόν φιλελεύθερη πορεία του, γιατί μόνιμα δικά μας προγράμματα οικονομικά, δικά μας προγράμματα στο αγροτικό, δικές μας προτάσεις σπεύδει ο κ. Σημίτης να τις αρπάξει και να τις εφαρμόσει, χωρίς να τις πιστεύει όμως. Και γι'αυτό δεν επιτυγχάνουν.
Αν κάνεις κάτι που δεν το πιστεύεις, κοροϊδεύεις και τον εαυτό σου. Και γι' αυτόν το λόγο δεν έχουμε και αποτέλεσμα.
Στην πορεία σας λοιπόν την ψευδοφιλελεύθερη, εμείς θα σας εφοδιάσουμε με ό,τι χρειαστεί, μήπως στο τέλος ανανήψετε και σε μια συγκλίνουσα πορεία, προσχωρήσετε στον ευρύτερο φιλελεύθερο χώρο. Θα είναι ευχή και για μας.
Πάντως, μας τιμά το ότι με τόσο ενδιαφέρον συνεχώς ζητάτε ...
ΠΡΟΕΔΡΕΥΩΝ (Λουκάς Αποστολίδης): Εκεί δεν θα υπάρχει χώρος για σας! Θα τον καλύψουμε εμείς.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: 'Ενα πλειοψηφικό ρεύμα, αγαπητέ κύριε Πρόεδρε και συμπολίτη, οιονεί, δέχεται και τις όποιες προσθήκες.
'Ετσι, λοιπόν, σας παρακαλούμε στο εξής να μας προσέχετε, για να μη λέτε πράγματα που δεν στέκουν και μειώνουν κι εσάς τους ίδιους που τα λέτε.
Σας ευχαριστώ.
ΠΡΟΕΔΡΕΥΩΝ (Λουκάς Αποστολίδης): Πάντως, κύριε Παπαγεωργόπουλε, σαν κοντογειτόνοι που είμαστε, σήμερα ακούσαμε πολλά περί ζωολογικού κήπου και για βροντόσαυρους και για πιθήκους...
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: 'Ηθελα να είμαι πιο γλαφυρός.
ΠΡΟΕΔΡΕΥΩΝ (Λουκάς Αποστολίδης): Βλέπω νέους πολιτικούς πάντως από το ΠΑ.ΣΟ.Κ.
Ο κ. Γκελεστάθης έχει το λόγο, για να δευτερολογήσει, για δύο λεπτά. ΝΙΚΟΛΑΟΣ ΓΚΕΛΕΣΤΑΘΗΣ: Γιατί για δύο λεπτά, κύριε Πρόεδρε; Πέντε λεπτά δικαιούμαι.
ΜΑΡΙΑ ΜΠΟΣΚΟΥ: Κύριε Πρόεδρε, το λόγο, παρακαλώ.
ΠΡΟΕΔΡΕΥΩΝ (Λουκάς Αποστολίδης): Κύριε Γκελεστάθη, να μιλήσουν πρώτα οι εισηγητές και μετά θα πάρετε το λόγο και εσείς.
Αφού έχετε όρεξη να το πάτε μακριά, καμία αντίρρηση.
Ορίστε, κυρία Μπόσκου, έχετε το λόγο.
ΜΑΡΙΑ ΜΠΟΣΚΟΥ: Θα είμαι πιο σύντομη από τους προλαλήσαντες, κύριε Πρόεδρε.
Παίρνω το λόγο πρώτα και κύρια, για να δηλώσουμε και εμείς πως η Κυβέρνηση πρέπει να σκύψει πολύ σοβαρά στα μεγάλα και χρονίζοντα προβλήματα των εργαζόμενων στα Σώματα Ασφαλείας, να τα δει με πολλή προσοχή και βεβαίως να τα ικανοποιήσει, γιατί είναι δίκαια τα αιτήματά τους.
Περιμένοντας βέβαια και την τοποθέτηση του κυρίου Υπουργού στα μεγάλα ερωτηματικά που το κόμμα μας έθεσε και με τον Κοινοβουλευτικό του Εκπρόσωπο, θα θέλαμε να κάνουμε την εξής παρατήρηση, ορμώμενοι βασικά από την τοποθέτηση του Κοινοβουλευτικού Εκπροσώπου της Πλειοψηφίας, αλλά και από άλλους ομιλητές, για το ότι δεν υπάρχουν προτάσεις από τα άλλα κόμματα. Βέβαια το λένε αυτό ή γιατί δεν άκουσαν τις τοποθετήσεις των κομμάτων ή γιατί δεν θέλουν να ακούσουν ιδιαίτερα την πρόταση του Κομμουνιστικού Κόμματος Ελλάδας.
Εμείς λοιπόν, ιδιαίτερα για το ΤΑΠ ΟΤΕ, θα θέλαμε να επαναλάβουμε τα εξής: Θα μπορούσε για παράδειγμα η Κυβέρνηση να επιχορηγήσει αυτόν τον οργανισμό, πράγμα που ποτέ δεν έκανε ως όφειλε όλα τα προηγούμενα χρόνια, για να σταματήσει αυτή η αιμορραγία, αυτό το έλλειμμα.
Θα μπορούσε για παράδειγμα να σταματήσει αυτό το σκάνδαλο στην κυριολεξία των ιδιωτικοποιήσεων.
Θα μπορούσε να προχωρήσει σε προσλήψεις μονίμου προσωπικού.
'Η να καταργήσει επιτέλους τους αντιασφαλιστικούς νόμους της Νέας Δημοκρατίας, πράγμα που ήδη το είχε προεκλογικά εξαγγείλει.
Επομένως γνωρίζετε πολύ καλά ότι προτάσεις υπάρχουν και πολλές φορές έχουν διατυπωθεί μέσα σε αυτήν την Αίθουσα.
Το θέμα είναι σε ποια κατεύθυνση βαδίζουν οι προτάσεις αυτές. Βαδίζουν στην κατεύθυνση εξυπηρέτησης του μεγάλου κεφαλαίου ή στην υπεράσπιση των συμφερόντων του εργαζόμενου ελληνικού λαού; Αυτή ακριβώς είναι η διαφορά μας. Και γι' αυτόν ακριβώς το λόγο η Κυβέρνηση, υπηρετούσα στην κυριολεξία τα συμφέροντα του μεγάλου κεφαλαίου, δεν κάνει δεκτές τις προτάσεις του Κομμουνιστικού Κόμματος της Ελλάδας.
Βέβαια είπε ο κύριος Κοινοβουλευτικός Εκπρόσωπος ότι σταθήκαμε μικρόψυχοι απέναντι στις εξαγγελίες της Κυβέρνησης. Μα τι να υιοθετήσουμε και τι να επικροτήσουμε, κύριε Πρόεδρε; Το γεγονός ότι ένας συνταξιούχος των εκατόν είκοσι εννιά χιλιάδων (129.000) δραχμών θεωρείται χαμηλόμισθος και ένας συνταξιούχος των εκατόν είκοσι εννέα χιλιάδων εκατό (129.100) δραχμών θεωρείται υψηλόμισθος; Ε, όχι, κύριε Πρόεδρε! Εμείς οφείλουμε και να καταγγείλουμε αυτήν την πολιτική της Κυβέρνησης και να υπερασπιστούμε τα συμφέροντα των εργαζομένων και πολύ περισσότερο να τους ανοίξουμε τα μάτια στο βαθμό που μπορούμε για τις προθέσεις της Κυβέρνησης, που εφαρμόζει αυτήν την αντιλαϊκή πολιτική.
ΠΡΟΕΔΡΕΥΩΝ (Λουκάς Αποστολίδης): Ο κ. Γκελεστάθης έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, το λόγο, παρακαλώ.
ΠΡΟΕΔΡΕΥΩΝ (Λουκάς Αποστολίδης): Θα τα πείτε όλα μαζί, κύριε Χριστοδουλάκη. Να ακούσουμε και τον κ. Γκελεστάθη. Είναι ο τελευταίος από τους δευτερολογούντες.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Θα μιλήσουν κι άλλοι, κύριε Πρόεδρε.
ΠΡΟΕΔΡΕΥΩΝ (Λουκάς Αποστολίδης): Μα, δεν θα μιλήσουν άλλοι. Θα μιλήσει ο κ. Γκελεστάθης και μετά ο κ. Φούσας για δύο λεπτά. Γιατί ο κ. Φούσας είναι Ηπειρώτης και φίλος και δεν μπορώ να μην του δώσω το λόγο.
Ορίστε, κύριε Γκελεστάθη, έχετε το λόγο.
ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, χρειάζεται μεγάλο πολιτικό θράσος για να προβάλλονται αυτοί οι ισχυρισμοί που ακούστηκαν προηγουμένως στην Αίθουσα. Μας θύμισαν το 1981, που μόλις το ΠΑΣΟΚ τότε ήρθε στην εξουσία, εξαπέλυσε εκείνο το πολιτικά μολυσμένο σύνθημα εναντίον του λαού μας ότι παρέλαβε καμένη γη. Μόλις είχε παραλάβει την Ελλάδα ισότιμο μέλος της Ευρωπαϊκής Οικονομικής Κοινότητας τότε, που είχε ένα εθνικό εισόδημα ετησίως κατά κεφαλήν τέσσερις χιλιάδες διακόσια δολάρια, αν ενθυμούμαι καλώς, που έδωσε τη δυνατότητα στην Ελλάδα να γίνει ισότιμο μέλος της ΕΟΚ, που ήταν και είναι το μεγαλύτερο πολιτικό επίτευγμα όχι μόνο για τη χώρα αλλά και για το λαό μας. Και όχι μόνο οικονομικά αλλά και πολιτικά. Αυτό το πολιτικό σύνθημα τότε το ανεκάλεσε το ΠΑΣΟΚ καθυστερημένα, ύστερα από τέσσερα χρόνια το 1985, χωρίς βέβαια να ζητήσει και συγγνώμη από την παράταξή μας και από το λαό μας.
Κύριε Πρόεδρε, είναι ένα γεγονός αναμφισβήτητο ότι από το 1981 μέχρι το 1989 δανείστηκαν τότε οι κυβερνήσεις του ΠΑΣΟΚ τα αμερικανικά δολάρια, τα ιαπωνικά γεν και τα γερμανικά μάρκα, για να κάνουν εκείνες τις παράνομες, τις ασύστολες, τις παράλογες χορηγήσεις με τη μορφή των συντάξεων, των παροχών κ.ο.κ. Αλλά ήταν δανεικά για επιστροφή. Και βεβαίως χωρίς να γίνει κανένα έργο υποδομής κανενός τομέα στη χώρα μας. Και ήρθε η κυβέρνηση της Νέας Δημοκρατίας το 1990 τον Απρίλιο στην εξουσία και προσπάθησε με μια σωστή πολιτική οικονομική τακτική να σταθεροποιήσει την οικονομία μας. 'Ομως το έργο της, όπως ξέρετε, ανεκόπη απρόοπτα και απαράδεκτα, όταν στις 10 Σεπτεμβρίου 1993 έπεσε η κυβέρνησή μας. Και εμείς τότε, κύριε Πρόεδρε, ακολουθήσαμε μια τακτική περιστολής του δημόσιου τομέα και αυτό το εφαρμόσαμε με θρησκευτική ευλάβεια. Παρέλαβε το ΠΑΣΟΚ το 1981 την Ολυμπιακή Αεροπορία με οκτώμισι χιλιάδες εργαζόμενους και την παρέδωσε το 1989 με δωδεκάμισι χιλιάδες. Τέσσερις χιλιάδες παράνομες και ασύστολες προσλήψεις στην Ολυμπιακή Αεροπορία. Και άρχισαν τα κολοσσιαία ελλείμματα μαζί με όλα τα άλλα παρατράγουδα που είχαν σημειωθεί το χρονικό διάστημα εκείνο.
'Οταν εμείς ήρθαμε στην εξουσία, κύριε Πρόεδρε, και ο ομιλών τρία συνεχή χρόνια Υπουργός Μεταφορών και Επικοινωνιών, δεν κάναμε ούτε ένα διορισμό στην Ολυμπιακή Αεροπορία, ούτε έναν. Προσέλαβε το διάστημα εκείνο των τριάμισι ετών η Ολυμπιακή Αεροπορία μόνο εβδομήντα χειριστές, εξήντα συνοδούς και μερικούς τεχνίτες, με άψογες διαγωνιστικές διαδικασίες.
'Ετσι λοιπόν, κύριε Πρόεδρε, παράλληλα στην "OLYMPIC CATERING", προσελήφθησαν δυόμισι χιλιάδες. 'Ηταν χίλιοι οι εργαζομενοι το 1981 και το 1989 ήταν τρεισήμισι χιλιάδες κ.ο.κ. σε όλον το δημόσιο τομέα. 'Ετσι δημιουργήθηκαν τα τραγικά αδιέξοδα και η κυβέρνηση της Νέας Δημοκρατίας προσπάθησε να σταθεροποιήσει την οικονομία για να δημιουργήσει τις προϋποθέσεις ανάκαμψης και ανάπτυξης της οικονομίας μας. Και τώρα προβάλλεται με τέτοιο πολιτικό θράσος τι έκανε η Νέα Δημοκρατία την εποχή εκείνη. Θέλω, κύριε Πρόεδρε, να σας πω ότι εμείς δεν παριστάνουμε τους συνήγορους καμιάς συγκεκριμένης εργαζόμενης τάξεως του λαού μας. Είμαστε συνήγοροι όλων των εργαζομένων Ελλήνων και αυτό απεδείχθη ότι εκτιμήθηκε και στις νομαρχιακές και δημοτικές εκλογές και επαναβεβαιώθηκε στις ευρωεκλογές. Και θα περιμένουμε και το αποτέλεσμα των βουλευτικών εκλογών που θα γίνουν τους επόμενους μήνες. Κύριε Πρόεδρε, περιγράψαμε προηγουμένως την τραγική κατάσταση στην οποία έχει περιέλθει η τάξη των Σωμάτων Ασφαλείας, το προσωπικό της Ελληνικής Αστυνομίας, του Πυροσβεστικού Σώματος, του Λιμενικού Σώματος. 'Οταν φθάνουν στο σημείο να διαμαρτύρονται στα πεζοδρόμια, από κει και πέρα ποια απάντηση παίρνουμε από την Κυβέρνηση; Και είπα προηγουμένως στην ομιλία μου ότι με αυτόν το χορό των τρισεκατομμυρίων δραχμών, των ελλειμμάτων που δημιούργησαν οι Κυβερνήσεις του ΠΑΣΟΚ και συνέχισε η κυβέρνηση των "εκσυγχρονιστών" Υπουργών του κυρίου Σημίτη, δεν περισσεύουν και μερικά δισεκατομμύρια, λίγα δισεκατομμύρια, για να ικανοποιηθούν στοιχειωδώς οι ανάγκες του προσωπικού της Ελληνικής Αστυνομίας και των άλλων Σωμάτων που κάθε μέρα γνωρίζουμε με ποια αυτοθυσία προσφέρουν τις υπηρεσίες τους προς το κοινωνικό σύνολο; Ποια συνηγορία χρειάζεται και ποιον εμείς κηδεμονεύουμε, κύριε Πρόεδρε, όπως είπε προηγουμένως απαράδεκτα ο κύριος συνάδελφος; Είναι μια στυγνή πραγματικότητα στην οποία δεν θέλει να σκύψει ο κύριος Σημίτης, ο οποίος ασχολείται βέβαια με το να μεγιστοποιήσει την αδιαφάνεια, τη διαπλοκή και τη διαφθορά στον ευρύτερο δημόσιο τομέα, όπως κάθε μέρα έρχονται στη δημοσιότητα συγκεκριμένα περιστατικά.
Για το λόγο αυτόν, κύριε Πρόεδρε, θα πρέπει επιτέλους η Κυβέρνηση έστω και αυτό το μικρό χρονικό διάστημα που υπολείπεται μέχρι τις βουλευτικές εκλογές να θελήσει να προσγειωθεί στην πραγματικότητα. Ο κύριος Σημίτης να βγει έξω από το Μέγαρο Μαξίμου, να ακροαστεί τα θέματα που απασχολούν τις εργαζόμενες τάξεις του λαού μας, μήπως τυχόν μπορέσει, έστω με τέτοια καθυστέρηση, να φανεί ότι ανταποκρίνεται σε στοιχειώδη αιτήματα που προβάλλονται κάθε μέρα δημόσια από τους εργαζόμενους 'Ελληνες.
ΠΡΟΕΔΡΕΥΩΝ (Λουκάς Αποστολίδης): Ο κ. Φούσας έχει το λόγο για δύο λεπτά.
ΑΝΤΩΝΙΟΣ ΦΟΥΣΑΣ: Σας ευχαριστώ, κύριε Πρόεδρε, έστω και για τα δύο λεπτά που θα μπορέσω να μιλήσω. Τηλεγραφικά θα έχω την τιμή να κάνω τρεις παρατηρήσεις.
Κατ' αρχήν δράττομαι της ευκαιρίας, που παρών είναι ο κύριος Υφυπουργός Οικονομικών, αρμόδιος για τα οικονομικά ζητήματα της χώρας μας. Θα ήθελα να ενώσω τη φωνή μου με τους αστυνομικούς, οι οποίοι διαμαρτύρονται αυτήν τη στιγμή έξω από τη Βουλή. Επιτρέψτε μου να παρατηρήσω, έχοντας και γνώση των πολλών προβλημάτων που αντιμετωπίζουν στην ιδιαίτερη πατρίδα μου, στα Ιωάννινα, όπου ξέρω πολύ καλά τις συνθήκες που εργάζονται, και να σας πω ότι είναι αναγκαίο οι μισθοί τους να βελτιωθούν. Είναι πολύ περισσότερο χρήσιμο αυτό το οποίο σας λέω, όταν οι ίδιοι αναφέρουν στο σημείωμά τους ότι δεν ζητούν αυξήσεις με την έννοια των καθαρών αυξήσεων, αλλά ζητούν εκείνα, τα οποία προσφέρουν και για τα οποία δεν αμοίβονται.
'Ετσι θεώρησα χρέος μου, στο λίγο χρόνο που έχω στη διάθεσή μου, να ενώσω και εγώ τη φωνή μου στο δίκαιο αίτημα των Αστυνομικών.
Πράγματι, κύριε Πρόεδρε, ανακύπτει θέμα με το Νομοσχέδιο αυτό και προκύπτει από τα πρακτικά της συζήτησης στην επιτροπή, σχετικά με το τι κάνουμε με τους αγρότες μας και ποιο πρέπει να είναι το ελάχιστο όριο της σύνταξης κάθε εργαζομένου. Ο Πρόεδρος του κόμματός μας, ο κ. Καραμανλής, εξήγγειλε προσφάτως ότι δεν μπορεί, πράγματι, να υπάρχει σύνταξη κάτω των εκατόν πενήντα χιλιάδων (150.000) δραχμών. Θέλω και εδώ να ενώσω τη φωνή μου και να σας πω ότι δεν μπορεί, πράγματι, να συνεχιστεί άλλο αυτή η κατάσταση. Θέλω να πω ότι οι εκατόν πενήντα χιλιάδες (150.000) δραχμές, ως ελάχιστη σύνταξη, είναι ανάγκη να θεσμοθετηθεί, και παγίως, να καθιερωθεί. Δεν είναι δυνατόν να ανταπεξέλθουν διαφορετικά οι συνταξιούχοι.
Επιτρέψτε μου, ειδικότερα, να αναφερθώ σ'ένα πολύ μεγάλο θέμα, όσον αφορά τους αγρότες. Σας άκουσα που είπατε πως θα αυξηθούν οι συντάξεις των αγροτών κατά δέκα χιλιάδες (10.000) δραχμές το μήνα. Σημειώστε, όμως, πως το κόμμα σας και η Κυβέρνησή σας από το 1993 μέχρι σήμερα αύξησε τη σύνταξη του αγρότη μόνο κατά 30% δηλαδή κατά 7.000 δραχμές. Σημειώστε, επίσης, ότι η σύνταξη του αγρότη επί Νέας Δημοκρατίας την περίοδο '90-'93, είχε αυξηθεί κατά 150%. Θέλω να πω μ'αυτό ότι πράγματι εσείς -δεν ξέρω γιατί, αλλά πάντως έτσι κάνετε-αντιμετωπίζετε με έναν περίεργο και αδιάφορο τρόπο την Περιφέρεια γενικώς, αλλά και τον αγρότη.
Εμείς και ο Πρόεδρός μας με το ΕΚΑΣ εξήγγειλε στη Θεσσαλονίκη -και πρέπει να ακουστεί αυτό- ότι θα αυξηθεί αυτομάτως με Κυβέρνηση της Νέας Δημοκρατίας η σύνταξη του αγρότη για τον καθένα κατά είκοσι μία χιλιάδες (21.000) δραχμές. Δεν σημαίνει όμως ότι επιλύονται τα προβλήματα των συνταξιούχων αγροτών. Είναι όμως μια γενναία χειρονομία, την οποία πρέπει να κάνουμε και το έχουμε χρέος ως Πολιτεία.
Τέλος, άκουσα με προσοχή τον κ. Σπυρόπουλο, Βουλευτή του ΠΑΣΟΚ, να λέει ότι τάχα εμείς ως Νέα Δημοκρατία δεν έχουμε προγράμματα. Μίλησε επίσης περί ιδεολογίας κλπ. Δεν έχω χρόνο πολύ να αναφερθώ σ'αυτό. Πρέπει να σας πω, όμως, ότι αν υπάρχει μια ιδεολογία η οποία δικαιώθηκε διεθνώς, είναι η φιλελεύθερη ιδεολογία της αγοράς. Σήμερα γνήσιος εκφραστής αυτής της ιδεολογίας ασφαλώς είναι το κόμμα μας. Εάν εσείς ήλθατε στις δικές μας ιδεολογίες οψίμως, είναι δικό σας θέμα.
Εμείς σταθερά ασφαλώς θα σταθούμε στην ιδεολογία μας. Θα υπηρετήσουμε αυτήν την ιδεολογία μας και θα δικαιωθούμε, όταν σε λίγο θα την εφαρμόσουμε και μάλιστα γνήσια.
ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Δεν θα έπαιρνα το λόγο, γιατί έχω καλυφθεί απόλυτα από τα όσα είπε ο κ. Σπυρόπουλος, αλλά θέλω να κάνω δύο σχόλια.
Κατ' αρχήν στο θέμα που έθεσε ο κ. Κολοζώφ και το Κ.Κ.Ε. για το πώς θα πληρωθούν και θα χρηματοδοτηθούν οι αυξήσεις των αγροτών. Προφανώς μέσω του προϋπολογισμού του Ο.Γ.Α. Και ορθά το λέει η εισηγητική έκθεση. Προφανώς φαίνεται ότι λησμονείτε πως ο προϋπολογισμός του Ο.Γ.Α. στη συντριπτική του πλειοψηφία, κατά το μεγαλύτερο μέρος, χρηματοδοτείται από τον κρατικό προϋπολογισμό.
ΟΡΕΣΤΗΣ ΚΟΛΟΖΩΦ: Υπάρχουν αυτά τα νούμερα στον προϋπολογισμό; ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Είπατε ότι θα εκπλαγείτε ευχάριστα, αν δείτε στον αυριανό προϋπολογισμό αυτήν την ενίσχυση. Περιμένετε λίγες ώρες, θα τη δείτε εμφανώς αναγεγραμμένη. Επιτρέψτε μου να σας πω ότι αν δείχνατε περισσότερη καλοπιστία και διερευνούσατε τις προτάσεις που κάνει η Κυβέρνηση και με τη συνολική της πολιτική και με αυτό το νομοσχέδιο, θα είχατε και πολλές άλλες στιγμές να νιώθετε ευτυχής, όπως είπατε.
Το δεύτερο που θέλω να αναφέρω είναι το ζήτημα των αυξήσεων για τις 'Ενοπλες Δυνάμεις και για τα Σώματα Ασφαλείας, διότι βλέπω ότι υπάρχει μεγάλη προθυμία υιοθετήσεως αιτημάτων. Πολύ μεγάλη προθυμία! Η Κυβέρνηση αυτή είναι που έφερε το μισθολόγιο με τις τότε συνθήκες που το έφερε και εν συνεχεία το προσάρμοζε σχεδόν κάθε χρόνο, με αποτέλεσμα σήμερα να έχουν δοθεί αρκετοί πόροι στα Σώματα Ασφαλείας και στις 'Ενοπλες Δυνάμεις. Σκοπεύει, στο πλαίσιο της μισθολογικής πολιτικής, που σχετική τροπολογία θα καταθέσει αύριο και θα συζητηθεί την άλλη εβδομάδα, να υπάρχουν συγκεκριμένες βελτιώσεις ειδικού χαρακτήρα για τις 'Ενοπλες Δυνάμεις και τα Σώματα Ασφαλείας. Μη βιάζεσθε και θα δείτε αυτήν την πολιτική για άλλη μία φορά, αλλά και σε άλλα ειδικότερα θέματα που αφορούν τις 'Ενοπλες Δυνάμεις η Κυβέρνηση να προχωρεί με πολύ τολμηρά βήματα, για να υπηρετήσει τις ανάγκες και τον προορισμό που έχουν. Και με το εξοπλιστικό πρόγραμμα έχει εξασφαλίσει πόρους για μία μακρά διάρκεια επαρκών εξοπλισμών. Και δεν άφησε τα πράγματα στη μοίρα τους, όπως έγινε στις αρχές αυτής της δεκαετίας, με αποτέλεσμα να υπάρχουν σοβαρά προβλήματα εφοδιασμού και εξοπλισμού στις 'Ενοπλες Δυνάμεις. 
ΑΘΑΝΑΣΙΟΣ ΓΙΑΝΝΟΠΟΥΛΟΣ: Μιλάτε σοβαρά; Τι είναι αυτά που λέτε; 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Αλλά τα ενίσχυσε με πολύ υψηλή χρηματοδότηση...
ΑΘΑΝΑΣΙΟΣ ΓΙΑΝΝΟΠΟΥΛΟΣ: Eπιτρέπετε να λέτε τέτοια πράγματα; ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Αν έχετε την καλοσύνη, μη με διακόπτετε.
ΠΡΟΕΔΡΕΥΩΝ (Λουκάς Αποστολίδης): Σας παρακαλώ, δεν είναι τρόπος αυτός να διαμαρτύρεσθε.
Να μη γράφεται τίποτε απ' αυτά που λέει ο κύριος συνάδελφος στα Πρακτικά.
ΑΘΑΝΑΣΙΟΣ ΓΙΑΝΝΟΠΟΥΛΟΣ: ...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Δεν επιδέχονται αμφισβήτηση. Και εξασφάλισε η Κυβέρνηση μία περίοδο δημοσιονομικής προσαρμογής, μείζονες πόρους για τη χρηματοδότηση των εξοπλισμών, για να μπορεί η πατρίδα μας να αισθάνεται ελεύθερη και ισχυρή...
ΑΘΑΝΑΣΙΟΣ ΓΙΑΝΝΟΠΟΥΛΟΣ: ...
ΠΡΟΕΔΡΕΥΩΝ (Λουκάς Αποστολίδης): Κύριε συνάδελφε, είναι κουβέντες αυτές; 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Το πού ανήκα...
ΑΘΑΝΑΣΙΟΣ ΓΙΑΝΝΟΠΟΥΛΟΣ: ...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Λυπάμαι πάρα πολύ για τον τρόπο με τον οποίον εκφράζεσθε. Το πού ανήκα το γνωρίζει πολύς κόσμος. Ανήκα σε εκείνες τις δυνάμεις που αγωνίζονταν πάντα για το καλό της πατρίδας και ενάντια στις δυνάμεις της συντήρησης, ενάντια στις δυνάμεις της ξενοδουλείας και ενάντια στις δυνάμεις που φίμωναν για πολλά χρόνια και με πολλούς τρόπους τον ελληνικό λαό. Εκεί ανήκα και εκεί θα ανήκω.
ΑΘΑΝΑΣΙΟΣ ΓΙΑΝΝΟΠΟΥΛΟΣ:...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Η ιστορία του καθενός είναι πάρα πολύ γνωστή, από πολύ νωρίς και για πολλά χρόνια. 'Οσον αφορά τα άλλα θέματα που έθιξε ο κ. Παπαγεωργόπουλος και προσπάθησε να κάνει παρομοιώσεις με βάση την προϊστορία, εγώ δεν θα τα κρίνω από άποψη αισθητικής, διότι ο χαρακτηρισμός ενδεχομένως θα ήταν βαρύς, αλλά θα πω μόνο πως ίσως μόνο με την προϊστορία μπορεί να ασχολείται πολιτικά η Νέα Δημοκρατία. Και φαίνεται ούτε με το σήμερα ούτε με το μέλλον να έχει πολύ μεγάλη σχέση.
Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο κ. Κολοζώφ έχει το λόγο.
ΟΡΕΣΤΗΣ ΚΟΛΟΖΩΦ: Κύριε Πρόεδρε, δεν είχα σκοπό να δευτερολογήσω, αλλά ακούγοντας τον κύριο Υφυπουργό, θέλω να του απαντήσω ότι, παρά την ειρωνεία που κάνει για το από πού θα πληρωθούν αυτές οι δέκα χιλιάδες στις αγροτικές συντάξεις, η διατύπωση που κάνει αφήνει ερωτηματικά. Εγώ ένα απλό πράγμα ζήτησα, ανεξάρτητα αν η διατύπωση είναι τέτοια ή αν η πληρωμή θα γίνει μέσω του ΟΓΑ. Αύριο μέσα στον προϋπολογισμό που θα δούμε προβλέπεται αυτό το νούμερο που έχει το νομοσχέδιο; Αυτό ζητώ και τίποτε παραπάνω. Αυτό αποφύγατε να το πείτε.
Δεύτερον, δεν απαντήσατε σε ορισμένα συγκεκριμένα ερωτήματα για θέματα στα οποία αυτό το νομοσχέδιο δεν δίνει διέξοδο. Ας έλθω στη δική σας λογική, ότι η καλύτερη λύση είναι αυτή που δίνετε για το ασφαλιστικό του ΤΑΠ ΟΤΕ. Μπαίνετε μέσα στις μπίζνες και βάζετε τα αποθεματικά σε αυτήν τη διαδικασία. Τι θα γίνει όμως εάν χρεοκοπήσει; Πώς διασφαλίζονται οι συντάξεις των εργαζομένων; Εάν δεν έχει κέρδη, πώς θα δοθούν τα δανεικά που παίρνετε από το ταμείο; Το νομοσχέδιο δεν τα προβλέπει αυτά. Φυσικά είστε αισιόδοξος και θεωρείτε ότι όλα θα πάνε καλά. Εμείς όμως φοβόμαστε πάρα πολύ ότι αυτή η διαδικασία που άρχισε τώρα πιλοτικά θα διευρυνθεί. 'Εχει μεγάλα ρίσκα και δεν θα δώσει λύση στο ουσιαστικό πρόβλημα που εμφανίζεται στα ασφαλιστικά ταμεία. Αντίθετα πιστεύουμε ότι θα προχωρήσει η θεσμοθέτηση όρων για την ασφάλιση των εργαζομένων που στην πραγματικότητα θα οδηγήσουν στο να πείτε στον εργαζόμενο: "Εργαζόμενε, φρόντισε για τη σύνταξή σου και για την ιατρική σου περίθαλψη. 'Ολα αυτά τα χρόνια σου δώσαμε ένα μισθό, κόψε το λαιμό σου. Υπάρχει και η ιδιωτική ασφάλεια, αν θέλεις να διασφαλίσεις τα γέραμάτα σου και την υγεία σου".
ΠΡΟΕΔΡΕΥΩΝ (Λουκάς Αποστολίδης): Ο κ. Σιούφας έχει το λόγο.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, δεν μπορώ να αντιληφθώ την ένταση που διακατέχει την πλευρά της Πλειοψηφίας στην αποψινή συνεδρίαση. Μόνο μία εξήγηση μπορεί να υπάρχει. Δηλαδή ότι οι τοποθετήσεις και τα επιχειρήματα που ακούστηκαν από την πλευρά της Αντιπολίτευσης ενόχλησαν σε βαθμό που να επηρεάζουν την όλη συμπεριφορά, ώστε έγινε χρήση εκφράσεων που εκφεύγουν από τα όρια της ευρέπειας.
Εγώ θα σταθώ μόνο στο εξής: Πριν από λίγο ο Κοινοβουλευτικός Εκπρόσωπος του ΠΑΣΟΚ κατήγγειλε τη Νέα Δημοκρατία ότι το πρόγραμμά της περί κοινωνικής προστασίας κοστίζει ένα τρισεκατομμύριο. Φαίνεται ότι ο κ. Σπυρόπουλος, εισηγητής του κόμματός του, δεν τον πρόσεξε και πριν από λίγο είπε ότι η Νέα Δημοκρατία στερείται προγράμματος. Παρακαλώ τους αγαπητούς συναδέλφους του ΠΑΣΟΚ να τα βρουν μεταξύ τους, για το αν έχει ή δεν έχει πρόγραμμα κοινωνικής προστασίας η Νέας Δημοκρατία.
ΠΡΟΕΔΡΕΥΩΝ (Λουκάς Αποστολίδης): Δεν βλέπω ότι μπορείτε να περιμένετε μία απάντηση από τους δύο συναδέλφους του ΠΑΣΟΚ, κύριε Σιούφα. 
ΔΗΜΗΤΡΙΟΣ ΣΙΟΥΦΑΣ: Εγώ έβαλα το ερώτημα, έστω και ρητορικά, κύριε Πρόεδρε, γιατί πολλές φορές είναι ρητορικά τα σχήματα και οι αναφορές, διότι μέσω υμών τίθενται και συνεπώς ο καθείς αντιλαμβάνεται τι θέλω να πω.
Τώρα θα σταθώ λίγο στην ιδεολογία-απολογία του κυρίου Υπουργού. Ο καθένας έχει την ιστορία του και τη διαδρομή του, αλλά όπως λέει ο Αίσωπος, έκαστος δύο πήρας φέρει. Δεν θέλω να δώσω συνέχεια, αλλά θα μείνω στους ιδεολογικούς αφορισμούς, που, αν αυτά τα πράγματα τα απευθύνετε σε συγκεκριμενο χώρο, θέλω να σας πω ότι δεν τον ακουμπάτε, όπως παραδείγματος χάριν το θέμα συντήρηση ούτε το θέμα ξενοδουλεία ούτε όλα τα άλλα. Αν όμως μας κατηγορείτε ως συντηρητικούς, γιατί πιστεύουμε σε αξίες αιώνιες και διαχρονικές, αυτήν την κατηγορία ασμένως την αποδεχόμαστε. Αλλά αναλογισθείτε λίγο το ποιος εκφράζει σήμερα την συντήρηση και το κατεστημένο. Είναι το κόμμα στο οποίο ανήκετε και η Κυβέρνηση στην οποία ανήκετε. Και είναι η χειρότερη συντήρηση και το χειρότερο κατεστημένο που γνώρισε ποτέ ο τόπος.
Αυτά για τα ιδεολογικά θέματα και έρχομαι τώρα σε αυτά του νομοσχεδίου.
Σε ό,τι αφορά την έκθεση του Ελεγκτικού Συνεδρίου, περίμενα να ομολογήσετε ότι ξεχάσατε να την καταθέσετε στη Βουλή, γιατί ξέρω ότι ήλθε σήμερα στη Βουλή με αγγελιοφόρο σε όλους τους εισηγητές. Ερευνήστε το αυτό το θέμα, γιατί μπορεί να ήταν παράλειψη. 'Ομως η διαπίστωση της Επιστημονικής Επιτροπής της Βουλής και η επισήμανση που σας έκανα αντιστοιχούν στην πραγματικότητα. Η έκθεση ούτε στη Διαρκή Επιτροπή υπήρχε, αλλά και μέχρι σήμερα το μεσημέρι δεν την είχαν οι εισηγητές, όχι οι υπόλοιποι συνάδελφοι. Η Βουλή έστειλε ειδικό αγγελιοφόρο για να κοινοποιήσει την έκθεση. Δεν ήταν συνεπώς αναφορά η οποία έγινε έτσι εική και ως έτυχε.
Σε ό,τι αφορά την παρατήρηση που έγινε από την πλευρά του Κομμουνιστικού Κόμματος και επανέλαβα και εγώ για το ποιος επιβαρύνεται τη δαπάνη των εκατόν δέκα δισεκατομμύρια (110.000.000.000) δραχμών από την αύξηση των συντάξεων του ΟΓΑ κατά δέκα χιλιάδες (10.000) δραχμές μηνιαίως, σας λέω και πάλι ότι το Γενικό Λογιστήριο του Κράτους δεν είναι συνηθισμένο σε τέτοιου είδους αναφορές. Θα ήταν σωστό η έκθεση να αναφέρει ότι επιβαρύνεται ο κρατικός προϋπολογισμός για να κάνετε και πολιτική επένδυση και διά του κρατικού προϋπολογισμού επιχορηγείται ο προϋπολογισμός του ΟΓΑ και συνεπώς οι αναφορές σας ότι θα το δείτε στον προϋπολογισμό, δεν έχουν σχέση με το θέμα που συζητάμε.
Βέβαια μπήκαν και άλλα θέματα που σχετίζονται με το νομοσχέδιο, όπως τροπολογία που έχει καταθέσει η Αξιωματική Αντιπολίτευση.
Ακόμα δεν μας είπατε για τους αναπληρωτές γενικούς διευθυντές, την επέκτασή τους στους περιφερειακούς γενικούς διευθυντές και στα άλλα νομικά πρόσωπα ιδιωτικού δικαίου ή δημοσίου δικαίου τι θα κάνετε. Επίσης την αύξηση, το 1,35 εάν θα το κάνετε 1,45. Ελπίζω, επειδή σας είδα ήρεμο, ότι θα σας κάμψουμε σε αυτό το θέμα. Το χαμόγελο σας μας δίνει ελπίδες ότι κάπως έτσι θα γίνει.
Πάντως, κύριε Πρόεδρε, το καταψηφίζουμε με ήσυχη τη συνείδησή μας το νομοσχέδιο επί της αρχής. Θα τοποθετηθούμε επί των επί μέρους διατάξεων, και όσες είναι σωστές θα τις υπερψηφίσουμε, αλλά δεν μπορεί να μιλάει κανένας ότι αυτό το νομοσχέδιο έχει αρχή, με τη λογική του κοινοβουλευτισμού.
Διότι, όπως σας είπα, αποτελείται από δέκα διαφορετικά πράγματα, συν το καινούριο που προστέθηκε σήμερα για την εισοδηματική πολιτική της Κυβέρνησης και συνεπώς πρόκειται πραγματικά για ένα νομοσχέδιο που με μερεμέτια προσπαθεί, όχι να λύσει τα προβλήματα των εργαζομένων, αλλά να ανορθώσει το πεσμένο κοινωνικό πρόσωπο της Κυβέρνησης, που όσο και να προσπαθήσει και ό,τι είδους πολιτικού "βιάγκρα" και να εφευρεθεί, αυτό το πρόσωπο δεν σηκώνεται με τίποτα, κύριε Υπουργέ.
ΠΡΟΕΔΡΕΥΩΝ (Λουκάς Αποστολίδης): Ο κ. Σφυρίου έχει το λόγο.
ΚΟΣΜΑΣ ΣΦΥΡΙΟΥ: Κύριε Πρόεδρε, θα ήθελα να αρχίσω με αυτό το οποίο ανέφερε τελευταία ο κ. Σιούφας. Είπε ότι είναι αισιόδοξος (για το συγκεκριμένο θέμα που έθιξε λίγο πριν τελειώσει την τοποθέτησή του), βλέποντας τον Υπουργό ήρεμο και χαμογελαστό. Και αυτό το οποίο είπε αναιρεί το επιχείρημα ότι τάχα διέκρινε ένταση στις τοποθετήσεις του ΠΑ.ΣΟ.Κ. Και μάλιστα λέει ότι κάποια στιγμή είδε να ξεφεύγουμε και από την ευπρέπεια. Απορώ τελικά, αν έχουμε την ίδια αντίληψη όλοι μέσα σε αυτήν την Αίθουσα. Διότι παρακολουθούμε τη συζήτηση πάντοτε με σεβασμό, χωρίς να διακόπτεται κανείς ομιλητής από την πλευρά της Νέας Δημοκρατίας και παρατήρησα τη νευρικότητα, τις συχνές διακοπές, την ενόχληση, την πρεμούρα η οποία διακατέχει μερικούς συναδέλφους. Δεν μπορώ να καταλάβω, το ότι ξεφεύγουν μερικοί από την ευπρέπεια, πού το απευθύνετε; Σε μας; Νομίζω ότι πρέπει να απευθυνθεί στους συναδέλφους της Νέας Δημοκρατίας. Και είναι κρίμα, τελικά, να χάνουν το νόημά τους οι λέξεις! Σε σχέση με το πρόγραμμα, κύριε Κοινοβουλευτικέ Εκπρόσωπε της Νέας Δημοκρατίας, δεν υπήρξε αντίφαση ανάμεσα στην τοποθέτηση την οποία έκανα και σε αυτά που είπε ο κ. Σπυρόπουλος, διότι πρόγραμμα νοείται, κύριε Πρόεδρε, όταν ένα κόμμα έχει συγκεκριμένες θέσεις που κοστολογούνται και οι οποίες δεν αποτελούν μια ομοβροντία πλειοδοσίας αλλά εφαρμόσιμες πολιτικές. Εδώ δε μιλούμε για εφαρμόσιμες πολιτικές, αλλά μιλούμε για ομοβροντία πλειοδοσίας χωρίς υπευθυνότητα. Αν αυτό είναι πρόγραμμα, τότε αλίμονο.
Επομένως αυτό το νόημα είχε το επιχείρημά μου και μάλιστα όταν ανέφερα και πως επηρεάζει το δημοσιονομικό κόστος, τις εξελίξεις στους διάφορους δείκτες της οικονομίας, για να αποδείξω ότι αυτό δεν συνιστά πρόγραμμα. Αντιφάσκει με τις βασικές κατευθύνσεις που έχει θέσει η χώρα και επιδιώκει.
'Οσον αφορά τώρα για το επίμαχο θέμα για το οποίο έγινε αρκετή συζήτηση, νομίζω ότι είναι σαφές. 'Ολοι γνωρίζουμε πώς συγκροτείται ο Γενικός Κρατικός Προϋπολογισμός. 'Ολοι γνωρίζουμε επί χρόνια, όταν λέμε Οργανισμός Γεωργικών Ασφαλίσεων, ότι έχει ένα συγκεκριμένο προϋπολογισμό και εκτελεί. Ξέρουμε ότι το μεγαλύτερο μέρος αυτού του προϋπολογισμού του ΟΓΑ δεν προέρχεται από τις εισφορές των αγροτών, αλλά προέρχεται από την επιχορήγηση του Γενικού Κρατικού Προϋπολογισμού. Στο μέγιστο λοιπόν αυτό ποσοστό που ο Γενικός Κρατικός Προϋπολογισμός επιχορηγεί, είναι προφανές ότι αυτός θα καλύπτει και το δεκαχίλιαρο των αυξήσεων. Τώρα, γιατί γίνεται μια προσπάθεια τελικά να παρερμηνευθεί αυτό και να δημιουργηθεί σύγχυση, δεν μπορώ να καταλάβω.
Τέλος, για τα περί συντήρησης και κατεστημένου, ένα πράγμα θέλω μόνο να πω, ότι η προοδευτική πορεία με την οποία κινείται η Κυβέρνηση, ανοίγει δρόμους και εφαρμόζει πολιτική, που αποφέρει συγκεκριμένα αποτελέσματα, καταγράφονται στη συνείδηση των Ελλήνων και νομίζω ότι θα αποτυπωθούν, όταν θα έρθει η ώρα των εκλογών, θετικά με εμπιστοσύνη στην Κυβέρνηση του ΠΑ.ΣΟ.Κ. Εκείνος που έχει πρόβλημα και σχέση με συντήρηση και με το κατεστημένο είναι εκείνος που προσπαθεί να κεφαλαιοποιήσει το παρελθόν. Και στη συγκεκριμένη περίπτωση έχουμε πει κατ'επανάληψη σε όλα τα επίπεδα ότι ο Πρόεδρος της Νέας Δημοκρατίας αυτό επιχειρεί. Εξελέγη ως Πρόεδρος μόνο για το ονοματεπώνυμο και προσπαθεί με το ονοματεπώνυμο να κεφαλαιοποιήσει το παρελθόν. Περί αυτού πρόκειται και επομένως άμεσα συνδέεται με την κατεστημένη αντίληψη και τη συντήρηση.
ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, έχετε το λόγο, για να κλείσουμε τη συζήτηση.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Είμαι εντάξει, κύριε Πρόεδρε. Δεν θέλω το λόγο.
ΠΡΟΕΔΡΕΥΩΝ (Λουκάς Αποστολίδης): Κηρύσσεται περαιωμένη η συζήτηση επί της αρχής του νομοσχεδίου του Υπουργείου Οικονομικών: "Ρύθμιση συνταξιοδοτικών θεμάτων, σύσταση νομικού προσώπου δημοσίου δικαίου με την επωνυμία "Οργανισμός Περίθαλψης Ασφαλισμένων Δημοσίου (Ο.Π.Α.Δ.)", σύσταση ανώνυμης εταιρείας με την επωνυμία "Ανώνυμη Εταιρεία Διαχείρισης Ειδικού Ενεργητικού ΤΑΠ-ΟΤΕ Α.Ε. (ΕΔΕΝΕΤ ΤΑΠ-ΟΤΕ Α.Ε.) και άλλες διατάξεις".
Ερωτάται το Σώμα: Γίνεται δεκτό το νομοσχέδιο επί της αρχής; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Λουκάς Αποστολίδης): Συνεπώς το νομοσχέδιο του Υπουργείου Οικονομικών: "Ρύθμιση συνταξιοδοτικών θεμάτων, σύσταση νομικού προσώπου δημοσίου δικαίου με την επωνυμία "Οργανισμός Περίθαλψης Ασφαλισμένων Δημοσίου (Ο.Π.Α.Δ.)", σύσταση ανώνυμης εταιρείας με την επωνυμία "Ανώνυμη Εταιρεία Διαχείρισης Ειδικού Ενεργητικού ΤΑΠ-ΟΤΕ Α.Ε.(ΕΔΕΝΕΤ ΤΑΠ-ΟΤΕ Α.Ε.) και άλλες διατάξεις" έγινε δεκτό κατά πλειοψηφία επί της αρχής.
Η Διαρκής Επιτροπή Εθνικής 'Αμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εξωτερικών: "Κύρωση της Συμφωνίας Πλαισίου περί Εμπορίου και Συνεργασίας μεταξύ της Ευρωπαϊκής Κοινότητας και των κρατών μελών αυτής αφ'ενός και της Δημοκρατίας της Κορέας αφ' ετέρου".
Κύριοι συνάδελφοι, δέχεστε σε αυτό το σημείο να λύσουμε τη συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 23.36' λύεται η συνεδρίαση για αύριο ημέρα Τετάρτη 3 Νοεμβρίου 1999 και ώρα 18.00' με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομικών: "Ρύθμιση συνταξιοδοτικών θεμάτων, σύσταση νομικού προσώπου δημοσίου δικαίου με την επωνυμία "Οργανισμός Περίθαλψης Ασφαλισμένων Δημοσίου (Ο.Π.Α.Δ.)", σύσταση ανώνυμης εταιρείας με την επωνυμία "Ανώνυμη Εταιρεία Διαχείρισης Ειδικού Ενεργητικού ΤΑΠ-ΟΤΕ Α.Ε. (ΕΔΕΝΕΤ ΤΑΠ-ΟΤΕ Α.Ε.) και άλλες διατάξεις".
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ 

