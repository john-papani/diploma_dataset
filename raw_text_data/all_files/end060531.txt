      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ’
      ΣΥΝΟΔΟΣ Β’
      ΣΥΝΕΔΡΙΑΣΗ ΡΜΣΤ’
      Τετάρτη 31 Μαΐου 2006
      
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. ‘Αδεια απουσίας του Βουλευτή κ. Π. Αλιβιζάτου, σελ.
      3. Ανακοινώνεται ότι τη συνεδρίαση παρακολουθούν μαθητές από το Δημοτικό Σχολείο Ελάτειας Φθιώτιδας, σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Πέμπτης 1 Ιουνίου 2006, σελ.
      
      Γ. ΝΟΜΟΘΕΤΙΚΗ ΕΡΓΑΣΙΑ
      Συζήτηση επί των άρθρων και των τροπολογιών του σχεδίου νόμου του Υπουργείου Οικονομίας και Οικονομικών: «Εθνικό Συμβούλιο Εξαγωγών, φορολογικές ρυθμίσεις και άλλες διατάξεις», σελ.
      
      ΟΜΙΛΗΤΕΣ
      Επί του σχεδίου νόμου του Υπουργείου Οικονομίας και Οικονομικών:
      ΑΓΟΡΑΣΤΟΣ Κ., σελ.
      ΓΕΙΤΟΝΑΣ Κ., σελ.
      ΚΟΥΤΣΟΥΚΟΣ Ι., σελ.
      ΜΑΓΚΡΙΩΤΗΣ Ι., σελ.
      ΜΑΚΡΥΠΙΔΗΣ Α., σελ.
      ΜΠΕΖΑΣ Α., σελ.
      ΠΑΝΤΟΥΛΑΣ Μ., σελ.
      ΣΓΟΥΡΙΔΗΣ Π., σελ.
      ΣΤΡΑΤΑΚΗΣ Ε., σελ.
      ΤΖΕΚΗΣ Α., σελ.
      ΦΩΤΙΑΔΗΣ Η., σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β’
      ΣΥΝΕΔΡΙΑΣΗ  ΡΜΣΤ’
      Τετάρτη, 31 Μαΐου 2006
      Αθήνα, σήμερα στις 31 Μαΐου 2006, ημέρα Τετάρτη και ώρα 11.00΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ’ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 30-5-2006  εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΜΕ΄ συνεδριάσεώς του, της Τρίτης 30 Μαΐου 2006, σε ό,τι αφορά την ψήφιση στο σύνολο των σχεδίων νόμων: 
      1. «Κύρωση της Συμφωνίας για την προώθηση, εγκατάσταση και χρήση των συστημάτων δορυφορικής πλοήγησης GALILEO και GPS και των συναφών εφαρμογών».
      2. «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Συμβουλίου Υπουργών της Βοσνίας-Ερζεγοβίνης επί των Διεθνών Οδικών Μεταφορών επιβατών και εμπορευμάτων».)
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Κωνσταντίνο Αγοραστό, Βουλευτή Λάρισας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Χρήστος Λειβαδιώτης, υπάλληλος της Δ/νσης Γεωργίας Έδεσσας ζητεί να του χορηγηθεί το επίδομα παραγωγικότητας.
      2) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Γρηγόριος Νικολαϊδης, αθλητής ΤΑΕΚΒΟΝΤΟ ζητεί  να εγγραφεί στον ειδικό πίνακα διακρίσεων.
      3) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Ελένη Μεταλλίδου, κάτοικος Γιαννιτσών, ζητεί να της χορηγηθεί επίδομα ανεργίας, ως εποχιακή εργαζόμενη.
      4) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Γρηγόριος Γουστέρης, ιδιοκτήτης υπεραστικού λεωφορείου, ζητεί τη λήψη μέτρων για τη στήριξη του Κ.Τ.Ε.Λ. Νομού Πέλλας.
      5) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε δημοσίευμα εφημερίδας στο οποίο ζητείται να ενταχθούν οι απολυμένοι και άνεργοι του Νομού Πέλλας στις ρυθμίσεις των ανέργων της Νάουσας.
      6) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Έπαρχος Θήρας ζητεί την έγκριση δρομολογίων πλοίων για τα νησιά των Κυκλάδων.
      7) Οι Βουλευτές Πέλλας και Β΄ Πειραιώς κύριοι ΠΑΝΑΓΙΩΤΗΣ ΡΗΓΑΣ και ΙΩΑΝΝΗΣ ΤΡΑΓΑΚΗΣ αντίστοιχα κατέθεσαν αναφορά με την οποία το Σωματείο Ενοικιαζομένων Δωματίων και Διαμερισμάτων Μυκόνου ζητεί τη στελέχωση της Διεύθυνσης Τουρισμού Μυκόνου.
      8) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Πρόεδρος της Κοινότητας Φολέγανδρου ζητεί την τροποποίηση των προτάσεων της εταιρείας G.A. FERRIES για τα θερινά δρομολόγια εξυπηρέτησης των κατοίκων της Φολέγανδρου.  
      9) Ο Βουλευτής Έβρου κ. ΑΠΟΣΤΟΛΟΣ ΦΩΤΙΑΔΗΣ κατέθεσε αναφορά με την οποία η Europlanet communication informatics, διαμαρτύρεται για την απαγόρευση χρήσης του κωδικού domains.gr στο Internet.
      10) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορές με τις οποίες η Πανελλήνια Ομοσπονδία Επαγγελματιών Μικρών Φορτηγών Αυτοκινήτων, μικτού βάρους έως 6 τόνων, ζητεί την ελεύθερη διακίνηση των οχημάτων των μελών της και την αύξηση του τονάζ των γερανοφόρων οχημάτων.
      11) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία η Πανελλήνια Ομοσπονδία Επαγγελματιών Μικρών Φορτηγών Αυτοκινήτων, μικτού βάρους έως 6 τόνων, ζητεί την εφαρμογή των διατάξεων του Ν. 3446 για τις παράνομες μεταφορές από Φ.Ι.Χ..
      12) Οι Βουλευτές Β΄ Αθηνών και Β΄ Πειραιώς κύριοι ΑΠΟΣΤΟΛΟΣ ΚΑΚΛΑΜΑΝΗΣ και ΙΩΑΝΝΗΣ ΤΡΑΓΑΚΗΣ αντίστοιχα κατέθεσαν αναφορά με την οποία η Πανελλήνια Ομοσπονδία Επαγγελματιών Μικρών Φορτηγών Αυτοκινήτων, μικτού βάρους έως 6 τόνων, ζητεί την αύξηση των συντάξεων του Τ.Σ.Α..
      13) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά με την οποία ο Δήμος Μαλακασίου Τρικάλων ζητεί την επαναλειτουργία του τριτάξιου Γυμνασίου Παναγίας, Δήμου Μαλακασίου, Τρικάλων.
      14) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία ο Πανελλήνιος Σύλλογος Επαναπατρισθέντων Πολιτικών Προσφύγων ζητεί την εισαγωγή στην τριτοβάθμια εκπαίδευση του Πέτρου Κουτρουμπή.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 9927/13-4-06 ερώτηση του Βουλευτή κ. Ιωάννου Δριβελέγκα δόθηκε με το υπ’ αριθμ. 1.024/8-5-06 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της παραπάνω ερώτησης, παρακαλώ να πληροφορήσετε τον κ. Βουλευτή για τα εξής:
      Στο Πρωτοδικείο Χαλκιδικής υπηρετούσαν μέχρι πρότινος 11 υπάλληλοι όλων των κλάδων επί συνόλου 21 θέσεων υπαλλήλων. Για την αντιμετώπιση των προβλημάτων του Πρωτοδικείου αυτού, δυνάμει της υπ' αριθ. 11591/30-11-2005 Απόφασής μου ως Υπουργού Δικαιοσύνης, έχουν αναλάβει καθήκοντα και υπηρετούν με απόσπαση ήδη από τις 11 Απριλίου ακόμη δύο υπάλληλοι, πλέον των 11 προαναφερομένων.
      Παράλληλα, το Υπουργείο Δικαιοσύνης, σε συνεργασία με το Υπουργείο Εσωτερικών, Δημόσιας Διοίκησης και Αποκέντρωσης και το Υπουργείο Οικονομίας και Οικονομικών, αναζητεί χρηματοδότηση για την πρόσληψη 1.245 δικαστικών υπαλλήλων όλων των κατηγοριών και κλάδων για το έτος 2006, οι οποίοι θα τοποθετηθούν ανάλογα με τις ανάγκες των δικαστικών υπηρεσιών της χώρας.
      Ακόμη, με την υπ' αριθμ. 50201/1-6-2005 Απόφασή μου ως Υπουργού Δικαιοσύνης, έχει ήδη συσταθεί Ειδική Νομοπαρασκευαστική Επιτροπή, με αντικείμενο τη μελέτη της ανακατανομής των υφισταμένων οργανικών θέσεων των δικαστικών υπαλλήλων των πολιτικών, ποινικών και διοικητικών Δικαστηρίων και Εισαγγελιών της χώρας, με βάση τα επικαιροποιημένα σχετικά στατιστικά στοιχεία και τις πραγματικές ανάγκες της κάθε υπηρεσίας. Η Επιτροπή, στην οποία έχει διαβιβαστεί η ερώτηση του κ. Βουλευτή για να λάβει γνώση των ζητημάτων που διατυπώνονται σε αυτήν, αναμένεται να παραδώσει το έργο της εντός του καλοκαιριού.
      Με τις παραπάνω ενέργειες το Υπουργείο Δικαιοσύνης εκτιμά ότι θα καλυφθεί σημαντικό μέρος των αναγκών των δικαστικών υπηρεσιών της χώρας, μεταξύ των οποίων και του Πρωτοδικείου Χαλκιδικής.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      2. Στην με αριθμό  9855/12-4-06 ερώτηση των  Βουλευτών κυρίων Σταύρου Σκοπελίτη και Νικόλαου Γκατζή δόθηκε με το υπ’ αριθμ. 1465/8-5-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθ. πρωτ. 42887/3-5-06 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης των Βουλευτών κυρίων  Σ. Κοπελίτη, Ν. Γκατζή.
      Ο Υπουργός
      ΕΥΑΓΓΕΛΟΣ ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      3. Στην με αριθμό  9953/13-4-06 ερώτηση της  Βουλευτού κ. Ροδούλας Ζήση δόθηκε με το υπ’ αριθμ. 1482/8-5-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 39497/4-5-2006 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) καθώς και Δελτίο Τύπου της 4-5-06 του Γεν. Γραμματέα του Υπουργείου κ. Κώστα Σκιαδά, σε απάντηση της ανωτέρω ερώτησης της Βουλευτού κ. Ρ. Ζήση.
      Ο Υπουργός
      ΕΥΑΓΓΕΛΟΣ ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό  9962/13-4-06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 1484/8-5-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθ. πρωτ. 39501/4-5-06 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) καθώς και Δελτίο Τύπου της 4-5-06 του Γεν. Γραμματέα του Υπουργείου κ. Κώστα Σκιαδά, σε απάντηση της ανωτέρω ερώτησης του Βουλευτή κ. Μ. Στρατάκη.
      Ο Υπουργός
      ΕΥΑΓΓΕΛΟΣ ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στην με αριθμό  9216/27-3-06 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 1513/4-5-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Δ. Πιπεργιάς, για τα θέματα της αρμοδιότητάς μας, σας πληροφορούμε ότι το Υπουργείο Αγροτικής Ανάπτυξης και Τροφίμων με το αριθμ. πρωτ. 1387/19-4-2006 έγγραφό του έχει απαντήσει για το ίδιο θέμα με αφορμή την με αριθμ. πρωτ. 9215/27-3-2006 ερώτηση του ιδίου Βουλευτή.
      Ο Υπουργός
      ΕΥΑΓΓΕΛΟΣ ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό  10044/17-4-06 ερώτηση του  Βουλευτή κ. Εμμανουήλ Στρατάκη δόθηκε με το υπ’ αριθμ. 1499/4-5-2006 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Στρατάκης, σας πληροφορούμε τα εξής:
      Σύμφωνα με τον Οργανισμό Οργάνωσης και Λειτουργίας των Νομαρχιακών Αυτοδιοικήσεων της χώρας (άρθρο 30 του Ν. 2218/94), η πλήρωση των κενών οργανικών θέσεων των υπηρεσιών τους, και, κατά συνέπεια ο προγραμματισμός και η πρόσληψη του προσωπικού τους, όπως στη συγκεκριμένη περίπτωση της Ν .Α. Ηρακλείου, ανήκει, σύμφωνα με το άρθρο 31 του ανωτέρω νόμου, στην αρμοδιότητά τους σε συνεργασία με το αρμόδιο Υπουργείο Εσωτερικών Δημόσιας Διοίκησης και Αποκέντρωσης και διενεργείται σύμφωνα με τις διατάξεις του άρθρου 4 του Ν. 3345/2005 (ΦΕΚ 138/Α΄).
      Ο Υπουργός
      ΕΥΑΓΓΕΛΟΣ ΜΠΑΣΙΑΚΟΣ»
      7. Στην με αριθμό  10011/14-4-06 ερώτηση του  Βουλευτή κ. Βασιλείου Κεγκέρογλου δόθηκε με το υπ’ αριθμ. 1494/8-5-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθ. πρωτ. 40368/4-5-06 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) καθώς και το από 4-5-06 Δελτίο Τύπου του Γενικού Γραμματέα του Υπουργείου κ. Κ. Σκιαδά, σε απάντηση της ανωτέρω ερώτησης του Βουλευτή κ. Β. Κεγκέρογλου.
      Ο Υπουργός
      ΕΥΑΓΓΕΛΟΣ ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      8. Στην με αριθμό 3137/7-10-05 ερώτηση του Βουλευτή κ. Κωνσταντίνου Καίσερλη δόθηκε με το υπ’ αριθμ. 593/25-10-2005 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 3137/07-10-2005 εγγράφου σας, με το οποίο μας διαβιβάσθηκε ερώτηση του Βουλευτή κ. Κ. Καΐσερλη, που κατατέθηκε στη Βουλή των Ελλήνων, σας γνωρίζουμε τ' ακόλουθα:
      1. Με βάση το υφιστάμενο θεσμικό πλαίσιο (ν. 2932/2001), οι πλοιοκτήτες δρομολογούν τα πλοία τους σε γραμμές της επιλογής τους, σύμφωνα με την ελεύθερη επιχειρηματική τους πρωτοβουλία, ενώ το Κράτος ελέγχει ότι πληρούνται οι προβλεπόμενες προϋποθέσεις δρομολόγησης και παρεμβαίνει τόσο για λόγους δημοσίου συμφέροντος, όσο και στις περιπτώσεις που οι δυνάμεις της αγοράς δεν μπορούν από μόνες τους να εξασφαλίσουν επαρκές επίπεδο με τη δραστηριοποίηση όλων των πλοίων, που είναι σε διαθεσιμότητα και με το μέγιστο αριθμό δρομολογίων.
      2. Πάγια πολιτική του ΥΕΝ στον τομέα της ακτοπλοίας είναι η ικανοποίηση των ακτοπλοϊκών αναγκών υπό συνθήκες ελεύθερου και υγιούς ανταγωνισμού, η αναβάθμιση της ποιότητας των παρεχόμενων υπηρεσιών, η προστασία του δημοσίου συμφέροντος και η διασφάλιση της κοινωνικής συνοχής της χώρας με τακτικές, επαρκείς και αξιόπιστες συνδέσεις των νησιών με την ηπειρωτική χώρα για την εξυπηρέτηση όλων των παραγωγικών τάξεων.
      3. Η ενδοδωδεκανησιακή σύνδεση των Λειψών υπάγεται στην αρμοδιότητα του Υπουργείου Αιγαίου και Νησιωτικής Πολιτικής, προς το οποίο κοινοποιείται αντίγραφο της ερώτησης. Παρά ταύτα, το ΥΕΝ με έγγραφες παρεμβάσεις του εξέτασε το ενδεχόμενο προσέγγισης στους Λειψούς μεγάλου πλοίου της ακτοπλοίας από τον Πειραιά, χωρίς όμως μέχρι σήμερα θετικό αποτέλεσμα.
      Ο Υπουργός
      ΜΑΝΩΛΗΣ ΚΕΦΑΛΟΓΙΑΝΝΗΣ»
      9. Στην με αριθμό 3340/12-10-05 ερώτηση του Βουλευτή κ. Πέτρου Μαντούβαλου δόθηκε με το υπ’ αριθμ. 603/25-10-05 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 3340/12-10-2005 εγγράφου σας, με το οποίο μας διαβιβάσθηκε ερώτηση του Βουλευτή κ. Π. Μαντούβαλου, που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Το ΥΕΝ με το αριθμ. πρωτ. 8211.03/109/Φ.09/05/13-10-2005 έγγραφό του, ζήτησε από το Δ.Λ.Τ. Αίγινας, να προβεί σε όλες τις απαιτούμενες ενέργειες (σύνταξη μελετών, διαδικασία αδειοδότησης κ.λπ., σύμφωνα με την ισχύουσα νομοθεσία), σε συνεργασία με την αρμόδια Τεχνική Υπηρεσία, για την αποκατάσταση των ζημιών στον κεντρικό λιμένα Αίγινας.
      2. Το ΥΕΝ, στο πλαίσιο της εφαρμογής της εθνικής λιμενικής πολιτικής και του γενικού σχεδιασμού της λιμενικής ανάπτυξης, επιδιώκει και προωθεί την επιτάχυνση των διαδικασιών ολοκλήρωσης λιμενικών έργων, καθώς επίσης και την εκπόνηση σχετικών μελετών βελτίωσης, αναβάθμισης και εκσυγχρονισμού στους λιμένες της χώρας και όταν του ζητηθεί θα συνδράμει και θα τοποθετηθεί επί των μελετών αποκατάστασης του εν λόγω λιμένα.
      Ο Υπουργός
      ΜΑΝΩΛΗΣ ΚΕΦΑΛΟΓΙΑΝΝΗΣ»
      10. Στην με αριθμό 2941/4-10-05 ερώτηση του Βουλευτή κ. Γεώργιου Ανωμερίτη δόθηκε με το υπ’ αριθμ. 584/25-10-05 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του μεαριθ. πρωτ. 2941/04-10-2005 εγγράφου σας, με το οποίο μας διαβιβάσθηκε ερώτηση του Βουλευτή κ. Γ. Ανωμερίτη, που κατατέθηκε στη Βουλή των Eλλήνων, σας γνωρίζουμε τα ακόλουθα:
      1. Οι λιμενικές εγκαταστάσεις στον Ολυμπιακό Πόλο Φαλήρου, όπως προσδιορίζονται στο άρθρο 22 του ν. 3342/2005 στον οποίο προβλέπονται και οι ειδικώτερες χρήσεις για την περιοχή αυτή, ανήκουν στην αρμοδιότητα της Γενικής Γραμματείας Ολυμπιακής Αξιοποίησης του Υπουργείου Πολιτισμού, το οποίον είναι και αποδέκτης της ερώτησης. Για το συγκεκριμένο θέμα έχει συσταθεί γνωμοδοτική Επιτροπή, στην οποία συμμετέχουν και εκπρόσωποι του Υπουργείου Εμπορικής Ναυτιλίας, για τον καθορισμό της διαδικασίας έκδοσης άδειας λειτουργίας των υπόψη εγκαταστάσεων.
      2. Την παρούσα περίοδο, στην εξωτερική προβλήτα της μαρίνας Τζιτζιφιών ελλιμενίζεται προσωρινά το ΠΛΣ 616, το οποίο βρίσκεται στο στάδιο παραλαβής του. Οι ειδικά διαμορφωμένοι χώροι που βρίσκονται εντός της μαρίνας, ουδέποτε χρησιμοποιήθηκαν από σκάφη του Λ.Σ.
      Ο Υπουργός
      ΜΑΝΩΛΗΣ ΚΕΦΑΛΟΓΙΑΝΝΗΣ»
      11. Στην με αριθμό 2858/3-10-05 ερώτηση του Βουλευτή κ. Νικολάου Δένδια δόθηκε με το υπ’ αριθμ. 3553Β/25-10-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην παραπάνω ερώτηση σας γνωρίζουμε ότι:
      Η αντικατάσταση της παρ. 1 άρθρο 9 του Ν. 1512/85 «Τροποποίηση και συμπλήρωση πολεοδομικών διατάξεων, ρύθμιση συναφών θεμάτων και ...» ( ΦΕΚ 4 Α') με την παρ. 19 άρθρο 3 του Ν. 2242/1994 «Πολεοδόμηση περιοχών δεύτερης κατοικίας σε Ζώνες Οικιστικού Ελέγχου, προστασία φυσικού και δομημένου περιβάλλοντος και άλλες διατάξεις» ( ΦΕΚ 162 Α') προέκυψε από την επιτακτική ανάγκη περιορισμού, όσο το δυνατόν περισσότερο, της αυθαίρετης δόμησης.
      Τον τρόπο σύνδεσης των παλαιοτέρων υφισταμένων οικοδομών με τα δίκτυα κοινής ωφέλειας ρυθμίζουν οι διατάξεις των επομένων παραγράφων 2,3 και 4 του ως άνω άρθρου 9 του Ν. 1512/85.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 1 Ιουνίου 2006.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 765/29-5-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Σκουλάκη προς τον Υπουργό Υγείας και Κοινωνικής Αλληλεγγύης, σχετικά με τις ανατιμήσεις στα εισαγόμενα φάρμακα κ.λπ..
      2. Η με αριθμό 761/29-5-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Υγείας και Κοινωνικής Αλληλεγγύης, σχετικά με την καταβολή των δεδουλευμένων στους εργαζόμενους στο Κέντρο Ψυχικής Υγιεινής, τη χρηματοδότηση όλων των δομών της ψυχικής υγείας κ.λπ..
      3. Η με αριθμό 758/29-5-2006 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κυρίας Ασημίνας Ξηροτύρη-Αικατερινάρη προς τους Υπουργούς Δημόσιας Τάξης και Εσωτερικών, Δημόσιας Διοίκησης και Αποκέντρωσης, σχετικά με την πρόσληψη των επιτυχόντων αγροφυλάκων του διαγωνισμού του 1993 κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 759/29-5-2006 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κυρίας Ευαγγελίας Σχοιναράκη-Ηλιάκη προς τον Υπουργό Εμπορικής Ναυτιλίας, σχετικά με τη δημιουργία λιμανιού στο Τυμπάκι κ.λπ..
      2. Η με αριθμό 762/29-5-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Ανάπτυξης και Αγροτικής Ανάπτυξης και Τροφίμων, σχετικά με την κατοχύρωση της αυτοτέλειας των αγορών βιολογικών προϊόντων κ.λπ..
      3. Η με αριθμό 763/29-5-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Οικονομίας και Οικονομικών, Απασχόλησης και Κοινωνικής Προστασίας, σχετικά με τη δωρεάν παροχή και μείωση του Φ.Π.Α. στα τεχνολογικά βοηθήματα και αναλώσιμα υλικά για τα άτομα με αναπηρία.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Εθνικό Συμβούλιο Εξαγωγών, φορολογικές ρυθμίσεις και άλλες διατάξεις».
      Όπως είναι γνωστό, το νομοσχέδιο ψηφίστηκε επί της αρχής στη χθεσινή συνεδρίαση. Έχω την πρόταση στη σημερινή συνεδρίαση να συζητηθούν τα άρθρα και οι τροπολογίες από κοινού. 
      Το Σώμα συμφωνεί; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Συνεπώς το Σώμα συμφώνησε ομόφωνα.
      Το νομοσχέδιο περιλαμβάνει είκοσι τρία άρθρα και τρεις υπουργικές τροπολογίες, καθώς και μία εμπρόθεσμη τροπολογία Βουλευτών. 
      ΑΓΓΕΛΟΣ ΤΖΕΚΗΣ: Να έχουμε μία άνεση χρόνου, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Για τους εισηγητές ιδίως απ’ ό,τι βλέπω θα υπάρχει πλήρης άνεση σήμερα.
      Ο εισηγητής της Πλειοψηφίας κ. Κωνσταντίνος Αγοραστός έχει το λόγο.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε.
      Κύριε Υπουργέ, κυρίες και κύριοι συνάδελφοι, συζητούμε σήμερα τα άρθρα του νομοσχεδίου «Εθνικό Συμβούλιο Εξαγωγών, φορολογικές ρυθμίσεις και άλλες διατάξεις», καθώς και τις τροπολογίες που κατατέθηκαν σ’ αυτό το νομοσχέδιο. Πριν μπω στη διαδικασία της ανάλυσης των άρθρων, θα ήθελα να απαντήσω σε ορισμένα ερωτήματα συναδέλφων που τέθηκαν χθες στη συζήτηση επί της αρχής. 
      Αυτό το νομοσχέδιο είναι ένα μικρό πολυνομοσχέδιο και έρχεται να ρυθμίσει όλες τις παθογένειες. Έρχεται να ρυθμίσει όλες τις παραλείψεις, έρχεται να ρυθμίσει όλα όσα μέχρι σήμερα ταλαιπωρούσαν τους πολίτες επί χρόνια. 
      Η καθημερινότητα του πολίτη είναι το πρωταρχικό μέλημα αυτής της Κυβέρνησης. Αυτή η Κυβέρνηση στέκεται με σεβασμό και ενδιαφέρον απέναντι στην καθημερινότητα του πολίτη. 
      Όπως αναφέρθηκε, υπάρχει ακρίβεια. Αυτή η Κυβέρνηση ουδέποτε αρνήθηκε ότι υπάρχει ακρίβεια. Αντίθετα, αυτή η Κυβέρνηση προσπαθεί να τιθασεύσει τον πληθωρισμό, αυτή η Κυβέρνηση προσπαθεί με μέτρα και ελέγχους που δεν έγιναν ποτέ στο παρελθόν να σταματήσει την κερδοσκοπία. 
      Αυτή η Κυβέρνηση, λοιπόν, έχει παραδεχθεί ότι υπάρχει ακρίβεια, αλλά προσπαθεί μέσα από τις μεταρρυθμίσεις να δώσει ανάπτυξη, προσπαθεί μέσα από την ανάπτυξη να δώσει νέες θέσεις εργασίας –και το πετυχαίνει- και προσπαθεί μέσα από τις μεταρρυθμίσεις να δημιουργήσει εξωστρέφεια στις ελληνικές επιχειρήσεις, αναδεικνύοντας τα συγκριτικά πλεονεκτήματα των επιχειρήσεων και της χώρας μας. 
      Κυρίες και κύριοι συνάδελφοι, για την αποκατάσταση της αλήθειας, θα πρέπει να πούμε ότι η ακρίβεια είναι ένα φαινόμενο που παρατηρήθηκε –γιατί κάποιοι πανηγύριζαν για την εισαγωγή του ευρώ και καλώς κάνουν, δεδομένου ότι το ευρώ είναι ένα ισχυρό νόμισμα, αλλά είναι πολύ ακριβό για τους Έλληνες πολίτες και είναι πολύ ακριβό διότι η εποποιία της δήθεν ισχυρής οικονομίας της Κυβέρνησης του ΠΑ.ΣΟ.Κ. καταρρίφθηκε με την ισοτιμία του ευρώ και από εκεί και πέρα δημιουργήθηκε η ακρίβεια- γιατί αν υπήρχε πραγματικά ισχυρή οικονομία, η ισοτιμία ευρώ και δραχμής δεν θα ήταν 1 προς 340,75, αλλά χαμηλότερη. 
      Συνεπώς, το πρώτο κύμα ακρίβειας ήταν η όχι ισχυρή οικονομία μας και η ισοτιμία και το δεύτερο κύμα της ακρίβειας ήταν η κερδοσκοπία την οποία η προηγούμενη Κυβέρνηση δεν πέτυχε να τιθασεύσει, η προηγούμενη κυβέρνηση δεν πέτυχε να ελέγξει και δεν λειτούργησαν τα αντανακλαστικά της όσον αφορά τους ελεγκτικούς μηχανισμούς της ακρίβειας. Δημιουργήθηκαν κερδοσκοπικές τάσεις, οι οποίες σταθεροποιήθηκαν και για του λόγου το αληθές, θα σας πω τις μετατροπές των τιμών των προϊόντων εκείνης της εποχής, όπου ένα προϊόν από 50 δραχμές πήγε 50 λεπτά, ένα άλλο από 100 δραχμές πήγε 1 ευρώ κ.ο.κ.. 
      Συνεπώς, μην κατηγορείτε αυτή την Κυβέρνηση για ακρίβεια. Αυτή η Κυβέρνηση αναγνωρίζει ότι υπάρχει ακρίβεια και κάνει όλες εκείνες τις προσπάθειες που πρέπει για να μπορέσει να περιορίσει και τις τάσεις κερδοσκοπίας και να αυξήσει το διαθέσιμο εισόδημα των νοικοκυριών, των πολιτών, που αυτό, σύμφωνα με τις στατιστικές, έχει επιτευχθεί ως ένα σημείο. 
      Θέλουμε να πάμε παραπάνω και θέλουμε να δημιουργήσουμε διαθέσιμο εισόδημα στους πολίτες. Κάνουμε τις προσπάθειες και σ΄ αυτό θέλουμε σύμμαχο όλο τον ελληνικό λαό, θέλουμε συμμάχους όλους τους Έλληνες πολίτες και περισσότερο, θέλουμε σύμμαχο όλες τις πολιτικές δυνάμεις οι οποίες –πιστεύω- ότι και αυτές έχουν τον ίδιο στόχο, ώστε με πνεύμα συνεννόησης να μπορέσουμε να δώσουμε περισσότερο διαθέσιμο εισόδημα στους πολίτες. 
      Ο θεσμός της εγγυοδοσίας που αναφέρθηκε, υπάρχει και χρησιμοποιείται από τις κατά περίπτωση επιχειρήσεις και το «venture capital» είναι μια μορφή χρηματοδότησης η οποία έχει θεσμοθετηθεί στη χώρα μας και ο θεσμός αυτός προχωρά με αργά βήματα, αλλά προχωρά. 
      Όσον αφορά τώρα το νομοσχέδιο  -να πάμε και στα άρθρα- θα ήθελα να πω ότι εμείς για πρώτη φορά νομοθετούμε το Συμβούλιο Εξαγωγών, το οποίο υπήρχε με προεδρικά διατάγματα. 
      Αυτή η Κυβέρνηση νομοθετεί στη Βουλή, ακούει όλους τους εμπλεκόμενους φορείς, ακούει την κοινωνία, υιοθετεί τις σωστές προτάσεις και γι’ αυτό από ένα Συμβούλιο το οποίο λειτουργούσε μόνο με ένα προεδρικό διάταγμα, πάμε στη νομοθετική ρύθμιση αυτού του Συμβουλίου, που πλέον πιστεύω ότι σ’ αυτά τα δυο χρόνια θα δημιουργήσει -και έχει δώσει δείγματα- προϋποθέσεις εξωστρέφειας της ελληνικής οικονομίας, αναλύοντας τους στόχους της αγοράς και δίνοντας τη δυνατότητα -όπως έδωσε αυτά τα δυο χρόνια- στις επιχειρήσεις να βγουν έξω από την Ελλάδα και να μπορέσουν να δείξουν τα συγκριτικά τους πλεονεκτήματα. 
      Το Συμβούλιο αυτό υποστηρίζεται γραμματειακά, έχει τακτές συνεδριάσεις και υπάρχουν τα μέλη του τα οποία το συγκροτούν. Εδώ, θέλω να πω ότι θα πρέπει στα μέλη αυτά να προσθέσουμε και τους άλλους τέσσερις συνδέσμους βιομηχανιών που υπάρχουν στη χώρα μας, όπως και το Οικονομικό Επιμελητήριο, αν είναι δυνατόν. Δεν νομίζω ότι τα είκοσι μέλη μπορούν να γίνουν είκοσι πέντε, γιατί τότε το Εθνικό Συμβούλιο θα είναι δυσκίνητο, ενώ θα δώσουμε και έναυσμα στις περιφερειακές οργανώσεις των συνδέσμων να είναι συμμέτοχοι σ’ αυτή τη μεγάλη προσπάθεια. 
      Επίσης, σ’ αυτό το νομοσχέδιο επιλύουμε προβλήματα ετών. Επί σειρά ετών, το Οικονομικό Επιμελητήριο ήθελε μια αναμόρφωση στο θέμα της έκδοσης αδείας άσκησης επαγγέλματος του λογιστή, μια αναμόρφωση όσον αφορά τα χρόνια και όσον αφορά τον τρόπο που δίνεται αυτή η δυνατότητα της άδειας άσκησης επαγγέλματος. 
      Αυτό το αίτημα, λοιπόν, το ικανοποιούμε. Μειώνουμε τα χρόνια και δημιουργούμε νέες δυνατότητες μέσα από τη συνεχή επιμόρφωση και την αξιολόγηση μέσα από επιμορφωτικά σεμινάρια για την άδεια ασκήσεως, κάτι που έχει χαιρετιστεί απ’ όλους τους λογιστές, και των Α.Ε.Ι. και των Τ.Ε.Ι. και τους πρακτικούς λογιστές. 
      Ακόμη, σ’ αυτό το νομοσχέδιο ρυθμίζουμε θέματα για τους γουνοποιούς των Νομών Κοζάνης, Γρεβενών και Καστοριάς, παρατείνοντας την ευνοϊκή ρύθμιση που είχε γίνει και έληγε το 2004. 
      Σ’ αυτό το νομοσχέδιο καταργούμε το χαρτόσημο στις συμβάσεις για δάνεια από το Ταμείο Παρακαταθηκών και Δανείων. 
      Επίσης, δίνουμε τη δυνατότητα στο Ζάππειο –αυτή ήταν πρόταση του Προέδρου- να διαχειρίζεται την περιουσία του, δηλαδή να μπορεί να το νοικιάζει για εκδηλώσεις, όπως γίνεται σε μη κερδοσκοπικές και κερδοσκοπικές εταιρείες. Εκεί δεν έχουμε να φοβηθούμε τίποτα, γιατί θα ισχύουν οι ίδιες αρχές, οι ίδιες διαδικασίες και τα ίδια πράγματα που ισχύουν και για τις μη κερδοσκοπικές εταιρείες και για τις κερδοσκοπικές εταιρείες. Δεν δίνεται αυτό, δεν επινοικιάζεται, απλώς δίνεται η δυνατότητα και σε μη κερδοσκοπικές εταιρείες να συμμετέχουν -αν θέλουν- με τους ίδιους όρους στην ενοικίαση για ορισμένο χρονικό διάστημα. 
      Σ’ αυτό το νομοσχέδιο, ακόμη, έρχονται τρία μεγάλα θέματα με τροπολογίες, τα οποία επί σειρά ετών ήταν αιτήματα της κοινωνίας μας και των πολιτών. Το πρώτο θέμα είναι αυτό, του αγγελιόσημου. Με την τροπολογία την οποία καταθέτουμε -και η οποία νομίζω ότι θα γίνει αποδεκτή από όλους- καταργείται η απαλλαγή από την καταβολή αγγελιοσήμου υπέρ του Ταμείου Συντάξεων Προσωπικού Εφημερίδων Αθηνών Θεσσαλονίκης και του Ενιαίου Δημοσιογραφικού Οργανισμού Επικουρικής Ασφάλισης και Περιθάλψεως των Επιχειρήσεων Κοινής Ωφέλειας, οι οποίες δεν ανήκουν κατά απόλυτη πλειοψηφία –άνω του 50%- στο δημόσιο. Είναι μια τροπολογία, μία ρύθμιση η οποία χαιρετίζεται από όλο τον δημοσιογραφικό κόσμο και είναι μια ρύθμιση προς όφελός του δημοσιογραφικού κόσμου. 
      Στη δεύτερη τροπολογία γίνεται μια προσθήκη και επιδιώκεται η μετονομασία του ειδικού λογαριασμού «Δικαιώματα Δασολόγων» σε «Δικαιώματα Γεωτεχνικών». Ο μετονομαζόμενος λογαριασμός ενισχύεται με παράβολα και τέλη ανταποδοτικού χαρακτήρα και το προϊόν του επιμερίζεται στους γεωτεχνικούς υπαλλήλους, γεωπόνους, δασολόγους, κτηνιάτρους, ιχθυολόγους, γεωλόγους του Υπουργείου Αγροτικής Ανάπτυξης και Τροφίμων των Περιφερειών και των Νομαρχιακών Αυτοδιοικήσεων για την εντατικοποίηση των διενεργουμένων απ’ αυτούς ελέγχων. Οι πόροι του λογαριασμού, ο τρόπος διαχείρισης αυτού, ο επιμερισμός του ποσού στους δικαιούχους και κάθε άλλη αναγκαία λεπτομέρεια ρυθμίζεται με κοινή απόφαση των Υπουργών Οικονομίας και Οικονομικών και Αγροτικής Ανάπτυξης. Με όμοια απόφαση, αναπροσαρμόζεται στο εξής στο ύψος των παραβόλων και ανταποδοτικών τελών. Είναι ένα αίτημα εικοσιπενταετίας των γεωτεχνικών το οποίο ικανοποιείται και θα δώσει κίνητρα για καλύτερους ελέγχους, δηλαδή αυτό που ζητάει όλη η κοινωνία και όλες οι παρατάξεις μέσα στο Κοινοβούλιο, αλλά και οι πολίτες. 
      Η τρίτη τροπολογία αφορά τις επενδύσεις. Με την τρίτη τροπολογία νομίζουμε ότι πρόκειται να γίνει η ενίσχυση της απορρόφησης των κονδυλίων που έχουν προϋπολογιστεί για την ενίσχυση των ιδιωτικών επενδύσεων και η διοχέτευση των κονδυλίων αυτών στους επιλεγμένους τομείς για την ενίσχυση της εθνικής οικονομίας, χωρίς αυτό να συνεπάγεται επιπλέον επιβάρυνση προϋπολογισμού.
      Ειδικότερα, προβλέπεται ότι στις μεν μεγάλες επιχειρήσεις το ανώτατο όριο ενίσχυσης μπορεί να φτάσει μέχρι 25% του κόστους του επενδυτικού σχεδίου έναντι του 8% που ισχύει μέχρι σήμερα για όλες τις κατηγορίες των επιχειρήσεων, ενώ για τις μικρές και μεσαίες επιχειρήσεις δεν προβλέπεται εφεξής αντίστοιχος περιορισμός. Η παραπάνω ρύθμιση καταλαμβάνει και τις αιτήσεις επενδυτικών στοιχείων για τις οποίες εκκρεμεί η υπαγωγή τους στις διατάξεις του ν. 3299/2004.
      ΠΡΟΕΔΡΕΥΩΝ (Ιωάννης Τραγάκης): Θα ήθελα να σας παρακαλέσω να ολοκληρώσετε σιγά-σιγά.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ολοκληρώνω, κύριε Πρόεδρε.
      Τέλος, με τις διατάξεις της παραγράφου 2 επεκτείνονται από το οικονομικό έτος 2006, δηλαδή η χρήση του 2005, ρυθμίσεις της παραγράφου 5 του άρθρου 105 του ν. 2238/1994 που αφορά στη δυνατότητα των τραπεζών να εκπίπτουν από τα ακαθάριστα έσοδά τους για τον προσδιορισμό των αποτελεσμάτων χρήσης πρόσθετες ειδικές κατά περίπτωση προβλέψεις για την απόσβεση απαιτήσεων των οριζομένων πελατών τους και στα πιστωτικά ιδρύματα που λειτουργούν με τη μορφή του αμιγούς πιστωτικού συνεταιρισμού.
      Τέλος, προβλέπεται η αναδρομική ισχύς των προτεινομένων διατάξεων από το οικονομικό έτος 1999 για τις εκκρεμείς ενώπιον των φορολογιών αρχών υποθέσεις.
      Πιστεύουμε, κύριοι συνάδελφοι, ότι αυτό το νομοσχέδιο πρέπει να ψηφιστεί από όλους σας, γιατί είναι νομοσχέδιο που ενισχύει την ανταγωνιστικότητα, βγάζει από την εσωστρέφεια τις ελληνικές επιχειρήσεις και είναι προς ανάπτυξη των επιχειρήσεων και της οικονομίας μας.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο συνάδελφος εισηγητής του Πανελλήνιου Σοσιαλιστικού Κινήματος κ. Κώστας Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, όσον αφορά το πρώτο κεφάλαιο του νομοσχεδίου, δηλαδή για τα άρθρα 1 έως 5, δεν έχω να πω πολλά, πέραν των όσων είπα χθες επί της αρχής. Πρόκειται για την κύρωση με νόμο ενός συμβουλίου που λειτουργούσε επί πολλά χρόνια με προεδρικό διάταγμα και με υπουργικές αποφάσεις. Επαναλαμβάνω ότι είναι θετικό το βήμα της θεσμικής κατοχύρωσής του. Εκείνο, όμως, που παραμένει ως ζητούμενο είναι η ενίσχυση της λειτουργικότητας και της αποτελεσματικότητάς του. Το τόνισαν και οι εξαγωγικοί φορείς που ακροαστήκαμε στην Επιτροπή. Το ζητούμενο είναι να δουλέψει ουσιαστικά, αποτελεσματικά και παραγωγικά.
      Γιατί το λέω αυτό; Έγινε χθες πάλι σχολιασμός από τον κύριο Υπουργό. Είπα ότι θα απαντήσω σήμερα. Εμείς δεν αμφισβητούμε ότι αυξήθηκαν οι εξαγωγές, κύριε Υπουργέ. Μην κάνετε λάθος χρήση των αριθμών. Εμείς λέμε ότι μειώθηκε ο ρυθμός αύξησης των εξαγωγών χωρίς τα καύσιμα. Αυτό είναι αλήθεια. Είναι στοιχεία της Τράπεζας της Ελλάδος. Ουσιαστικά, ενώ υπήρχε ένα εθνικό σχέδιο εξαγωγών με μέτρα για όλους τους τομείς, αυτό το σχέδιο εξαγωγών δεν προωθείται. Έφερα ως παράδειγμα τις μικρομεσαίες επιχειρήσεις. Επαναλαμβάνω ότι και στην Ευρώπη πια πιστεύουν και εμείς πιστεύουμε ότι οι μικρομεσαίες επιχειρήσεις έχουν και μπορούν να αποκτήσουν νέα δυναμική στις εξαγωγές. Γενικά δυσκολεύονται από τις εξελίξεις. Δύο θεσμοί, λοιπόν, ο θεσμός της εγγυοδοσίας και ο θεσμός των επιχειρηματικών κεφαλαίων δεν έχουν προχωρήσει. 
      Μιλάω πάλι σήμερα για την αποτελεσματικότητα, δεν χρειάζεται να επαναλάβω ό,τι είπα επί της αρχής. Όμως το θεωρώ βασικό ζήτημα. Πιστεύουμε, κύριε Υπουργέ, ότι ενισχύσατε στο συμβούλιο τη συμμετοχή από υπηρεσιακούς παράγοντες. Και η ενίσχυση αυτή επιτείνει την ανάγκη για καλύτερο συντονισμό. Άρα, ισχύουν οι παρατηρήσεις μας πως ο ρόλος της εκτελεστικής επιτροπής στο άρθρο 4 δεν είναι ξεκάθαρος και αν μπορείτε, να τον ξεκαθαρίσετε με αναδιατύπωση.
      Λέτε στη διάταξη ότι θα: «Αντιμετωπίζει θέματα άμεσης επίλυσης». Αυτό δεν αρκεί. Εγώ νομίζω πως πρέπει να ξεκαθαρίσουμε το τοπίο και να αναθέσουμε σαφώς στην εκτελεστική επιτροπή αρμοδιότητες -αφού μάλιστα δεν αποδέχεστε και την πρόταση για τεχνική γραμματεία- ορθής προετοιμασίας των θεμάτων για το συμβούλιο και από εκεί και πέρα καθημερινού ελέγχου και παρακολούθησης υλοποίησης των αποφάσεων που παίρνει το συμβούλιο. Δηλαδή υλοποίησης των μέτρων πολιτικής, που είναι αρμοδιότητας διαφόρων φορέων και Υπουργείων. Εκεί επιμένω εγώ.
      Όπως επίσης επιμένω και στο ότι το άρθρο 5 για τους εμπειρογνώμονες, όπου αναφέρεται ότι μπορεί να τους ανατίθενται και μελέτες, υπάρχει ασάφεια. Είναι δυνατόν να αποτελέσει τη διάταξη αυτή κερκόπορτα για παράκαμψη του συμβουλίου και σωρεία αναθέσεων, μελετών εκτός συμβουλίου. 
      Δεν θέλω να προσθέσω τίποτα άλλο στα άρθρα του πρώτου κεφαλαίου που αφορούν το Συμβούλιο Εξαγωγών.
      Έρχομαι τώρα στο δεύτερο κεφάλαιο, που αφορά τις φορολογικές ρυθμίσεις και συγκεκριμένα στα άρθρα 6 έως 11. Συμφωνούμε για την προεκτύπωση των δηλώσεων από τη Γενική Γραμματεία Πληροφοριών. Όμως, πρέπει να λάβετε υπ΄ όψιν την παρατήρηση του επιστημονικού συμβουλίου της Βουλής. Πρέπει δηλαδή να δούμε το θέμα της «μη παραβίασης» προσωπικών δεδομένων. Είμαστε σύμφωνοι στην προεκτύπωση. Όμως, πρέπει να ληφθούν τέτοια μέτρα για να μη έχουμε παρενέργειες και εμπλοκές με τα προσωπικά δεδομένα και να παίζει πραγματικά η προεκτύπωση το ρόλο που θέλουμε. Αυτά για το άρθρο 6.
      Για το άρθρο 7 αναφέρθηκα αναλυτικά και στη επιτροπή και στη χθεσινή μου ομιλία. Είναι χαρακτηριστικό παράδειγμα, του πως νομοθετείτε κύριε Υπουργέ. Χθες ενοχληθήκατε που είπα ότι νομοθετείτε «για να κλείσετε τρύπες», νομοθετείτε δηλαδή χωρίς σχεδιασμό. Ακόμα και η τελευταία τροπολογία που τώρα την είδα αφορά φορολογικά θέματα. Δηλαδή «μπαλώνουμε», πράγματα.
      Η διάταξη, λοιπόν, αυτή, όπως αναφέρεται στην αιτιολογική έκθεση, έρχεται για να διευκολυνθεί η ομαλή εκτέλεση του προϋπολογισμού. Ουσιαστικά ετεροχρονίζετε την φοροαπαλλαγή συγχωνευμένων εταιρειών, με στόχο να εισπράξετε περισσότερα φέτος. Και εισπράττετε 80.000.000 ευρώ. Αυτό, λοιπόν, είναι μια ομολογία ότι χρειάζονται έκτακτα έξοδα για να καλύψετε τα ελλείμματα. 
       Με τις διατάξεις του άρθρου 9 δίνετε παράταση μέχρι 31-12-2006 στις επιχειρήσεις γουνοποιίας στο νομό Καστοριά, Φλώρινας και Κοζάνης. Πολύ σωστό. Όμως, η έκθεση της επιστημονικής επιτροπής της Βουλής σας επισημαίνει ότι θα πρέπει να ξεκαθαριστεί η διάταξη. Γιατί είναι ασαφές, αν υπάρχει συγκεκριμένη προθεσμία για την υποβολή της αίτησης και ποιος είναι ο αριθμός των δόσεων.
      Συμφωνούμε με τα άρθρα 10 και 11 για την Ορθόδοξη Εκκλησία της Αλβανίας. Εμείς παρακολουθούμε το σημαντικό, κοινωνικό και όχι μόνο έργο που επιτελεί η Εκκλησία της Αλβανίας και ο Αρχιεπίσκοπος Αναστάσιος που τιμώ ιδιαίτερα. Άλλωστε, αποδεικνύεται και με το ότι έχει και στην Αλβανία τη γενική αποδοχή όχι μόνο των ορθοδόξων πολιτών.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θέλω άνεση. Μη χτυπούν τα κουδούνια!
      ΠΡΟΕΔΡΕΥΩΝ (Ιωάννης Τραγάκης): Ξέρετε καλύτερα από οποιονδήποτε άλλο πως είναι αυτόματα.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ναι, είναι αυτόματα αλλά καλό είναι να δώσετε χρόνο ώστε να μην μας ενοχλεί.
      Έρχομαι τώρα στο τρίτο κεφάλαιο και συγκεκριμένα στα άρθρα 12 έως 22. Με το άρθρο 12 προβλέπεται η αύξηση των οργανικών θέσεων του νομικού συμβουλίου για λόγους καλύτερης λειτουργίας του και διεκπεραίωσης των υποθέσεων.
      Μεταξύ αυτών προβλέπονται και δύο θέσεις αντιπροέδρων. Συμφωνούμε με την αύξηση των θέσεων, που έχει ζητήσει άλλωστε άτυπα το νομικό συμβούλιο, απ’ ό,τι πληροφορήθηκα. Για να αντιμετωπίσει τον αυξημένο φόρτο εργασίας. Δεν μας τεκμηριώσατε –δεν τεκμηριώνεται ούτε από την Εισηγητική Έκθεση- κύριε Υπουργέ, την αύξηση των θέσεων των αντιπροέδρων κατά δύο.
      Και το λέω επειδή είμαστε υποψιασμένοι. Το ίδιο κάνατε με την αύξηση των θέσεων των αντιπροέδρων στα άλλα δικαστήρια, στον Άρειο Πάγο και στο Συμβούλιο της Επικρατείας. Και απεδείχθη ότι ήταν πρόσχημα και όχημα, θα έλεγα, για να προωθηθούν στην ηγεσία δικαστές πέρα από την ιεραρχία. Δεν σας εμπιστευόμαστε.
      Στο άρθρο 14, στην παράγραφο 3 προβλέπεται, πέραν των άλλων, η καταβολή σε υπεργολάβους της Ε.Σ.Υ.Ε. ειδικής αποζημίωσης για υπερωρίες. Αυτό είναι πρωτάκουστο. Θέλει αναδιατύπωση. Ο υπεργολάβος έχει σύμβαση. Ή συμφωνείτε με την ίδια τη σύμβαση για περιπτώσεις πρόσθετου ανταλλάγματος, εφόσον έχει μεσολαβήσει κάποιος διαγωνισμός ή όχι. Αλλά δεν μπορεί να δίνετε αντάλλαγμα με αυτή τη διάταξη.
      Επίσης, με την παράγραφο 4 δίνεται η δυνατότητα για την πρόσληψη και στη στατιστική υπηρεσία εξωτερικών συνεργείων καθαριότητας. Επαναλαμβάνω την παρατήρησή μου ότι αυτή η δυνατότητα σε φορείς που τώρα επεκτείνεται, η ανάθεση δηλαδή καθαριότητας από δημόσιους φορείς σε εξωτερικά συνεργεία, αρχίζει να μην ελέγχεται. Ιδιαίτερα παρατηρείται –και έχουμε καταγγελίες όλοι οι Βουλευτές, πιστεύω- συστηματική παραβίαση της εργατικής νομοθεσίας και των διατάξεων περί αμοιβών μέσα από αυτές τις διαδικασίες. Άρα, να προχωρήσουμε, αλλά θα παρακαλέσω, κύριε Υπουργέ, να επισημάνετε και στο συνάδελφό σας Υπουργό Απασχόλησης, ότι θα πρέπει να ελέγχεται αυστηρότερα η τήρηση των κανόνων και των νόμων για την εργατική νομοθεσία.
      Στο άρθρο 16 θυμίζω ότι οι φορείς είπαν ότι χρειάζεται η συμμετοχή στο συμβούλιο εποπτείας και ποιοτικού ελέγχου εκπροσώπων του Σ.Ο.Λ., (Σώματος Ορκωτών Λογιστών), και του Επιμελητηρίου. Πιστεύω ότι είναι σωστό. Και είναι ιδιαίτερα αναγκαίο αφού εκκρεμεί η υιοθέτηση της όγδοης οδηγίας, που θα ρυθμίσει αλλιώς τα ζητήματα. Όπως κατά τη γνώμη μου –δεν είναι της παρούσης, του νομοσχεδίου, αλλά το λέω- είναι σωστή ως λύση και συμβαδίζει και με την ευρωπαϊκή νομοθεσία η πρόταση να μετατραπεί η Ε.Λ.Τ.Ε. σε ανεξάρτητη αρχή, για να υπάρχει ανεξαρτησία στο Σώμα Ορκωτών Λογιστών. Και ξέρουμε τι ρόλο παίζει στη σημερινή εποχή.
      Με το άρθρο 17 τροποποιείται το θεσμικό πλαίσιο για την απόκτηση άδειας λογιστή φοροτεχνικού. Είπατε χθες ότι δεν ήταν αλήθεια αυτό που είπα ότι αντιδρούν ορισμένοι. Οι λογιστές απόφοιτοι Τ.Ε.Ι. είπαν, κύριε Υπουργέ, ότι δεν ήθελαν να καταργηθούν οι εξετάσεις. Άπαξ όμως και τις καταργείτε, έβαλαν ορισμένα ζητήματα, τα οποία βάζω και εγώ. Κατ’ αρχήν υπάρχει ένα αίτημα τους. Θεωρώ ότι αδικούνται σε σχέση με την εξέλιξή τους. Θεωρώ ότι η διαφοροποίηση στα χρόνια είναι λάθος.
      Αλλά και όσον αφορά το θέμα των σεμιναρίων. Επαναλαμβάνω ότι χωρίς κανονιστικό πλαίσιο για τα σεμινάρια και την πιστοποίηση μέσω αξιολόγησης, μπορεί να έχουμε μια νέα παγίδα. Φεύγουμε, δηλαδή, από τις εξετάσεις και φοβάμαι ότι με όλη αυτή την ασάφεια του πλαισίου μπορούμε να έχουμε ταλαιπωρίες ακόμη και εκβιασμούς.
      Οι φορείς προτείνουν να μην υπάρχει αξιολόγηση. Αυτό μπορεί να είναι απλό στο να λέγεται. Εγώ πιστεύω ότι θα πρέπει το κανονιστικό πλαίσιο για τα σεμινάρια να διασφαλίζει ότι θα είναι πραγματικά σεμινάρια επιμόρφωσης και να προσδιόριζε τον απλούστερο δυνατό, αλλά αντικειμενικό τρόπο πιστοποίησης της παρακολούθησης των σεμιναρίων. Αυτό θα ήταν μια ορθή ρύθμιση.
      Με το άρθρο 18, που αφορά την απαλλαγή από τα τέλη χαρτοσήμου στη χορήγηση δανείων από το Ταμείο Παρακαταθηκών και Δανείων, συμφωνούμε. Έχουμε καταθέσει με συναδέλφους –βλέπω εδώ και τον συνυπογράφοντα κ. Μακρυπίδη- σχετική τροπολογία. Θέλουμε για λόγους δικαιοσύνης, ίσης μεταχείρισης να επεκταθεί η απαλλαγή χαρτοσήμου και στα ανεξόφλητα ποσά των ήδη χορηγηθέντων δανείων. Νομίζω ότι είναι θέμα δικαιοσύνης. Πρέπει να κάνετε αποδεκτή αυτή την τροπολογία.
      Επιμένουμε στην απόσυρση του άρθρου 21 για το Ζάππειο. Δεν μπορεί να επιτρέψουμε να αλλοιωθεί ο χαρακτήρας του κληροδοτήματος και η φυσιογνωμία του μνημείου. Ουσιαστικά μπορεί να παραχωρηθεί σε ιδιώτες, όπως είναι η ρύθμιση, για κάθε είδους εκδηλώσεις και το Ζάππειο και ο περιβάλλων χώρος. Έτσι αποκλείεται ο κόσμος, οι κάτοικοι του Λεκανοπεδίου –και όχι μόνο- από τους ελεύθερους χώρους του Ζαππείου, που είναι παραδοσιακά ένας χώρος περιπάτου και αναπνοής.
      Γιατί να το κάνουμε αυτό; Ιδίως μετά τον πλούτο υποδομής που έχουμε από τα ολυμπιακά έργα. Έχουμε τόσα ολυμπιακά έργα, για να τα αξιοποιήσουμε γι’ αυτό το σκοπό, για να διευκολύνουμε κοινωνικοοικονομικές δραστηριότητες. Γιατί πρέπει να πάμε στο Ζάππειο; Εμείς ζητάμε να αποσύρετε το άρθρο και αν δεν το αποσύρετε, θα το καταψηφίσουμε.
      Με το άρθρο 22 επίσης προβλέπεται φοροαπαλλαγή στη Ριζάρειο Εκκλησιαστική Σχολή. Είχα πει ότι διαφωνούμε, και μάλιστα εκπλαγήκατε στην αρχή. Γιατί η Ριζάρειος αναθέτει συνεχώς δραστηριότητες σε ιδιώτες και μέσα από αυτή τη φοροαπαλλαγή θα ωφεληθούν εκείνοι. Μας διαβεβαιώσατε ότι δεν είναι έτσι.
      Μας δικαίωσε η Επιστημονική Υπηρεσία της Βουλής, που αναφέρει ότι, δεδομένου ότι ο σκοπός της διάταξης είναι η παροχή ελαφρύνσεων στο ίδρυμα και όχι σε συμβαλλόμενα με αυτό πρόσωπα, θα πρέπει στο σχετικό εδάφιο που ορίζει τις χορηγούμενες απαλλαγές, αυτές να είναι αντικειμενικές και να εξαιρεθεί –αυτά αναφέρει- από τις ανάλογα εφαρμοζόμενες διατάξεις. Η τροποποίηση που κάνατε είναι σωστή.
      Αλλά υπάρχει, κύριε Υπουργέ, ένα ερώτημα: Σας διέφυγε αυτό; Γιατί εμείς το επισημάναμε από την αρχή στην Επιτροπή. Διέφυγε από τις υπηρεσίες ή πραγματικά υπήρχε σκοπιμότητα να περάσει; Και λυπάμαι και το λέω –θέλω να είμαι ειλικρινής, κύριοι συνάδελφοι- διότι μου έστειλε και η Ριζάρειος γράμμα, όταν εξέφρασα τη διαφωνία μου, ότι δεν «είναι έτσι». Και απεδείχθη ότι ήταν έτσι, όπως το λέγαμε.
      Τελειώνω με τις τροπολογίες. Θα πω ίσως περισσότερα στη δευτερολογία μου. Συμφωνούμε με την τροπολογία με γενικό αριθμό 608 και ειδικό 153. Καταργείται η ισχύουσα μέχρι τώρα απαλλαγή καταβολής αγγελιοσήμου υπέρ των ταμείων των δημοσιογράφων και του επικουρικού, που ίσχυε για όλες τις Δ.Ε.Κ.Ο., για εκείνες τις Δ.Ε.Κ.Ο., όπου το δημόσιο δεν έχει την πλειοψηφία. Εγώ το ψηφίζω αυτό. Είναι μια αρχή που πιστεύω: κάθε τι που ενισχύει τα ασφαλιστικά ταμεία, το θεωρώ σωστό.
      Επίσης, για την τροπολογία με γενικό αριθμό 601 και ειδικό 152. Αφορά τη μετονομασία του Ειδικού Λογαριασμού «Δικαιώματα Δασολόγων» και την ενίσχυσή του με νέα τέλη ανταποδοτικού χαρακτήρα και την κατανομή του σε όλους του κλάδους του Γεωτεχνικού Επιμελητηρίου. Εφόσον συμφωνούν οι ίδιοι και δεν υπάρχει αντίρρηση, δεν έχουμε κι εμείς αντίρρηση.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Τελειώνω, κύριε Πρόεδρε.
      Για την τρίτη τροπολογία, η οποία πρόσφατα ήρθε, επιφυλάσσομαι να τοποθετηθώ στη δευτερολογία μου, μιας και δεν έχω χρόνο.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Κύριε Πρόεδρε, κύριοι συνάδελφοι, άρχισε η συζήτηση επί των άρθρων του σχετικού νομοσχεδίου. Για το πρώτο κεφάλαιο, δηλαδή για τη σύσταση του Εθνικού Συμβουλίου Εξαγωγών, ακούστηκαν πολλά χθες. Πιστεύω ότι εξαντλήσαμε αυτό το σημαντικό ζήτημα και αποδείξαμε πραγματικά ότι η δυσμενής θέση της χώρας στο διεθνές εμπόριο δεν έχει ανάγκη σύστασης Εθνικού Συμβουλίου Εξαγωγών. Εκείνο που έχει ανάγκη είναι αλλαγή πολιτικής, να δώσει ιδιαίτερη σημασία στην παραγωγική διαδικασία της χώρας, στη μεταποίηση, στο εμπόριο και στις εξαγωγές ως επακόλουθο. Γιατί πιστεύουμε ότι και η  συρρίκνωση του εμπορικού ισοζυγίου μπορεί βέβαια να έχει συνέπειες γενικότερα στην οικονομική εξέλιξη της χώρας, αλλά αυτό γίνεται σε βάρος του λαού και προς όφελος λίγων μεγάλων επιχειρηματικών ομίλων, είτε εξαγωγικών είτε και  εισαγωγικών. 
      Σ’ αυτό το σημείο επαναλαμβάνω για μια ακόμη φορά ότι τα στοιχεία της Εθνικής Στατιστικής Υπηρεσίας δεν δείχνουν την πραγματική εικόνα της θέσης που βρίσκεται η χώρα μας αυτή την ώρα. Η Τράπεζα της Ελλάδος, με την έκθεσή της και με τη συζήτηση που γίνεται στην αρμόδια Επιτροπή της Βουλής, αναδεικνύει την πραγματική κατάσταση που επικρατεί και αυτό, κατά τη γνώμη μας, είναι εκείνο το στοιχείο που πρέπει να συζητηθεί για να βγάλουμε συμπεράσματα και μέσα από τα συμπεράσματα να γίνουν και οι συγκεκριμένες προτάσεις για την πορεία της χώρας μας.
      Έτσι, λοιπόν, έχουμε εξαντλήσει το πρώτο κεφάλαιο. Πιστεύω ότι ο λαός ζει τις συνέπειες της δραματικής μείωσης στο ισοζύγιο πληρωμών, που είναι αποτέλεσμα μιας μακροχρόνιας πολιτικής που ακολουθήθηκε τόσο μέσα στα πλαίσια της Ευρωπαϊκής Ένωσης, αλλά και των συνεπειών από τον Παγκόσμιο Οργανισμό Εμπορίου, αναδεικνύοντας πραγματικά το μεγάλο ζήτημα ότι μέσα σε αυτούς τους οργανισμούς δεν μπορεί να υπάρχει ισόμετρη ανάπτυξη γιατί εκεί μέσα επικρατεί το δίκαιο του ισχυρότερου. Αυτά αποδεικνύονται και από τα στοιχεία είτε της Ευρωπαϊκής Ένωσης, είτε του Ο.Ο.Σ.Α., είτε και του Παγκόσμιου Οργανισμού Εμπορίου. 
      Για μια ακόμη φορά δηλαδή αναδεικνύεται η σωστή εκτίμηση του Κομμουνιστικού Κόμματος Ελλάδας που εδώ και τόσα χρόνια λέει ότι έχουν ευθύνες οι κυβερνήσεις που διαδέχονται η μία την άλλη, δηλαδή η Νέα Δημοκρατία και το ΠΑ.ΣΟ.Κ., που αποδέχθηκαν το συγκεκριμένο καταμερισμό της εργασίας και αυτό βέβαια απέβη σε βάρος της θέσης της χώρας και μέσα στην Ευρωπαϊκή Ένωση. Και αυτή η θέση αναδεικνύεται και μέσα από την τελευταία συνεδρίαση των «12», που εκεί αναδείχθηκε το μεγάλο ζήτημα ότι, παρά τη μακροχρόνια εξέλιξη της Ευρωπαϊκής Ένωσης, δεν υπάρχει ίδια ανάπτυξη σε όλες τις χώρες. Επιβεβαιώνεται βέβαια η βασική αρχή του λενινισμού που λέει ότι μέσα σε μια καπιταλιστική ένωση δεν μπορεί να υπάρξει ισόμετρη ανάπτυξη. Γιατί όταν έχεις ως κέντρο την αύξηση των κερδών των επιχειρηματικών ομίλων, δηλαδή του κεφαλαίου, αυτό θα γίνεται σε βάρος του συνόλου του λαού. Αλλά σε διαφορετική στάθμιση είναι οι ισχυρότερες χώρες της Ευρωπαϊκής Ένωσης από τις εξαρτημένες χώρες, όπως είναι η δική μας. 
      Έτσι λοιπόν, κύριε Πρόεδρε, εξαντλήσαμε το πρώτο κεφάλαιο και δεν θα μείνουμε στις λεπτομέρειες. 
      Όσον αφορά το δεύτερο κεφάλαιο, στο άρθρο 7 έχουμε τονίσει ότι για μας το κύριο ζήτημα είναι ότι ο ν.2992/2002 εξασφάλιζε και μέσα από τις συγχωνεύσεις πάλι κέρδη προς όφελος των επιχειρηματικών ομίλων. Και εδώ ακριβώς είναι οι ευθύνες της προηγούμενης κυβέρνησης. Μετά από μια μεγάλη κρίση του Χρηματιστηρίου, που όμως συγκεκριμένες μεγάλες επιχειρήσεις, είτε του δημόσιου είτε και του ιδιωτικού τομέα, με τη δημιουργία αλλεπάλληλων θυγατρικών εταιριών απέσπασαν τρισεκατομμύρια δραχμές μέσα από το Χρηματιστήριο και χωρίς να πληρώσουν, επαναλαμβάνω, και φόρο, όπως έπρεπε να πληρώσουν, ήρθε η μετέπειτα κυβέρνηση να δώσει κίνητρα για τις συγχωνεύσεις προκειμένου να αυξήσουν ακόμη περισσότερο τα κέρδη τους και, αν θέλετε, τους έδωσε και άφεση αμαρτιών για το μεγάλο πολιτικό – οικονομικό σκάνδαλο του Χρηματιστηρίου.
      Εσείς εδώ δεν κάνετε τίποτε άλλο παρά ένα λογιστικό τρικ, λόγω του κρατικού προϋπολογισμού. Αυτά τα 80.000.000 ευρώ θα τα πάρουν σε τρεις δόσεις, δηλαδή δεν γίνεται καμία ζημιά και δεν αφαιρείται κάτι από αυτές τις μεγάλες ανώνυμες εταιρίες που συγχωνεύονται ή απορροφούν τις θυγατρικές τους.  
      Για το άρθρο 6: Συμφωνούμε, όμως εδώ πρέπει να γίνει και κάποια διαφύλαξη των προσωπικών δεδομένων. Είναι οι γνωστές ετήσιες δηλώσεις φορολογίας εισοδήματος φυσικών προσώπων και πιστεύουμε ότι είναι θετικό.
      Για το άρθρο 8: Είναι μια νέα ευνοϊκή ρύθμιση για τράπεζες και ασφαλιστικές εταιρείες, αν και αυτά τα δύο βέβαια, συμπλέουν γιατί πολλές τράπεζες έχουν και ασφαλιστικές εταιρείες. Και μάλιστα πρόκειται για μια χαριστική ρύθμιση προς το τραπεζικό κεφάλαιο, και όχι μόνο, γιατί απαλλάσσεται από το φόρο εισοδήματος το 10% του φόρου που παρακρατείται. Δηλαδή πάλι όφελος προς συγκεκριμένες εταιρείες! Και γίνεται ακριβώς αυτή η χαριστική ρύθμιση –επαναλαμβάνω για μια ακόμη φορά, και σ’ αυτό βέβαια δεν στάθηκε η Κυβέρνηση- επειδή το χρέος είναι πολύ μεγάλο και συνεχίζει η Κυβέρνηση η σημερινή, όπως και η προηγούμενη, να εκδίδει σειρά αλλεπάλληλων ομολόγων του ελληνικού δημοσίου. Και βέβαια ποιοι θα τα αγοράσουν αυτά; Οι τράπεζες και οι λοιπές επενδυτικές εταιρείες εσωτερικού και εξωτερικού. Ποιος δηλαδή θησαυρίζει και μέσα από την αύξηση του δημοσίου χρέους που, παρά τις θυσίες του ελληνικού λαού, αυτό όχι μόνο δεν μειώνεται αλλά αυξάνει; Και εδώ ακριβώς είναι το ζήτημα, ότι παράλληλα με την αύξηση του δημοσίου χρέους αυξάνουν υπέρογκα και τα κέρδη των μεγαλοεπιχειρηματιών. 
      Για το άρθρο 9: Συμφωνούμε για τη ρύθμιση της γουνοποιίας και την εκτροφή γουνοφόρων ζώων, πιστεύουμε όμως ότι πρέπει να δούμε συνολικά την πολιτική παρέμβαση σε αυτό το δυναμικό, κατά το παρελθόν, κλάδο που πραγματικά είχε αναζωογονήσει ολόκληρες περιοχές της δυτικής Μακεδονίας, όπως Φλώρινα, Σιάτιστα, Κοζάνη, Γρεβενά. Και αυτή την ώρα έχει γίνει μια συγκέντρωση των συγκεκριμένων κλάδων. Δηλαδή μπορεί να ευνοηθούν εξήντα-εβδομήντα επιχειρήσεις, μέσα σ΄ αυτές να είναι και πραγματικά μικρές και μεσαίες που έχουν φθάσει στο χείλος της καταστροφής, αλλά ευνοούνται και πέντε-έξι- δέκα  μεγάλες επιχειρήσεις, οι οποίες μονοπωλούν πλέον και τον κλάδο. Πρέπει να δούμε την πολιτική αναζωογόνησης του κλάδου, όμως αυτό δεν μπορεί να γίνει στα πλαίσια της πολιτικής και της σημερινής και της προηγούμενης κυβέρνησης. 
      Για τα άρθρα 10 και 11: Μπορεί να γίνεται ένα φιλανθρωπικό έργο -αν και το φιλανθρωπικό έργο πρέπει να εξεταστεί και πρέπει να εξεταστεί και ο χαρακτήρας του- όμως πρέπει να δούμε εάν η Ορθόδοξη Εκκλησία και της Ελλάδας και της Αλβανίας δραστηριοποιούνται πλέον σε επιχειρηματικές  δραστηριότητες. Αν δηλαδή οι επιχειρηματικές δραστηριότητες έχουν κέρδη, τότε πραγματικά, αυτά, γιατί δεν πρέπει να φορολογηθούν, όταν απαιτούμε από τη μικρή επιχείρηση, από τον μικροβιοτέχνη, τον μικροέμπορα, και μέσα από τη συνάφεια που έχει επιβάλει η σημερινή Κυβέρνηση, σε ετήσια βάση να πληρώνουν υπέρογκους φόρους; Γιατί δηλαδή θα πρέπει να αφήσουμε γενικότερα τις επιχειρηματικές δραστηριότητες της Εκκλησίας, οποιασδήποτε εκκλησίας, έξω από τους φόρους; 
      Για το κεφάλαιο Γ’ και το άρθρο 12: Συμφωνούμε ότι είναι θετική η αύξηση των οργανικών θέσεων του Νομικού Συμβουλίου του Κράτους, όμως γιατί θα πρέπει οι επιθεωρητές να έχουν θητεία ορισμένου χρόνου, και συγκεκριμένα, δυο χρόνια, όπως λέτε; Αν υπάρχει ανάγκη ,αυτοί θα πρέπει να είναι σε μόνιμη βάση. Δώστε μας μια εξήγηση γιατί προβλέπεται να είναι ορισμένου χρόνου.
      Για το άρθρο 13, τη Σύσταση Γενικής Γραμματείας Φορολογικών και Τελωνειακών Θεμάτων, καταρχήν δεν θα είχαμε αντίρρηση, αλλά είναι γνωστή η κατεύθυνση μέσα στην οποία θα λειτουργήσει και η συγκεκριμένη σύσταση της Γενικής Γραμματείας. Δηλαδή το πολιτικό περιεχόμενο είναι συγκεκριμένο και δεν μπορεί βέβαια αυτό να αλλάξει προς όφελος, επαναλαμβάνω, του λαού. 
      Για το άρθρο 14, που αφορά θέματα υπηρεσιών του Υπουργείου Οικονομίας και Οικονομικών, είπα και στην πρωτολογία μου αλλά και στην Επιτροπή για το πώς αλλάζουν οι εργασιακές  σχέσεις. Παραδείγματος χάρη, στην παράγραφο 4 βάζετε τους εργολάβους -επαναλαμβάνω για μια ακόμη φορά και δεν το αποσύρετε- για τη φύλαξη, την καθαριότητα, και τη μεταφορά χρημάτων και στο Υπουργείο Οικονομίας. Και σας είπαμε ότι αν υπάρχει έλλειψη προσωπικού, γιατί δεν κάνετε τις απαραίτητες προσλήψεις μέσω του Α.Σ.Ε.Π.; Γιατί τα στοιχεία που εμείς έχουμε, και μας τα προσκομίζουν και οι σύλλογοι, είναι ότι το κόστος από τον κρατικό προϋπολογισμό για να πληρωθούν αυτοί οι εργολάβοι είναι πολύ μεγαλύτερο από ό,τι θα κόστιζαν οι μόνιμοι υπάλληλοι.
      Φέρτε μας λοιπόν μια τέτοια μελέτη για να συγκρίνουμε και οικονομικά μεγέθη. Και ξέρετε τι γίνεται τώρα; Διάφορα τρωκτικά –έτσι θα τα πω γιατί είναι τρωκτικά πραγματικά- καταληστεύουν τον κρατικό προϋπολογισμό και συγχρόνως έχουν τους εργαζόμενους με μεσαιωνικές σχέσεις εργασίας αλλά και με αποδοχές 400 και 500 ευρώ. Αυτά τα ελέγξατε; Δεν τα έχετε ελέγξει για να δείτε πώς δουλεύουν σε αυτές τις εργολαβίες οι συγκεκριμένοι εργαζόμενοι όχι μόνο στα Υπουργεία αλλά και μέσα στα νοσοκομεία και σε άλλες δημόσιες επιχειρήσεις. Άρα πρέπει να δείτε το ζήτημα αυτό, να το αποσύρετε και αν έχει ανάγκη το Υπουργείο Οικονομίας για αυτές τις δραστηριότητες, να προσλάβει εργαζόμενους. Εξάλλου υπάρχει και το πρόβλημα της μεγάλης ανεργίας. 
      Η παράγραφος 3 του ίδιου άρθρου: Γιατί θα πρέπει να καταβάλλετε, σας είπαμε, ειδική αποζημίωση στους εμπειρογνώμονες και στους ιδιώτες συνεργάτες, στους υπεργολάβους, άλλη εργολαβία, στην Ε.ΣΥ.Ε.; Εάν κάνετε τέτοια σύμβαση σημαίνει ότι εκεί προβλέπεται τι ποσό θα πάρουν. Δεν μπορείτε να τους εξομοιώνετε στην ειδική αποζημίωση με τους εργαζόμενους του δημοσίου. Αυτό πρέπει να φύγει από τη μέση γιατί επαναλαμβάνω είναι μια χαριστική ρύθμιση και πάλι για ιδιώτες, συνεργάτες, υπεργολάβους του Υπουργείου. 
      Για το άρθρο 15 για τις ρυθμίσεις για την Επιτροπή Εποπτείας Ιδιωτικής Ασφάλισης. Εδώ όμως τώρα δεν αλλάζει ο σκοπός της ιδιωτικής ασφάλισης και εμείς δεν μπορούμε να δώσουμε θετική ψήφο  γιατί αυτή την ώρα η ιδιωτική ασφάλιση σε σοβαρούς τομείς, όπως είναι η υγεία, όπως είναι η συνταξιοδότηση, αρχίζει να αυξάνει και λόγω της πολιτικής που ακολουθήθηκε όλα αυτά τα χρόνια σε αυτούς τους τομείς. Επαναλαμβάνω για μία ακόμη φορά, για μας είναι ζήτημα ιδεολογικό, πολιτικό και δεν μπορούμε να δώσουμε τη θετική ψήφο. 
      Για το άρθρο 17, ρυθμίσεις του Οικονομικού Επιμελητηρίου: Σας είπαμε ότι στην ουσία πρόκειται για αλλαγές που αφορούν τους λογιστές και γίνονται σε βάρος τους. Σας είπαμε ότι το κύριο για μας είναι ότι μπορεί να λέτε ότι τερματίζεται η εξέταση αλλά μέσω των σεμιναρίων και της πιστοποίησης και της αξιολόγησης επαναλαμβάνετε την εξέταση. Και εμείς σας λέμε για μια ακόμη φορά αυτό να το βγάλετε από τη μέση για να δώσουμε θετική ψήφο. Είμαστε υπέρ των σεμιναρίων, υπέρ της κατάρτισης γιατί γνωρίζουμε ότι εξελίσσονται τα λογιστικά πρότυπα, εξελίσσεται η όλη διαδικασία του ελέγχου και της αρμοδιότητας των λογιστών αλλά αυτό πρέπει να γίνει με πρωτοβουλία της Κυβέρνησης χωρίς όμως να αποτελεί ζήτημα αξιολόγησης γιατί τότε υποβαθμίζουμε τελείως τα πτυχία που δίνουν τα Πανεπιστήμια και τα Τ.Ε.Ι.
      Για το άρθρο 19: Σας είπαμε για την Ελληνική Αναπτυξιακή Εταιρεία Επενδύσεων Α.Ε στην Επιτροπή. Γιατί δεν μας φέρνετε ποιο ήταν το έργο που έκανε μέχρι τώρα, γιατί δεν ολοκληρώθηκε μετά από δυόμισι χρόνια εκκαθάριση; Επίσης τα έξοδα είναι 200.000 ευρώ επί πέντε χρόνια, δηλαδή σημαντικά νούμερα. Πώς θα εισπραχθούν οι ληξιπρόθεσμες απαιτήσεις; Είναι 26,5 εκατομμύρια ευρώ. Για να δώσεις μία θετική ψήφο στην παράταση αυτή που λέτε, σε μας τουλάχιστον πρέπει να δώσετε αυτές τις εξηγήσεις. Και θα περιμένουμε μέχρι τέλους.
      Για το άρθρο 20 που αφορά την Ε.Α.Β Α.Ε: Κοιτάξτε, κύριε Υπουργέ. Αυτό γίνεται πραγματικά για την ιδιωτικοποίηση της συγκεκριμένης δημόσιας επιχείρησης όπως προωθήθηκε και από  την προηγούμενη κυβέρνηση η Ε.Λ.Β.Ο. στα χέρια του Μυτιληναίου, του γνωστού ομίλου. Και πραγματικά εδώ γίνεται μια προσπάθεια ωραιοποίησης της κατάστασης μέσω της ρύθμισης αυτής γιατί γνωρίζουμε πολύ καλά σε ποια κατάσταση είναι. Δεν αλλάζει η πραγματική  κατάσταση της Ε.Α.Β με αυτές τις λαθροχειρίες που πάτε να κάνετε, άρα το ζήτημα για μας είναι ότι οδεύετε και αυτή την επιχείρηση στην ιδιωτικοποίηση, στρατηγικής σημασίας επιχείρηση για μας, που δεν πρέπει με κανέναν τρόπο να φύγει από τα χέρια του δημοσίου και με τις άλλες βιομηχανίες της Ελληνικής Αμυντικής Βιομηχανίας, πρέπει να αποτελέσουν τον ενιαίο φορέα για να υπάρχει πραγματικά και έλεγχος από το δημόσιο σε ένα τόσο σημαντικό τομέα. Λίγο πολύ είναι γνωστές οι εξελίξεις τις οποίες ζούμε. 
      Για το άρθρο 21, κύριε Πρόεδρε, για την παραχώρηση των αιθουσών του Ζαππείου στους επιχειρηματίες για την διαφήμιση των προϊόντων τους, με το αζημίωτο. Σας είπα ότι η πολιτιστική κληρονομιά έχει δοθεί ήδη στους επιχειρηματίες για την διαφήμιση των προϊόντων τους. Έγινε στο Σούνιο για να διαφημίσει μεγάλη πολυεθνική εταιρεία τα αυτοκίνητά της. Δόθηκαν και άλλοι αρχαιολογικοί χώροι για να διαφημίσουν άλλες μεγάλες πολυεθνικές εταιρείες τα προϊόντα τους. Δηλαδή κανένας σεβασμός στην πολιτιστική μας κληρονομιά; Εκεί μέσα μπορείς να κάνεις εκδηλώσεις πολιτισμού με διαφορετικό χαρακτήρα και περιεχόμενο αλλά δεν πρέπει να τα δίνεις όλα βορρά στο επιχειρείν. Επαναλαμβάνω για μια ακόμη φορά, πρέπει να αποσύρετε την συγκεκριμένη διάταξη. Η προηγούμενη διάταξη ήταν σωστή. Εκεί μπορούν να γίνονται εκδηλώσεις με το συγκεκριμένο περιεχόμενο αλλά σε καμία περίπτωση δεν μπορούμε να δεχθούμε ότι για εμπορικούς λόγους θα πρέπει να δίνεται και το Ζάππειο στους επιχειρηματίες.
      Για τις τροπολογίες, κύριε Πρόεδρε. Για την τροπολογία που αναφέρεται στα δικαιώματα των δασολόγων και αφορούν τώρα δικαιώματα των γεωτεχνικών -είναι η μετονομασία του λογαριασμού- είμαστε αντίθετοι γιατί λέει ότι οι σχετικοί πόροι προέρχονται από τα ανταποδοτικά τέλη. Και όταν μιλάτε για ανταποδοτικά τέλη σημαίνει ότι κάποιοι πληρώνουν και η επιβάρυνση εδώ είναι στον ίδιο το λαό, δηλαδή στους αγρότες και στους άλλους που θα γίνονται οι έλεγχοι. Εμείς είμαστε υπέρ του να δίνονται καλά μισθολόγια στους εργαζόμενους του δημοσίου, αλλά όχι με ανταποδοτικά τέλη. Δεν μπορεί ο λαός να πληρώνει συνεχώς. Γι’ αυτό λέμε ότι το ενιαίο μισθολόγιο, συμπεριλαμβάνοντας αν θέλετε και άλλα επιδόματα, μπορεί πραγματικά να δώσει ικανοποιητικό μισθό στους δημοσίους υπαλλήλους, όχι όμως να καθηλώνετε τον μισθό των υπαλλήλων προς τα κάτω και να λέτε ύστερα, ανταποδοτικά τέλη στο λαό για να πληρώσουν κάτι παραπάνω στους δημόσιους υπάλληλους. Είμαστε αντίθετοι. 
      ΠΡΟΕΔΡΕΥΩΝ (Ιωάννης Τραγάκης): Σιγά-σιγά να οδεύουμε προς το τέλος!
      ΑΓΓΕΛΟΣ ΤΖΕΚΗΣ: Ο κρατικός προϋπολογισμός, μπορεί και εμείς πιστεύουμε ότι αντέχει για καλά μισθολόγια και στο δημόσιο. 
      Για την επόμενη τροπολογία που είναι το αγγελιόσημο. Συμφωνούμε σ' αυτό. Είναι μια θετική τροπολογία και θα την ψηφίσουμε.
      Για την τροπολογία για τις άυλες επενδύσεις: Περιέχει δύο διατάξεις. Για την πρώτη είμαστε αντίθετοι. Δεν μπορούμε δηλαδή για τις άυλες επενδύσεις που ήταν το 8% και τώρα πηγαίνει στο 25% να συμφωνήσουμε. Και μάλιστα τι κάνετε; Κάνετε και ένα διαχωρισμό μεγάλων και μικρών επιχειρήσεων και τις μεγάλες βέβαια τις ευνοούμε, τις μικρές όχι. Γι' αυτό και ενώ η δεύτερη διάταξη έχει κάποια θετικά και θα την ψηφίζαμε επειδή όμως υπάρχει και η πρώτη λέμε όχι. Και πιστεύουμε ότι για το Ταμείο Παρακαταθηκών και Δανείων είναι σωστή η διάταξη αυτή που βάζετε μέσα στο νομοσχέδιο θεωρούμε όμως ότι πρέπει να κάνετε και αποδεκτή την τροπολογία που κατέθεσαν οι συνάδελφοι από το ΠΑ.ΣΟ.Κ που μπορεί να αποτελέσει και ενιαία ρύθμιση.
      Τελειώνοντας κύριε Πρόεδρε, αποδείξαμε τόσο επί της αρχής όσο και επί των άρθρων ότι μπορεί να μην υπάρχει ένα ενιαίο περιεχόμενο στο συγκεκριμένο νομοσχέδιο αλλά πολιτικά συμπεράσματα μπορούν να βγουν από τον ίδιο το λαό γιατί βλέπουμε εδώ ρυθμίσεις που ευνοούν μεγάλους επιχειρηματικούς ομίλους και από την άλλη καταλαβαίνουμε ότι η πολιτική της Κυβέρνησης αφαιρεί συνεχώς δικαιώματα των εργαζομένων είτε αφορούν τα μισθολογικά τους και τα εισοδήματά τους είτε τα συνταξιοδοτικά τους. Γι' αυτό πιστεύουμε ότι θα βγάλει τα συμπεράσματά του ο λαός και μπροστά στις δημοτικές και νομαρχιακές εκλογές, γιατί όχι να καταψηφίσει τους δύο που παίζουν το γνωστό παιχνίδι σε βάρος του! 
      ΠΡΟΕΔΡΕΥΩΝ (Ιωάννης Τραγάκης): Ε, καλά τώρα. Αν το ακούμε αυτό μέχρι τον Οκτώβριο θα τρώμε όλο μας το χρόνο!
      Ο συνάδελφος κ. Μακρυπίδης έχει το λόγο.
      ΑΝΔΡΕΑΣ ΜΑΚΡΥΠΙΔΗΣ: Κύριοι συνάδελφοι συζητούμε το νομοσχέδιο για το Εθνικό Συμβούλιο Εξαγωγών και όπως είναι ο τίτλος του περιλαμβάνει μέσα και φορολογικές διατάξεις και άλλα θέματα. Πρώτη παρατήρηση είναι αυτό που έχουμε πει κατ’ επανάληψη. Επιβεβαιώνεται για πολλοστή φορά η έλλειψη συγκεκριμένων στόχων και αρχών, η έλλειψη προγραμματισμού και σχεδιασμού της Κυβέρνησης της Νέας Δημοκρατίας. Αποδεικνύεται ότι η πολιτική ηγεσία του Υπουργείου Οικονομίας και Οικονομικών νομοθετεί ευκαιριακά και απρογραμμάτιστα.
      Δεν έχει σαφή και ολοκληρωμένη πρόταση, ούτε για τα θέματα της οικονομίας, ούτε βέβαια συγκεκριμένο νομοθετικό έργο με το οποίο πρέπει να προχωρήσει για να δώσει λύση στα υπαρκτά και πολλά προβλήματα που απασχολούν τη χώρα.
      	Θα ήθελα, κύριε Υπουργέ, να αναφερθώ συγκεκριμένα στα άρθρα 1 με 5, εκεί που νομοθετείται το Εθνικό Συμβούλιο Εξαγωγών. Ξέρετε πολύ καλά ότι αυτό ήδη υπήρχε από το 2002, από τις κυβερνήσεις του ΠΑ.ΣΟ.Κ. Μέχρι τώρα λειτουργούσε αυτό το Συμβούλιο, χωρίς όμως να έχει θεσμική μορφή. Λειτουργούσε με αποφάσεις του Υπουργού Οικονομίας, μέσα από τις οποίες προβλεπόταν η σύνθεσή του. 
      	Ουσιαστικά τι κάνετε; Κυρώνετε με νόμο αυτό που ήδη υπήρχε επί κυβερνήσεων του ΠΑ.ΣΟ.Κ. Είναι θετικό το ότι σήμερα έρχεστε και υιοθετείτε τις πρωτοβουλίες του ΠΑ.ΣΟ.Κ. και για το Συμβούλιο Εξαγωγών που, όπως είπα, ήταν μία πρωτοβουλία και μία αναγκαιότητα που είχε θεσπίσει η κυβέρνηση του ΠΑ.ΣΟ.Κ. 
      	Θα ήθελα να πω ότι με το νομοσχέδιο συστήνεται Διαρκής Εκτελεστική Επιτροπή για την υποβοήθηση του έργου του Συμβουλίου Εξαγωγών και λειτουργούσε και Γραμματεία. Νομίζουμε ότι ήταν πιο λειτουργική και πιο αποτελεσματική από την Επιτροπή, που εσείς προβλέπετε. 
      	Θα ήθελα να σταθώ λίγο στο θέμα των εξαγωγών, δηλαδή το αντικείμενο αυτό καθ’ αυτό του Συμβουλίου Εξαγωγών. Οι εξαγωγές άρχισαν να ανακάμπτουν από το 2003. Η Κυβέρνηση της Νέας Δημοκρατίας με την πολιτική της έχει οδηγήσει σε μείωση της εξωστρέφειας της ελληνικής οικονομίας και κατ’ επέκταση σε συρρίκνωση των εξαγωγών και αγαθών και προϊόντων και υπηρεσιών. 
      Χωρίς να συμπεριλάβουμε τα καύσιμα και τα ναύλα τα οποία αυξάνονται λόγω της συγκυρίας με την αύξηση των τιμών του πετρελαίου, οι εξαγωγές αγαθών και υπηρεσιών από στοιχεία της Τράπεζας της Ελλάδας το 2004 ήταν 13%. Το 2005 κατέρρευσαν στο 7%. Δεν είπαμε ότι δεν έχουμε αύξηση των εξαγωγών, αλλά έχουμε μείωση του ρυθμού των εξαγωγών. 
      Σε σχέση με το εθνικό εισόδημα, το 2003 οι εξαγωγές πλην καυσίμων και ναυτιλιακών συναλλαγών, όπως είπα, έφθαναν στο 6,2% του εθνικού εισοδήματος. Το 2005 οι εξαγωγές έπεσαν στο 5,7% του εθνικού εισοδήματος.
      Επειδή έχει γίνει πολλή συζήτηση για τα θέματα της ανταγωνιστικότητας, θα ήθελα να αναφερθώ σ’ αυτά λέγοντας ότι η ενίσχυση των εξαγωγών σχετίζεται με την ενίσχυση της ανταγωνιστικότητας. Τα δύο τελευταία χρόνια έχουμε χειροτέρευση της ανταγωνιστικότητας της χώρας μας σε σχέση με τα προηγούμενα χρόνια και πέραν των άλλων λόγων είναι γεγονός ότι αφήσατε ανεκμετάλλευτη τη μεγάλη παρακαταθήκη, τη μεγάλη «προίκα» των Ολυμπιακών Αγώνων και σε επίπεδο δομών, αλλά και προβολής της χώρας μας.
      Όσον αφορά την ανταγωνιστικότητα, το 2005 που είχε χαρακτηριστεί από την Κυβέρνηση της Νέας Δημοκρατίας έτος της ανταγωνιστικότητας, η θέση της Ελλάδας επιδεινώθηκε κατά εννέα θέσεις. Η Ελλάδα το 2004 ήταν στην 37η θέση. Το 2005 κατατάσσεται στην 46η θέση όσον αφορά την ανταγωνιστικότητά της. 
      Αυτή είναι η πρόοδος που έχετε κάνει; Αυτή ήταν η μεγάλη επιτυχία στο στόχο που βάλατε το 2005 να είναι έτος ανταγωνιστικότητας της χώρας μας; Αυτό ήταν το αποτέλεσμα, το να καταρρεύσει κατά εννέα θέσεις σε σχέση με τη θέση που είχε τον προηγούμενο χρόνο;
      Θα ήθελα να σας πω, κύριε Υπουργέ, ότι όπως δημοσιεύτηκε από την Ευρωπαϊκή Επιτροπή πριν από μερικές μέρες, η πορεία του δείκτη της πραγματικής σταθμισμένης συναλλαγματικής ισοτιμίας για τις είκοσι πέντε χώρες-μέλη της Ευρωπαϊκής Ένωσης –ο δείκτης αυτός μετρά την ανταγωνιστικότητα- τα τελευταία δύο χρόνια χειροτερεύει στην Ελλάδα κατά 16%. 
      Επιπλέον, όσον αφορά τις άμεσες ξένες επενδύσεις, το 2003 οι άμεσες ξένες επενδύσεις στη χώρα μας ήταν 764.000.000 ευρώ καθαρή εισροή. Το 2004 ήταν 864.000.000 ευρώ καθαρή εισροή. Το 2005 κατρακύλησε στο πρωτοφανές επίπεδο των 680.000.000 ευρώ, που σημαίνει ότι οι ξένοι επιχειρηματίες δεν εμπιστεύονται τη χώρα μας για να πραγματοποιήσουν επενδύσεις. 
      Αντίθετα, τι βλέπουμε; Βλέπουμε ελληνικές εταιρείες, επιχειρήσεις και τράπεζες να κάνουν επενδύσεις στο εξωτερικό, να κάνουν επενδύσεις σε άλλες χώρες της ευρύτερης περιοχής της βαλκανικής και της ανατολικής Μεσογείου, δηλαδή ενώ οι ξένοι δεν εμπιστεύονται την οικονομία μας, δεν εμπιστεύονται την Κυβέρνησή σας, οι δικές μας επιχειρήσεις, ενδεχομένως για τον ίδιο λόγο, δεν εμπιστεύονται και δεν κάνουν εδώ επενδύσεις και κάνουν στο εξωτερικό, όπως είχαμε πρόσφατα την απόφαση της Εθνικής Τράπεζας να προβεί στην αγορά της τουρκικής μεσαίου βεληνεκούς τράπεζας, της FINANCE BANK, και μάλιστα με το υπερβολικό ποσό των 4,2 δισεκατομμυρίων ευρώ, που είναι το 70% των ιδίων κεφαλαίων.
      Θα ήθελα όμως να αναφερθώ, κύριε Υπουργέ, και στα άρθρα 6 έως 11 που είναι το δεύτερο σκέλος του νομοσχεδίου σχετικά με τις φορολογικές ρυθμίσεις. Στη διάταξη του άρθρου 7 για τις επιχειρήσεις που συγχωνεύονται, γνωρίζετε πολύ καλά, κύριε Υπουργέ, ότι με το ν. 2992/2002 η κυβέρνηση του ΠΑ.ΣΟ.Κ. είχε προχωρήσει σε φοροαπαλλαγές και σε κίνητρα –μπορώ να πω- στις μεγάλες ανώνυμες εταιρείες που προέρχονται από συγχώνευση ή και από απορρόφηση άλλων μικρών επιχειρήσεων, προκειμένου να κάνουμε μεγάλες, ισχυρές και ανταγωνιστικές επιχειρήσεις. Προχωρείτε σε ρύθμιση που τα φορολογικά κίνητρα, πέραν των άλλων, εταιρειών που προέρχονται από συγχώνευση ή από απορρόφηση άλλων επιχειρήσεων να κατανέμονται ισόποσα σε τρεις συνεχόμενες οικονομικές χρήσεις αντί για μία. Άρα, είχαμε μία ουσιαστική φορολογική ελάφρυνση που σχεδόν καταργείται. 
      Με τη διάταξη αυτή τι κάνετε; Μειώνετε τις φοροαπαλλαγές για το 2006 και αυτό γίνεται, όπως προκύπτει από την αιτιολογική έκθεση, προκειμένου να διευκολυνθεί η ομαλή εκτέλεση του προϋπολογισμού για το οικονομικό έτος 2006. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Θέλετε να μειώσουμε τις φοροαπαλλαγές;
      ΑΝΔΡΕΑΣ ΜΑΚΡΥΠΙΔΗΣ: Ερωτώ: Είναι αυτές οι φοροαπαλλαγές που είχαν δοθεί για συγκεκριμένο λόγο, προκειμένου να ισχυροποιήσουμε τις επιχειρήσεις, να τις κάνουμε μεγάλες, ισχυρές και ανταγωνιστικές; 
      Εσείς έρχεστε και λέτε ότι επειδή έχουμε ανάγκες –αυτό προκύπτει από την αιτιολογική έκθεση- για τον προϋπολογισμό, εισπράττουμε ένα ποσό 80.000.000 για το 2006 και αυτό είναι σαν συνέχεια μιας σειράς άλλων μέτρων που έχετε πάρει για να υλοποιήσετε τον προϋπολογισμό που δεν υλοποιείται, όπως είναι η αύξηση των προκαταβολών στο 55% και στο 80% επιχειρήσεων ανωνύμων εταιρειών και τραπεζών, όπως είναι η αύξηση των μοναδικών συντελεστών καθαρού κέρδους στις μικρομεσαίες επιχειρήσεις κ.λπ.. 
      Άρα, βλέπουμε πως εσείς οι ίδιοι ομολογείτε ότι έχετε πρόβλημα υλοποίησης του προϋπολογισμού και έρχεστε μέσα από τέτοια μέτρα να υλοποιήσετε τον προϋπολογισμό και να μειώσετε το έλλειμμα.
      Άρα, βλέπουμε ότι αυτό είναι φανερό και είναι κατά τη γνώμη μου θέμα χρόνου να ληφθούν και άλλα τέτοια μέτρα προκειμένου να υλοποιήσετε τον προϋπολογισμό. Αυτά δεν είναι θέση δική μου, δεν είναι εκτίμηση δική μου, είναι θέση που εξέφρασε ο επίτιμος Πρόεδρος της Νέας Δημοκρατίας, ο πρώην Πρωθυπουργός, ο κ. Μητσοτάκης που είπε ότι έχουμε διόγκωση του ελλείμματος το πρώτο τρίμηνο του τρέχοντος έτους και σας προτρέπει, σας παροτρύνει, «χτυπάει το καμπανάκι» ότι πρέπει να πάρετε και άλλα μέτρα γιατί θα υπάρχει πρόβλημα στο τέλος του χρόνου για τον προϋπολογισμό.
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΑΝΔΡΕΑΣ ΜΑΚΡΥΠΙΔΗΣ: Θα τελειώσω, κύριε Πρόεδρε, λέγοντας κάποια πράγματα σχετικά με το άρθρο 9. 
      Κύριε Υπουργέ, προχωράτε στη διευκόλυνση των επιχειρήσεων γουνοποιίας στους νομούς Καστοριάς, Κοζάνης, Φλώρινας και Γρεβενών. Συμφωνούμε, όμως η Κυβέρνηση της Νέας Δημοκρατίας έχει επιλεκτική ευαισθησία ως προς τις επιχειρήσεις, πράγμα που δεν έχει προς τους εργαζόμενους και τους ανέργους και τους απολυμένους στις συγκεκριμένες περιοχές, στους συγκεκριμένους νομούς. Είδαμε πριν από λίγες εβδομάδες ότι είχε φέρει διάταξη που αντιμετώπιζε το πρόβλημα των απολυμένων και των ανέργων στην πόλη της Νάουσας. Δεν βλέπουμε να έχει την ίδια ευαισθησία για τους απολυμένους, και τους εργαζόμενους, από τη γουνοποιία, ενώ για τις επιχειρήσεις δείχνει τέτοια ευαισθησία. Να γιατί σας κατηγορούμε για επιλεκτική μνήμη και φυσικά και για επιλεκτική ευαισθησία. 
      Θα ήθελα να κλείσω, κύριε Πρόεδρε, με μία αναφορά στο άρθρο 18, στη διάταξη που περιλαμβάνεται η κατάργηση του χαρτοσήμου για τα δάνεια από το Ταμείο Παρακαταθηκών και Δανείων. Και βεβαίως, συμφωνούμε με τη συγκεκριμένη διάταξη. Κινείται σε θετική κατεύθυνση. Ήρθε και με καθυστέρηση, μπορώ να πω, γιατί αντίστοιχα τέτοια διάταξη ισχύει για τις τράπεζες και τα άλλα πιστωτικά ιδρύματα, πλην του Ταμείου Παρακαταθηκών και Δανείων, όμως είναι ημιτελής. 
      Γι’ αυτό έχουμε καταθέσει συγκεκριμένη τροπολογία, κύριε Υπουργέ. Γνωρίζετε πολύ καλά ότι όταν καταργήθηκε το χαρτόσημο από τα δάνεια στις τράπεζες το 2001, καταργήθηκε συγχρόνως και το χαρτόσημο για τους τόκους των δανείων που ήταν προς εξόφληση στο μέλλον, εφεξής και όχι για τα προηγούμενα. 
      Σας ερωτούμε, λοιπόν. Γιατί σήμερα δεν περιλαμβάνετε την ίδια διάταξη αυτό που ισχύει για τις τράπεζες και για το Ταμείο Παρακαταθηκών; Για δάνεια που έχουν πάρει ποιοι; Υπάλληλοι, εργαζόμενοι, προκειμένου να αποκτήσουν πρώτη κατοικία για τους τόκους δανείων που έχουν να εξοφλήσουν στο μέλλον. Γνωρίζετε πολύ καλά ότι εάν ένα δάνειο 50.000 ευρώ είναι για είκοσι χρόνια εξόφληση, μετά από πέντε, δέκα, δεκαπέντε χρόνια αυτό θα τριπλασιαστεί και έχει σοβαρή επιβάρυνση το χαρτόσημο στους τόκους αυτούς. 
      ΠΡΟΕΔΡΕΥΩΝ (Ιωάννης Τραγάκης): Παρακαλώ ολοκληρώστε. 
      ΑΝΔΡΕΑΣ ΜΑΚΡΥΠΙΔΗΣ: Θα ήθελα, κύριε Υπουργέ, να το δείτε. Περισσότερα όμως θα πω και στη συζήτηση της τροπολογίας. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ. Βέβαια, πήρατε και το χρόνο της δευτερολογίας σας. 
      Ο συνάδελφος κ. Μαγκριώτης έχει το λόγο. 
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε. 
      Μπορεί το νομοσχέδιο που συζητούμε να μην έχει ιδιαίτερη βαρύτητα και σημασία, το θέμα όμως που συζητούμε είναι ξεχωριστό και σημαντικό. 
      Καταρχήν, να κρίνω θετικές τις διατάξεις του νομοσχεδίου για τη θεσμοθέτηση του Εθνικού Συμβουλίου Εξαγωγών. Θα ήθελα να πω όμως και να τονίσω ότι αυτό λειτουργεί εδώ και χρόνια με σημαντικά αποτελέσματα. Μπορεί σίγουρα να βελτιωθεί η δραστηριότητά του, να συντονιστούν καλύτερα οι δυνάμεις της εξαγωγικής προσπάθειας της χώρας και να έχουμε καλύτερα αποτελέσματα και για τη χώρα μας και για την οικονομία. 
      Φοβάμαι όμως –και το τονίζω- ότι συνήθως, όταν κάτι το νομοθετούμε και το θεσμοθετούμε, δημιουργούμε γραφειοκρατία, πρόσθετα έξοδα και δαπάνες και ίσως δικαιολογούμε κάποια υπηρεσιακά έξοδα και κάποιους παραπάνω υπηρεσιακούς ή διοικητικούς παράγοντες. 
      Γι’ αυτό θα ήθελα να το προσέξετε αυτό, κύριε Υπουργέ. Το όργανο αυτό να είναι ευέλικτο, αποφασιστικό και συντονιστικό, να βοηθήσει την εξαγωγική προσπάθεια της χώρας, να ενώσει τις δυνάμεις, να θέσει κοινούς στόχους και να μην προσθέσει γραφειοκρατία και δαπάνες, δηλαδή αναποτελεσματικότητα, μη γίνει δηλαδή στο τέλος τροχοπέδη. 
      Όμως, το πιο σημαντικό είναι η ίδια η εξαγωγική δραστηριότητα που είναι υπόθεση των ίδιων των επιχειρήσεων, των στελεχών και των εργαζομένων και βεβαίως ευθύνη και υποχρέωση της ελληνικής πολιτείας. Οι εξαγωγές, όπως όλοι αναγνωρίζουμε, αντανακλούν την παραγωγικότητα και την ανταγωνιστικότητα μιας οικονομίας. Χώρα που έχει υψηλά ποσοστά εξαγωγών –και φυσικά έχει σημασία και η ποιότητα, η σύνθεση του καλαθιού των εξαγωγών- και ένα θετικό ισοζύγιο εξωτερικών συναλλαγών, αυτή η χώρα πατά σταθερά, έχει υγεία στην οικονομία της, έχει υγεία και συνοχή η κοινωνία και βεβαίως προοπτική και δυναμική. 
      ΑΓΓΕΛΟΣ ΤΖΕΚΗΣ: Θα σκάσει από την πολλή υγεία!
      ΙΩΑΝΝΗΣ ΜΑΓΚΡΙΩΤΗΣ: Λέω ότι όταν μια χώρα τα έχει αυτά, έχει υγεία. 
      Τώρα, για τη δική μας χώρα, οφείλουμε να πούμε πως παρ’ ότι η εξαγωγική δραστηριότητα ήταν σημαντική και στο παρελθόν –συνεχίζει να είναι και σήμερα ιδιαίτερα σε ορισμένους κλάδους- δεν είναι πάντοτε το ασφαλές κριτήριο της υγείας, της παραγωγικότητας και της ανταγωνιστικότητας της οικονομίας. Πολλές φορές στηρίζεται σε συγκυριακούς παράγοντες. 
      Να πω, για παράδειγμα, ότι η ένταση πέρυσι της εξαγωγής λαδιού από τη χώρα, που συμπαρέσυρε και τις τιμές της εγχώριας διάθεσης του λαδιού και υπήρξαν και κερδοσκοπικά φαινόμενα, ήταν απόρροια των καταστροφών στην παραγωγή ελαιολάδου από έντονα καιρικά φαινόμενα στις γειτονικές μας μεσογειακές χώρες, που είναι οι κύριες ανταγωνίστριες χώρες. Υπάρχουν δηλαδή και φαινόμενα συγκυριακά.
      Παλαιότερα, ακόμη και σήμερα, λόγω των επιδοτήσεων από την Ευρωπαϊκή Ένωση, από το FEOGA, από την Κ.Α.Π. αργότερα και από τη νέα Κοινή Αγροτική Πολιτική, αγροτικών προϊόντων, των λεγομένων μεσογειακών προϊόντων, ευνοείται η εξαγωγική δραστηριότητα στον πρωτογενή τομέα. 
      Εδώ θέτω το πρώτο θέμα. Θα υπάρξει και τα επόμενα χρόνια, όταν από τη νέα Κ.Α.Π. πάμε σε δραματικές μειώσεις των επιδοτήσεων, η ίδια δυναμική στις εξαγωγές αγροτικών προϊόντων, είτε πρωτογενών είτε μεταποιημένων από τη χώρα μας; 
      Να, ένα μεγάλο θέμα που η Κυβέρνηση δυστυχώς, όταν ανοίγουν τα μέτωπα, όπως αυτό της ζάχαρης, της παραγωγής ζαχαροτεύτλων και των εργοστασίων επεξεργασίας των ζαχαροτεύτλων και παραγωγής της ζάχαρης και των άλλων υποπροϊόντων, δείχνει να μην έχει στρατηγική, να μην έχει πρόταση. Αβεβαιότητα και χάος μπροστά και για τους παραγωγούς, αλλά και για τους εργαζόμενους. Είναι πρόβλημα μέγα από τη Θεσσαλία και πάνω για όλο το βορειοελλαδικό χώρο, αλλά και για την οικονομία μας. 
      Στο δευτερογενή τομέα έχουμε μια σημαντική υποχώρηση, γιατί έχουμε μείωση των ιδιωτικών επενδύσεων και μείωση του δείκτη ανταγωνιστικότητας τα τελευταία χρόνια. Σημειώνεται, λοιπόν, σημαντική υποχώρηση της παραγωγικότητας και της ανταγωνιστικότητας. Υποχώρηση λοιπόν και στην εξαγωγική μας και εξωστρεφή δραστηριότητα, σημάδι των καιρών και πρέπει να το προσέξει αυτό η Κυβέρνηση. Οι εξαγωγείς και οι επιχειρηματίες έχουν καταθέσει τις προτάσεις τους. 
      Η Κυβέρνηση παρ’ ότι έχει ψηφίσει μια πλειάδα νομοσχεδίων με μεγάλους στόχους και μεγάλα λόγια, αντίθετα είναι τα αποτελέσματα, γιατί ο κινητήριος μοχλός της ανάπτυξης, το Πρόγραμμα Δημοσίων Επενδύσεων, λειτουργεί αντίστροφα. Η δημοσιονομική και αναπτυξιακή πολιτική της Κυβέρνησης ανταγωνίζεται την εξωστρέφεια, την ανταγωνιστικότητα και την παραγωγικότητα των επιχειρήσεων, και στην πράξη αυτά ακριβώς τα αποτελέσματα αυτό τεκμηριώνουν. 
      Ως προς την αύξηση του Ακαθάριστου Εθνικού Προϊόντος στη χώρα μας, γνωρίζετε πάρα πολύ καλά, κύριε Υπουργέ, ότι την τελευταία διετία –ιδιαίτερα το 2005- το 3,5% που εμφανίζετε ως αύξηση του Ακαθάριστου Εθνικού Προϊόντος είναι πλασματικό. Δεν είναι από την αυτοτροφοδοτούμενη ανάπτυξη. Είναι κατά κύριο λόγο ένα ποσοστό εισαγόμενο από τα κονδύλια του Γ΄ Κοινοτικού Πλαισίου Στήριξης και κυρίως είναι δανειακό. Η έκρηξη των στεγαστικών δανείων, με δική σας ευθύνη, λόγω της προαναγγελίας πριν ενάμιση χρόνο της επιβολής Φ.Π.Α. και της δραματικής αύξησης των αντικειμενικών αξιών, οδήγησε στην έκρηξη των στεγαστικών δανείων. 
      Από την άλλη πλευρά, η μείωση της αγοραστικής δύναμης από τη φορολογική και εισοδηματική πολιτική που ακολουθείτε, οδήγησε τους πολίτες στην πρόσφατη επιβάρυνσή τους με τα καταναλωτικά δάνεια και τις πιστωτικές κάρτες, για να κρατήσουν ένα μέσο επίπεδο ευημερίας που είχαν πετύχει τα προηγούμενα χρόνια. 
      Είναι οι δύο παγίδες της οικονομίας, είναι δύο παγίδες της κοινωνίας. Αρχίζει τόσο η στεγαστική πίστη όσο και η καταναλωτική να υποχωρεί. Πλέον όλοι δανείζονται για να πληρώνουν τα προηγούμενα δάνειά τους. Γι’ αυτό ακριβώς έχουμε υποθηκεύσει κατά πολύ σημαντικό μέρος την ανάπτυξη των επόμενων χρόνων και την ευημερία του μέσου Έλληνα πολίτη. Αυτά είναι τα απότοκα και τα αποτελέσματα της εφαρμοζόμενης οικονομικής πολιτικής της Κυβέρνησης και θα τα εισπράξει η χώρα, η οικονομία και η κοινωνία πολύ γρήγορα, και βεβαίως θα καταρρακωθεί η εξωστρέφεια και ο δυναμισμός της χώρας μας. 
      Τέλος, στον τριτογενή τομέα εκτός από τον τουρισμό, που όλοι αναμέναμε όπως σε κάθε ολυμπιακή χώρα να υπάρχει μια μεταολυμπιακή έξαρση, ούτε και αυτή την είδαμε. Οριακή και κυρίως ποσοτική και όχι ποιοτική είναι η αύξηση της τουριστικής κίνησης στη χώρα μας και αυτό γιατί δεν συνδυάζεται με ορισμένα βασικά κριτήρια της πολιτικής που πρέπει να συνοδεύεται. Δεν αρκεί μόνο η μεγάλη διαφήμιση της χώρας λόγω των Ολυμπιακών Αγώνων. Δεν αρκεί μόνο η πετυχημένη ή μη Eurovision, στην οποία τόσα πολλά είχατε εναποθέσει. 
      Χρειάζεται και μια ανάλογη οικονομική πολιτική, μια ανάλογη πολιτική ανάπτυξης και βεβαίως ανάπτυξη των υπηρεσιών και των υποδομών για την παροχή τουριστικών υπηρεσιών ποιότητας στους τουρίστες που έρχονται στη χώρα μας, για να μπορούν και να επιστρέφουν ευχαριστημένοι στις χώρες τους, αλλά και για να καταναλώνουν, να δαπανούν υψηλά ποσά στη χώρα μας, κάτι που θα βοηθήσει και τον παραγωγικό κόσμο και την κοινωνία. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Κλείνω, κύριε Πρόεδρε. 
      Αυτή είναι η πραγματικότητα, όσον αφορά την εξωστρέφεια της οικονομίας. Και η Κυβέρνηση αντί να διευθετήσει κάποια απλά θέματα που τα βρήκε και έτοιμα από την προηγούμενη κυβέρνηση, αρνείται πεισματικά και εργάζεται σε αντίθετη κατεύθυνση. 
      Δύο βασικοί παράγοντες για την υποστήριξη της εξωστρέφειας και της εξαγωγικής δραστηριότητας της χώρας είναι το κύρος της χώρας, είναι η εικόνα που έχει η χώρα και δυστυχώς αυτή έχει πληγεί τα τελευταία χρόνια. Δεν είναι η εικόνα της γενικής αποδοχής που είχε την προηγούμενη δεκαετία. Δεν είναι η ολυμπιακή Ελλάδα, η Ελλάδα της Ο.Ν.Ε., η Ελλάδα της σταθερότητας. Αυτό το μήνυμα εξέπεμπε τα προηγούμενα χρόνια στην ευρύτερη περιοχή. 
      Γι’ αυτό ακριβώς κινδυνεύουμε να γίνουμε και μέρος των προβλημάτων της περιοχής, κύριε Υπουργέ, και αυτό πρέπει να το προσέξετε πάρα πολύ. Είναι βέβαια θέμα γενικότερης πολιτικής, αλλά είναι πολύ βασικό για την εξωστρέφεια της οικονομίας και φυσικά είναι σημαντική και η υποστήριξη αυτής της δραστηριότητας. 
      Δύο πράγματα θα πω. Ο.Ε.Υ., οικονομικοί σύμβουλοι. Υπήρξε έτοιμο θεσμικό πλαίσιο που έβρισκε μια ισορροπία και μια σύνθεση στο διπλωματικό σώμα. Η οικονομική διπλωματία μέσα και από το Υπουργείο Εξωτερικών, αλλά και η στήριξη από το Υπουργείο Οικονομικών και τα άλλα Υπουργεία είναι η μεγάλη μας αιχμή. Είναι ο μοχλός της εξωστρέφειας της χώρας.
      Το χαιρέτησαν το νομοθέτημα αυτό τα προηγούμενα χρόνια από τις κυβερνήσεις του ΠΑ.ΣΟ.Κ. οι εξαγωγικοί φορείς της χώρας και εσείς έρχεστε τώρα να μας πάτε πίσω υποτασσόμενοι στο δογματισμό ή σε μικροκομματικές σκοπιμότητες ή σε άγνοια της πραγματικότητας και ουσιαστικά καταστρέφετε την εμπειρία, την τεχνογνωσία και δεν εφαρμόζετε και το νόμο γύρω από τους Ο.Ε.Υ., την αιχμή, δηλαδή, της οικονομικής διπλωματίας. 
      Δεύτερον, είχατε κάνει ένα θετικό βήμα και το χαιρετήσαμε. Εμείς δεν είχαμε προχωρήσει στο σημείο αυτό για λόγους δημοσιονομικούς. Είχατε εξαγγείλει –και το θεσμοθετήσατε- την γρήγορη επιστροφή του Φ.Π.Α. στις εξαγωγικές επιχειρήσεις. Ούτε για μια οικονομική περίοδο δεν εφαρμόστηκε. Η παρακράτηση που κάνετε για τα δημοσιονομικά σας μαγειρέματα είναι πολύ πιο μεγάλη απ’ ότι τα προηγούμενα χρόνια. Γι’ αυτό σας καταγγέλλουν οι φορείς της εξωστρέφειας, όλοι οι σύλλογοι εξαγωγέων της χώρας. 
      Και για του λόγου το αληθές καταθέτω και το υπόμνημα του Συνδέσμου Εξαγωγέων Βόρειας Ελλάδας, ο οποίος θέτει αυτά τα θέματα και βεβαίως δεν μπορεί να κατηγορηθεί ότι σας αντιπολιτεύεται. Σε λίγες ώρες η κ. Μπακογιάννη από το βήμα της τακτικής τους Συνέλευσης θα αναπτύξει τις απόψεις και ελπίζω να απαντήσει στα θέματα αυτά. Τα νομοθετήματα όμως που έχει προωθήσει και έχει υπογράψει και τα προεδρικά διατάγματα κινούνται σε αντίθετη κατεύθυνση. Γι’ αυτό, κύριε Υπουργέ, καλό το σημερινό νομοθέτημα, όμως έρχεται σε άνυδρο και άγονο έδαφος μιας γενικότερης οικονομικής, αναπτυξιακής και εξωτερικής πολιτικής και φοβάμαι πως δεν θα προσφέρει πολλά πράγματα. 
      Ευχαριστώ, κύριε Πρόεδρε. 
      (Στο σημείο αυτό ο Βουλευτής κ. Ιωάννης Μαγκριώτης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο συνάδελφος κ. Παντούλας έχει το λόγο.
      ΜΙΧΑΗΛ ΠΑΝΤΟΥΛΑΣ: Ευχαριστώ, κύριε Πρόεδρε.
      Θα ήθελα να καταθέσω στο Σώμα μερικές σκέψεις υποστηρίζοντας με θετικό τρόπο συγκεκριμένα άρθρα του νομοσχεδίου. 
      Πρώτα-πρώτα, αναφέρομαι στα άρθρα 10 και 11. Τα άρθρα αυτά προβλέπουν συγκεκριμένες ευεργετικές διατάξεις, όταν κάποιος κάνει δωρεές στην Εκκλησία της Αλβανίας. Νομίζω ότι η ρύθμιση αυτή είναι μια ελάχιστη αναγνώριση από μέρους της Βουλής των Ελλήνων του πνευματικού, του ανθρωπιστικού και του κοινωνικού έργου μιας μεγάλης μορφής της Ορθοδοξίας και του Χριστιανισμού, αλλά και μιας μεγάλης πνευματικής μορφής με την ευρύτερη σημασία του όρου, του Αρχιεπισκόπου Αναστασίου. 
      Νομίζω ότι θα πρέπει να σκεφθούμε και άλλες παρεμβάσεις και άλλες ρυθμίσεις. Οι ρυθμίσεις αυτές πιάνουν τόπο και αξίζει τον κόπο να τις κάνουμε. 
      Θέλω όμως να σας πω, κύριε Υφυπουργέ, ότι ο ακριβής τίτλος της Εκκλησίας της Αλβανίας δεν είναι «Ορθόδοξη Εκκλησία της Αλβανίας», αλλά είναι «Αυτοκέφαλη Ορθόδοξη Εκκλησία της Αλβανίας». 
      Γι’ αυτό σας προτείνω και στο άρθρο 10 και στο άρθρο 11 να γραφτεί ο σωστός τίτλος, όπως αυτοπροσδιορίζεται η ίδια η Εκκλησία, δηλαδή Αυτοκέφαλη Ορθόδοξη Εκκλησία της Αλβανίας.
      Η δεύτερη παρατήρησή μου έχει να κάνει με το άρθρο 18. Προ ενός και πλέον μηνός είχα συζητήσει μαζί σας, κύριε Υφυπουργέ και με τον διευθυντή του Γραφείου σας για τα προβλήματα τα οποία δημιουργούνταν στους πολίτες, όταν επρόκειτο να συνάψουν δάνειο με το Ταμείο Παρακαταθηκών και Δανείων, εκ του γεγονότος ότι τα σχετικά έγγραφα από τα υποθηκοφυλακεία της πατρίδας μας καθυστερούσαν πάρα πολύ. Οι συζητήσεις τις οποίες έκανα στα Γιάννενα –επειδή τέτοιο πρόβλημα υπήρχε και στα Γιάννενα- με το Δικηγορικό Σύλλογο, με τους ιδιώτες που αντιμετώπιζαν αυτού του είδους τα προβλήματα και με το Σύλλογο των Συμβολαιογράφων, με οδήγησαν να κουβεντιάσω μαζί σας το πρόβλημα. 
      Είδα το σχετικό άρθρο 18, όταν κατατέθηκε το σχέδιο νόμου στην αρμόδια Επιτροπή. Το βλέπω και σήμερα, όπως είναι συνταγμένο, και διαπιστώνω ότι λύνει ένα πολύ δύσκολο πρόβλημα, το οποίο δημιουργούσε τεράστια προβλήματα στους πολίτες. Για την εξέλιξη αυτή εκφράζω την ικανοποίησή μου. Θεωρώ δε ότι για να έχουμε μια ολοκληρωμένη νομοθετική παρέμβαση πρέπει να κάνετε δεκτή την τροπολογία του ΠΑ.ΣΟ.Κ., όπως αυτή αναλύθηκε από τον εισηγητή μας, τον κ. Γείτονα. 
      Και το τρίτο που θέλω να πω αφορά το άρθρο 22, όπως αυτό τροποποιήθηκε με την παρέμβαση του Επιστημονικού Συμβουλίου της Βουλής. Μίλησε για την τροποποίηση αυτή ο κ. Γείτονας και για τη σκοπιμότητά της. 
      Με τη συγκεκριμένη, λοιπόν, διάταξη θεσπίζονται φορολογικές και άλλες ελαφρύνσεις υπέρ ενός κοινωφελούς ιδρύματος με το όνομα «Ριζάρειος Εκκλησιαστική Σχολή», ενός ιδρύματος από τα μεγαλύτερα γνωστά ελληνικά κληροδοτήματα που είναι γνωστά και υπό τον όρο «Εθνικά Κληροδοτήματα».
      Το κληροδότημα αυτό ξεκινάει τη λειτουργία του από τα μέσα του 19ου αιώνα και είναι γνωστή η προσφορά του στο πανελλήνιο. Χαρακτηριστικό της διαθήκης των αδελφών Ριζάρη, που κατάγονταν από το Μονοδένδρι του Ζαγορίου, είναι απόσπασμα εκείνο που αναφέρει ότι όλα τα αδέλφια αποφάσισαν να μην δημιουργήσουν οικογένεια, ώστε η περιουσία τους να περιέλθει ολόκληρη στο Έθνος. Γράφουν χαρακτηριστικά: «Παραμείναμεν άγαμοι διότι ενυμφέμθημεν την πατρίδα».
      Στην παράγραφο αυτή περιέχεται, κύριε Υφυπουργέ, η ουσία του φαινομένου του ηπειρωτικού ευεργετισμού και της ηπειρωτικής ευποιίας. Είναι χαρακτηριστικό ότι οι αδελφοί Ριζάρη εδάνεισαν το Έθνος με 150.000 χρυσά ρούβλια Ρωσίας υπέρ του αγώνος της Παλιγγενεσίας. Είναι γνωστό ότι με χρήματα των Ριζάρηδων εκδόθηκαν όλα τα βιβλία του Κοραή, όπως επίσης ότι ο Ματθαίος –ένας από τα αδέλφια- ήταν ο δέκατος τέταρτος στην ιεραρχία της Φιλικής Εταιρείας με το ψευδώνυμο «Πρόθυμος». 
      Η κυβέρνηση του ΠΑ.ΣΟ.Κ. κατ’ επανάληψη είχε ενισχύσει το έργο της Ριζαρείου Σχολής και επί υπουργίας του κ. Λαλιώτη και επί υπουργίας της κυρίας Παπανδρέου. Στις δραστηριότητες δε του Ιδρύματος έχω δει στο Μονοδένδρι και τον κ. Στεφανόπουλο, και τον κ. Παπούλια, τους Προέδρους της Ελληνικής Δημοκρατίας. 
      Σας λέω, λοιπόν, ποια είναι η σημερινή προσφορά του Ιδρύματος ενισχύοντας με αυτό τον τρόπο τη θετική μου στάση απέναντι στη διάταξη αυτή. Στο Μονοδένδρι εργάζονται και αμείβονται από το Ίδρυμα εξήντα άτομα. Το Ίδρυμα λειτουργεί εκεί το Ολοήμερο Δημοτικό Σχολείο Μονοδενδρίου και το Οικοτροφείο, τη Χειροτεχνική Σχολή Μονοδενδρίου και το Οικοτροφείο, το Εκθεσιακό Κέντρο της Χειροτεχνικής Σχολής, όπως επίσης, το Ριζάρειο Εκθεσιακό και Συνεδριακό Κέντρο, το οποίο μέχρι τώρα πραγματοποίησε δέκα εκθέσεις υψηλού επιπέδου. Σ’ έναν οικισμό, που είναι αναπτυγμένος στα χίλια εκατό μέτρα, έχουν περάσει τα τελευταία τρία χρόνια για να επισκεφτούν αυτές τις δραστηριότητες περίπου τετρακόσιες χιλιάδες άτομα. Φανταστείτε, δηλαδή, την προσφορά αυτού του Ιδρύματος. 
      Εδώ στην Αθήνα απασχολεί επίσης εκατόν πενήντα περίπου άτομα, είτε στην Εκκλησιαστική Σχολή στο Χαλάνδρι είτε στα κεντρικά του γραφεία επί της Βασιλίσσης Σοφίας. Εδώ -νομίζω ότι το ξέρετε εσείς, κύριε Υφυπουργέ- το ίδρυμα ετοιμάζει μια μεγάλη πολιτιστική παρέμβαση στο κέντρο της Αθήνας, εκεί που είναι τώρα τα γραφεία του, δίπλα από τον Αη Γιώργη της Ριζαρείου, απέναντι από το Νοσοκομείο «Ευαγγελισμός»: Ένα Πνευματικό και Θεματικό Κέντρο, το οποίο θα είναι στολίδι για την Αθήνα.
      Το κληροδότημα αυτό έχει όντως μια χρηστή διοίκηση, η οποία διαχειρίζεται και αξιοποιεί την περιουσία με σύγχρονο και αψεγάδιαστο τρόπο. Είναι υπόδειγμα κληροδοτήματος, γιατί συνήθως, όταν συζητάμε για τα κληροδοτήματα, τα συζητάμε ως χώρους ανάπτυξης σκανδάλων και μάλιστα με ευθύνη του Υπουργείου Οικονομικών. 
      Θεωρώντας τη λειτουργία του Ιδρύματος Ριζάρη ως υπόδειγμα και για τα άλλα κληροδοτήματα και γενικότερα για τη διαχείριση του δημοσίου χρήματος, με χαρά δίνω τη θετική μου ψήφο, εκτιμώντας ότι συνεχίζεται μια παράδοση, όπως έγινε και επί κυβερνήσεων του ΠΑ.ΣΟ.Κ., ενίσχυσης ενός κληροδοτήματος με τεράστια εθνική σημασία.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο συνάδελφος κ. Φωτιάδης έχει το λόγο.
      Θα αναφερθεί στα αγροτικά. Είναι γεωπόνος και τα ξέρει καλά, πιστεύω.
      Ορίστε, έχετε το λόγο.
      ΗΛΙΑΣ ΦΩΤΙΑΔΗΣ: Κύριε Πρόεδρε, να ανέβω στο Βήμα;
      ΠΡΟΕΔΡΕΥΩΝ (Ιωάννης Τραγάκης): Ο Κανονισμός λέει από κάτω, κύριε συνάδελφε.
      ΗΛΙΑΣ ΦΩΤΙΑΔΗΣ: Ό,τι λέει ο Κανονισμός, κύριε Πρόεδρε. Εφαρμόζουμε πλήρως τον Κανονισμό, αλλά επειδή είναι ένα πολύ σοβαρό θέμα δεν ξέρω αν το μικρόφωνο καλύπτει το ύψος μου, κύριε Πρόεδρε. Αυτό είναι το πρόβλημα.
      ΑΝΔΡΕΑΣ ΜΑΚΡΥΠΙΔΗΣ: Το φυσικό ή πολιτικό ύψος;
      ΗΛΙΑΣ ΦΩΤΙΑΔΗΣ: Το πολιτικό αναγνωρίζεται από το λαό. Το φυσικό είναι εκ Θεού και γι’ αυτό πρέπει από Θεού άρξασθαι, κύριε συνάδελφε εξ Ατωλοακαρνανίας, μια που αναφερθήκατε και στην ελληνορθόδοξο πίστη. 
      ΠΡΟΕΔΡΕΥΩΝ (Ιωάννης Τραγάκης): Ας έρθουμε στο θέμα μας, κύριε συνάδελφε.
      ΗΛΙΑΣ ΦΩΤΙΑΔΗΣ: Θα έλθω και στο θέμα, κύριε Πρόεδρε.
      Κύριε Πρόεδρε, κύριε Υπουργέ, αγαπητοί συνάδελφοι, θα αναφερθώ στην τροπολογία-προσθήκη με γενικό αριθμό 601 και ειδικό 152, που έρχεται και η οποία αφορά τα δικαιώματα των δασολόγων.
      Η σημερινή ημέρα αποτελεί για μένα μια ημέρα χαράς, αλλά και προσωπικής δικαίωσης, γιατί η θεσμοθέτηση του λογαριασμού «Δικαιώματα Γεωτεχνικών» αποτελεί μια κορυφαία στιγμή για τον κλάδο των γεωτεχνικών και έρχεται να επιβεβαιώσει με τον πλέον σαφή τρόπο, για μια ακόμη φορά, ότι η Κυβέρνηση της Νέας Δημοκρατίας βρίσκεται ψυχή τε και σώματι δίπλα στον αγροτικό κόσμο της πατρίδας μας. 
      Η επίλυση ενός προβλήματος που για πάνω από είκοσι χρόνια αποτελούσε τροχοπέδη για την εύρυθμη λειτουργία του έργου του κλάδου των γεωτεχνικών δεν μπορεί παρά να δίνει το στίγμα της νέας εποχής, μιας εποχής που χαρακτηρίζεται από την ισχυρή βούληση μιας κυβέρνησης που με αποφασιστικότητα έρχεται επιτέλους να σκύψει υπεύθυνα πάνω από τα κρίσιμα προβλήματα της αγροτιάς και μάλιστα με τον πλέον ενδεδειγμένο τρόπο, αφού όχι μόνο διασφαλίζονται οι ανάγκες του κλάδου, αλλά προασπίζεται παράλληλα και η ελληνική οικονομία. Γιατί η μετονομασία του προϋπάρχοντος λογαριασμού των δασολόγων σε λογαριασμό των γεωτεχνικών δεν επιβαρύνει τον κρατικό προϋπολογισμό, αφού τα έσοδα προέρχονται από ήδη θεσμοθετημένα, ανταποδοτικού χαρακτήρα, τέλη εθνικής και κοινοτικής νομοθεσίας.
      Η οριστική λύση του χρόνιου αυτού ζητήματος θα έχει πολλαπλά οφέλη για την αγροτική μας οικονομία, γιατί ο γεωτεχνικός κλάδος, από τον οποίο και προέρχομαι, θα μπορεί πλέον απερίσπαστος και απόλυτα δικαιωμένος να συνεχίζει την άοκνη προσπάθειά του για την ουσιαστική βελτίωση της ποιότητας των αγροτικών προϊόντων, την αύξηση και τη βελτίωση της παραγωγής, την ισχυροποίηση του αγροτικού εισοδήματος και της υγείας του καταναλωτή.
      (Στο σημείο αυτό την Προεδρική Έδρα  καταλαμβάνει ο  Α΄  Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
      Η Κυβέρνηση της Νέας Δημοκρατίας έχει αποδείξει επανειλημμένα ότι στέκεται δίπλα στον αγροτικό κόσμο της περιφέρειας. Ο Έλληνας αγρότης δεν ξεχνάει ότι η παρούσα Κυβέρνηση είναι αυτή που πρόπερσι, το 2004 και πέρσι, το 2005, αλλά και φέτος, το 2006, έδωσε, κύριοι συνάδελφοι, οριστική λύση στα τεράστια προβλήματα ζημιών που υπέστη η παραγωγή του μέσω της καθιέρωσης για πρώτη φορά αποζημιώσεων από τις ΕΛ.Γ.Α. Και όταν εγώ, ως υπεύθυνος τότε εισηγητής, το 2001, έλεγα ότι κάποτε πρέπει να δικαιωθούν αυτοί οι παραγωγοί, με χλεύαζαν ορισμένοι συνάδελφοι και όταν έμαθαν ότι είμαι γεωπόνος έλεγαν: «συγνώμη, κύριε συνάδελφε». Και σήμερα έρχεται η ώρα που δικαιωνόμαστε.
      Είδατε, λοιπόν, που κάποτε πρέπει να δεχόμαστε ακόμη και τα λάθη μας. Μετά από είκοσι χρόνια, που θα είσθε ενδεχόμενα κυβέρνηση, να ξέρετε ορισμένα πράγματα από σήμερα τουλάχιστον. 
      Θα σας πω και κάτι άλλο. Κάντε μου τη χάρη, κύριε Πρόεδρε, να μου δώσετε το χρόνο μου. Είχα οκτώ λεπτά και είπα ότι θα τελειώσω σε τέσσερα, αλλά η συγκίνησή μου δεν μου το επιτρέπει, γιατί μιλάω για έναν αγροτικό κόσμο, για ένα γεωτεχνικό κόσμο από τον οποίο προέρχομαι και για έναν κόσμο στον οποίο στηρίζεται το 90% της ελληνικής οικονομίας.
      Συγκεκριμένα βγήκε προ δύο ημερών, προχθές, Δελτίο Τύπου που λέει ότι ο Υπουργός Αγροτικής Ανάπτυξης και Τροφίμων κ. Ευάγγελος Μπασιάκος έκανε την ακόλουθη δήλωση. Είναι αυτός που βάλατε στο στόχαστρο, ο οποίος έχει λύσει όλα τα προβλήματα της ελληνικής αγροτιάς. 
      ΑΝΔΡΕΑΣ ΜΑΚΡΥΠΙΔΗΣ:  Οι δικοί σας τον έβαλαν στο στόχαστρο.
      ΗΛΙΑΣ ΦΩΤΙΑΔΗΣ: Δεν χρειάζεται, κύριε Πρόεδρε, να με καλύψετε. Από αγάπη με διακόπτουν οι κύριοι συνάδελφοι. Το ξέρω αυτό.
      Λέει, λοιπόν, στη δήλωση: «Με κοινή υπουργική απόφαση των Υπουργών Οικονομίας και Οικονομικών και Αγροτικής Ανάπτυξης και Τροφίμων καλύπτονται ασφαλιστικά για την τρέχουσα καλλιεργητική περίοδο 2006, οι ζημιές που προκλήθηκαν στη φυτική παραγωγή των αγροτικών καλλιεργειών της χώρας από τις συνεχείς, έντονες και υπερβολικές βροχοπτώσεις προ της 15ης Μαΐου του τρέχοντος έτους. 
      Ειδικότερα, θα αποζημιωθεί η μειωμένη παραγωγή που σημειώθηκε με τη μορφή της καρπόπτωσης των αμυγδάλων, αχλαδιών, δαμάσκηνων, βερίκοκων και ροδάκινων, της κακής γονιμοποίησης των αμυγδάλων, των αχλαδιών, των βερίκοκων, των δαμάσκηνων, των κερασιών, των μήλων και των ακτινιδίων, της εμφάνισης σοβαρών προβλημάτων κατά το φύτρωμα και της ανάγκης της επανασποράς του βαμβακιού, των σακχαροτεύτλων και των σιτηρών» –εδώ αναφέρονται και τα σπαράγγια- «της οψίμησης της παραγωγής των πεπονοειδών, της μειωμένης  παραγωγής της φράουλας, της μειωμένης ανθοφορίας των μήλων και των εντομολογικών προσβολών των σιτηρών και των παγετών κατά τους πρώτους μήνες του χειμώνα του 2006, που σε συνδυασμό με τις συνεχείς, έντονες και υπερβολικές βροχοπτώσεις συνέβαλαν σοβαρά στη μειωμένη απόδοση σε παραγωγή όλων των ανωτέρω καλλιεργούμενων ειδών φυλλοβόλων, καρποφόρων δέντρων και φυτών.
      Ο πρόεδρος των ΕΛ.Γ.Α. κ. Νικόλαος Κατσαρός θα εφαρμόσει την ανωτέρω απόφαση με τον ορισμό ημερομηνίας υποβολής των δηλώσεων ζημιάς, τήρησης της λοιπής διαδικασίας και καταβολής των αποζημιώσεων στους δικαιούχους το ταχύτερο δυνατό».
      Δεν έχω πολύ χρόνο να σας αναπτύξω γεωπονικά το τι σημαίνει αυτό, αλλά είναι μία πλήρης κάλυψη όλων όσων έχουν πάθει ζημιά από τις καιρικές συνθήκες και δυστυχώς, όταν στην Αίθουσα αυτή εμείς λέγαμε να συμπεριληφθεί στις ΕΛ.Γ.Α. και αυτή η κατηγορία, από το ΠΑ.ΣΟ.Κ. άλλοι μειδιούσαν, άλλοι το αγνοούσαν, άλλοι έλεγαν από μέσα τους προφανώς «αφού θα έλθετε στην Κυβέρνηση, γιατί κύριε Φωτιάδη, δεν το λύνετε εσείς για να είσθε και για είκοσι χρόνια Κυβέρνηση;». 
      Γι’ αυτό ακριβώς αισθάνομαι και διπλά δικαιωμένος, κύριε Πρόεδρε και κύριε Υπουργέ, όταν βλέπω στα μάτια του αγροτικού κόσμου της Ημαθίας και όχι μόνο, να αναγνωρίζει τις τεράστιες προσπάθειες που καταβάλλονται και να στηρίζει με όλες του τις δυνάμεις το έργο της Κυβέρνησης. Γιατί ο Έλληνας αγρότης γνωρίζει καλά, ποιοι είναι αυτοί που τόσα χρόνια τον άφησαν στο περιθώριο, όπως γνωρίζει καλά ότι η Νέα Δημοκρατία παλεύει καθημερινά, χωρίς πολλά λόγια, αλλά με πολλά έργα, για να δικαιώσει τον ιδρώτα του.
      Κλείνοντας, ως Βουλευτής και ως υπεύθυνος Βουλευτής της Νέας Δημοκρατίας για αγροτικά θέματα και ζητήματα ΕΛ.Γ.Α., αλλά κυρίως ως άνθρωπος που προέρχομαι από τα σπλάχνα του χώρου των γεωτεχνικών ως γεωπόνος, αισθάνομαι υπερήφανος για τον κλάδο των γεωτεχνικών, αλλά και για το έργο της Κυβέρνησης της Νέας Δημοκρατίας και είμαι βέβαιος ότι η μεγάλη αυτή προσπάθεια θα συνεχιστεί και στα επόμενα χρόνια, έτσι ώστε να υλοποιηθεί η δέσμευση που δώσαμε στον ελληνικό λαό για μια διαρκώς ισχυρότερη και πιο ανταγωνιστική αγροτική οικονομία. 
      Θα επαναλάβω αυτό που κάποτε είχα πει, όπως θυμάμαι, στη Βουλή –αν και ποτέ δεν επαναλαμβάνω κάτι που έχω πει- ότι ο Απόστολος Παύλος, αναφερόμενος προς τον Τιμόθεο, έλεγε «τον κοπιώντα γεωργόν δει πρώτον τον καρπόν αυτού μεταλαμβάνειν», κύριε Γείτονα. Παρόλο που εσείς δεν είσθε γεωτεχνικός, είσθε σε άλλους τομείς, το ξέρετε πάρα πολύ καλά. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Τεχνικός είμαι πάντως.
      ΗΛΙΑΣ ΦΩΤΙΑΔΗΣ: Βεβαίως, γι’ αυτό αναφέρομαι σε σας και γιατί βλέπω ότι με παρακολουθείτε με μεγάλη προσοχή. 
      Γι’ αυτό και συγχαίρω το Υπουργείο Οικονομίας και ειδικά τον αξιόλογο και αγαπητό παριστάμενο Υφυπουργό μας, κ. Μπέζα, γι’ αυτή τους την πρωτοβουλία για τις νομοθετικές αυτές ρυθμίσεις.
      Σας ευχαριστώ πολύ για την ανοχή σας και για την αγάπη σας. Να είσθε καλά.
      (Χειροκροτήματα απ’ όλες τις πτέρυγες της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ. Βλέπω χειροκρότημα απ’ όλες τις πτέρυγες.
      Το λόγο έχει ο κ. Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
      Κατ’ αρχάς, θέλω να επισημάνω ότι όποια προσπάθεια μπορεί και βοηθά να εισέρχεται συνάλλαγμα στη χώρα μας είναι προς τη θετική κατεύθυνση. Και το συνάλλαγμα φυσικά το εννοώ με την ευρεία έννοια, γιατί όπως ξέρετε, το ευρώ είναι το πρώτο ή το δεύτερο ισχυρότερο νόμισμα πλέον στον κόσμο.
      Ποιες είναι οι κύριες εξαγωγικές δραστηριότητες της χώρας μας; Είναι τρεις. Είναι οι εξαγωγικές επιχειρήσεις, είναι ο τουρισμός, είναι και οι άδηλοι πόροι της ναυτιλίας. Η θεσμοθέτηση ενός Εθνικού Συμβουλίου Εξαγωγών εκ πρώτης όψεως δεν είναι αρνητική. Δείχνει ότι και στον τομέα αυτό η χώρα μας, έστω και σημειολογικά, θέλει να τονίσει ότι ενδιαφέρεται για τις εξαγωγές.
      Κατά τη δική μου άποψη όμως, ένα εθνικό συμβούλιο είναι ένα βαρύ σχήμα. Είναι ένα σχήμα όχι ευέλικτο, όχι εύχρηστο, γραφειοκρατικό θα έλεγα. Ένα συμβούλιο δεν μπορεί να κάνει έρευνα, να προτείνει και να επηρεάζει -αν θέλετε- τις αποφάσεις. 
      Κύριοι συνάδελφοι, τα εθνικά συμβούλια -ας μην γελιόμαστε- λειτουργούν συνήθως ως επικοινωνιακά μέσα για την εκάστοτε κυβέρνηση. Έχουμε το Εθνικό Συμβούλιο Τουρισμού, το Εθνικό Συμβούλιο Ναυτιλίας, το Εθνικό Συμβούλιο Γεωργίας. Πείτε μου, σ’ αυτά τα Συμβούλια ποιο ζήτημα έχει προωθηθεί, πλην του ότι όταν συνεδριάζουν μία ή δύο φορές το χρόνο να υπάρχει ένας επικοινωνιακός αντίκτυπος; Πείτε μου ένα ζήτημα που προώθησε το Εθνικό Συμβούλιο Τουρισμού. 
      Σ’ αυτό το σημείο θέλω να επισημάνω και την εξής στρέβλωση: Ο τουρισμός και η ναυτιλία –πρώτος ο τουρισμός και δεύτερη η ναυτιλία- είναι από τις πλέον εξαγωγικές και εισαγωγικές επιχειρήσεις σε συνάλλαγμα, με την ευρεία έννοια. Στο Εθνικό Συμβούλιο Εξαγωγών έχουμε τη συμμετοχή του Υπουργείου Τουρισμού, του Υπουργείου Ναυτιλίας, ενώ παράλληλα στο Εθνικό Συμβούλιο Τουρισμού θα συμμετάσχει πιθανόν το Υπουργείο Οικονομίας και Οικονομικών με το Γενικό του Γραμματέα. Αυτή η στρέβλωση, αυτό το Λαοκόντειο σύμπλεγμα που υπάρχει, σε τι βοηθάει; Πείτε μου να καταλάβω: Ποιες αποφάσεις θα πάρει το Εθνικό Συμβούλιο Τουρισμού και ποιες αποφάσεις θα πάρει το Εθνικό Συμβούλιο Εξαγωγών; Ποιες αποφάσεις θα πάρει το Εθνικό Συμβούλιο Γεωργίας για την προώθηση των αγροτικών προϊόντων, να τοποθετηθούν στο εξωτερικό σε ράφια τα επώνυμα προϊόντα και ποιες αποφάσεις θα πάρει το Εθνικό Συμβούλιο Εξαγωγών; Πού ταυτίζονται και πού αλληλοκαλύπτονται; 
      Αυτά είναι ζητήματα, τα οποία θα έπρεπε να λυθούν. Κατά τη δική μου άποψη θα έπρεπε να υπάρχει ένα διϋπουργικό όργανο με μία διϋπουργική επιτροπή που πράγματι θα απέδιδε ευελιξία στις αποφάσεις, πράγματι θα μπορούσε να λύσει αλληλοκαλύψεις που υπάρχουν στα Υπουργεία, καθώς και καθυστερήσεις που υπάρχουν από Υπουργείο σε Υπουργείο. Και με τη διϋπουργική επιτροπή θα μπορούσε κάλλιστα να προωθήσει τις αποφάσεις, να βγάλει αποφάσεις, να βγάλει διάφορα υπουργικά διατάγματα, για να μπορούν να προωθηθούν. Γι’ αυτό ακριβώς σας λέω πως δεν θα διευκολυνθούν οι εξαγωγικές επιχειρήσεις ούτε βοηθάει, αν θέλετε, στην προβολή των προϊόντων κάτι τέτοιο ούτε ανοίγει νέους δρόμους στον ανταγωνισμό από απόψεως έρευνας και καινοτομίας, αλλά και ποιότητας των προϊόντων. Αυτά είναι τα ζητήματα, τα οποία θα έπρεπε να δούμε και να λύσουμε. Φοβάμαι πολύ ότι παρ’ όλο που εμείς ψηφίζουμε το νομοσχέδιο στο κεφάλαιο αυτό, κάνουμε μία τρύπα στο νερό. Φοβάμαι ότι η νομοθέτηση γίνεται στο γόνατο. Έχουμε γονατογραφίες, γιατί το ένα Υπουργείο δεν κοιτάει τι κάνει το άλλο. Και σας ανέφερα τα εξής: Υπουργείο Γεωργίας, Υπουργείο Ναυτιλίας, Υπουργείο Τουριστικής Ανάπτυξης. Σ’ αυτά τα Υπουργεία υπάρχουν εθνικά συμβούλια, τα οποία συμμετέχουν στο δικό σας Εθνικό Συμβούλιο. Τι ακριβώς θα κάνουν; 
      Επειδή ο χρόνος περνάει, να πω, κύριε Υφυπουργέ, ότι οι εξαγωγές θέλουν πρωτίστως ένα σταθερό οικονομικό περιβάλλον. Δεν θέλουν να υπάρχουν αναταράξεις. Θέλουν να υπάρχουν εκ των προτέρων γνωστοί και καθαροί κανόνες. Εσείς μόνο κάτι τέτοιο δεν έχετε δημιουργήσει στα δύο χρόνια της διακυβέρνησής σας. Ακούστε με, κύριε Υπουργέ:
      Υπήρχαν δύο κοινές υπουργικές αποφάσεις για την επιδότηση των επιχειρήσεων των παραμεθορίων περιοχών στο επιτόκιο κατά 3%. Οι αποφάσεις αυτές έληξαν στις 31.12.2004. Επί δεκαοκτώ μήνες οι τράπεζες συνέχιζαν να παίρνουν μειωμένες εισφορές από τις επιχειρήσεις λόγω του 3%, διότι δεν βγήκε απόφαση από το Υπουργείο σας αν θα συνεχιστεί ή όχι. Αποτέλεσμα σήμερα είναι να έρθουν οι τράπεζες και από όλες αυτές τις επιχειρήσεις των παραμεθορίων περιοχών να ζητάνε να επιστραφούν τα χρήματα του 3%, τα οποία το κράτος δεν απέδωσε στις τράπεζες. Συνεπώς, οι τράπεζες τα ζητάνε από αυτούς, οι οποίοι θα έπρεπε να τα πάρουν. Από αυτές τις επιχειρήσεις των παραμεθορίων περιοχών τουλάχιστον το 30% είναι εξαγωγικές. Έρχεται από μία επιχείρηση και ζητάει 15.000  ευρώ. Έρχεται από άλλη επιχείρηση, ζητάει 23.000 ευρώ. Έρχεται από άλλη επιχείρηση, ζητάει 7.000 ευρώ, 5.000 ευρώ. Σας ερωτώ: Πού θα τα βρουν να τα δώσουν οι επιχειρήσεις; Ποιο προγραμματισμό έχουν κάνει; Κι επειδή ακριβώς δεν έχει απαντήσει το Υπουργείο, σας ερωτώ: Θα δεχθείτε να συνεχίσετε το μέτρο της επιδότησης του επιτοκίου κατά 3% για τις επιχειρήσεις στις παραμεθόριες περιοχές; Αν δεν το κάνετε, αφήνετε αυτές τις επιχειρήσεις στο κενό. Και σας είπα ότι το 30% των επιχειρήσεων αυτών είναι εξαγωγικές. Γι’ αυτό σας μίλησα περί σταθερού οικονομικού περιβάλλοντος.
      Έρχομαι τώρα στο άρθρο 14, για το οποίο πραγματικά οφείλω να πω ότι προσθέτει ένα επιπλέον πρόβλημα στο ήδη υπάρχον. Οι out source υπηρεσίες στα Υπουργεία δίνονται επειδή δεν μπορούν να προσληφθούν άτομα, δημόσιοι υπάλληλοι, για να εκτελέσουν αυτές τις εργασίες. Γι’ αυτό μιλάω περί στρεβλώσεως και ότι θα πρέπει να υπάρξει μικρό και ευέλικτο κράτος με μειωμένα οργανογράμματα, βάσει των οποίων θα πρέπει να υπάρχει η εργολαβική υπηρεσία. Έρχεστε τώρα εκ των υστέρων και εξομοιώνετε τις υπερωρίες σαν να είναι υπερωρίες υπαλλήλων. Δηλαδή, εκεί που πράγματι υποκρυπτόταν εργασία από αυτές τις συμβάσεις έργου, είναι σαν να το αποδέχεστε.
       Όσο για το θέμα του Ζαππείου, οφείλω να σας πω τα εξής και θα κλείσω με αυτό: 
      Κύριε Υφυπουργέ, εάν ένα πράγμα είναι δυστύχημα για τη χώρα, είναι ότι η μεταολυμπιακή Ελλάδα δεν έχει αξιοποιήσει τα ολυμπιακά ακίνητα. Χρήματα του ελληνικού λαού που δόθηκαν για τα ακίνητα αυτά, μένουν αναξιοποίητα. Γιατί λοιπόν να μην πάνε σ’ αυτά τα ολυμπιακά ακίνητα και να αξιοποιηθούν με εκθέσεις, με διάφορες πολιτιστικές εκδηλώσεις και πάμε στο Ζάππειο; Το Ζάππειο ούτως ή άλλως λειτουργούσε, όπως λειτουργούσε και δεν υπήρξε και κανένα πρόβλημα. Είναι, αν θέλετε, ένα από τα κοσμήματα που έχει αυτή η πόλη, η Αθήνα. Για ποιο λόγο να περάσουμε σ’ αυτή τη διάταξη, που τορπιλίζει την υπόσταση του Ζαππείου ως ενός κοσμήματος μέσα στην Αθήνα; Σας κάνω έκκληση: Αυτό το άρθρο πρέπει να το αποσύρετε. Υπάρχουν τόσα ολυμπιακά ακίνητα, που μπορείτε να αξιοποιήσετε.
      Ευχαριστώ, κύριε Πρόεδρε, για την ανοχή σας.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Σγουρίδη.
      Το λόγο έχει ο κ. Στρατάκης για προτασσόμενη δευτερολογία. 
      ΕΜΜΑΝΟΥΗΛ ΣΤΡΑΤΑΚΗΣ:  Ευχαριστώ πολύ, κύριε Πρόεδρε.
      Είναι θετικό που η Κυβέρνηση κατοχυρώνει νομοθετικά ένα θεσμοθετημένο συμβουλευτικό όργανο, όπως είναι το Εθνικό Συμβούλιο Εξαγωγών. Θεωρώ όμως ότι το πρόβλημα των εξαγωγών δεν μπορεί να λυθεί με την απλή νομοθέτηση του Εθνικού Συμβουλίου. Νομίζω ότι το πρόβλημα των εξαγωγών είναι γενικότερο, είναι ευρύτερο, χρειάζεται πολλαπλές και από πολλές πλευρές παρεμβάσεις. Κυρίως χρειάζεται να ενεργοποιήσουμε τους ήδη υφιστάμενους φορείς, που ασχολούνται με τις εξαγωγές, όπως είναι ο Ο.Π.Ε. -ο Οργανισμός Προώθησης Εξαγωγών- προς τις σωστές κατευθύνσεις κάθε φορά. Φοβάμαι ότι αυτό δεν γίνεται στην πράξη γιατί παρά τα όσα λέγονται από την πλευρά της Κυβέρνησης, ότι δηλαδή γίνεται προσπάθεια και υπάρχει αύξηση εξαγωγών, αυτή η αύξηση δεν οφείλεται στην αύξηση της ελληνικής παραγωγής και στην αύξηση των ελληνικών εξαγωγών. Γιατί μην μου πείτε ότι δεν λογαριάζετε στα ποσά αυτά, στα νούμερα αυτά τα οποία ανακοινώνετε εδώ, τις μεγάλες εξαγωγές για παράδειγμα που γίνονται μέσω του «ΕΛΕΥΘΕΡΙΟΣ ΒΕΝΙΖΕΛΟΣ» από τα εμπορεύματα που έρχονται με τα cargo αεροπλάνα από την Κίνα. Διότι φοβάμαι ότι αυτά τα λογαριάζετε. Και με αυτά τα νούμερα βέβαια η χώρα μας προκύπτει να είναι εξαγωγός χώρα, όντας στην πράξη ένας σταθμός μεταφόρτωσης προϊόντων άλλων χωρών.
      Όμως, δεν είναι αυτό το πρόβλημα των ελληνικών εξαγωγών. Το πρόβλημα των ελληνικών εξαγωγών είναι αν πράγματι θα μπορέσουμε να λύσουμε τα προβλήματα που άπτονται της ελληνικής παραγωγής και να έχουμε ελληνική παραγωγή που να μπορούμε να εξαγάγουμε. Εκεί, φοβάμαι ότι δεν γίνονται συντονισμένες προσπάθειες και αυτό, αποδεικνύεται από απλά θέματα. Για παράδειγμα, αυτές τις μέρες αντιμετωπίζουν πρόβλημα τα οπωροκηπευτικά της Κρήτης στη Γερμανία, γιατί –λέει- βρέθηκε μία δραστική ουσία, η οποία ενώ δεν είναι απαγορευμένη και ενώ προβλέπεται από τους κανονισμούς, εντούτοις κάποιες αλυσίδες σούπερ μάρκετ δεν δέχονται τα προϊόντα. Εκεί πραγματικά χρειάζεται η παρέμβαση του Συμβουλίου Εξαγωγών, του Υπουργείου, του Οργανισμού Προώθησης των Εξαγωγών για να μην δημιουργούνται τέτοιας μορφής προβλήματα, τα οποία στην πράξη δημιουργούν στους παραγωγούς τεράστιο ζήτημα. 
      Θα ήθελα, κύριε Υπουργέ, η Κυβέρνηση να απαντήσει σ’ αυτό το θέμα, διότι καταστρέφονται παραγωγοί, διότι επιχειρήσεις μένουν στο κενό, όταν αγοράζουν και στέλνουν τα προϊόντα τους και τους επιστρέφονται επειδή –δήθεν- υπάρχει μια δραστική ουσία, η οποία όμως επιτρέπεται και είναι εντός των ορίων που προβλέπονται, αλλά μια συγκεκριμένη αλυσίδα δεν την δέχεται. 
      Θεωρώ, λοιπόν, ότι πρόκειται για ένα πάρα πολύ σημαντικό ζήτημα και αν πραγματικά λύσουμε τα προβλήματα αυτής της μορφής, τότε θα συμβάλουμε θετικά στις εξαγωγές. 
      Φοβάμαι, όμως, ότι αυτό δεν γίνεται από την πλευρά της Κυβέρνησης και στο βαθμό που θα έπρεπε, κάτι που είδαμε και με την απεργία των ναυτικών και με ένα σωρό άλλες περιπτώσεις, με αποτέλεσμα οι συνέπειες να είναι τρομακτικές σε σχέση με τις ελληνικές εξαγωγές. 
      Ακόμα, θέλω να πω και εγώ δυο κουβέντες και για το Ζάππειο και για την 601/152 τροπολογία που αφορά το επίδομα των γεωτεχνικών. Όσον αφορά στο Ζάππειο, νομίζω ότι ειπώθηκε ότι η λύση που δίνετε, δεν είναι λύση που συνάδει, αν θέλετε, με την ιστορία αυτού του πραγματικά σημαντικού χώρου της Αθήνας και νομίζω ότι η Κυβέρνηση θα πρέπει να αποσύρει αυτό το άρθρο, γιατί στο μέλλον μπορεί να δημιουργηθούν πολλαπλά προβλήματα τα οποία ενδεχομένως να χρειαστεί να αλλάξουμε τότε, αλλά ίσως να είναι αργά, γιατί θα έχουμε ήδη διαμορφώσει ένα αρνητικό περιβάλλον. 
      Σε σχέση με την τροπολογία που αναφέρεται στον Ειδικό Λογαριασμό για τα δικαιώματα των γεωτεχνικών, είχα πει και άλλη φορά στη Βουλή πως ό,τι γίνεται στα πλαίσια ρύθμισης που εξυπηρετεί αυτούς που έχουν να κάνουν με τους ελέγχους λειτουργεί προς θετική κατεύθυνση και γι’ αυτό ακριβώς την ψηφίζουμε κιόλας. 
      Όμως, εδώ υπάρχει ένα μείζον θέμα σε σχέση με τους γεωτεχνικούς, κυρίως τους γεωτεχνικούς που υπηρετούν στο δημόσιο. Για παράδειγμα, ενώ οι υπηρετούντες π.χ. στην Αγροτική Τράπεζα δικαιούνται και απολαμβάνουν το γεωτεχνικό επίδομα το οποίο είναι ένα θεσμοθετημένο επίδομα, οι γεωτεχνικοί του Υπουργείου Γεωργίας δεν το απολαμβάνουν, κάτι το οποίο θεωρώ ότι θα πρέπει να δείτε. Καλές είναι οι ρυθμίσεις αυτές στο πλαίσιο μιας ισονομίας έναντι των εργαζομένων, αφού είναι παράβολα, είναι τέλη για επιπλέον δουλειές που κάνουν, αλλά το θέμα του γεωτεχνικού επιδόματος είναι ένα θέμα, το οποίο, κύριε Υπουργέ, νομίζω ότι θα πρέπει να αντιμετωπίσετε πολύ σύντομα αν θέλετε να υπάρχει ισονομία μεταξύ των πολιτών και βέβαια, πολύ περισσότερο μεταξύ των υπαλλήλων του ίδιου του κράτους. 
      Θεωρώ ότι είναι πάρα πολύ σημαντικό και θα πρέπει να το αντιμετωπίσετε θετικά σε επόμενη τουλάχιστον φάση, γιατί υπάρχει η αίσθηση της αδικίας σε πολύ μεγάλο αριθμό γεωτεχνικών. 
      Ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Στρατάκη. 
      Το λόγο έχει ο κύριος Υπουργός. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε Πρόεδρε, κύριοι συνάδελφοι, θα ξεκινήσω και εγώ με μια γενική αναφορά, μια και από πολλούς συναδέλφους της Αντιπολίτευσης έγιναν γενικότερες αναφορές για την κατάσταση της οικονομίας.
      Εκείνο το οποίο υπογράμμισα χθες και θέλω να επαναλάβω και σήμερα, είναι ότι όλα τα ποσοτικά και ποιοτικά χαρακτηριστικά που υπάρχουν, όλοι οι οικονομικοί δείκτες οι οποίοι παρουσιάζουν την κατάσταση της οικονομίας είναι θετικοί και αποδεικνύουν ότι οι προοπτικές της ελληνικής οικονομίας βελτιώνονται σταθερά. Απόδειξη αυτού του γεγονότος αποτελεί και η πρόσφατη έκθεση ενός έγκυρου διεθνούς Οργανισμού, του ΟΟΣΑ, ο οποίος πιστοποιεί ότι η οικονομία δείχνει μια σταθερή πρόοδο, και στην κατεύθυνση της διασφάλισης της ανάπτυξης και στην κατεύθυνση της μείωσης του ελλείμματος και στην κατεύθυνση της διασφάλισης της ανταγωνιστικότητας.
      Για να μην υπάρχει καμία παρεξήγηση και παρερμηνεία, επαναλαμβάνω ότι ο στόχος τον οποίο έχουμε θέσει στον προϋπολογισμό του 2006, ο στόχος τον οποίο έχουμε θέσει στο Πρόγραμμα Σταθερότητας και Ανάπτυξης που έχουμε υποβάλει στην Ευρωπαϊκή Ένωση, ο στόχος για δημοσιονομική προσαρμογή, για μείωση δηλαδή του ελλείμματος κάτω από το 3% του Α.Ε.Π. τη φετινή χρονιά, είναι στόχος ο οποίος θα πραγματοποιηθεί.  Η πορεία του Προϋπολογισμού είναι θετική και ο στόχος αυτός θα πραγματοποιηθεί, χωρίς να υπάρχει ανάγκη λήψης πρόσθετων μέτρων, φορολογικών ή γενικότερα άλλων πρόσθετων μέτρων.
      Επαναλήφθηκε και σήμερα η αρνητική επιχειρηματολογία των συναδέλφων για την πορεία των εξαγωγών. Βέβαια, εδώ υπήρξε μια αλλαγή στη γραμμή. Μέχρι χθες, ο κ. Γείτονας μιλούσε για μείωση των εξαγωγών, ενώ σήμερα είπε ότι υπάρχει αύξηση των εξαγωγών, αλλά ότι έχει μειωθεί ο ρυθμός αύξησής τους.
      ΚΩΝΣΤΑΝΤΙΝΟΣ ΓΕΙΤΟΝΑΣ: Σας παρακαλώ να μην διαστρεβλώνετε ή παρερμηνεύετε τα λόγια μου!
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Δεν διαστρεβλώνω τα λόγια σας. Αυτό είπατε, κύριε Γείτονα!
      ΚΩΝΣΤΑΝΤΙΝΟΣ ΓΕΙΤΟΝΑΣ: Βρείτε όλα τα Πρακτικά. Από την αρχή, από την επιτροπή και επειδή έχω όλα τα στοιχεία, είπα -αλίμονο αν δεν αυξάνονταν οι εξαγωγές- ότι μειώθηκε στη διετία –έναντι της προηγούμενης- ο ρυθμός αύξησης των εξαγωγών, παρά το νέο ευνοϊκό περιβάλλον. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Εγώ δεν σας διέκοψα, κύριε Γείτονα! 
      ΠΡΟΕΔΡΕΥΩΝ (Σωτήρης Χατζηγάκης): Κύριε Γείτονα, τα είπατε και θα τα πείτε και μετά! 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Εγώ δεν σας διέκοψα, κύριε Γείτονα. Σας ακούω με προσοχή! Υπάρχουν και περίοδοι δικές σας που οι εξαγωγές έχουν μειωθεί. Μην λέτε, λοιπόν ότι αλίμονο αν μειώνονταν οι εξαγωγές! Και θα σας δώσω τα στοιχεία σε λίγο. 
      Λέγατε τόσο καιρό ότι δεν πάνε καλά οι εξαγωγές, αλλά σήμερα αλλάξατε γραμμή πλεύσης και λέτε ότι αυξάνονται οι εξαγωγές, αλλά ότι έχει μειωθεί ο ρυθμός αύξησης των εξαγωγών. 
      Τα στοιχεία τα οποία σας έδωσα χθες –κατέθεσα στη Βουλή τα πρόσθετα στοιχεία της Εθνικής Στατιστικής Υπηρεσίας- δείχνουν πρώτον, ότι η συνολική αξία των εξαγωγών στο διάστημα Ιανουαρίου-Μαρτίου 2006, εξαιρουμένων των πετρελαιοειδών, έχει παρουσιάσει αύξηση κατά 544.000.000 ευρώ, αύξηση 18% σε σύγκριση με την αντίστοιχη περίοδο του 2005. 
      Ένα άλλο επιχείρημα, το οποίο ακούστηκε χθες –και επαναλήφθηκε και σήμερα- ήταν ότι η αύξηση των εξαγωγών μεταξύ 2004 και 2005 ήταν μικρότερη από αυτή που είχαμε μεταξύ 2004 και 2003. Ούτε αυτό είναι αληθές. Σύμφωνα, λοιπόν, με τα στοιχεία της Εθνικής Στατιστικής Υπηρεσίας, το 2004 οι εξαγωγές –εξαιρουμένων πάντα των πετρελαιοειδών- αυξήθηκαν κατά 2,6%, ενώ το 2005 η αύξηση αυτή έφτασε στο 11% περίπου και επιταχύνθηκε, όπως είπα και πριν, το πρώτο τρίμηνο του 2006. 
      Και επειδή μιλήσατε για μείωση του ρυθμού αύξησης των εξαγωγών, να σας δώσω ορισμένα διαχρονικά στοιχεία από τα προηγούμενα χρόνια. Το σύνολο των εξαγωγών το 2001 μειώθηκε κατά 2,5% σε σχέση με το 2000. Το 2002 είχαμε μείωση του συνόλου των εξαγωγών κατά 6,3% σε σχέση με το 2001. Το 2003 είχαμε αύξηση κατά 8,1%. Το 2004 κατά 4,4% και το 2005 αύξηση κατά 13,7%, ενώ το πρώτο τρίμηνο του 2006 σε σχέση με το αντίστοιχο τρίμηνο του 2005, όπως ανέφερα και προηγουμένως, είχαμε αύξηση κατά 22,8%. 
      Επίσης, ειπώθηκε από συναδέλφους της Αντιπολίτευσης ότι υπήρχε το Εθνικό Συμβούλιο Εξαγωγών και ότι δεν προσφέρουμε τίποτα το καινούργιο μ’ αυτή τη νομοθετική παρέμβαση την οποία κάνουμε σήμερα. Το Εθνικό Συμβούλιο Εξαγωγών πράγματι υπήρχε, αλλά λειτουργούσε άτυπα, αποσπασματικά και ευκαιριακά με βάση αποφάσεις του Υπουργού Οικονομίας και Οικονομικών και η λειτουργία του ήταν μία λειτουργία χωρίς συνέχεια, χωρίς προγραμματισμό, χωρίς γραμματειακή και διοικητική υποστήριξη. Τώρα πλέον θεσμοθετείται και αποκτά αυξημένο κύρος, αποκτά γραμματειακή και διοικητική υποστήριξη. 
      Να ξεκαθαρίσουμε ότι το Εθνικό Συμβούλιο Εξαγωγών είναι ένα συμβουλευτικό όργανο το οποίο θα καθορίζει τη γενική στρατηγική προώθησης των εξαγωγών, ενώ ταυτόχρονα θα συντονίζει και όλες τις επιμέρους δράσεις. Βέβαια, οι αποφάσεις του θα υλοποιούνται από τα αρμόδια κατά περίπτωση Υπουργεία. 
      Καθορίζουμε, λοιπόν, τη σύνθεσή του με τέτοιο τρόπο ώστε να υπάρχει εκπροσώπηση όλων των φορέων και αυτών που είναι σχετικοί με τις εξαγωγές, αλλά και αυτών που προσφέρουν διοικητικές, βοηθητικές υπηρεσίες προς τις εξαγωγές. Και σ’ αυτήν την ευρεία σύνθεση που έχουμε δημιουργήσει, εκπροσωπούνται τόσο φορείς του δημοσίου όσο και φορείς του ιδιωτικού τομέα και όλα αυτά τα ζητήματα τα οποία ετέθησαν προηγουμένως, και από τον κ. Σγουρίδη και από το συνάδελφο κ. Στρατάκη, αποδεικνύουν την ορθότητα της νομοθετικής ρύθμισης την οποία φέρνουμε σήμερα. 
      Δίνουμε την ευκαιρία να υπάρχουν πλέον σ’ ένα ενιαίο όργανο, σ’ ένα συμβούλιο εκπρόσωποι που θα συζητούν μεταξύ τους, προκειμένου να τίθενται συστηματικά αυτά τα προβλήματα. Πρόκειται για εκπροσώπους τόσο της πολιτικής ηγεσίας όσο και για κρατικούς αξιωματούχους και εκπροσώπους των παραγωγικών τάξεων. Αυτός ακριβώς είναι ο λόγος θεσμοθέτησης αυτού του Εθνικού Συμβουλίου Εξαγωγών, ώστε αυτά τα προβλήματα να τίθενται σε συστηματική πλέον βάση και να επιλύονται άμεσα. 
      Με βάση τις παρατηρήσεις και τη συζήτηση που έγινε την προηγούμενη εβδομάδα στην Επιτροπή Οικονομικών Υποθέσεων, έγιναν κάποιες βελτιώσεις. Αυξήσαμε τους εκπροσώπους στο Εθνικό Συμβούλιο Εξαγωγών. Προσθέσαμε το Γενικό Γραμματέα Φορολογικών και Τελωνειακών Θεμάτων του Υπουργείου Οικονομίας και Οικονομικών, πέρα από το Γενικό Γραμματέα του Υπουργείου Οικονομίας και Οικονομικών, επειδή οι εξαγωγές συνδέονται με πολλά ζητήματα φορολογικής και τελωνειακής φύσεως. Έχει προστεθεί ο Γενικός Γραμματέας Διεθνών Οικονομικών Σχέσεων και Αναπτυξιακής Συνεργασίας του Υπουργείου Εξωτερικών και επίσης, έχει προστεθεί, πέρα από το Γενικό Γραμματέα Βιομηχανίας του Υπουργείου Ανάπτυξης και ο Γενικός Γραμματέας Εμπορίου του Υπουργείου Ανάπτυξης.
      Νομίζω ότι η σύνθεση είναι ευρύτατη. Δεν χρειάζεται να αυξήσουμε ακόμη περισσότερο τα μέλη του Εθνικού Συμβουλίου Εξαγωγών. Υπάρχει, όμως, εδώ μία δικλείδα ασφαλείας, στην περίπτωση που θα χρειαστεί να μετέχουν στις συνεδριάσεις του Εθνικού Συμβουλίου Εξαγωγών και άλλοι φορείς που δεν προβλέπονται στη σύνθεσή του με βάση το νόμο. 
      Στο άρθρο 2, στην παράγραφο 2 δίνεται η δυνατότητα στον Υπουργό Οικονομίας και Οικονομικών, με απόφασή του, να καλέσει και άλλους φορείς σχετικούς με τα θέματα που συζητεί το Εθνικό Συμβούλιο Εξαγωγών, χωρίς, βέβαια, δικαίωμα ψήφου. 
      Για την πραγματοποίηση του έργου του το Συμβούλιο συνεπικουρείται από τη Διαρκή Εκτελεστική Επιτροπή. Η αρμοδιότητα αυτής της εκτελεστικής επιτροπής είναι να αντιμετωπίζει και να επιλύει άμεσα όλα τα προβλήματα που προκύπτουν σε σχέση με την άσκηση της εξαγωγικής δραστηριότητας. 
      Επίσης, αυτή η Διαρκής Εκτελεστική Επιτροπή, που είναι –θα έλεγα- ο εκτελεστικός βραχίονας του Εθνικού Συμβουλίου, έχει μέσα στα καθήκοντά της και τη δυνατότητα να προτείνει στο Συμβούλιο μέτρα πολιτικής για την διευκόλυνση της ανάπτυξης του εξαγωγικού εμπορίου, όπως και της άρσης των αντικινήτρων. Γι’ αυτόν ακριβώς το λόγο και στη σύνθεσή της, προβλέπεται αυτή η Διαρκής Εκτελεστική Επιτροπή να περιλαμβάνει κρατικούς λειτουργούς. 
      Δε νομίζω –επαναλαμβάνω αυτό που είπα και χθες στη συζήτηση επί της αρχής, μια και το θέμα ετέθη και πάλι από τον κ. Γείτονα- ότι είναι αναγκαία η δημιουργία της τεχνικής γραμματείας. Στην ουσία υπάρχει τεχνική γραμματεία. Υπάρχει κάλυψη από αρμόδια υπηρεσιακή μονάδα του Υπουργείου Οικονομίας και Οικονομικών. Αυτό είναι το αρμόδιο τμήμα της Γενικής Διεύθυνσης Διεθνούς Οικονομικής Πολιτικής. 
      Επιπλέον, στις διατάξεις του νομοσχεδίου υπάρχει δυνατότητα με απόφαση του Υπουργού Οικονομίας και Οικονομικών να ρυθμίζονται, αν προκύψουν στην πράξη κάποια διαδικαστικά ζητήματα. Αυτά τα ζητήματα σε σχέση με την οργάνωση και τη λειτουργία του Συμβουλίου μπορεί να καλυφθούν, με την εξουσιοδότηση που δίνεται από τις διατάξεις στον Υπουργό Οικονομίας και Οικονομικών να εκδώσει σχετική απόφαση. 
      Επομένως, το σχήμα –διότι όντως αυτό είναι από τα ζητούμενα της λειτουργίας του Εθνικού Συμβουλίου Εξαγωγών- που προτείνεται είναι ένα σχήμα απόλυτα λειτουργικό. Με τη δομή που έχουμε σχεδιάσει, νομίζουμε ότι η λειτουργία του Συμβουλίου Εξαγωγών θα είναι αποτελεσματική και παραγωγική. 
      Επαναλαμβάνω αυτά που είπα και στην Επιτροπή. Στο άρθρο 5 δεν προβλέπεται ανάθεση μελετών σε φορείς εκτός Συμβουλίου. Δεν έχουμε την πρόθεση να ανοίξουμε παράθυρο ανάθεσης μελετών έξω από τις διαδικασίες που υπάρχουν για τον τρόπο ανάθεσης μελετών. Εκείνο το οποίο προβλέπεται στο άρθρο 5 είναι μόνο η δυνατότητα σύστασης ομάδων εργασίας ή και πρόσκλησης εμπειρογνωμόνων για τη μελέτη ειδικών θεμάτων και σε αυτή την περίπτωση, που καλεί το Συμβούλιο εμπειρογνώμονες για τη μελέτη ειδικών θεμάτων, προβλέπεται ότι τα θέματα αποζημίωσης θα ρυθμίζονται με απόφαση του Υπουργού Οικονομίας και Οικονομικών. 
      Έρχομαι στο άρθρο 9 που αναφέρεται στις ρυθμίσεις για τους γουνοποιούς της Καστοριάς και άλλων νομών της Δυτικής Μακεδονίας. Δε νομίζω ότι υπάρχει ασάφεια στη διάταξη. Η διάταξη αυτή είναι επανάληψη προγενέστερης διάταξης. Το άρθρο αυτό ρυθμίζει ως προθεσμία υπαγωγής στη ρύθμιση την 31η Δεκεμβρίου 2006. Δηλαδή μπορούν να υπαχθούν στη ρύθμιση όσοι υποβάλουν αιτήσεις μέχρι το τέλος του χρόνου, δηλαδή μέχρι 31.12.2006. Ως προς τις λεπτομέρειες της ρύθμισης –καταβολή των δόσεων κ.λπ.- παραπέμπει στο άρθρο 12 του νόμου 3052/2002, που εφαρμόζεται αναλογικά. Επομένως, δεν υπάρχει καμία ασάφεια στις διατάξεις του άρθρου 9. 
      Έρχομαι σε αυτό που επανειλημμένα είχε αναφέρει ο εισηγητής του Κομμουνιστικού Κόμματος, στα άρθρα 10 και 11 που σχετίζονται με την Ορθόδοξη Εκκλησία της Αλβανίας. Θέλω εδώ να ξεκαθαρίσω ότι η διάταξη αυτή δεν είναι διάταξη φοροαπαλλαγής. Δεν προβλέπει ότι φοροαπαλλάσσεται η Εκκλησία της Αλβανίας αν έχει δικαιοπραξίες ή αναπτύσσει δραστηριότητα μέσα στην Ελλάδα. Επαναλαμβάνω πως η διάταξη αυτή δεν προβλέπει καμιά απαλλαγή από το φόρο εισοδήματος. Εκείνο το οποίο προβλέπει είναι ότι σε περιπτώσεις που υπάρχουν δωρεές χρηματικών ποσών προς την Ορθόδοξη Εκκλησία της Αλβανίας, αυτές οι δωρεές μπορεί να εκπίπτουν από το συνολικό εισόδημα των φυσικών προσώπων, αν είναι δωρεές φυσικών προσώπων ή από τα ακαθάριστα έσοδα των νομικών προσώπων, αν είναι δωρεές νομικών προσώπων. Και εδώ ερχόμαστε να προτείνουμε την ίδια φορολογική μεταχείριση για την Ορθόδοξη Εκκλησία της Αλβανίας που υπάρχει και σε σχέση με τις δωρεές προς τα Πατριαρχεία της Κωνσταντινούπολης, της Αλεξανδρείας και των Ιεροσολύμων. 
      Το δεύτερο που προβλέπει στο άρθρο 11 το νομοσχέδιο, είναι απαλλαγή της Ορθόδοξης Εκκλησίας από το φόρο κληρονομιάς ή δωρεάς σε περίπτωση που υπάρχουν κληρονομιές ή δωρεές ακινήτων. Έχουμε και στην περίπτωση αυτή ίση φορολογική μεταχείριση με αυτό που ισχύει για το δημόσιο, για τους δήμους, τις κοινότητες, τους ιερούς ναούς, τις ιερές μονές, την Ιερή Μονή Σινά και τα άλλα νομικά πρόσωπα δημοσίου δικαίου. Επαναλαμβάνω ότι σε καμία περίπτωση αυτές οι διατάξεις των άρθρων 10 και 11 δεν προβλέπουν απαλλαγή από το φόρο εισοδήματος. 
      Το άρθρο 12 αναφέρεται στο Νομικό Συμβούλιο του Κράτους. Ήταν επιβεβλημένο, με βάση τα νέα δεδομένα που έχουν δημιουργηθεί σε σχέση με τη λειτουργία του Νομικού Συμβουλίου του Κράτους, να πάμε σε αύξηση των οργανικών θέσεων του Συμβουλίου. 
      Αυξάνονται οι θέσεις των αντιπροέδρων από έξι που είναι σήμερα σε οκτώ –αύξηση κατά δύο θέσεις- των νομικών συμβούλων από σαράντα οκτώ που είναι σήμερα σε πενήντα δύο –αύξηση κατά τέσσερις θέσεις- των παρέδρων από εκατόν έξι που είναι σήμερα σε εκατόν δεκατέσσερις -αύξηση κατά οκτώ θέσεις- και των δικαστικών αντιπροσώπων από διακόσιοι ένας που είναι σήμερα σε διακόσιους δεκαεπτά –αύξηση κατά δεκαέξι θέσεις. 
      Επαναλαμβάνω πως η αύξηση αυτή ήταν επιβεβλημένη, για να αντιμετωπίσουμε τον διαρκώς αυξανόμενο φόρτο εργασίας που έχει το Νομικό Συμβούλιο του Κράτους και να διασφαλίσουμε την αποτελεσματικότερη προστασία των δικαιωμάτων του δημοσίου και των άλλων νομικών προσώπων δημοσίου δικαίου που εκπροσωπούνται από το Νομικό Συμβούλιο του Κράτους. Η εισηγητική έκθεση είναι ξεκάθαρη. Ο ένας αντιπρόεδρος θα οριστεί ως πρόεδρος στο έκτο τμήμα που θα δημιουργηθεί, πέρα από τα πέντε τμήματα που έχουμε σήμερα στο Νομικό Συμβούλιο του Κράτους. Θα γίνει ανακατανομή των θεμάτων με βάση τα Υπουργεία, ώστε να έχουμε αποτελεσματικότερη λειτουργία. Επομένως, ο ένας αντιπρόεδρος θα προεδρεύει του έκτου τμήματος και ο άλλος θα οριστεί ως επιθεωρητής των παρέδρων με διετή θητεία, ώστε να εναλλάσσονται σε αυτή τη θέση. Για λόγους διασφάλισης της διαφάνειας, μετά από δυο χρόνια θα οριστεί άλλος αντιπρόεδρος στη θέση του επιθεωρητή των παρέδρων.
      Στο άρθρο 14 και στο ζήτημα που έχει τεθεί για τις αποζημιώσεις επαναλαμβάνω ότι οι αποζημιώσεις αυτές αναφέρονται στο προσωπικό δημόσιων υπηρεσιών, νομικών προσώπων δημοσίου δικαίου, Οργανισμών Τοπικής Αυτοδιοίκησης, προσωπικό που πιθανόν να χρησιμοποιηθεί από την Εθνική Στατιστική Υπηρεσία για διάφορες μετρήσεις και εργασίες -συλλογή στοιχείων κ.λπ.- και όχι για τους εμπειρογνώμονες. Οι εμπειρογνώμονες ιδιώτες, συνεργάτες και υπεργολάβοι αν έχουν ειδική αποζημίωση, είναι αυτή που θα προβλέπεται από τη σύμβαση ανάθεσής τους. 
      ΑΓΓΕΛΟΣ ΤΖΕΚΗΣ: Ναι, αλλά το προβλέπει ο νόμος.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Αυτό προβλέπει ο νόμος. Αν διαβάσετε τη διάταξη, είναι σαφής η διατύπωση που υπάρχει. Οι υπεργολάβοι θα πληρώνονται με βάση τη σύμβασή τους.
      Στο άρθρο 18 στο Ταμείο Παρακαταθηκών και Δανείων αυτό που κάναμε νομίζω ότι ήταν σωστό. Ήταν κάτι που έπρεπε να γίνει. Αναφέρομαι στην κατάργηση του χαρτοσήμου. Ο κ. Μακρυπίδης είπε ότι καθυστερήσαμε. Δε νομίζω ότι καθυστερήσαμε. Εν πάση περιπτώσει, αν καθυστερήσαμε εμείς, τότε τι να πούμε για εσάς, κύριε συνάδελφε. Γιατί όταν καταργήθηκε το χαρτόσημο στο Ταχυδρομικό Ταμιευτήριο με νόμο δικό σας, το νόμο 3082/02, δεν καταργήσατε και το χαρτόσημο στο Ταμείο Παρακαταθηκών και Δανείων, όπως και αργότερα στον Οργανισμό Εργατικής Κατοικίας πάλι με νόμο δικό σας, το νόμο 3227/04, καταργήθηκε το χαρτόσημο, αλλά δεν καταργήσατε το χαρτόσημο στο Ταμείο Παρακαταθηκών και Δανείων; 
      Η κατάργηση του χαρτοσήμου που κάναμε, μας δίνει τη δυνατότητα να έχουμε ίσους όρους ανταγωνισμού. Ενισχύουμε την κοινωνική πολιτική που πρέπει να ασκεί το Ταμείο Παρακαταθηκών και Δανείων. Διότι το Ταμείο Παρακαταθηκών και Δανείων χορηγεί στεγαστικά δάνεια σε δημόσιους υπαλλήλους και βοηθάμε το Ταμείο Παρακαταθηκών και Δανείων να πάρει μεγαλύτερο μερίδιο στην αγορά των στεγαστικών δανείων. 
      Επομένως, δεν είναι μια διάταξη που ευνοεί τους λίγους, τις τράπεζες. Το αντίθετο. Είναι μια διάταξη υπέρ του δημόσιου συμφέροντος, γιατί δίνουμε τη δυνατότητα με την κατάργηση του χαρτοσήμου, να πάρει μεγαλύτερο μερίδιο στην  αγορά στεγαστικής πίστης το Ταμείο Παρακαταθηκών και Δανείων. 
      Σε σχέση με την τροπολογία που έχετε καταθέσει, εκείνο που θα ήθελα να πω είναι ότι σε αυτή τη φάση δεν γίνεται δεκτή για λόγους δημοσιονομικούς.
      Έρχομαι τώρα στο ζήτημα της ρύθμισης για το Ζάππειο Μέγαρο, του άρθρου 21. Νομίζω ότι εδώ δεν θα πρέπει να μπλέκετε τα Ολυμπιακά Ακίνητα. Δεν έχει καμία σχέση αυτή η ρύθμιση με την αξιοποίηση των Ολυμπιακών Ακινήτων. Τα πράγματα είναι απλά. Η Επιτροπή Ολυμπίων Κληροδοτημάτων είναι ένα νομικό πρόσωπο δημοσίου δικαίου, όπως ορίζει και η διαθήκη του Ευαγγέλη Ζάππα, μη επιχορηγούμενο από τον κρατικό προϋπολογισμό και εποπτευόμενο βέβαια από το Υπουργείο Οικονομίας και Οικονομικών, το οποίο ορίζει τα μέλη της διοίκησης.
      Έχουν γίνει έργα εκσυγχρονισμού του κτηρίου του Ζαππείου Μεγάρου, έχει γίνει μερική αντικατάσταση της παλαιάς υποδομής, έχουν γίνει έργα αναβάθμισης του περιβάλλοντος χώρου του Ζαππείου. Τα έργα αυτά θα χρειαστεί να συνεχιστούν και το επόμενο διάστημα. Επιπλέον η Επιτροπή Ολυμπίων Κληροδοτημάτων, που –επαναλαμβάνω- είναι μη επιχορηγούμενο από τον κρατικό Προϋπολογισμό νομικό πρόσωπο δημοσίου δικαίου, έχει περίπου 2.000.000 ευρώ τρέχοντα λειτουργικά έξοδα ετησίως, τα οποία θα πρέπει να καλυφθούν.
      Με βάση, λοιπόν, αυτά ο πρόεδρος της Επιτροπής εξέθεσε εγγράφως την κατάσταση στο Υπουργείο Οικονομίας και Οικονομικών και ζήτησε τη συγκεκριμένη νομοθετική ρύθμιση, και το Υπουργείο έφερε τη νομοθετική ρύθμιση, προκειμένου από τη μια μεριά να διασφαλίζεται η βούληση του διαθέτη και να μην καταστρατηγείται η φύση και οι αρμοδιότητες του κληροδοτήματος, και από την άλλη μεριά να ενισχυθούν τα έσοδα του κληροδοτήματος, ώστε να μπορέσει να αντεπεξέλθει στις ανάγκες που υπάρχουν.
      Πρέπει να ξεκαθαρίσουμε ότι με τη ρύθμιση αυτή δεν αλλάζει το ιδιοκτησιακό καθεστώς του Ζαππείου, δεν παραχωρείται τμήμα του Ζαππείου σε ιδιώτες, δεν υπάρχει περίπτωση εκμισθώσεως του πρασίνου του Ζαππείου, απλά ρυθμίζονται θέματα ενοικιάσεως, σε ημερήσια πάντα βάση, των αιθουσών του και των ασφαλτοστρωμένων και μόνο υπαίθριων χώρων σε ιδιώτες.
      Και υπάρχουν εδώ συγκεκριμένες ασφαλιστικές δικλείδες, οι οποίες προβλέπονται στη διάταξη. Οι όροι και οι προϋποθέσεις της παραχώρησης θα καθοριστούν –βελτιώσαμε αυτές τις ασφαλιστικές δικλείδες με την τροποποίηση που κάναμε στη συζήτηση στην Επιτροπή- με τροποποίηση του εσωτερικού κανονισμού του κληροδοτήματος.
      Προφανώς, για να γίνει τροποποίηση του εσωτερικού κανονισμού του κληροδοτήματος, θα πρέπει να υπάρξει συζήτηση και απόφαση του διοικητικού συμβουλίου και αυτή η τροποποίηση του εσωτερικού κανονισμού του κληροδοτήματος θα εγκριθεί με κοινή υπουργική απόφαση των Υπουργών Οικονομίας και Ανάπτυξης. Επιπλέον, με την απαλοιφή της λέξης «ιδίως» καθορίζουμε με σαφήνεια τις διάφορες χρήσεις, οι οποίες μπορεί να αναπτυχθούν στους χώρους του Ζαππείου.
      Ο ρόλος του Διοικητικού Συμβουλίου, από το οποίο θα περάσει –επαναλαμβάνω- αυτή η τροποποίηση του εσωτερικού κανονισμού, όπως και του Υπουργείου Οικονομίας και Οικονομικών που εποπτεύει, είναι να αποτελεί το θεματοφύλακα της βούλησης του διαθέτη και αυτό κάνουμε. Η παραχώρηση γίνεται πάντα με βάση την ισχύουσα νομοθεσία και επαναλαμβάνω ότι δεν πρόκειται για γενική παραχώρηση, «ιδιωτικοποίηση» του Ζαππείου, αλλά για παραχώρηση μόνο για ορισμένες χρήσεις, για τη διοργάνωση εκδηλώσεων.
      Σε σχέση με το άρθρο 22, που αναφέρεται στο Ριζάρειο Ίδρυμα, το μόνο το οποίο θα ήθελα να συμπληρώσω –ειπώθηκαν πολλά εδώ στη συζήτηση και από τους συναδέλφους που μίλησαν προηγουμένως- είναι ότι υπάρχει μια σειρά ειδικών φοροαπαλλακτικών διατάξεων για τα κοινωφελή ιδρύματα. Για πολλά απ’ αυτά γίνεται αναλογική εφαρμογή του άρθρου 12 του ν. 1610/1986, η οποία επεκτείνεται σήμερα και για το Ριζάρειο.
      Εκείνο το οποίο θέλω να δηλώσω εγώ, με αφορμή τη συζήτηση και τη διάταξη που έρχεται σήμερα, είναι ότι πρόθεση της Κυβέρνησης είναι να κωδικοποιήσει όλες αυτές τις φορολογικές ρυθμίσεις για τα κοινωφελή ιδρύματα, προκειμένου να υπάρξει μια σαφής εικόνα –διότι δεν έχουμε πλήρη εικόνα ακόμα- και να υπάρξει, επίσης, ίση φορολογική μεταχείριση αυτών των ιδρυμάτων. Και η επεξεργασία των σχετικών διατάξεων και η κωδικοποίηση έχει ήδη ξεκινήσει, είναι σε εξέλιξη.
      Και ολοκληρώνω με μια αναφορά για το θέμα που έθεσε ο κ. Τζέκης –αν χρειαστεί, θα επανέλθω για τις τροπολογίες- στην τροπολογία με γενικό αριθμό 618 και ειδικό αριθμό 155, που αναφέρεται μεταξύ άλλων και σε τροποποίηση διάταξης του αναπτυξιακού επενδυτικού νόμου, του ν. 3299/2004. Στη διάταξη που ισχύει μέχρι σήμερα, τίθεται περιορισμός ως προς την ενίσχυση των δαπανών για άυλες επενδύσεις, που δεν μπορεί να υπερβαίνουν το 8% του κόστους του επενδυτικού σχεδίου.
      Από την εφαρμογή στην πράξη, από τις υπαγωγές που έχουν γίνει στον αναπτυξιακό νόμο και από τις αιτήσεις που έχουν υποβληθεί, διαπιστώθηκε ότι σε ορισμένες κατηγορίες επενδυτικών σχεδίων, ιδιαίτερα σε επενδυτικά σχέδια που έχουν να κάνουν με βελτίωση και ανάπτυξη λογισμικού, το κόστος αυτών των άυλων δαπανών είναι σημαντικά μεγαλύτερο από το 8% που επιτρέπεται με την ισχύουσα διάταξη. Γι’ αυτόν ακριβώς το λόγο προτείνεται και η αύξηση αυτού του ποσοστού.
      Είπατε, όμως, ότι με την αύξηση αυτού του ποσοστού, βάζουμε ένα όριο στις μεγάλες επιχειρήσεις και αφήνουμε το 8% στις μικρές επιχειρήσεις. Δεν ισχύει αυτό. Εάν διαβάσετε με λεπτομέρεια τη διάταξη, θα δείτε ότι για τις μεγάλες επιχειρήσεις, το όριο των άυλων δαπανών ορίζεται στο 25% του κόστους των επενδυτικών σχεδίων, για τις μικρές όμως και τις μεσαίες επιχειρήσεις δεν υπάρχει περιορισμός. Η αναγκαιότητα των δαπανών θα προκύπτει από την αξιολόγηση του κάθε είδους επενδυτικού σχεδίου. Δεν ευσταθεί επομένως το ότι στις μικρές επιχειρήσεις εξακολουθεί να υφίσταται το 8% και στις μεγάλες το πάμε στο 25%. Στις μεγάλες το πάμε στο 25% και στις μικρές δεν υπάρχει κανένας περιορισμός, καταργείται το 8%. Και βέβαια, το ποιες είναι μικρές και το ποιες είναι μεγάλες επιχειρήσεις, αυτό το καθορίζει το άρθρο 5 του αναπτυξιακού νόμου, που ορίζει τις προϋποθέσεις και τους περιορισμούς σε σχέση με το μέγεθος των επιχειρήσεων.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Εισερχόμαστε στον κύκλο των δευτερολογιών.
      Ο κ. Αγοραστός έχει το λόγο.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε.
      Ολοκληρώνοντας τη συζήτηση, θα πρέπει να πούμε ότι αυτό το νομοσχέδιο είναι ένα νομοσχέδιο, το οποίο δίνει λύσεις σε πολλά προβλήματα του παρελθόντος.
      Πρώτον, θεσμοθετείται το Εθνικό Συμβούλιο Εξαγωγών. Δίνεται η δυνατότητα πλέον να γίνει ένα άλμα εξωστρέφειας στην ελληνική οικονομία. Θα κριθεί στην πορεία και σ’ αυτό θα πρέπει να συμβάλουν όλοι οι φορείς, οι οποίοι θα συμμετέχουν στο Εθνικό Συμβούλιο. Υπάρχει η βούληση από την Κυβέρνηση. Η βούληση αυτή εκφράζεται μέσα από τη νομοθετική ρύθμιση, αλλά θα πρέπει να αναλάβουν και τις ευθύνες αυτοί οι οποίοι συμμετέχουν στο Εθνικό Συμβούλιο και υποτίθεται ότι και γνώστες είναι της αγοράς και της εξωστρέφειας των ελληνικών επιχειρήσεων και ότι θέλουν.
      Δεύτερον, δίνονται λύσεις σε πάγια αιτήματα του Οικονομικού Επιμελητηρίου Ελλάδος. Διασφαλίζονται μέσα απ’ αυτό το νομοσχέδιο η βιωσιμότητα του Οικονομικού Επιμελητηρίου με μια ειδική τεχνική ρύθμιση που έγινε και, επίσης, δίνεται η δυνατότητα να αξιολογούνται με νέο τρόπο, με νέες μεθόδους, με επιμορφωτικά σεμινάρια, οι λογιστές και οι φοροτεχνικοί και να παίρνουν την άδειά τους σε μικρότερο χρόνο. Είναι σημαντικό αυτό, γιατί οι λογιστές και οι φοροτεχνικοί σήμερα είναι εκείνοι, οι οποίοι βοηθούν και στο άλμα εξωστρέφειας.
      Νομικό Συμβούλιο του Κράτους: Όλα τα νομικά πρόσωπα δημοσίου δικαίου, όλες οι κοινότητες και οι δήμοι απευθύνουν ερωτήματα στο Νομικό Συμβούλιο του Κράτους. Συνεπώς, δίνουμε τη δυνατότητα να τα παίρνουν γρηγορότερα, το κράτος να ανταποκρίνεται γρηγορότερα στις απαντήσεις, να έχουμε γρηγορότερες απαντήσεις και στην εποχή της ταχύτητας, να δίνονται γρηγορότερες λύσεις στους πολίτες. Κάνουμε ρύθμιση για την ταχύτερη εξυπηρέτηση των πολιτών.
      Προεκτύπωση φορολογικών δηλώσεων: σημαντικό! Δεν καταστρατηγείται ούτε προσκρούει στις διατάξεις του Φορολογικού Κώδικα. Ήταν ένα αίτημα των πολιτών.
      Παρατείνεται η εξόφληση των δανείων των επιχειρήσεων γουνοποιίας σε τρεις νομούς που είχαν πρόβλημα. Και εδώ φαίνεται εμπράκτως το ενδιαφέρον και ο σεβασμός στις επιχειρήσεις αυτές που είχαν πρόβλημα εδώ και είκοσι χρόνια και από εξωστρεφείς, είχαν γίνει εσωστρεφείς.
      Ορθόδοξη Εκκλησία της Αλβανίας: ισονομία και ισοπολιτεία. Ό,τι ισχύει στις άλλες εκκλησίες, πρέπει να ισχύει και σ’ αυτήν. Έπρεπε τόσα χρόνια να έχει λυθεί και μ’ αυτό το νομοσχέδιο λύνεται.
      Γενική Γραμματεία Τελωνειακών και Φορολογικών Θεμάτων: Είναι σημαντική αυτή η Γραμματεία. Πιστεύω ότι θα δουλέψει και θα δώσει λύσεις σε προβλήματα που ταλανίζουν τους πολίτες.
      Όσον αφορά τη σύνθεση της Επιτροπής Εποπτείας Ιδιωτικής Ασφάλισης, εδώ λαμβάνεται μια σημαντική πρωτοβουλία και γίνεται μια σημαντική ρύθμιση. Οι άνθρωποι οι οποίοι έρχονται σε επαφή με τους πελάτες, τα διαμεσολαβούντα πρόσωπα, μέχρι σήμερα δεν συμμετείχαν. Και συμμετέχουν. Και αυτοί είναι χιλιάδες και οι εκπρόσωποί τους θα έπρεπε να είχαν συμμετάσχει εκεί από παλιά.
      Η Επιτροπή Λογιστικής Πιστοποίησης και Ελέγχου αναβαθμίζεται. Ρυθμίζονται θέματα που ανάγονται στην άσκηση του επαγγέλματος του λογιστή φοροτεχνικού.
      Και με τις τρεις τροπολογίες, με την αύξηση από 8% σε 25%, αλλά και με το απεριόριστο για τις μικρομεσαίες επιχειρήσεις, δίνουμε τη δυνατότητα της αύξησης της απορροφητικότητας των επενδυτικών και των κοινοτικών πόρων.
      Στους γεωτεχνικούς, ικανοποιούμε ένα πάγιο αίτημά τους, δίνοντάς τους τη δυνατότητα να έχουν και πριμ παραγωγικότητας.
      ΑΓΓΕΛΟΣ ΤΖΕΚΗΣ: Αυτό δεν είναι πριμ παραγωγικότητας, είναι χαράτσι.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Λόγω του ελέγχου…
      ΑΓΓΕΛΟΣ ΤΖΕΚΗΣ: Αυτό είναι χαράτσι.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Σας παρακαλώ. 
      Ο έλεγχος είναι αίτημα της ελληνικής κοινωνίας, είναι αίτημα των παραγωγικών τάξεων, είναι αίτημα των κτηνοτρόφων, των αγροτών και αυτόν τον έλεγχο τον κάνουμε δυνατότερο και το αποδείξαμε σ’ όλες τις δύσκολες στιγμές που περνούσε και η κτηνοτροφία και ο αγροτικός τομέας.
      Όσον αφορά το αγγελιόσημο, επιλύουμε ένα σοβαρότατο ζήτημα και ένα αίτημα των δημοσιογράφων. Όλη η δημοσιογραφική κοινότητα και ο δημοσιογραφικός κόσμος είναι ευχαριστημένος.
      Και θα ήθελα να αναφερθώ, ολοκληρώνοντας, στο θέμα του Ζαππείου. Εδώ δεν γίνεται τίποτα περισσότερο από αυτό που ίσχυε μέχρι σήμερα και επέτρεπε στις μη κερδοσκοπικές εταιρίες και συλλόγους να ζητούν το χώρο και να τον αξιοποιούν. Αλλά τι συμβαίνει σήμερα; Κάθε φορά που ιδιώτες έρχονται να πατήσουν τα «ιερά χώματα» του δημοσίου, υπάρχει μια ανακλαστική άρνηση που τελικά είναι ζημιογόνος. Γιατί οι περισσότεροι ξεχνάτε το βασικότερο: Τους όρους με τους οποίους το ιδιωτικό εισχωρεί στο δημόσιο. Και αυτό είναι το μεγαλύτερο στοίχημα της κοινωνίας σήμερα. Οι όροι αυτοί που θέτει το νομοσχέδιο, είναι όροι εξασφάλισης του κληροδοτήματος, είναι όροι τους οποίους ζήτησε ο Πρόεδρος, είναι όροι οι οποίοι κάνουν βιώσιμο το κληροδότημα. Δεν πάνε προς το δυσμενέστερο. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Αγοραστέ.
      Ο κ. Γείτονας έχει το λόγο. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε. 
      Για λόγους κοινοβουλευτικής τάξης και μόνον, επειδή ο καθένας έχει την ιστορία του, θέλω να πω στον κύριο Υπουργό ότι κατά σύμπτωση έχω τα χθεσινά Πρακτικά εδώ μπροστά μου. Θα δούμε τώρα ποιος διαστρεβλώνει. Τι σας είπα εγώ; Σας διαβάζω ακριβώς από τα Πρακτικά: «Να πάρω τα δύο τελευταία χρόνια τα δικά μας και τα δικά σας. Είχαμε ρυθμούς αύξησης των εξαγωγών, οι οποίοι έπεσαν στη διετία, αν αφαιρέσω τα καύσιμα,» -όπως είπα- «ενώ ήταν ευνοϊκότερο το περιβάλλον, είχαν μεσολαβήσει οι Ολυμπιακοί Αγώνες που διευκόλυναν την εξωστρέφεια». Το λέω απλώς για την Ιστορία. Δεν λέω ότι σκόπιμα διαστρεβλώνετε, κάνετε όμως πως δεν καταλαβαίνετε, γιατί ξέρετε ότι έτσι έγινε. Έπεσαν οι ρυθμοί στη διετία και προσπαθείτε μέσα από τους απόλυτους αριθμούς -και μάλιστα βάζατε και τα καύσιμα στην αρχή- να παρουσιάσετε ωραιοποιημένη την εικόνα. 
      Εγώ σας το είπα και χθες, γιατί μας είπατε ότι προσπαθούμε συνεχώς να μειώσουμε τις επιδόσεις σας. Δεν το κάνουμε εμείς. Εμείς χρησιμοποιούμε αριθμούς. Τουναντίον, εσείς ωραιοποιείτε την κατάσταση. 
      Κύριε Πρόεδρε, είμαστε στο τέλος μιας συζήτησης, η οποία είχε και θετικά εποικοδομητικά στοιχεία, είχε όμως και αρνητικά. Με ποια έννοια το λέω, κύριε Υπουργέ; Ουσιαστικά δεν δεχθήκατε ούτε την τροπολογία ούτε δεχθήκατε τις προτάσεις μας για αλλαγές που θα βελτίωναν το δικό σας νομοσχέδιο. Κάνατε μόνο την τροποποίηση στο άρθρο για τη Ριζάρειο, γιατί πραγματικά πιαστήκατε στα πράσα, γιατί μέσα από την αρχική ρύθμιση ωφελούνταν οι ιδιώτες.
      Όσον αφορά δε το Ζάππειο, άκουσα και τον κύριο συνάδελφο, τον εισηγητή της Νέας Δημοκρατίας, να λέει ότι δεν αλλάζει τίποτα. Πώς δεν αλλάζει; Δίνονται σε ιδιώτες για ευρύτερες χρήσεις και οι «εκτάσεις» του Ζαππείου, ο περιβάλλων χώρος. Ασφαλώς δεν είπε κανένας ότι θα πωληθεί το Ζάππειο. Αλίμονο, αν φθάνατε εκεί. Έτσι, όμως, όπως το προσδιορίζετε, μπορεί να γίνει ένα «γυφτοπάζαρο», με καθημερινή ενοικίαση και να αποκλείονται οι κάτοικοι του Λεκανοπεδίου και όχι μόνο αυτοί, αλλά και όλοι οι Έλληνες, γιατί το Ζάππειο ως χώρος περιπάτου, αναπνοής, αξιοποιείται από Έλληνες και τουρίστες. Τον αποκλείετε. Και όταν μίλησα για τα Ολυμπιακά Ακίνητα, εννοούσα ότι δεν στερούμαστε κατάλληλων υποδομών στην Αθήνα, στην Ελλάδα. Έχουμε υποδομές για τέτοιες χρήσεις. 
      Επομένως, κύριε Υπουργέ, ενώ εμείς σταθήκαμε εποικοδομητικά στη συζήτηση και ψηφίσαμε επί της αρχής, για να σηματοδοτήσουμε την κοινή θέση και προσπάθεια που πρέπει να υπάρχει σ’ όλους τους Έλληνες για την αύξηση των εξαγωγών, ενώ κάναμε συγκεκριμένες προτάσεις βελτίωσης και όσον αφορά το Συμβούλιο Εξαγωγών, για την αποτελεσματικότητα του Συμβουλίου, και σε άλλα συγκεκριμένα άρθρα –να μην τα επαναλάβω και καταναλώνω χρόνο- εσείς δεν δεχθήκατε καμία αλλαγή. Το λέω αυτό, γιατί η αποδοτική συζήτηση και στην επιτροπή και στην Αίθουσα, η αναβάθμιση του ρόλου του Κοινοβουλίου και των Βουλευτών, συνίστανται στο να βελτιώνονται οι διατάξεις στη Βουλή. Αλλιώς, η συζήτηση είναι σαν να γίνεται μεταξύ κωφών. 
      Απεδείχθη για μια ακόμη φορά ότι νομοθετείτε, όπως είπα, χωρίς σχέδιο, με προχειρότητα. Απεδείχθη αυτό από την πληθώρα των διάσπαρτων φορολογικών ρυθμίσεων.
      Λέτε ότι καλύπτετε ανάγκες. Μα, δυόμισι χρόνια δεν βλέπατε τις ανάγκες; Ποιος είναι ο σχεδιασμός σας; Και αναγκάζεστε ακόμη και σήμερα σε τροπολογία να φέρετε θέματα, που έχουν σχέση με τη φορολογία. Συνεπώς, μην κατηγορείτε εμάς, όταν επικρίνουμε την Κυβέρνηση για κατήφορο και στο νομοθετικό έργο. Αποδεικνύεται από τον τρόπο που εισάγετε τα νομοσχέδια -τις περισσότερες ρυθμίσεις τις κάνατε με τροπολογίες- και από την άρνησή σας να συναινέσετε σε ορισμένες αλλαγές, οι οποίες είναι αποτέλεσμα της συζήτησης, της ακρόασης των φορέων, της ανταλλαγής απόψεων μεταξύ Βουλευτών. Υπ’ αυτήν την έννοια, πιστεύω ότι δεν σας έχει διδάξει η εμπειρία. Και δεν αναφέρομαι στο πρόσωπό σας, κύριε Υπουργέ. Δεν κάνω ποτέ προσωπικές παρατηρήσεις. Αναφέρομαι στην Κυβέρνησή σας. 
      Σταματήστε –το επαναλαμβάνω και το ακούτε από έναν άνθρωπο ο οποίος έχει πολιτική εμπειρία και έχει περάσει από τα υπουργικά έδρανα- να ωραιοποιείτε τις καταστάσεις. Μια κυβέρνηση, όταν ωραιοποιεί καταστάσεις, ουσιαστικά εθελοτυφλεί, στρουθοκαμηλίζει. Υπάρχουν προβλήματα στην οικονομία, υπάρχουν προβλήματα στις εξαγωγές και θα πρέπει να δουλέψετε συστηματικά - φθάνει πια το άλλοθι του ΠΑ.ΣΟ.Κ., έλιωσε αυτή η καραμέλα- για να τα αντιμετωπίσετε. Γι’ αυτό σας ψήφισε ο ελληνικός λαός. Όπως είπα και χθες, έχω την αίσθηση ότι δεν βγάζετε συμπεράσματα, δεν βελτιώνεστε. Και γι’ αυτό πιστεύω ότι καθίσταται αναγκαιότητα, κύριε Πρόεδρε, να ακολουθήσουν οι Έλληνες –και θα το κάνουν, πιστεύω, στις ερχόμενες εκλογές- τον άλλο δρόμο που εμείς προτείνουμε.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Γείτονα. 
      Κυρίες και κύριοι συνάδελφοι, ο συνάδελφος Βουλευτής Κεφαλληνίας και Ιθάκης κ. Πέτρος-Παύλος Αλιβιζάτος ζητεί άδεια απουσίας του στο εξωτερικό, στο Λονδίνο της Μεγάλης Βρετανίας, για προσωπικούς λόγους, για το χρονικό διάστημα από Δευτέρα 12-6-2006 έως Τετάρτη 14-6-2006. Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια. 
      Ο κ. Τζέκης έχει το λόγο. 
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε. 
      Προσπαθήσαμε αυτές τις δύο-τρεις μέρες να φέρουμε στο επίκεντρο της συζήτησης την ουσία του πρώτου κεφαλαίου, δηλαδή όχι τη σύσταση ενός Εθνικού Συμβουλίου, αλλά των πολιτικών που εφαρμόστηκαν όλα αυτά τα χρόνια, για να μιλάμε γι’ αυτήν την κατάσταση που επικρατεί αυτή την ώρα στο μεγάλο ζήτημα του εμπορικού ισοζυγίου.
      Ομολογουμένως ο κύριος Υπουργός έκανε μια φιλότιμη προσπάθεια να ωραιοποιήσει την κατάσταση που υπάρχει. Μα, είναι τόσο δραματική αυτή η κατάσταση που δεν μπορεί να ωραιοποιηθεί. 
      Εγώ επαναλαμβάνω, για μια ακόμη φορά, ότι τα στοιχεία της Τράπεζας της Ελλάδος είναι αμείλικτα. Έτσι, λοιπόν, το έλλειμμα του εμπορικού ισοζυγίου, χωρίς καύσιμα, στο πρώτο τρίμηνο -όπως αναφέρει- επιβαρύνθηκε κατά 1 δισεκατομμύριο 209,8 εκατομμύρια ευρώ σε σχέση με το 2005. Εάν θα πάρουμε τις εξαγωγές αγαθών, εκεί υπάρχει μια αύξηση κατά 504,6 εκατομμύρια ευρώ σ’ αυτό το τρίμηνο σε σχέση με το 2005. Την ίδια ώρα όμως, κύριε  Πρόεδρε, στις εισαγωγές αγαθών υπάρχει μια αύξηση κατά 2,898 δισεκατομμύρια ευρώ.
      Είναι μία διαφορά, δηλαδή, ένα προς έξι σχεδόν, που σημαίνει τι; Σημαίνει ότι η πραγματικότητα είναι πως ένα εξάγεις και έξι εισάγεις, γι’ αυτό και υπάρχει αυτό το τρομερό έλλειμμα. 
      Επαναλαμβάνω βέβαια ότι αυτή η διαχρονική πολιτική ακολουθείται στα πλαίσια της Ευρωπαϊκής Ένωσης και στον Παγκόσμιο Οργανισμό Εμπορίου, που έφεραν αυτήν τη χώρα στην κατάσταση να είναι καθαρά μία εισαγωγική χώρα. Είναι η διαφορά οικονομιών μέσα στα πλαίσια της Ευρωπαϊκής Ένωσης και γι’ αυτό και υπάρχει αυτή η μεγάλη ανισομετρία. Επαναλαμβάνω, για μία ακόμη φορά, ότι ωφελημένοι είναι οι μεγαλοεισαγωγείς και οι μεγαλοεξαγωγείς, όμως οι δραματικές συνέπειες για το λαό είναι δεδομένες. 
      Σχετικά με ορισμένα που ακούστηκαν, θα ξεκινήσω από την τροπολογία για τα δικαιώματα των γεωτεχνικών. Επειδή ακούστηκαν πάρα πολλά, θέλω να πω το εξής, ότι είναι σημαντικό το έργο που διεξάγουν, όχι μόνο ο συγκεκριμένος κλάδος, αλλά και άλλοι κλάδοι του δημοσίου που συνεισφέρουν σ’ αυτήν την υπόθεση των αγροτών, αλλά και άλλων τομέων. Όμως, δεν μπορεί εδώ να μιλάμε για επίδομα που θα βγαίνει από τις πλάτες των αγροτών και των άλλων λαϊκών στρωμάτων. Όχι. Η αναγνώριση της σπουδαιότητας ενός κλάδου πρέπει να προέλθει μέσα από την ανταμοιβή του μισθού κι εκεί ακριβώς είναι το ζήτημα, ότι η Κυβέρνηση από τη μια πλευρά καθηλώνει το μισθό του δημόσιου υπαλλήλου, συγκεκριμένα των γεωτεχνικών για δημοσιονομικούς λόγους, αλλά από την άλλη λέει: «Θα σας δώσω επίδομα και θα επιβάλω χαράτσι στους αγρότες και στους άλλους». Λέει: Οι σχετικοί πόροι θα βρεθούν από πού; Ανταποδοτικά τέλη. Τι σημαίνει αυτό; Ότι θα πάω να κάνω τον έλεγχο στον αγρότη, αλλά θα του επιβάλω από πάνω το χαράτσι. Αρκετά χαράτσια πληρώνουν ο αγρότης και οι διάφοροι μικροεπαγγελματίες. Εκεί έγκειται η δική μας ένσταση. Η αναγνώριση του ρόλου των γεωτεχνικών μπορεί να γίνει μέσα από έναν καλύτερο μισθό, ώστε πραγματικά να μην καταφεύγουμε στα χαράτσια. 
      Δεν ακούσαμε τίποτα, όμως, για την ευνοϊκή ρύθμιση του άρθρου 8 για τις τράπεζες και τις ασφαλιστικές εταιρείες. Δεν μας είπατε κουβέντα. Και πώς να πείτε βέβαια, όταν αναγνωρίζετε κι εσείς ότι είναι μία ρύθμιση, για να έλθουν να αγοράσουν μεγαλύτερες ποσότητες των ομολόγων που εσείς θα βγάλετε για να αντιμετωπίσετε το μεγάλο δημόσιο χρέος, που έχει αυξηθεί αντί να μειωθεί, όπως εσείς λέτε;
      Κύριε Πρόεδρε, δεν ακούσαμε κουβέντα για το άρθρο 14, ότι εδώ αλλάζουν οι εργασιακές θέσεις στο δημόσιο. Άκουσα με έκπληξη και από τον κ. Σγουρίδη να λέει ότι και το ΠΑ.ΣΟ.Κ. είναι για ένα μικρό δημόσιο τομέα και από εκεί να υπάρχουν οι εργολαβίες. Μα, ακριβώς αυτά τα «τρωκτικά» των εργολαβιών είναι που παίρνουν πολύ περισσότερα από τον κρατικό προϋπολογισμό, όσο θα στοίχιζαν οι δημόσιοι υπάλληλοι και οι εργαζόμενοι.
      Για την παράγραφο 3, μας είπατε για ειδική αποζημίωση για τους εμπειρογνώμονες κ.λπ.. Μα, ακριβώς αυτό είναι το ζήτημα. Γιατί να πάρουν; Υπάρχει πρόβλεψη μέσα από τη σύμβασή, δεν χρειάζεται κάτι άλλο. 
      Για το ζήτημα των λογιστών, δεν λάβατε υπόψη αυτά που σας είπαμε, ότι δηλαδή δεν μπορούν τα πτυχία να υποβαθμιστούν από οποιοδήποτε σεμινάριο. Απεναντίας, πρέπει να δείτε πώς θα αναβαθμιστεί και αυτός ακόμα ο κλάδος.
      Για το άρθρο 20 για την Ε.Α.Β., δεν ακούσαμε κουβέντα, κύριε Πρόεδρε. Πραγματικά εμείς ανησυχούμε διότι είναι μία ρύθμιση που βάζει στο στόχο την ιδιωτικοποίηση και αυτής της δημόσιας επιχείρησης σ’ έναν ευαίσθητο, στρατηγικής σημασίας τομέα, που είναι η ελληνική αμυντική βιομηχανία. Άρα, δηλαδή, η σιωπή πραγματικά επιβεβαιώνει τις επιφυλάξεις και τους φόβους που διατυπώνει το Κομμουνιστικό Κόμμα Ελλάδας.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Όσο για το Ζάππειο, κύριε Πρόεδρε, πιστεύω ότι όλοι αναγνωρίζουμε ότι είναι ένα βήμα εμπορευματοποίησης όλων των πολιτιστικών κληροδοτημάτων που υπάρχουν. Επιτέλους, πρέπει να βάλουμε ένα φραγμό σ’ αυτό. Εδώ, μέσα σ’ αυτήν την Αίθουσα, λέγατε κι εσείς, αλλά και η Αξιωματική Αντιπολίτευση, ότι μετά τους Ολυμπιακούς Αγώνες θα έχουμε πληθώρα εκθεσιακών χώρων, για να πάνε μέσα εκεί επιχειρηματίες και να αναδείξουν τα προϊόντα τους. Αυτό δεν γίνεται, αλλά δίνετε το Ζάππειο, γιατί αυτό θέλει ο κάθε μεγαλοεπιχειρηματίας.
      Εγώ θα κλείσω, κύριε Πρόεδρε, με το εξής: Αναδείξαμε τα ουσιαστικά ζητήματα και του συγκεκριμένου νομοσχεδίου. Εδώ το ζήτημα βέβαια είναι ότι η Κυβέρνηση μπορεί να φέρνει τέτοια νομοσχέδια, που δεν έχουν ενιαίο περιεχόμενο, όμως έχουν σαφές ιδεολογικό και πολιτικό περιεχόμενο. 
      Έτσι, η Κυβέρνηση για το πρώτο ζήτημα των εξαγωγών θέλει μέσα από ένα Εθνικό Συμβούλιο να μας πείσει όλους ότι είναι «εθνικό συμφέρον». Το «εθνικό συμφέρον», κύριε Υπουργέ, έχει αναδειχθεί από το αποτέλεσμα. Συνέχεια ζητάτε να γίνονται θυσίες από τους πολλούς για να τα οικονομάνε, όπως λέει ο λαός, οι λίγοι και αυτό συνεχώς γίνεται. Το εθνικό συμφέρον για τους μεγαλοεισαγωγείς και τους μεγαλοεξαγωγείς δεν μπορεί να ταυτιστεί με το συμφέρον του λαού. Αποδεικνύεται ακριβώς το αντίθετο. Μαραζώνουν ολόκληρες περιοχές, εμφανίζεται ο οικονομικός και κοινωνικός μαρασμός και αυτό έχει δραματικές συνέπειες και για την οικονομία και για την «κοινωνική συνοχή», όπως αρέσκεστε να λέτε και εσείς, αλλά και η Αξιωματική Αντιπολίτευση.
      Το ζήτημα για μας βέβαια είναι ότι η αλλαγή πολιτικής είναι το ζητούμενο και γι’ αυτό λέμε και προς τον ελληνικό λαό να βγάλει τα απαραίτητα συμπεράσματα. Εξάλλου και μέσα από κοινωνικούς αγώνες που έχουν γίνει σε διάφορες περιοχές, εκεί αναγκαστήκατε να «στήσετε αυτί» και να ικανοποιήσετε κάποια από τα αιτήματα. 
      Άρα, δηλαδή, η αναγκαιότητα της ανάπτυξης του κινήματος είναι απαραίτητη, όπως λέμε εμείς, και από εκεί και μετά βέβαια στις επόμενες εκλογές, νομαρχιακές, δημοτικές, βουλευτικές, ας δει και ο λαός ότι η εναλλαγή των κυβερνήσεων από τη Νέα Δημοκρατία στο ΠΑ.ΣΟ.Κ. δεν κάνει τίποτε άλλο, παρά να υλοποιεί την ίδια πολιτική και γι’ αυτό είναι και δύσκολο για την Αξιωματική Αντιπολίτευση να βρει σημεία διαφοράς για να αντιπολιτευθεί επί της ουσίας.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τζέκη.
      Το λόγο έχει ο κ. Μακρυπίδης.
      ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε.
      Κύριε Υπουργέ, θέλω να πιστεύω ότι δεν ήταν η δική μου επισήμανση στη συζήτηση που κάναμε στην επιτροπή ο λόγος και προχωρήσατε γρήγορα στην κάλυψη, μετά από μία καθυστέρηση πέντε μηνών, των θέσεων των γενικών διευθυντών και της θέσης του γενικού γραμματέα στο Υπουργείο Οικονομικών. Σε κάθε περίπτωση, εγώ θέλω να πιστεύω ότι ήταν οι καλύτερες επιλογές. Ελπίζω αυτό να αποδειχθεί και στην πράξη για την καλύτερη και την εύρυθμη λειτουργία των υπηρεσιών του Υπουργείου Οικονομικών.
      Θα ήθελα να σταθώ λίγο στο άρθρο 18 και στην τροπολογία για το Ταμείο Παρακαταθηκών και Δανείων. Μάλιστα, κύριε Υπουργέ, είναι μία σωστή πρωτοβουλία η κατάργηση του χαρτοσήμου στα δάνεια που παίρνουν οι δημόσιοι υπάλληλοι από το Ταμείο Παρακαταθηκών και Δανείων, όμως –και όπως αναφέρεται στην τροπολογία που έχουμε καταθέσει- είναι ημιτελής. Σε όλα τα πιστωτικά ιδρύματα, όταν καταργήθηκε το χαρτόσημο κατά τη σύμβαση των δανείων, καταργήθηκε συγχρόνως και το χαρτόσημο για τους τόκους των δανείων που οφείλονται εφεξής. Αυτό ζητάμε να γίνει και από σας σήμερα. 
      Φέρνετε μία διάταξη, που είναι προς τη θετική κατεύθυνση και γι’ αυτό την ψηφίζουμε, όμως οφείλουμε να επισημάνουμε με έμφαση ότι είναι ημιτελής. Δεν δέχομαι αυτό που είπατε προηγουμένως για δημοσιονομικούς λόγους, γιατί αν αναζητήσετε τα στοιχεία από το διοικητικό συμβούλιο, από τη διοίκηση του Ταμείου Παρακαταθηκών και Δανείων, το ποσό είναι ελαχιστότατο, από το χαρτόσημο των τόκων, σε σχέση με τα ποσά που θα στερηθεί το Ταμείο από την κατάργηση του χαρτοσήμου στα δάνεια. 
      Νομίζω ότι είναι θέμα δικής σας και μόνο ευθύνης το να δεχθείτε τη συγκεκριμένη τροπολογία, γιατί πάνω απ’ όλα και πρώτα και κύρια, κύριε Υπουργέ, είναι στο πλαίσιο αυτού που κι εσείς επικαλεσθήκατε, στο πλαίσιο της ζητούμενης ισονομίας. Ειλικρινά, δεν μας έχετε πείσει ότι δεν μπορεί να προχωρήσει σήμερα η πολιτική ηγεσία του Υπουργείου Οικονομίας και Οικονομικών σ’ αυτό που είναι απαίτηση όλων -όπως νομίζω- και στο πλαίσιο της ισονομίας. 
      Απευθύνω έκκληση και παράκληση να δεχθείτε την τροπολογία που έχουμε καταθέσει. Νομίζω ότι αυτή έχει συζητηθεί και στην επιτροπή και στην Ολομέλεια και τυγχάνει ευρύτερης αποδοχής απ’ όλες τις πτέρυγες -άκουσα τον εισηγητή και άλλους Βουλευτές της Νέας Δημοκρατίας- όπως και από τα άλλα κόμματα της Αντιπολίτευσης, το Κομμουνιστικό Κόμμα και το Συνασπισμό.
      Νομίζω ότι μπορείτε σήμερα να κάνετε δεκτή τη συγκεκριμένη πρόταση, με την οποία η ρύθμιση αυτή θα είναι μια ολοκληρωμένη, επ’ ωφελεία των δανειοληπτών, ρύθμιση του Ταμείου Παρακαταθηκών και Δανείων.
      Θα ήθελα να αναφερθώ και στο άρθρο 17, κύριε Υπουργέ, σχετικά με την προτεινόμενη διάταξη ως προς την άδεια που θα αποκτάται μετά από πιστοποίηση και παρακολούθηση επιμορφωτικών σεμιναρίων σε λογιστικά και φορολογικά θέματα. Είπατε ότι έχετε κάνει μια συζήτηση και με το Οικονομικό Επιμελητήριο, αλλά και με την Π.Ο.Λ.. 
      Απ’ ό,τι γνωρίζω, η Πανελλήνια Ομοσπονδία Λογιστών έχει μια σοβαρότατη επιφύλαξη. Συμφωνεί στο να γίνονται τα σεμινάρια αυτά και μάλιστα υποχρεωτικά, ακριβώς γιατί και αυτοί συμφωνούν, όπως κι εμείς, ότι το επάγγελμα του λογιστή φοροτέχνη είναι ένα δυναμικό επάγγελμα. Εξελίσσεται. Χρειάζεται οι λογιστές να παρακολουθούν τις εξελίξεις, όσον αφορά το αντικείμενο και φυσικά μέσα από την υποχρεωτική παρακολούθηση σεμιναρίων θα υπάρξει η γνώση στα νέα αντικείμενα που προκύπτουν. 
      Νομίζω, όμως, ότι το θέμα της αξιολόγησης που βάζετε, δημιουργεί παρενέργειες και προβλήματα. Γι’ αυτό υποβάλλω την παράκληση να απαλειφθεί η συγκεκριμένη έκφραση, η συγκεκριμένη διατύπωση, όπως ήδη αναφέρεται και στο υπόμνημα που έχει καταθέσει και η Πανελλήνια Ομοσπονδία Λογιστών. 
      Τελειώνοντας, θα ήθελα να μιλήσω, κύριε Πρόεδρε, σχετικά με την τροπολογία με γενικό αριθμό 601 και ειδικό 152. Κατ’ αρχήν την ψηφίζουμε. Αφορά τον ειδικό λογαριασμό για τους γεωτεχνικούς. Δεν είναι ώρα να σχολιάσουμε τις θέσεις που κατ’ επανάληψη η Νέα Δημοκρατία, όντας αντιπολίτευση, είχε για τους ειδικούς λογαριασμούς, για τους κρυφούς λογαριασμούς κατ’ επέκταση και για το ότι όταν έλθει στην κυβέρνηση –έλεγε η Νέα Δημοκρατία- θα καταργήσει τους ειδικούς λογαριασμούς. Βλέπουμε ότι όχι μόνο δεν τους καταργεί, αλλά τους διευρύνει και δημιουργεί και καινούργιους ειδικούς λογαριασμούς. 
      Δεχόμαστε ότι αυτό είναι αίτημα των εργαζομένων και είναι αποτέλεσμα μιας σκληρής αντιλαϊκής εισοδηματικής πολιτικής, που ακολουθείτε δύο χρόνια τώρα και έχετε φέρει όλους τους εργαζόμενους και όλους τους μισθωτούς, αλλά και τους εργαζόμενους γεωτεχνικούς στο δημόσιο, σε δύσκολη και δυσμενή οικονομική κατάσταση. 
      Είστε εκτεθειμένοι, όσον αφορά και κάτι που λέγατε προεκλογικά, κύριε Υπουργέ. Είχατε υποσχεθεί εσείς, η Κυβέρνηση της Νέας Δημοκρατίας –αντιπολίτευση τότε- στην Α.Δ.Ε.Δ.Υ. πως όταν έρθετε στην Κυβέρνηση, θα υλοποιήσετε το μισθολόγιο και θα προβείτε σε μια τολμηρή πολιτική μισθών στο δημόσιο, πράγμα που δεν έχετε κάνει, όντας στον τρίτο χρόνο διακυβέρνησης της χώρας. Δεν ξέρω αν ξαναϋποσχεθείτε ότι θα υλοποιήσετε αυτήν τη δέσμευση προεκλογικά για την επόμενη τετραετία, για την επόμενη κυβέρνηση, που φυσικά, όμως, τότε θα είναι κυβέρνηση το ΠΑ.ΣΟ.Κ..
      Θα ήθελα, όμως, να αναφερθώ σε κάτι που ειπώθηκε, ότι αυτό ήταν μεγάλη πρωτοβουλία της Νέας Δημοκρατίας, προκειμένου να ικανοποιήσετε ένα πάγιο αίτημα των γεωτεχνικών. Ειπώθηκε από τον κ. Τζέκη ότι αυτό είναι ένα χαράτσι, γιατί αναφέρεται ρητά ότι δεν πρόκειται αυτός ο ειδικός λογαριασμός να ενισχυθεί στο ελάχιστο από τον προϋπολογισμό, αλλά θα είναι καθαρά ανταποδοτικός.
      ΑΓΓΕΛΟΣ ΤΖΕΚΗΣ: Είναι καθαρά ανταποδοτικά τέλη.
      ΑΝΔΡΕΑΣ ΜΑΚΡΥΠΙΔΗΣ: Δηλαδή, θα είναι επιβάρυνση των ελεγχόμενων. Θα είναι επιβάρυνση του κτηνοτρόφου, του γεωργού. Άρα, σχετικά με όσα ειπώθηκαν από τη μεριά της Νέας Δημοκρατίας, ότι αυτό, δηλαδή η ικανοποίηση ενός αιτήματος, ήταν μια μεγάλη νομοθετική πρωτοβουλία, ναι, ενισχύετε τους εργαζόμενους στο δημόσιο και τους γεωτεχνικούς, αλλά εις βάρος των αγροτών, των κτηνοτρόφων, των γεωργών. Έτσι, για να βάζουμε τα πράγματα στη θέση τους!
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω όντως, κύριε Πρόεδρε –και ευχαριστώ για την ανοχή σας- με τη διάταξη σχετικά με τα κληροδοτήματα. Θα ήθελα κι εγώ να πω ότι σαν ΠΑ.ΣΟ.Κ. ψηφίζουμε το νομοσχέδιο -όπως και επί της αρχής το κάναμε- και στα άρθρα και στις τροπολογίες, όμως, κύριε Υπουργέ, για το άρθρο 21 δεν έχουμε απλώς επιφυλάξεις. Το καταψηφίζουμε. Και από την τοποθέτησή σας προσπάθησα, κύριε Υπουργέ, να δω τι ακριβώς –πέρα από τα όσα αναγράφονται στη συγκεκριμένη διάταξη- κι εσείς είπατε. Είπατε «και τους ακάλυπτους χώρους». 
      Φυσικά, δεν θα διαθέσετε, δεν θα ενοικιάσετε στους ιδιώτες το πράσινο, αλλά τους ακάλυπτους χώρους. Μα, οι χρήστες του Ζαππείου αυτόν τον ακάλυπτο χώρο, αυτόν το ζωτικό χώρο έχουν στη διάθεσή τους. Αν αυτός διατεθεί στους ιδιώτες για έκθεση, νομίζω ότι στερείτε από ένα μεγάλο αριθμό Αθηναίων πολιτών -και όχι μόνο- ένα μεγάλο χώρο, όπως είναι το Ζάππειο, προκειμένου να εξοικονομήσετε μερικές χιλιάδες ευρώ, για να καλύψετε –όπως τουλάχιστον είπατε- τις λειτουργικές ανάγκες ή και τα όποια έργα βελτίωσης χρειάζεται το Ζάππειο. Νομίζω ότι αυτά έχει τη δυνατότητα να τα καλύψει ο προϋπολογισμός, όπως έκανε όλα αυτά τα χρόνια και όχι να στερήσουμε έναν πνεύμονα και ένα ζωτικό χώρο για τους χιλιάδες επισκέπτες του Ζαππείου.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Μακρυπίδη.
      Το λόγο έχει ο κ. Κουτσούκος και ολοκληρώνεται ο κατάλογος των ομιλητών συναδέλφων. 
      ΓΙΑΝΝΗΣ ΚΟΥΤΣΟΥΚΟΣ: Δεν γράφτηκα στα άρθρα, γιατί νόμιζα ότι θα γίνει ξεχωριστή συζήτηση για τις τροπολογίες και ζήτησα κατά παρέκκλιση το λόγο.
      ΠΡΟΕΔΡΕΥΩΝ (Γεώργιος Σούρλας): Θα σας δοθεί ο απαραίτητος χρόνος, κύριε Κουτσούκο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Με την έγκριση του Σώματος.
      ΠΡΟΕΔΡΕΥΩΝ (Γεώργιος Σούρλας): Έχετε την έγκριση του Σώματος, όπως λέει ο κ. Γείτονας, οπότε το Προεδρείο δεν χρειάζεται και πολύ!
      ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε.
      Ήθελα, κύριε Πρόεδρε, κύριε Υφυπουργέ και κύριοι συνάδελφοι, να σταθώ στην τροπολογία που έχουν έγκαιρα καταθέσει οι συνάδελφοί μου από το ΠΑ.ΣΟ.Κ. και αφορά το άρθρο 18. Θα παρακαλούσα τον κύριο Υφυπουργό για την προσοχή του. Το κάνω αυτό, επειδή ως Πρόεδρος στην Α.Δ.Ε.Δ.Υ. για πολλά χρόνια και ως μέλος του Διοικητικού Συμβουλίου του Ταμείου Παρακαταθηκών, έχω μια εικόνα για το ποιους εξυπηρετεί και υπέρ ποιων εργάζεται το Ταμείο Παρακαταθηκών. 
      Πρώτα-πρώτα, εξυπηρετεί τους δημοσίους υπαλλήλους και τις οικογένειές τους με τα στεγαστικά δάνεια και φυσικά εργάζεται και υπέρ του προϋπολογισμού, μιας και αποδίδει σημαντικά έσοδα. Θεωρώ ότι η ρύθμιση του άρθρου 18 είναι ατελής και άδικη, διότι με τη ρύθμιση αυτή το Ταμείο Παρακαταθηκών, από οικονομική άποψη, έχει δυσμενέστερους όρους για την εξυπηρέτηση των ανθρώπων που έχουν πάρει στεγαστικά δάνεια. Άρα, η Κυβέρνηση και η πολιτεία οφείλουν να αποκαταστήσουν την ισότητα των όρων, με την έννοια ότι τα άλλα ιδρύματα στα οποία έχει καταργηθεί το χαρτόσημο, δεν χρεώνουν χαρτόσημο και στην εξυπηρέτηση των δανείων. 
      Ο δεύτερος λόγος που θεωρώ ότι αυτή η ρύθμιση είναι άδικη, είναι σε σχέση μ’ αυτήν τη μεγάλη κατηγορία των εργαζομένων στο δημόσιο, οι οποίοι έχουν δανειοδοτηθεί όλα τα προηγούμενα χρόνια από το Ταμείο Παρακαταθηκών και τα δάνειά τους εξυπηρετούνται αυτήν την περίοδο και για τα επόμενα χρόνια.
      Νομίζω ότι αυτοί αποτελούν μια κατηγορία, η οποία έχει στηρίξει το Ταμείο Παρακαταθηκών επιλέγοντάς το, όταν άλλα τραπεζικά ιδρύματα προσέφεραν πιο ανταγωνιστικούς όρους. Αυτοί οι άνθρωποι δεν αντιμετωπίζονται από την Κυβέρνηση –σε σχέση με τη γενικότερη εισοδηματική πολιτική, κύριε Υφυπουργέ- και με τους καλύτερους όρους. Το οφείλει η Κυβέρνηση και δεν μπορεί να επικαλείται το ελάχιστο δημοσιονομικό κόστος, που θα έχει η κατάργηση του χαρτοσήμου στην εξυπηρέτηση των δανείων για τους παλιούς δανειολήπτες του Ταμείου. 
      Δεν μπορεί αυτό να είναι σοβαρό επιχείρημα για την Κυβέρνηση, διότι αν θέλετε να ανοίξουμε αυτήν τη συζήτηση, μπορούμε να κάνουμε μια αναδρομή σε χαριστικές ρυθμίσεις ύψους πολλών εκατομμυρίων ευρώ, έναντι αυτού του μικρού κόστους ρύθμισης που απαιτείται, για να έχουμε ίσους όρους ανταγωνισμού του Ταμείου Παρακαταθηκών με τα άλλα τραπεζικά ιδρύματα και για να μην αδικηθούν οι δημόσιοι υπάλληλοι, που αποκλειστικά έχουν δανειοδοτηθεί τα προηγούμενα χρόνια από το Ταμείο Παρακαταθηκών και Δανείων, μεταξύ των οποίων είμαστε κι εμείς ως δημόσιοι υπάλληλοι. Είναι και αρκετοί συνάδελφοί μας, κύριε Πρόεδρε, από το Κοινοβούλιο, που επίσης δανειοδοτούνται με προνομιακούς όρους από το Ταμείο Παρακαταθηκών και Δανείων.
      Σας ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουτσούκο.
      Ο κ. Τασούλας έχει το λόγο ως Κοινοβουλευτικός Εκπρόσωπος της Νέας Δημοκρατίας.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, θα σταθώ σε ορισμένα σημεία του νομοσχεδίου εν σχέσει με τα λεχθέντα σ’ αυτήν την Αίθουσα. 
      Πρώτον, η νομοθετική σύσταση του Εθνικού Συμβουλίου Εξαγωγών κάνει πολύ πιο έγκυρη και πολύ πιο αποφασιστική τη συμβολή του στη χάραξη της εξαγωγικής πολιτικής. Ασφαλώς, προϋπήρχε το Εθνικό Συμβούλιο Εξαγωγών υπό άτυπη μορφή, όπως παρεδέχθη και ο κ. Γείτονας και έχουν πραγματοποιηθεί αρκετές φορές συγκλήσεις αυτού του οργάνου, με τη διαφορά ότι τώρα που θεσμοθετείται και γίνεται επίσημος σύμβουλος της πολιτείας, η συμμετοχή, ο ρόλος και ο λόγος των εξαγωγικών φορέων και των παραγόντων της διοικήσεως, οι οποίοι εμπλέκονται στις εξαγωγές, θα είναι κατοχυρωμένος νομικά και ουσιαστικά, ώστε σε συνδυασμό με τις κατευθύνσεις του Υπουργείου Οικονομικών, με τη χάραξη προωθητικής πολιτικής από τον Οργανισμό Προωθήσεως Εξαγωγών και σε συνεργασία με τους εμπορικούς συμβούλους, όπως ελέγοντο παλιά, των πρεσβειών μας στις ξένες χώρες, να μορφοποιηθεί ακόμα πιο γρήγορα, ακόμα πιο αποφασιστικά η εξαγωγική μας πολιτική, η πολιτική προβολής των ελληνικών προϊόντων. 
      Συνεπώς, δεν είναι άμοιρο ενδιαφέροντος το ότι σήμερα θεσμοθετείται το Εθνικό Συμβούλιο Εξαγωγών. Όπως, επίσης, δεν είναι καθόλου άμοιρο ενδιαφέροντος το ότι συγκροτείται και η Διαρκής Εκτελεστική Επιτροπή στο πλαίσιο της λειτουργίας του Συμβουλίου, η οποία θα αποτελείται από τους κατά περίπτωση αρμοδίους γενικούς διευθυντές των εμπλεκομένων Υπουργείων, οι οποίοι θα αίρουν, θα αναχαιτίζουν, θα παραμερίζουν τα εμπόδια, τα οποία προκαλεί η γραφειοκρατία και οι αγκυλώσεις της διοικήσεως ή και άλλα εμπόδια που επισημαίνει το Συμβούλιο Εξαγωγών και τα οποία κατατρέχουν την εξαγωγική προσπάθεια και δημιουργούν προσκόμματα σ’ αυτή. 
      Είναι, συνεπώς, ένα νομοσχέδιο το οποίο φροντίζει την καλύτερη πορεία των εξαγωγών, η οποία είναι απαραίτητη για την ολοκλήρωση και την απόδειξη της ανταγωνιστικότητας της οικονομίας μας. 
      Εκτός, όμως, από αυτό το θέμα, το οποίο χαρακτηρίζεται από τον τίτλο του νομοσχεδίου, υπάρχουν και άλλες επί μέρους ορθές ρυθμίσεις σ’ αυτό το νομοσχέδιο, όπως η ρύθμιση θεμάτων της Ορθόδοξης Εκκλησίας της γείτονος χώρας της Αλβανίας, ρυθμίσεις που έχουν να κάνουν με την ενίσχυση σε δικαστικό προσωπικό του Νομικού Συμβουλίου του Κράτους και ρυθμίσεις οι οποίες έχουν να κάνουν με τη βελτίωση και τη διευκόλυνση των επενδυτικών διαδικασιών. 
      Κλείνω την παρέμβασή μου, κύριε Πρόεδρε, με τα τελευταία άρθρα, τα άρθρα 21 και 22, για να συμβάλω με τη δική μου άποψη στον κατευνασμό των ανησυχιών, οι οποίες διατυπώθηκαν από ορισμένες πλευρές, πρώτον, όσον αφορά στο Ζάππειο κληροδότημα και στο γεγονός ότι επιτρέπεται με το άρθρο 21 του νομοσχεδίου, να αξιοποιείται η περιουσία του και από ιδιωτικούς φορείς. Και δεν είναι οι ιδιωτικοί φορείς ένα είδος τεράτων της Αποκαλύψεως. Ο ιδιωτικός είναι ο μόνος τομέας που έχει σήμερα ευελιξία και ο μόνος ο οποίος μπορεί αποτελεσματικότερα από το δημόσιο –και δεν χρειάζεται να το αποδείξω αυτό, είναι πασίδηλο- να αξιοποιεί τη δυνατότητά του να παράγει πλούτο και να παράγει αποτέλεσμα. Ακριβώς η τέχνη της συμπράξεως του κοινωφελούς ή του δημόσιου τομέα με τον ιδιωτικό, είναι εκείνη που είναι και η λυδία λίθος των δικών μας καθηκόντων. 
      Εμείς, δηλαδή, φέρνοντας σε επαφή το δημόσιο ή τον κοινωφελή τομέα με τον ιδιωτικό και καθορίζοντας τους όρους αυτής της επικοινωνίας, αυτής της συναλλαγής, αποδεικνύουμε ότι και πιστεύουμε σ’ αυτήν τη σχέση, αλλά και πιστεύουμε στην ύπαρξη της διαφάνειας, που εμείς την κατοχυρώνουμε και προβλέπει ο νόμος κατοχυρώσεις αυτής της διαφάνειας.
      Τέλος, κύριε Πρόεδρε, με το άρθρο 22 συμπεριλαμβάνεται και το παλαίφατο πλέον ίδρυμα «Ριζάρειος Σχολή». Το ίδρυμα «Ριζαρείος Εκκλησιαστική Σχολή» περιλαμβάνεται επιτέλους στη χορεία εκείνων των κοινωφελών και φιλανθρωπικών ιδρυμάτων, στα οποία η ίδια η πολιτεία κατά καιρούς, εδώ και μια εικοσαετία, απονέμει το προτέρημα –το δικαιούμενο, όμως, προτέρημα- της φορολογικής και δασμολογικής απαλλαγής. Και είναι ένα προτέρημα δικαιούμενο η φορολογική και δασμολογική απαλλαγή γι’ αυτά τα κοινωφελή ιδρύματα, τα οποία αποδεδειγμένα έχουν καταθέσει για εκατονταετίες, όπως είναι το Ριζάρειο Ίδρυμα, το έργο τους και έχουν αποδείξει τη χρησιμότητά τους. Η πολιτεία μ’ αυτήν τη διάταξη τα ενισχύει στην ουσία οικονομικά και επιτρέπει στους πόρους –οι οποίοι δεν θα περιέλθουν στο δημόσιο ως φορολογία εισοδήματος- να μετατραπούν σε κοινωφελές και φιλανθρωπικό έργο.
      Η Ριζάρειος Εκκλησιαστική Σχολή ιδρύθηκε με τη διαθήκη του Γεωργίου Ριζάρη την 1η Ιανουαρίου του 1840. Είναι ένα ίδρυμα εκατόν εξήντα έξι ετών και επικυρώθηκε νομοθετικά με το βασιλικό διάταγμα της 25ης Ιανουαρίου του 1841. Σήμερα έχει μια πλησμονή δραστηριοτήτων γόνιμων, εντυπωσιακών, που περιγράφονται από ένα αναγνωρισμένο πανελλήνια και διεθνώς έργο. Δεν είναι τυχαίο το ότι η Εκκλησιαστική Σχολή του Ιδρύματος Ριζάρη έχει ζωή εκατόν εξήντα ετών. Δεν είναι τυχαίο ότι υπάρχει μια καταπληκτική βιβλιοθήκη παλαιτύπων βιβλίων του 16ου και 17ου αιώνος στο Χαλάνδρι. Δεν είναι τυχαίο ότι στο Μονοδένδρι Ζαγορίου υπάρχει και δραστηριοποιείται γόνιμα το Κέντρο Χειροτεχνίας του Ιδρύματος, το Εκθεσιακό Κέντρο του Ιδρύματος, το Οικοτροφείο του Ιδρύματος και τώρα πληροφορούμεθα και από τον Τύπο ότι ετοιμάζεται και παράρτημα της Σχολής Καλών Τεχνών σε συνεργασία μ’ αυτό το ίδρυμα.
      Δεν είναι τυχαίες οι εκδόσεις του ιδρύματος, οι οποίες παρουσιάζουν την Ελλάδα των παρελθόντων ετών. Έχουμε εκθέσεις φωτογραφικού υλικού του περίφημου Μπουασονά, έχουμε έργα του Μπρεσόν, με τελευταίο εντυπωσιακό έργο του Ιδρύματος την έκδοση «Η Ελλάδα του μόχθου», που περιέχει εικόνες από τα παλιά επαγγέλματα που πέρασαν και δείχνουν πώς οι παλαιότεροι Έλληνες επιβίωσαν και παρέδωσαν σ’ εμάς την Ελλάδα που έχει γίνει καλύτερη.
      Είναι, συνεπώς, ένα ίδρυμα με πολύπτυχη και γόνιμη δράση, η οποία δικαιώνει ένα μοναδικό φαινόμενο, το φαινόμενο της ηπειρωτικής ευποιίας. Θεωρώ ότι ήταν απαραίτητο να γίνει αυτό το βήμα εκ μέρους της πολιτείας, για να δυναμώσει οικονομικά το ίδρυμα και για να μπορέσει να διοχετεύσει αυτούς τους πόρους προς το έργο του.
      Οι ανησυχίες που διατυπώθηκαν, ότι, δηλαδή, μ’ αυτόν τον τρόπο πιθανώς να ευνοείται ο συναλλασσόμενος ιδιώτης με το ίδρυμα, μετά απ’ αυτήν την υπουργική διευκρίνηση, αίρονται πλήρως και μπορώ να βεβαιώσω ότι καθόλου αυτό δεν ήταν στην πρόθεση -ούτε καν την αρχική- η οποία ουσιαστικά επαναλαμβάνει, κύριε Πρόεδρε, ότι εφαρμόζεται το άρθρο 12 του ν. 1610/1986. Εφαρμόζεται το άρθρο 12 ενός νόμου του 1986 –το υπογράφει η αείμνηστη Μελίνα Μερκούρη και ο τότε Υπουργός Οικονομικών- ο οποίος νόμος απήλλαξε τότε το Ίδρυμα Ερευνών Προϊστορικής και Κλασικής Τέχνης από φορολογικές και δασμολογικές επιβαρύνσεις. Έκτοτε, τα τελευταία δηλαδή είκοσι χρόνια, το άρθρο 12 αυτού του νόμου έχει εφαρμοστεί και σε άλλα ιδρύματα, τα οποία έχουν αποδεδειγμένα κοινωφελή δράση και η επισήμανση της Επιστημονικής Υπηρεσίας της Βουλής δεν είναι απόλυτη, ότι δηλαδή, αυτό εγκυμονεί αυτόν τον κίνδυνο. 
      Λέει η Επιστημονική Υπηρεσία της Βουλής ότι επειδή η πρόθεση του νομοθέτη είναι να απαλλαγεί το ίδρυμα και όχι οι συναλλασσόμενοι μ’ αυτό, ίσως θα ήταν σκόπιμο να μπει και αυτή η διάταξη. Δεν εκφράζει απόλυτη βεβαιότητα για το ότι κινδυνεύει να θεωρηθεί ότι απαλλάσσεται ο ιδιώτης μ’ αυτήν τη διάταξη.
      Και παρά το ότι ίσως είναι σκόπιμο, η Κυβέρνηση δέχθηκε να μπει, εκ περισσού κατά τη γνώμη μου, αυτή η διάταξη, διότι ούτως ή άλλως, όταν πωλεί ένα ίδρυμα μέρος της ακίνητης περιουσίας, η νομοθεσία είναι σαφής, ο αγοραστής πληρώνει το φόρο μεταβιβάσεως και όχι ο πωλητής. 
      Εν πάση περιπτώσει, είναι ξεκάθαρο ότι μέσα στη χορεία των ιδρυμάτων πλέον, στα οποία η πολιτεία δίνει το προνόμιο της δασμολογικής και φορολογικής απαλλαγής, είναι και η Ριζάρειος Σχολή. Δικαιούται αυτό το προνόμιο, γιατί το προϊόν αυτής της απαλλαγής θα πάει σε έργα, τα οποία αποδεδειγμένα ωφελούν το κοινωνικό σύνολο και δικαιώνουν τους σκοπούς των ευεργετών.
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τασούλα.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής, τριάντα τέσσερις μαθητές και μαθήτριες και δύο δάσκαλοι-συνοδοί του Δημοτικού Σχολείου Ελάτειας Φθιώτιδας. 
      Η Βουλή τους καλωσορίζει και τους εύχεται καλές σπουδές.
      (Χειροκροτήματα από όλες τις πτέρυγες της Βουλής)
      Κύριε Υπουργέ, θέλετε να πάρετε το λόγο;
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Για ένα λεπτό, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ορίστε, έχετε το λόγο.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Θα ήθελα ολοκληρώνοντας, κύριοι συνάδελφοι, να τονίσω ότι αυτό το οποίο κάνουμε σήμερα, η θεσμοθέτηση δηλαδή του Συμβουλίου Εξαγωγών, είναι πράγματι κάτι πολύ σημαντικό για την οικονομία.
      Το ζήτημα βέβαια των εξαγωγών δεν αντιμετωπίζεται προφανώς μόνο μέσα από τη θεσμοθέτηση και τη λειτουργία του Εθνικού Συμβουλίου Εξαγωγών. Υπάρχουν πολλές παράμετροι που επηρεάζουν την πορεία των εξαγωγών της χώρας. Είναι η ανταγωνιστικότητα της οικονομίας, η κατάσταση της οικονομίας -αν υπάρχουν ελλείμματα ή χρέη- η κατάσταση του δημόσιου τομέα, η ύπαρξη ή όχι σχετικών υποδομών. Είναι πολλές, επαναλαμβάνω, οι παράμετροι. Όμως, ένα πρόβλημα το οποίο είχαμε από το παρελθόν, ήταν η έλλειψη συντονισμού και μιας γενικότερης στρατηγικής για την προώθηση των εξαγωγών.
      Με τη θεσμοθέτηση, λοιπόν, του Εθνικού Συμβουλίου Εξαγωγών, κάνουμε ένα σημαντικό βήμα σ’ αυτήν την κατεύθυνση. Δημιουργούμε ένα φορέα αυξημένου κύρους, ο οποίος θα συντονίζει και θα καθοδηγεί την εξαγωγική πολιτική της χώρας.
      Για το ζήτημα του Ταμείου Παρακαταθηκών και Δανείων, νομίζω ότι η ρύθμιση την οποία έχουμε φέρει, είναι επαρκής. Γι’ αυτόν το λόγο, θα σας θυμίσω δικά σας νομοθετήματα. Το 2000 καταργήθηκε ο ειδικός φόρος τραπεζικών εργασιών για τις εμπορικές τράπεζες, αφήσατε, όμως, το χαρτόσημο για τους οργανισμούς του δημοσίου που χορηγούσαν δάνεια. Το 2002 καταργήθηκε το χαρτόσημο για το Ταχυδρομικό Ταμιευτήριο, αφήσατε όμως το χαρτόσημο στο Ταμείο Παρακαταθηκών και Δανείων. Το 2004 καταργήσατε το χαρτόσημο στον Οργανισμό Εργατικής Κατοικίας, αφήσατε όμως το χαρτόσημο στο Ταμείο Παρακαταθηκών και Δανείων.
      Ερχόμαστε, λοιπόν, με την κατάργηση του χαρτοσήμου, να ενισχύσουμε την κοινωνική πολιτική του Ταμείου Παρακαταθηκών και Δανείων. Και ενισχύουμε την κοινωνική πολιτική του Ταμείου Παρακαταθηκών και Δανείων, όχι μόνο με την παράγραφο 1, του άρθρου 18, αλλά και με τις υπόλοιπες παραγράφους, τις παραγράφους 2 και 3, που κάνουν πιο ευέλικτη και ανταγωνιστική τη λειτουργία του Ταμείου Παρακαταθηκών και Δανείων. Τα κάνουμε αυτά προς όφελος των δικαιούχων του Ταμείου, δηλαδή προς όφελος των δημοσίων υπαλλήλων και όσων ζητούν τις υπηρεσίες του Ταμείου. 
      Τελειώνοντας, θέλω να κάνω μια μικρή παρατήρηση, κύριε Πρόεδρε, για την τροπολογία σχετικά με τα δικαιώματα των γεωτεχνικών. Όντως, αυτός ο ειδικός λογαριασμός που δημιουργείται, θα ενισχύεται -πέρα από τις εισροές οι οποίες προβλέπονταν για τους δασολόγους- και από έσοδα ανταποδοτικού χαρακτήρα, έσοδα τα οποία θα καταβάλλονται από τη διενέργεια ελέγχων από τους γεωτεχνικούς, από κτηνιατρικά, ζωοτεχνικά τέλη, από παράβολα για χορήγηση αδειών, λιπασμάτων κ.λπ..
      Εκείνο το οποίο θέλω να τονίσω, είναι ότι τα τέλη αυτά και τα παράβολα, ποσοστό των οποίων θα τροφοδοτεί αυτόν τον ειδικό λογαριασμό ο οποίος δημιουργείται με την τροπολογία,  είναι τέλη και παράβολα τα οποία προβλέπονται από την εθνική και την κοινοτική νομοθεσία.
      Ικανοποιούμε, λοιπόν, ένα πάγιο και διαχρονικό αίτημα των γεωτεχνικών και στην ουσία, ικανοποιώντας αυτό το αίτημα, αναγνωρίζουμε το σημαντικό έργο το οποίο κάνουν οι γεωτεχνικοί.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Δεν υπάρχει άλλος ομιλητής.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, μου επιτρέπετε;
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Τασούλα.
      ΚΩΝΣΤΑΝΤΙΝΟΣ ΤΑΣΟΥΛΑΣ: Θα ήθελα, με την άδειά σας, να καταθέσω στα Πρακτικά ένα τετρασέλιδο κείμενο που αφορά το Ίδρυμα της Ριζαρείου Εκκλησιαστικής Σχολής σχετικά με τη σύσταση, το σκοπό και το έργο του για τον αυριανό μελετητή των δικών μας νομοθετικών πρωτοβουλιών, που δικαιώνει ακριβώς αυτήν την πρωτοβουλία μας. 
      ΠΡΟΕΔΡΕΥΩΝ (Γεώργιος Σούρλας): Να κατατεθεί στα Πρακτικά, κύριε Τασούλα. 
      ΚΩΝΣΤΑΝΤΙΝΟΣ ΤΑΣΟΥΛΑΣ: Το καταθέτω, κύριε Πρόεδρε.
      (Στο σημείο αυτό ο Βουλευτής κ. Κωνσταντίνος Τασούλας καταθέτει για τα Πρακτικά το προαναφερθέν κείμενο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, δεν υπάρχει άλλος ομιλητής.
      Κηρύσσεται περαιωμένη η συζήτηση επί της ενότητας των άρθρων και των τροπολογιών και θα γίνει η ψήφισή τους χωριστά.
      ΚΩΝΣΤΑΝΤΙΝΟΣ ΓΕΙΤΟΝΑΣ: Εμείς τα ψηφίζουμε όλα, εκτός από το άρθρο 21, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Θα τεθούν σε ψηφοφορία ένα-ένα, κύριε συνάδελφε.
      Ερωτάται το Σώμα: Γίνεται δεκτό το άρθρο 1 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 1 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 2, όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 2 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Σώμα: Γίνεται δεκτό το άρθρο 3 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 3 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 4 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 4 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 5 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 5 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 6 ως έχει; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 6 έγινε δεκτό ως έχει ομοφώνως.
      Ερωτάται το Σώμα: Γίνεται δεκτό το άρθρο 7 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 7 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 8 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 8 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 9 ως έχει; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 9 έγινε δεκτό ως έχει ομοφώνως.
      Ερωτάται το Σώμα: Γίνεται δεκτό το άρθρο 10 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 10 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 11, όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 11 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Σώμα: Γίνεται δεκτό το άρθρο 12 ως έχει; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 12 έγινε δεκτό ως έχει ομοφώνως.
      Ερωτάται το Σώμα: Γίνεται δεκτό το άρθρο 13, όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 13 έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 
      Ερωτάται το Σώμα: Γίνεται δεκτό το άρθρο 14 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 14 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 15 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 15 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 16 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 16 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 17, όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 17 έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 
      Ερωτάται το Σώμα: Γίνεται δεκτό το άρθρο 18 ως έχει; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 18 έγινε δεκτό ως έχει ομόφωνα. 
      Ερωτάται το Σώμα: Γίνεται δεκτό το άρθρο 19 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 19 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 20 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς, το άρθρο 20 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 21, όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία. 
      ΑΓΓΕΛΟΣ ΤΖΕΚΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς, το άρθρο 21 έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 
      Ερωτάται το Σώμα: Γίνεται δεκτό το άρθρο 22, όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 22 έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 
      Εισερχόμαστε στην ψήφιση των τροπολογιών. 
      Ερωτάται το Σώμα: Γίνεται δεκτή η τροπολογία με γενικό αριθμό 601 και ειδικό 152;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή. 
      ΑΓΓΕΛΟΣ ΤΖΕΚΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 601 και ειδικό 152 έγινε δεκτή κατά πλειοψηφία και θα ενταχθεί στο νομοσχέδιο ως ίδιο άρθρο. 
      Ερωτάται το Σώμα: Γίνεται δεκτή η τροπολογία με γενικό αριθμό 608 και ειδικό 153;
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή. 
      ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 608 και ειδικό 153 έγινε δεκτή ομόφωνα και θα ενταχθεί στο νομοσχέδιο ως ίδιο άρθρο. 
      Ερωτάται το Σώμα: Γίνεται δεκτή η τροπολογία με γενικό αριθμό 618 και ειδικό 155;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή. 
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 618 και ειδικό 155 έγινε δεκτή κατά πλειοψηφία και θα ενταχθεί στο νομοσχέδιο ως ίδιο άρθρο. 
      Εισερχόμαστε στην ψήφιση του ακροτελεύτιου άρθρου. 
      Ερωτάται το Σώμα: Γίνεται δεκτό το ακροτελεύτιο άρθρο; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Το ακροτελεύτιο άρθρο έγινε δεκτό κατά πλειοψηφία. 
      Συνεπώς το νομοσχέδιο του Υπουργείου Οικονομίας και Οικονομικών: «Εθνικό Συμβούλιο Εξαγωγών, φορολογικές ρυθμίσεις και άλλες διατάξεις» έγινε δεκτό επί της αρχής και επί των άρθρων. 
      Η ψήφισή του στο σύνολο αναβάλλεται για άλλη συνεδρίαση. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.00΄, λύεται η συνεδρίαση για αύριο ημέρα Πέμπτη 1 Ιουνίου 2006 και ώρα 10.30΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης «Εθνικό Τυπογραφείο, «Εφημερίς της Κυβερνήσεως» και λοιπές διατάξεις» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής, συμφωνούμε με την ημερήσια διάταξη που έχει διανεμηθεί. 
      
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
Συνεδρίαση 31/5/06                                                                           σελ.3

