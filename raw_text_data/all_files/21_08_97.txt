Σελίδα 783 

Π Ρ Α Κ Τ Ι Κ Α   Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ   Α'

ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ

ΘΕΡΟΥΣ 1997

ΣΥΝΕΔΡΙΑΣΗ ΚΕ'

Πέμπτη 21 Αυγούστου 1997

Αθήνα, σήμερα στις 21 Αυγούστου 1997, ημέρα Πέμπτη και ώρα 10.53' συνήλθε στη Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β' σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.

Εισερχόμεθα στην ημερήσια διάταξη 

ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ

Συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομικών "Διοικητικές και ποινικές κυρώσεις στη φορολογική νομοθεσία και άλλες διατάξεις".

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης): Ορίστε, κύριε Υπουργέ, έχετε το λόγο.

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, χθες κατά τη διάρκεια της συζήτησης του άρθρου 24 είχε ζητηθεί να γίνει μία προσπάθεια επαναδιατύπωσης του σχετικού άρθρου, έτσι ώστε να ληφθούν υπόψη οι υποδείξεις, που έγιναν από τους Βουλευτές. Σε συνεργασία με τη νομική υπηρεσία του Υπουργείου Οικονομικών έκανα αυτήν την επαναδιατύπωση...

ΠΡΟΕΔΡΟΣ (Απόστολος Κακλαμάνης): Κύριε Υπουργέ, με συγχωρείτε. 'Εχετε υπόψη σας ότι η συζήτηση επί του άρθρου έχει ολοκληρωθεί;

ΓΕΩΡΓΙΟΣ ΔΡΥΣ (Υφυπουργός Οικονομικών): Το γνωρίζω αυτό.

ΠΡΟΕΔΡΟΣ (Απόστολος Κακλαμάνης): Το άρθρο τίθεται σε ονομαστική ψηφοφορία, η οποία έχει ζητηθεί, όπως αυτό διατυπώνεται από τον αρμόδιο Υπουργό. Αν αυτά που θα πείτε, κύριε Υπουργέ, αφορούν τη διατύπωση του άρθρου αυτού, έχει καλώς. 

ΓΕΩΡΓΙΟΣ ΔΡΥΣ (Υφυπουργός Οικονομικών): Αυτό ακριβώς, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Γιατί μου λέτε η συζήτηση, οι υπηρεσίες κλπ. ...

ΓΕΩΡΓΙΟΣ ΔΡΥΣ (Υφυπουργός Οικονομικών): Επαναδιατυπώνω το άρθρο αυτό.

ΠΡΟΕΔΡΟΣ (Απόστολος Κακλαμάνης): Ορίστε, κύριε Υπουργέ. Πώς τίθεται το άρθρο αυτό υπόψη του Τμήματος;

ΕΥΑΓΓΕΛΟΣ ΜΕΙΜΑΡΑΚΗΣ: Πριν την αίτηση της ονομαστικής ψηφοφορίας, είχε ολοκληρωθεί η συζήτηση. Στην περίπτωση του κ. Γιαννόπουλου, ζήτησε η Αξιωματική Αντιπολίτευση να αφήσετε να επαναδιατυπωθεί το άρθρο και το αρνηθήκατε. Εμείς χθες καταθέσαμε αίτηση ονομαστικής ψηφοφορίας. Το θέμα για τη Νέα Δημοκρατία είναι πολιτικό κυρίως, διότι ο κοινοβουλευτικός εκπρόσωπος του ΠΑΣΟΚ είχε ζητήσει την απόσυρση. Κατόπιν αυτού ...

ΠΡΟΕΔΡΟΣ (Απόστολος Κακλαμάνης): Κύριε Μεϊμαράκη ...

ΕΥΑΓΓΕΛΟΣ ΜΕΙΜΑΡΑΚΗΣ: Μα, ο κύριος Υπουργός ...

ΠΡΟΕΔΡΟΣ (Απόστολος Κακλαμάνης): Κύριε Μεϊμαράκη, δεν θα διαφωνήσω μαζί σας, μη βιάζεσθε. 

Σας υπενθυμίζω ότι στην περίπτωση του Υπουργού Δικαιοσύνης, ο κ. Γιαννόπουλος δεν είχε ζητήσει να διατυπώσει το άρθρο που είχε τεθεί σε ψηφοφορία, αλλά είχε ζητήσει να κάνει μια ερμηνευτική δήλωση. Σας το υπενθυμίζω αυτό, εξ ου και η επιμονή μου. Και όλοι είχαμε την εντύπωση -είπε μάλιστα ότι θα κάνει μια δήλωση για τα Πρακτικά- ότι θα έκανε αυτήν τη δήλωση. Γι' αυτό και του έλεγα ότι αυτό θα γίνει μετά την ψηφοφορία, διότι ήδη το άρθρο είχε τεθεί σε ψηφοφορία.

Σας παρακαλώ, μη σηκώνετε τα χέρια. Γιατί υπάρχει αυτός ο εκνευρισμός; Μιλάει ο καθένας με τη σειρά του και όλα τα πράγματα εξελίσσονται ομαλώς.

Αν, είτε η Αξιωματική Αντιπολίτευση είτε το οποιοδήποτε κόμμα θεωρεί -και το είπα εγώ ο ίδιος πριν, ότι η συζήτηση επί του άρθρου έχει ολοκληρωθεί- ότι υπάρχει θέμα διατύπωσης του άρθρου, όπως τίθεται σε ψηφοφορία, αυτό να το ακούσουμε. Αν στη συνέχεια, είτε η Αξιωματική Αντιπολίτευση είτε οποιοδήποτε άλλο κόμμα έχει αντίρρηση επ' αυτού, τότε δεν θα ληφθεί υπόψη ό,τι ο Υπουργός πει. Καταλάβατε τι εννοώ;

Ακούστε, λοιπόν, τον κύριο Υπουργό και αν έχετε αντίρρηση, τότε δεν θα γίνει ψηφοφορία και επ' αυτών που λέει ο κύριος Υπουργός, αλλά επ' αυτού που είχατε υπόψη σας όταν ολοκληρώσαμε τη συζήτηση, διότι και για το θέμα του Υπουργού Δικαιοσύνης σας υπενθυμίζω ότι αναγκαστήκαμε εκ των υστέρων -και είσθε όλοι παρόντες, είναι το ίδιο Τμήμα- να κάνουμε τη διευκρίνιση που πρότεινα εγώ, το "εν όλω" ή "εν μέρει", που ουσιαστικά είναι αναδιατύπωση του άρθρου, όπως είχαμε ολοκληρώσει τη συζήτησή του. Αλλά με την ομόθυμη συγκατάθεση όλων το ψηφίσαμε έτσι και καλώς πράξαμε.

Αν, λοιπόν, τώρα εδώ ο Υπουργός προτείνει κάτι, το οποίο η Βουλή δέχεται να τεθεί υπόψη της ως αναδιατύπωση αυτού του άρθρου το οποίο θα ψηφίσει, θα το κάνουμε. Αν υπάρξει

Σελίδα 784 

αντίρρηση, δεν θα το κάνουμε.

Το θέμα είναι απλό. 'Εχετε δίκιο ότι τίθενται σε ψηφοφορία τα άρθρα, αφού έχει ολοκληρωθεί η συζήτηση επ' αυτών και αφ' ης ζητηθεί ψηφοφορία δεν γίνεται πράγματι καμία άλλη συζήτηση.

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, μου επιτρέπετε;

ΠΡΟΕΔΡΟΣ (Απόστολος Κακλαμάνης): Μα, νομίζω ότι επί του θέματος...

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Εγώ συμφωνώ με αυτό που πάει να κάνει ο κύριος Υπουργός. 'Ετσι είπα και προχθές με τον κ. Γιαννόπουλο. 'Ημουν κοινοβουλευτικός εκπρόσωπος. Εσείς, όμως, δεν θελήσατε και μετά το μετέβαλε σε ερμηνευτική δήλωση. Πράγματι δημοκρατικό είναι να κάνει μία διόρθωση ο Υπουργός, εφόσον δει ότι η διάταξη ως είχε δεν ήταν σωστή.

ΠΡΟΕΔΡΟΣ (Απόστολος Κακλαμάνης): Καθήστε, γιατί έχω δώσει το λόγο πρώτον στον κ. Μεϊμαράκη και δεύτερον σας υπενθυμίζω ότι εκεί ο Υπουργός είπε -προτρεπόμενος μάλιστα από συνάδελφους που άκουσα και αυτοί να λένε το ίδιο πράγμα- ότι θα κάνει κάποια δήλωση. Μάλιστα είπε για τα Πρακτικά και κατάλαβα εγώ ότι αυτό είναι μία δήλωση που θα αφορά κάποια ερμηνευτική εγκύκλιο του Υπουργού, για το πώς θα εφαρμοστεί η διάταξη.

Κύριε Μεϊμαράκη, έχετε το λόγο. Να το κλείσουμε παρακαλώ το θέμα.

ΕΥΑΓΓΕΛΟΣ ΜΕΪΜΑΡΑΚΗΣ: Ναι, να το κλείσουμε.

Κατ' αρχήν, όσον αφορά το θέμα του Υπουργείου Δικαιοσύνης, αφού δεν επιτρέψατε στον Υπουργό να κάνει μία ερμηνευτική δήλωση, που ήταν το έλασσον, θα επιτρέψετε τώρα το μείζον, δηλαδή να γίνει τροποποίηση του συγκεκριμένου άρθρου, επί του οποίου έχει κατατεθεί αίτηση ονομαστικής ψηφοφορίας;

Δεύτερον, για τη Νέα Δημοκρατία, επαναλαμβάνω, υπάρχει πολιτικό θέμα, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Παρακαλώ, όχι επί της ουσίας.

ΕΥΑΓΓΕΛΟΣ ΜΕΪΜΑΡΑΚΗΣ: Με συγχωρείτε ένα λεπτό.

ΠΡΟΕΔΡΟΣ (Απόστολος Κακλαμάνης):'Οχι, γιατί έχει ολοκληρωθεί η συζήτηση επί της ουσίας.

ΕΥΑΓΓΕΛΟΣ ΜΕΪΜΑΡΑΚΗΣ: 'Οχι, κύριε Πρόεδρε, η αλλαγή αυτή...

ΠΡΟΕΔΡΟΣ (Απόστολος Κακλαμάνης): Κύριε Μεϊμαράκη, σας παρακαλώ θερμά.

ΕΥΑΓΓΕΛΟΣ ΜΕΪΜΑΡΑΚΗΣ: Θα μου επιτρέψετε ένα λεπτό;

ΠΡΟΕΔΡΟΣ (Απόστολος Κακλαμάνης): Σας παρακαλώ θερμά. 'Οταν εσείς ο ίδιος λέτε ότι έχει ολοκληρωθεί η συζήτηση, θέλετε να μιλήσετε επί της ουσίας, να πείτε την άποψη της Νέας Δημοκρατίας. Δεν είναι παραβίαση του Κανονισμού αυτό που εσείς επικαλείστε; 

ΕΥΑΓΓΕΛΟΣ ΜΕΪΜΑΡΑΚΗΣ: Μα, αφού τον παραβιάζει ο κύριος Υπουργός, δεν θα μιλήσει η Αξιωματική Αντιπολίτευση;

ΠΡΟΕΔΡΟΣ (Απόστολος Κακλαμάνης): Επιτέλους, γιατί δύο μέτρα και δύο σταθμά; Παρακαλώ!

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, επιτρέψτε μου. Εάν ο κύριος Υπουργός αυτήν τη στιγμή τροποποιήσει το άρθρο, δεν θα μιλήσουμε εμείς επί της τροπολογίας;

ΠΡΟΕΔΡΟΣ (Απόστολος Κακλαμάνης): Το είπα ήδη αυτό. Προς Θεού! Δεν ακούτε όλοι τι λέω; Είπα ότι αν ο Υπουργός προτείνει μία αναδιατύπωση του άρθρου, που έχει τεθεί υπόψη σας για να ψηφίσετε...

ΕΥΑΓΓΕΛΟΣ ΜΕΪΜΑΡΑΚΗΣ: Μα, πώς θα γίνει αυτό, κύριε Πρόεδρε;

ΠΡΟΕΔΡΟΣ (Απόστολος Κακλαμάνης): Αυτό θα συμβεί, αν συμφωνήσετε. Είπα ότι εάν θα υπάρξει αντίρρηση, αυτό δεν θα γίνει.

ΕΥΑΓΓΕΛΟΣ ΜΕΪΜΑΡΑΚΗΣ: Μα, κύριε Πρόεδρε, αυτό θέλω να σας πω, ότι για εμάς...

ΠΡΟΕΔΡΟΣ (Απόστολος Κακλαμάνης): Κύριε συνάδελφε, λυπάμαι πάρα πολύ, γιατί πολλές φορές δεν με παρακολουθείτε τι λέω απ' αυτήν την 'Εδρα.

ΕΥΑΓΓΕΛΟΣ ΜΕΪΜΑΡΑΚΗΣ: 'Οπως και να το τροποποιήσει το άρθρο, κύριε Πρόεδρε, για μας δεν είναι θέμα ουσίας το άρθρο. Το θέμα για εμάς είναι το πολιτικό. 'Οπως και να το τροποποιήσει ο κύριος Υπουργός, το θέμα είναι πολιτικό και παραμένει έτσι.

ΠΡΟΕΔΡΟΣ (Απόστολος Κακλαμάνης): Κύριε συνάδελφε, δεν είναι δυνατόν να συνεχίζεται η λειτουργία μας με αυτόν τον τρόπο.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, δεν είναι δυνατόν να υπάρχουν τέτοια τερτίπια, τα οποία να δίνουν άλλοθι στο ΠΑ.ΣΟ.Κ., για να δείχνει ότι συμφωνεί εκ των υστέρων.

ΠΡΟΕΔΡΟΣ (Απόστολος Κακλαμάνης): Κύριε Μεϊμαράκη, λυπάμαι γι' αυτήν την έκφρασή σας. 

ΕΥΑΓΓΕΛΟΣ ΜΕΙΜΑΡΑΚΗΣ: Γιατί λυπάστε, κύριε Πρόεδρε;

ΠΡΟΕΔΡΟΣ (Απόστολος Κακλαμάνης): Πού αναφέρεται η λέξη αυτή, κύριε Μεϊμαράκη;

ΕΥΑΓΓΕΛΟΣ ΜΕΪΜΑΡΑΚΗΣ: Αναφέρεται στο ότι ο κύριος Υπουργός δεν έχει το δικαίωμα να κάνει καμία τροποποίηση και αναφέρεται στο ότι για εμάς είναι πολιτικό θέμα ότι το ΠΑ.ΣΟ.Κ. δεν στηρίζει την Κυβέρνηση στη συγκεκριμένη διάταξη, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Κύριε Μεϊμαράκη, δεν πρέπει να σεβόμεθα αυτόν τον Κανονισμό;

ΕΥΑΓΓΕΛΟΣ ΜΕΪΜΑΡΑΚΗΣ: Πρώτος εσείς τον παραβιάζετε, δίνοντας το δικαίωμα στον Υπουργό.

ΠΡΟΕΔΡΟΣ (Απόστολος Κακλαμάνης): Κύριε Μεϊμαράκη, είναι σωστό έτσι εύκολα να απευθύνετε κατηγορία στο Προεδρείο; Το ύφος και ο τόνος αυτός βοηθούν τους συναδέλφους σας, των οποίων είστε εκπρόσωπος, ώστε ανάλογα να φέρονται και αυτοί στο Προεδρείο; Είναι δυνατόν όλοι οι συνάδελφοι να διαπληκτίζονται με το Προεδρείο; Πού θα πάμε, κύριοι συνάδελφοι;

Εγώ είπα κάτι πολύ απλό.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, ο διαπληκτισμός δεν έχει προσωπικό στοιχείο.

ΠΡΟΕΔΡΟΣ (Απόστολος Κακλαμάνης): Καθήστε σας παρακαλώ. Σε κανένα Κοινοβούλιο του κόσμου δεν γίνεται αυτό το πράγμα.

Κανένα Σώμα δεν μπορεί να λειτουργήσει, εάν αυτός που προεδρεύει δεν έχει τη συμπαράσταση αυτών που συμμετέχουν. Εάν καθένας κάθε φορά θα επιμένει στην άποψή του ή θα δημιουργεί εντυπώσεις, ξεκινώντας από το Προεδρείο, δεν μπορούμε να λειτουργήσουμε.

Είπα, λοιπόν, στον κύριο Υπουργό, όταν άρχισε -ο ίδιος έσπευσα, το ακούσατε και επικαλούμαι τη μνήμη όλων σας. Και των συναδέλφων που δεν παρακολουθούν τη συζήτηση και συζητούν στο βάθος και τη δική σας τη μνήμη επικαλούμαι, κύριοι συνάδελφοι, διότι σας αφορά αυτή η συζήτηση- να λέει για τις υπηρεσίες κλπ., ότι η συζήτηση έχει ολοκληρωθεί. Και επ'αυτής της διατάξεως, όπως έχει ολοκληρωθεί η συζήτησή της, έχει ζητηθεί ονομαστική ψηφοφορία.

(Θόρυβος από την πτέρυγα της Νέας Δημοκρατίας.)

Σας είπα να παρακολουθήσετε τη συζήτηση, όχι να με διακόπτετε, κύριε Μιχαλολιάκο. Δεν είπα παρακολουθείτε τη συζήτηση για να με διακόπτετε.

ΒΑΣΙΛΕΙΟΣ ΜΙΧΑΛΟΛΙΑΚΟΣ: Σας σχολιάζουμε, κύριε Πρόεδρε, εκ των πραγμάτων, γιατί παραβιάζετε τον Κανονισμό.

ΠΡΟΕΔΡΟΣ (Απόστολος Κακλαμάνης): Κύριε Μιχαλολιάκο, σας παρακαλώ να σχολιάσετε, αλλά να ζητήσετε το λόγο κανονικά, σύμφωνα με τον Κανονισμό.

Κάντε μου τη χάρη, σας παρακαλώ συναδελφικά, φιλικά, όπως θέλετε. Σας παρακαλώ, δεν λειτουργούμε αλλιώς.

Και αν είναι λόγος αυτός ευθυμίας, κύριε Κοινοβουλευτικέ Εκπρόσωπε της Νέας Δημοκρατίας, το αντιλαμβάνομαι. Εάν οι εκκλήσεις του Προέδρου είναι λόγος ευθυμίας, πολύ καλά κάνετε, αλλά όλοι κρινόμεθα εδώ μέσα, να το ξέρετε!

ΕΥΑΓΓΕΛΟΣ ΜΕΪΜΑΡΑΚΗΣ:'Οχι, κύριε Πρόεδρε, σας λέω ότι δεν είναι αυτό. 

Σελίδα 785 

 

ΠΡΟΕΔΡΟΣ (Απόστολος Κακλαμάνης): Σας παρακαλώ, βοηθήστε με κάνω τη δουλειά μου.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, επιτρέψτε μου: Κατ'αρχήν, δεν υπάρχει προσωπικό θέμα. 

ΠΡΟΕΔΡΟΣ (Απόστολος Κακλαμάνης): Σας παρακαλώ, επιτέλους. Είστε συγκροτημένα κόμματα, έχετε κάποιο λόγο εδώ μέσα.

ΕΥΑΓΓΕΛΟΣ ΜΕΪΜΑΡΑΚΗΣ: Αυτά να τα πείτε στο ΠΑ.ΣΟ.Κ.

ΠΡΟΕΔΡΟΣ (Απόστολος Κακλαμάνης): Αφήστε το ΠΑ.ΣΟ.Κ., ισχύει για όλους αυτό, κύριε Μεϊμαράκη.

ΕΥΑΓΓΕΛΟΣ ΜΕΪΜΑΡΑΚΗΣ: Και κυρίως για το άλλοθι.

ΠΡΟΕΔΡΟΣ (Απόστολος Κακλαμάνης): Κύριε Μεϊμαράκη, λυπούμαι πάρα πολύ.

ΕΥΑΓΓΕΛΟΣ ΜΕΪΜΑΡΑΚΗΣ: Και εγώ λυπούμαι, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Απευθύνομαι σε όλους, κύριε!

Κύριε Μεϊμαράκη, πρέπει να πω, μη γράφονται αυτά που παρά τον Κανονισμό λέτε; Τι πρέπει να κάνω, κύριε Μεϊμαράκη; Και αν το κάνω στους εκπροσώπους των κομμάτων, πώς θα λειτουργήσουμε, κύριοι συνάδελφοι, εδώ μέσα σ'αυτήν την Αίθουσα;

Πολλοί από σας λέτε ότι είμαι αυστηρός Πρόεδρος. Διερωτώμαι, τι άλλο πρέπει να κάνω απ'αυτήν τη θέση; 

ΕΥΑΓΓΕΛΟΣ ΜΕΪΜΑΡΑΚΗΣ: Να εφαρμόσετε τον Κανονισμό, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Κύριε Μεϊμαράκη, σας παρακαλώ.

Κύριοι συνάδελφοι, επανέρχομαι στο θέμα, για να κλείσει. 

Ο κ. Δρυς ζήτησε το λόγο.'Εδωσα στον κ. Δρυ το λόγο.'Οταν ο κ. Δρυς άρχισε να λέγει επί των συζητήσεων που έγιναν και ότι μετά τη συνεννόηση που έκανε με τις υπηρεσίες θέλει να κάνει τη διατύπωση την οποία άρχισε να διαβάζει, τον διέκοψα, του είπα ότι η συζήτηση έχει ολοκληρωθεί επί της διατάξεως, έχει ζητηθεί ονομαστική ψηφοφορία και κατά συνέπεια, εάν θα συμφωνήσετε, θα υπάρξει η ομόθυμη, όπως επεκαλέσθη ότι υπήρξε και στο θέμα του Υπουργού Δικαιοσύνης, που επρότεινα ο ίδιος να γίνει αυτή η φραστική διατύπωση. 

Δεν γνωρίζω πώς αλλιώς πρέπει να χαρακτηρίσω όποιον χωρίς να το προβλέπει ο Κανονισμός αυθαιρέτως, διότι έτσι απλώς του αρέσει, υψώνει τη φωνή του και διακόπτει. Δεν ξέρω, να μιλήσω για θέματα αγωγής πλέον του καθενός; Θα είμαι προσβλητικός και δεν θέλω να το κάνω.

Δεν είναι λόγος να χαμογελάτε, κυρία συνάδελφε, που με διακόπτετε, έτσι γιατί σας ήρθε να διακόψετε.

Υπάρχει προφανής αντίρρηση, κύριε Υπουργέ, και μάλιστα από την Αξιωματική Αντιπολίτευση. Δεν ξέρω τα άλλα κόμματα τι λένε.

Ο κ. Κωνσταντόπουλος έχει το λόγο.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Ο κύριος Υπουργός με ενημέρωσε πριν από την έναρξη της διαδικασίας ότι έχει μία επαναδιατύπωση. Του είπα, κύριε Πρόεδρε, αυτό το οποίο και εσείς είπατε ότι δεν είναι θέμα διατύπωσης, είναι θέμα ουσίας, η διάταξη αυτή πρέπει να αποσυρθεί, δεν μας απασχολεί το θέμα των διατυπώσεων, διότι το άρθρο αυτό έχει μία απαράδεκτη λογική.

ΠΡΟΕΔΡΟΣ (Απόστολος Κακλαμάνης): Κατά συνέπεια, δεν συμφωνεί το Τμήμα να γίνει καμία νέα διατύπωση. Το άρθρο έχει ήδη συζητηθεί και έχει ζητηθεί ονομαστική ψηφοφορία επ' αυτού.

Οι αποδεχόμενοι το άρθρο 24, λέγουν ναι.

Οι μη αποδεχόμενοι το άρθρο 24, λέγουν όχι.

Οι αρνούμενοι ψήφο λέγουν παρών.

Καλούνται επί του καταλόγου οι Βουλευτές κύριοι Πέτρος Κατσιλιέρης από το ΠΑΣΟΚ και Σπυρίδων Σπύρου από τη Νέα Δημοκρατία.

Σας παρακαλώ να αρχίσει η ανάγνωση του καταλόγου.

(ΨΗΦΟΦΟΡΙΑ)

(ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)

ΠΡΟΕΔΡΟΣ (Απόστολος Κακλαμάνης): Υπάρχει κανείς συνάδελφος που δεν άκουσε το όνομά του; Κανείς.

Κυρήσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.

(ΚΑΤΑΜΕΤΡΗΣΗ)

(ΜΕΤΑ ΤΗΝ ΚΑΤΑΜΕΤΡΗΣΗ)

ΠΡΟΕΔΡΟΣ (Απόστολος Κακλαμάνης): 'Εχω την τιμή να ανακοινώσω στο Τμήμα το αποτέλεσμα της διεξαχθείσης ψηφοφορίας επί του άρθρου 24, όπως τροποποιήθηκε από τον κύριο Υπουργό.

Ψήφισαν συνολικά εκατό (100) Βουλευτές.

Υπέρ του άρθρου 24, δηλαδή "ΝΑΙ" ψήφισαν πενήντα τέσσερις (54) Βουλευτές. Κατά του άρθρου 24, δηλαδή "ΟΧΙ" ψήφισαν σαράντα έξι (46) Βουλευτές, σύμφωνα με το κάτωθι πρωτόκολλο ονομαστικής ψηφοφορίας.

Αδαμόπουλος Γεώργιος N

Ακριτίδης Νικόλαος N

Αλαμπάνος Δημήτριος Ν

Αλευράς Αθανάσιος Ν

Ανουσάκη Ελένη - Ηλέκτρα Ν

Ανωμερίτης Γεώργιος Ν

Αποστολίδης Λουκάς Ν

Αρσένη Μαρία Ν

Βλασσόπουλος Ευάγγελος Ν

Βλαχόπουλος Ηλίας Ν

Διαμαντοπούλου 'Αννα Ν

Γεωργιάδης Θεόδωρος Ν

Γιαννάκης Ιωάννης Ν

Γιαννακόπουλος Ιωάννης Ν

Γκαλήπ Γκαλήπ Ν

Διαμαντίδης Ιωάννης Ν

Ζαμπουνίδης Νικόλαος Ν

Ηλιάδης Νικόλαος Ν

Θάνος Δημήτριος Ν

Θεοδώρου Χρήστος Ν

Δρυς Γεώργιος Ν

Κακλαμάνης Απόστολος Ν

Κανελλόπουλος Λάμπρος Ν

Κατσιλιέρης Πέτρος Ν

Κηπουρός Χρήστος Ν

Κοντομάρης Ευτύχιος Ν

Κοσσυβάκης Δημήτριος Ν

Κοτσακάς Αντώνιος Ν

Κουράκης Ιωάννης Ν

Κουρουμπλής Παναγιώτης Ν

Κρητικός Παναγιώτης Ν

Καλαμακίδης Ιωάννης Ν

Λάλος Κανέλλος Ν

Λεβογιάννης Νικόλαος Ν

Λωτίδης Λάζαρος Ν

Ντούσκας Δημήτριος Ν

Παπαηλίας Ηλίας Ν

Παρασκευόπουλος Παρασκευάς Ν

Πιπεργιάς Δημήτριος Ν

Σαατσόγλου Ανέστης Ν

Βρεττός Κωνσταντίνος Ν

Σγουρίδης Παναγιώτης Ν

Σπυρόπουλος Ροβέρτος Ν

Στάθης Θεόδωρος Ν

Στάικος Ευάγγελος Ν

Στρατάκης Εμμανουήλ Ν

Τζανής Λεωνίδας Ν

Τσακλίδης Ιωάννης Ν

Τσερτικίδης Παντελής Ν

Τσετινές Δημήτριος Ν

Φουντάς Παρασκευάς Ν

Φωτιάδης Παναγιώτης Ν

Χατζηιωαννίδης Βασίλειος Ν

Χρυσανθακόπουλος Αλέξανδρος Ν

 

Σελίδα 786 

Ακήφογλου Μπηρόλ Ο

Αλεξόπουλος Γεώργιος Ο

Βαρίνος Αθανάσιος Ο

Βεζδρεβάνης Ηλίας O

Βύζας Βασίλειος - Ευμένης O

Βυζοβίτης Χρήστος O

Δημοσχάκης Θεοφάνης O

Ζαφειρόπουλος Επαμεινώνδας O

Καμμένος Παναγιώτης O

Καραμάριος Αναστάσιος O

Καραμηνάς Κωνσταντίνος O

Καραμπίνας Κωνσταντίνος O

Καρασμάνης Γεώργιος O

Κατσαρός Νικόλαος O

Κουρής Λεωνίδας O

Λεονταρίδης Θεόφιλος O

Μαρκογιαννάκης Χρήστος Ο

Μεϊμαράκης Ευάγγελος - Βασίλειος O

Μπασιάκος Ευάγγελος O

Ορφανός Γεώργιος O

Παναγιωτόπουλος Αθανάσιος O

Παπαδημόπουλος Ιωάννης Ο

Μιχαλολιάκος Βασίλειος Ο

Παπαδόπουλος Σταύρος Ο

Πάππας Βασίλειος Ο

Παπαθανασίου Χαράλαμπος Ο

Πολύζος Ευάγγελος Ο

Ρεγκούζας Αδάμ Ο

Σκανδαλάκης Παναγιώτης Ο

Σκρέκας Θεόδωρος Ο

Σπύρου Σπυρίδων Ο

Σταύρου Απόστολος Ο

Τζωάννος Ιωάννης Ο

Τσιαρτσιώνης Νικόλαος Ο

Τσιτουρίδης Σάββας Ο

Φουντουκίδου - Θεοδωρίδου Παρθένα Ο

Αγγουράκης Χαράλαμπος Ο

Γκατζής Νικόλαος Ο

Κόρακας Ευστράτιος Ο

Κανταρτζής Αχιλλέας Ο

Κωνσταντόπουλος Νικόλαος Ο

Δαμανάκη Μαρία Ο

Δανέλλης Σπυρίδων Ο

Καρατάσος Γεώργιος Ο

Ρόκος Γεώργιος Ο

Τσαφούλιας Γεώργιος Ο

ΣΥΝΟΛΟ: 100

"ΝΑΙ": 54

"ΟΧΙ": 46

ΠΡΟΕΔΡΟΣ (Απόστολος Κακλαμάνης): Κατά συνέπεια, το άρθρο 24, έγινε δεκτό κατά πλειοψηφία, όπως τροποποιήθηκε από τον κύριο Υπουργό.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, το λόγο.

ΠΡΟΕΔΡΟΣ (Απόστολος Κακλαμάνης): Ορίστε, κύριε Κωνσταντόπουλε.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Πριν προχωρήσετε, κύριε Πρόεδρε, θα ήθελα να θέσω ένα θέμα υπόψη σας, αλλά και υπόψη του Τμήματος, το οποίο κατά την άποψή μου είναι πολύ σοβαρό θέμα Κανονισμού και διαδικασίας. Είναι θέμα το οποίο χρειάζεται έρευνα και για το οποίο επιβάλλονται άμεσες εξηγήσεις. Διότι εάν δεν δοθούν άμεσες και πειστικές εξηγήσεις, τότε θα πρόκειται για διαδικασία παραπλάνησης του Κοινοβουλίου και φαλκίδευσης της νομοθετικής του λειτουργίας.

Αναφέρομαι συγκεκριμένα, κύριε Πρόεδρε, στην τροπολογία-προσθήκη, την οποία έχει καταθέσει η Υπουργός Ανάπτυξης στη σύμβαση για τα Ναυπηγεία Ελευσίνας που συζητείται στην Επιτροπή. Εκεί, αναφέρεται ως τροποποιούμενη διάταξη η παράγραφος 4 του άρθρου 4 του ν.2364/95, η οποία αντικαθίσταται με την τροπολογία. Αναφέρεται ως διάταξη νόμου, η οποία αντικαθιστάται, διάταξη η οποία έχει αλλοιωθεί. 

ΠΡΟΕΔΡΟΣ (Απόστολος Κακλαμάνης): Κύριε Πρόεδρε, αντιλαμβάνομαι ότι θέτετε ένα διαδικαστικό θέμα για μία τροπολογία, η οποία όμως δεν είναι στο νομοσχέδιο που συζητούμε εδώ, αλλά σε άλλο νομοσχέδιο, το οποίο συζητείται στη διαρκή επιτροπή.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Γι' αυτό ζήτησα, κύριε Πρόεδρε, χωρίς να μπω επί της ουσίας πριν από την πρόοδο της συζητήσεως, να το θέσω υπόψη σας, να καταθέσω και τα σχετικά έγγραφα, να το ερευνήσετε, διότι φέρεται ως διάταξη υπό τροποποίηση, διάταξη νόμου, η οποία έχει αλλοιωθεί με επιλεγμένη προσθήκη, η οποία είναι ανύπαρκτη στο νόμο.

ΠΡΟΕΔΡΟΣ (Απόστολος Κακλαμάνης): Κύριε Πρόεδρε, σας παρακαλώ.

Λυπούμαι που σας διακόπτω, αλλά πρέπει να σας πω το εξής: Το Τμήμα Διακοπής κατά το Σύνταγμα και τον Κανονισμό έχει, όπως γνωρίζετε, συγκεκριμένη αρμοδιότητα. Συζητά τα νομοσχέδια που αναφέρονται στην ημερήσια διάταξή του. Το θεμα το οποίο εσείς θέτετε, είναι ένα ζήτημα προδικαστικό, αν θέλετε, που αφορά τη διαρκή επιτροπή, στην οποία συζητείται το νομοσχέδιο στο οποίο αναφέρεσθε και το οποίο αφορά αυτή η τροπολογία, όπως μας είπατε και ο πρόεδρος της διαρκούς επιτροπής έχει κατά τον Κανονισμό τις αρμοδιότητες, τα καθήκοντα και τις υποχρεώσεις του Προέδρου του Σώματος για τη διαρκή επιτροπή, στην οποία προεδρεύει. Εκεί πρέπει να τεθεί αυτό το θέμα, όπου θα είναι και ο αρμόδιος Υπουργός και ασφαλώς θα σας δώσει και την απάντηση, τη διευκρίνιση, την οποία θέλετε.

Εδώ δεν υπάρχει αρμοδιότητα του Τμήματος, για να συζητήσει ένα θέμα διαδικασίας ενός νομοσχεδίου που συζητείται σε μία διαρκή επιτροπή. 'Οταν έρθει αυτό το νομοσχέδιο στο Τμήμα και εφόσον υπάρχει ακόμη ζήτημα διαδικαστικό, τότε μπορεί να συζητηθεί εδώ.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, η παρατήρησή σας γίνεται δεκτή από πλευράς μου. Δεν αναφέρομαι σ' αυτό το θέμα, για να το συζητήσουμε. Λόγω της σημασίας, της σοβαρότητας και της σπουδαιότητας που έχει, θέλω να το καταστήσω γνωστό, προκειμένου να ερευνηθεί για να δοθούν οι εξηγήσεις. Διότι αντιλαμβάνεσθε ότι υπάρχει πολύ μεγάλη σημασία σ' αυτήν τη συγκεκριμένη παρατήρηση.

ΠΡΟΕΔΡΟΣ (Απόστολος Κακλαμάνης): Δεν το γνωρίζω το θέμα. Εσείς που το θέτετε, αποδίδετε αυτήν τη σημασία που πιστεύετε και νομίζετε.

Θα παρακαλέσω, όποιο θέμα αφορά τη διαδικασία εισαγωγής και συζήτησης ενός νομοσχεδίου, την κατάθεση τροπολογίων και τη συζήτησή τους κλπ., να τεθεί στο αρμόδιο όργανο.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Καλώς.

ΠΡΟΕΔΡΟΣ (Απόστολος Κακλαμάνης): Το αρμόδιο όργανο είναι η διαρκής επιτροπή, που θα συζητήσει αυτό το νομοσχέδιο ή τις τροπολογίες και όχι το Τμήμα.

Θα σας παρακαλέσω, λοιπόν, να μην επιμείνετε, κύριε Κωνσταντόπουλε.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Δεν επιμένω, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Ευχαριστώ πολύ.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Θα τεθεί και στην επιτροπή. Τίθεται και στο Τμήμα προς ενημέρωση των συναδέλφων.

ΠΡΟΕΔΡΟΣ (Απόστολος Κακλαμάνης): Το Τμήμα δεν έχει αρμοδιότητα. Και δεν μπορώ εγώ να ενημερώσω, επειδή είπατε

Σελίδα 787 

για τα Πρακτικά κλπ.

Διότι εάν επρόκειτο ό,τι συζητείται σε έξι διαρκείς επιτροπές να έρχεται στο Τμήμα, τότε καταλαβαίνετε, πως θα έπρεπε να γίνω έξι φορές από ό,τι είμαι και δεν είμαι νομίζω πάρα πολύς!

Κύριοι συνάδελφοι, θα συνεχίσουμε τώρα τη συζήτηση των επόμενων άρθρων του νομοσχεδίου και των τροπολογιών.

Η πρόθεσή μου είναι -όπως σας είπα και χθες- να ολοκληρωθεί σήμερα η συζήτηση και των υπολοίπων άρθρων και να διατεθεί χρόνος μιας - δύο ωρών για τη συζήτηση των τροπολογιών.

Εν τούτοις, επειδή υπήρξαν αντιρρήσεις και για το ενδεχόμενο, στην πορεία της συζητήσεως, να διαπιστωθεί ότι ο χρόνος δεν επαρκεί -εγώ νομίζω ότι επαρκεί, αλλά ίσως μπορεί να υπάρξει άλλη ψηφοφορία ή μπορεί να υπάρξουν συζητήσεις πιο σημαντικές, ιδιαίτερα για τις τροπολογίες, αν δηλαδή δεν χρειαστεί περισσότερος χρόνος, θα ολοκληρωθεί σήμερα η συζήτηση και του νομοσχεδίου και των τροπολογιών- στην περίπτωση αυτή και μόνο, παρακαλώ και προτείνω στο Τμήμα, να υπάρξει εμβόλιμη συνεδρίαση αύριο.

Χθες πρότεινα μία με δύο ώρες για τη συζήτηση των τροπολογιών και επεφυλάχθην να κάνω νέα πρόταση μετά τις αντιρρήσεις που άκουσα.

Η πρότασή μου, λοιπόν, είναι αυτή. Παρακαλώ να συμφωνήσει το Τμήμα για την εμβόλιμη συνεδρίαση αύριο. Εύχομαι και ελπίζω να ολοκληρωθεί σήμερα η συζήτηση του νομοσχεδίου και των τροπολογιών, ώστε να μη χρειαστεί αυτή η εμβόλιμη συνεδρίαση.

ΣΤΡΑΤΗΣ ΚΟΡΑΚΑΣ: Κύριε Πρόεδρε, το λόγο παρακαλώ.

ΠΡΟΕΔΡΟΣ (Απόστολος Κακλαμάνης): Ορίστε, κύριε Κόρακα, έχετε το λόγο.

ΣΤΡΑΤΗΣ ΚΟΡΑΚΑΣ: Θα μπορούσαμε, κύριε Πρόεδρε, να πάμε σήμερα λίγο αργότερα, στις πέντε ή στις έξι, για να ολοκληρώσουμε σήμερα τη συζήτηση.

ΠΡΟΕΔΡΟΣ (Απόστολος Κακλαμάνης): Εγώ δεν έχω αντίρρηση.

'Ομως, δικαίωμα του Τμήματος είναι στο πρώτο άρθρο, που θα συζητήσουμε, να κατατεθεί μια πρόταση ονομαστικής ψηφοφορίας. Εγώ, ως Πρόεδρος του Σώματος, έχω μια ημερήσια διάταξη, προγραμματίζω το έργο του Τμήματος και θέλω να ολοκληρωθεί αυτό το οποίο έχω προγραμματίσει.

Ερωτώ λοιπόν: Είστε σύμφωνοι για την αυριανή εμβόλιμη συνεδρίαση, εάν δεν τελειώσει σήμερα το νομοσχέδιο, οψέποτε χρειαστεί να ολοκληρωθεί η συζήτησή του;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Καλώς, συμφωνούμε επ' αυτού.

ΕΥΑΓΓΕΛΟΣ ΜΕΙΜΑΡΑΚΗΣ: Κύριε Πρόεδρε, το λόγο.

ΠΡΟΕΔΡΟΣ (Απόστολος Κακλαμάνης): Ορίστε, κύριε Μεϊμαράκη έχετε το λόγο.

ΕΥΑΓΓΕΛΟΣ ΜΕΙΜΑΡΑΚΗΣ: Κύριε Πρόεδρε, θα ήθελα να ερωτήσω: Γιατί να μην πάει η συζήτηση του νομοσχεδίου την ερχόμενη Τρίτη; Ούτως ή άλλως, δεν βιάζει την Κυβέρνηση το νομοσχέδιο. Δεν καταλαβαίνω, λοιπόν, γιατί να βάλουμε εμβόλιμη και να έχουμε όλα εκείνα τα συνεπακόλουθα.

ΠΡΟΕΔΡΟΣ (Απόστολος Κακλαμάνης): Κύριε Μεϊμαράκη, στη Διάσκεψη των Προέδρων, που θα παρευρεθείτε νομίζω, θα σας ενημερώσω. Υπάρχει σειρά νομοσχεδίων. Και εγώ, ως Πρόεδρος του Σώματος, είμαι υποχρεωμένος να προγραμματίζω το έργο του Τμήματος.

Εάν τελειώσουμε σήμερα -θα πάμε και πιο αργά- έχει καλώς, δεν θα γίνει η εμβόλιμη συνεδρίαση αύριο. Εάν όχι, θα γίνει αυτή η εμβόλιμη συνεδρίαση αύριο.

Παρακαλώ, επειδή ήδη η ώρα είναι 11.30', να προχωρήσουμε.

'Εχουμε τα άρθρα 25 εώς και 31.

Παρακαλώ τους εισηγητές και τους εκπροσώπους των κομμάτων: Μήπως εκ των άρθρων αυτών κάποιο χρειάζεται συζήτηση χωριστή;

ΑΔΑΜ ΡΕΓΚΟΥΖΑΣ: 'Οχι, κύριε Πρόεδρε.

ΓΙΩΡΓΟΣ ΑΔΑΜΟΠΟΥΛΟΣ: 'Οχι.

ΝΙΚΟΛΑΟΣ ΓΚΑΤΖΗΣ: Το άρθρο 31 νομίζουμε ότι χρειάζεται συζήτηση.

ΠΡΟΕΔΡΟΣ (Απόστολος Κακλαμάνης): Τι αφορά το άρθρο 31;

ΝΙΚΟΛΑΟΣ ΓΚΑΤΖΗΣ: Είναι για τις ΔΕΚΟ. Η μετατροπή των ΔΕΚΟ σε ανώνυμες εταιρείες.

ΠΡΟΕΔΡΟΣ (Απόστολος Κακλαμάνης): Ποιο είναι αυτό;

ΝΙΚΟΛΑΟΣ ΓΚΑΤΖΗΣ: Το άρθρο 31.

ΠΡΟΕΔΡΟΣ (Απόστολος Κακλαμάνης): Θα συζητήσουμε από το άρθρο 25 μέχρι το άρθρο 30 και το άρθρο 31 μπορεί να συζητηθεί χωριστά. Εν συνεχεία, αν διαθέσουμε μία με δύο ώρες για τις τροπολογίες, είναι αρκετό, κύριοι συνάδελφοι;

ΓΙΩΡΓΟΣ ΑΔΑΜΟΠΟΥΛΟΣ: Πιστεύω ότι δεν θα πάρουν πάνω από μία ώρα όλα τα άρθρα μέχρι και το 31. Κατά συνέπεια, μπορείτε να υπολογίσετε ένα δίωρο τις τροπολογίες.

ΠΡΟΕΔΡΟΣ (Απόστολος Κακλαμάνης): Καλώς.

ΑΔΑΜ ΡΕΓΚΟΥΖΑΣ: Μία ελαστικότητα μόνο στο χρόνο.

ΠΡΟΕΔΡΟΣ (Απόστολος Κακλαμάνης): Η ελαστικότητα για τους εισηγητές υπάρχει πάντοτε. 

Προχωρούμε στη συζήτηση της ενότητας των άρθρων 25 έως και 30. Εν συνεχεία, θα συζητήσουμε το άρθρο 31.

Ο κύριος Υφυπουργός έχει το λόγο για να μας πει αν έχει κάποιες τροποποιήσεις να κάνει.

ΓΕΩΡΓΙΟΣ ΔΡΥΣ (Υφυπουργός Οικονομικών): Στο άρθρο 25 στο τέλος της πρώτης παραγράφου προστίθενται οι εξής λέξεις: "με εξαίρεση το ειδικό πρόστιμο της παραγράφου 1 του άρθρου 6 του παρόντος νόμου, το οποίο επιβάλλεται ανεξάρτητα από την επιβολή πρόσθετου φόρου". Προφανώς φεύγει η τελεία από εκεί που ήταν και πάει κόμμα (,) και συνεχίζει "με εξαίρεση...".

Επαναλαμβάνω. Στο τέλος της παραγράφου 1, φεύγει η τελεία και πάει κόμμα και προστίθενται οι λέξεις "με εξαίρεση το ειδικό πρόστιμο της παραγράφου 1 του άρθρου 6 του παρόντος νόμου, το οποίο επιβάλλεται ανεξάρτητα από την επιβολή πρόσθετου φόρου".

Προχωρώ στο άρθρο 26. Επειδή δεν είχαμε αρχικά τίτλο -και νομίζω ότι είναι σωστό τα άρθρα να έχουν τίτλους- τίθεται ο εξής: Μείωση συντελεστών ειδικού φόρου κατανάλωσης πετρελαιοειδών.

Στο άρθρο 29 ο εξής τίτλος: Εκλογικές δαπάνες των πολιτικών κομματων.

Στο άρθρο 30: Σύσταση θέσεων μόνιμου προσωπικού στους κλάδους ΠΕ Εφοριακών, ΠΕ Τελωνειακών, ΠΕ Δημοσιονομικών, ΠΕ Μηχανικών και ΠΕ Χημικών.

Αντίστοιχα, η πρώτη παράγραφος του άρθρου 30 διορθώνεται ως εξής: Στους κλάδους ΠΕ Εφοριακών, ΠΕ Τελωνειακών ΠΕ Δημοσιονομικών, ΠΕ Μηχανικών και ΠΕ Χημικών συνιστώνται τετρακόσιες (400) θέσεις μόνιμου προσωπικου.

Στο άρθρο 31, τίτλος: Παράταση προθεσμίας μετατροπής των δημοσίων επιχειρήσεων σε ανώνυμες εταιρείες.

(Στο σημείο αυτό την Προεδρική 'Εδρα καταλαμβάνει ο Δ'Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ)

Στο άρθρο 32 στην παράγραφο 4 και μετά τη λέξη "που παρακρατούντα" προστίθενται οι λέξεις "ή επιρρίπτονται".

Αυτά, κύριε Πρόεδρε.

ΝΙΚΟΛΑΟΣ ΓΚΑΤΖΗΣ: Σε ποιά παράγραφο;

ΓΕΩΡΓΙΟΣ ΔΡΥΣ (Υφυπουργός Οικονομικών): Είναι το άρθρο 32 "Εναρξη ισχύος" στην τέταρτη παράγραφο, όπου μετά τη φράση "που παρακρατούνται" προστίθενται οι λέξεις "ή επιρρίπτονται". Μετά συνεχίζει ως έχει.

ΣΤΡΑΤΗΣ ΚΟΡΑΚΑΣ: Συνεχίζει "ή ΦΠΑ ή ...."

ΓΕΩΡΓΙΟΣ ΔΡΥΣ (Υφυπουργός Οικονομικών): 'Η του ΦΠΑ ή του φόρου κύκλου εργασιών.

ΠΡΟΕΔΡΕΥΩΝ (Νικόλαος Κατσαρός): Ο εισηγητής του ΠΑ.ΣΟ.Κ. κ. Αδαμόπουλος έχει το λόγο.

ΓΙΩΡΓΟΣ ΑΔΑΜΟΠΟΥΛΟΣ: Λίγες παρατηρήσεις θέλω να κάνω στο άρθρο 28. Αναγνωρίζω τις ανάγκες που υπάρχουν στο δημοσιονομικό κλάδο στο Γενικό Λογιστήριο.

Στην παρ.3 που δίνεται η δυνατότητα στον Υπουργό να αποσπά υπαλλήλους της αυτής υπηρεσίας που υπηρετούν σε όμορους νομούς, θα έλεγα να επεκταθεί και από άλλες 

Σελίδα 788 

υπηρεσίες εντός του νομού. 'Οπως γνωρίζουμε μέσα στο νομό, υπάρχουν υπηρεσίες που είναι πολυάριθμες σε προσωπικό. Μάλιστα θα έλεγα να προστεθεί εκεί που λέει η παρ.3 "είναι δυνατή η απόσπαση υπαλλήλων της αυτής υπηρεσίας που υπηρετούν σε όμορους νομούς" το εξής "καθώς και από άλλες υπηρεσίες εντός του νομού, μετά από γνωμοδότηση του υπηρεσιακού συμβουλίου."

Δηλαδή ο υπάλληλος θα κρίνεται. Πιστεύω ότι αυτό εξυπηρετεί και σας διότι είναι δύσκολο να πάρεις από ένα γειτονικό νομό κάποιον υπάλληλο, από άλλες υπηρεσίες. Αυτό να γίνεται μετά από πρόταση του υπηρεσιακού συμβουλίου για να κρίνεται κατά πόσο είναι ικανός. Δηλαδή εκεί που λέμε "για την αντιμετώπιση σοβαρών υπηρεσιακών αναγκών των περιφερειακών υπηρεσιών του Γενικού Λογιστηρίου του Κράτους είναι δυνατή η απόσπαση υπαλλήλων της αυτής υπηρεσίας που υπηρετούν σε ομόρους νομούς" -να προστεθεί- "και από άλλες υπηρεσίες εντός νομού μετά από γνωμοδότηση του υπηρεσιακού συμβουλίου".

ΓΕΩΡΓΙΟΣ ΔΡΥΣ (Υφυπουργός Οικονομικών): Και από άλλες υπηρεσίες εκτός του Υπουργείου Οικονομικών;

ΓΙΩΡΓΟΣ ΑΔΑΜΟΠΟΥΛΟΣ: Και εκτός Υπουργείου Οικονομικών. Ο δημοσιονομικός κλάδος έχει υπαλλήλους που είναι ΔΕ ή έχει οικονομικούς υπαλλήλους. 'Ομως, οικονομικός υπάλληλος μπορεί να υπάρχει και σε μία άλλη διεύθυνση που δεν είναι του Υπουργείου Οικονομικών, όπως π.χ. στη διεύθυνση Γεωργίας. Εάν εκείνος κάνει αίτηση και κρίνεται από το υπηρεσιακό συμβούλιο ότι είναι ικανός, να μεταφέρεται. Ακόμη, μπορούμε να βάλουμε ότι πρέπει να έχει τυπικά προσόντα ή γνωστικό αντικείμενο το οικονομικό. Προτείνω δηλαδή και από άλλες υπηρεσίες εντός νομού μετά από σύμφωνη γνώμη του υπηρεσιακού συμβουλίου.

Προχωρώ στο άρθρο 30, όπου σήμερα προσδιορίσατε σχετικά τις θέσεις των τελωνειακών, των εφοριακών, δημοσιονομικών μηχανικών και χημικών. Καλό θα ήταν να μην υπάρχει τόσο ανοιχτή εξουσιοδότηση αλλά να προσδιορίζονται οι ανάγκες που πιστεύω ότι είναι γνωστές σε εφοριακούς, τελωνειακούς κλπ., δηλαδή να προσδιορίζεται ο αριθμός. Θαρρώ ότι ο μεγαλύτερος αριθμός θα είναι για τους εφοριακούς. Και μιλώντας από εμπειρία, κύριε Υπουργέ, λέω ότι παλαιότερα είχε γίνει μια επιλογή με ιδιαίτερα αυξημένα προσόντα τριακοσίων για το Υπουργείο Οικονομικών. Αυτοί σήμερα αποτελούν τη βάση των ελεγκτών του Υπουργείου Οικονομικών.

Βέβαια η επιλογή αυτών θα γίνει σύμφωνα με το ν.2190 με αυξημένα τυπικά προσόντα. Εγώ θα έλεγα όχι να προσδιορίσετε, αλλά να μας πείτε τη σκέψη σας για το πώς θα κατανεμηθούν. Εγώ πιστεύω ότι οι περισσότεροι πρέπει να είναι φοροτεχνικοί μια και το τελωνειακό αντικείμενο φθίνει. Υπάρχουν βέβαια και κάποιες ανάγκες σε μηχανικούς για το τεράστιο θέμα της δημόσιας περιουσίας. Πάντως, κάποτε πρέπει να δούμε και την ενοποίηση των κλάδων του Υπουργείου Οικονομικών που χωρίζονται σε εφοριακούς, τελωνειακούς, δημοσιονομικούς. 'Οταν έχουν ένα οικονομικό πτυχίο να μπορεί το Υπουργείο να τους χρησιμοποιεί παντού. Ευχαριστώ.

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Αδαμόπουλε, προτείνετε και από άλλες υπηρεσίες εντός νομού;

ΓΙΩΡΓΟΣ ΑΔΑΜΟΠΟΥΛΟΣ: Ναι.

ΠΡΟΕΔΡΕΥΩΝ (Νικόλαος Κατσαρός): Ο εισηγητής της Νέας Δημοκρατίας κ. Ρεγκούζας έχει το λόγο.

ΑΔΑΜ ΡΕΓΚΟΥΖΑΣ: Κατ'αρχήν στο άρθρο 28 εκπλήσσομαι από την τοποθέτηση του εισηγητή της Πλειοψηφίας. Σ'αυτό το άρθρο στην κατ'αρχήν συζήτηση είχα ζητήσει κάποιες πληροφορίες για το ποιες υπηρεσίες είναι αυτές που θα γίνουν οι εντός νομών αποσπάσεις. Εκπλήσσομαι διότι ο εισηγητής της Πλειοψηφίας ζητά ουσιαστικά επέκταση αυτών των αποσπάσεων που ενέχουν και το στοιχείο της αυθαιρεσίας, χωρις τη σύμφωνη γνώμη του υπηρεσιακού συμβουλίου. Και πολύ περισσότερο όταν είναι από άλλο κλάδο πρέπει να αποφανθούν δύο υπηρεσιακά συμβούλια ...

ΓΙΩΡΓΟΣ ΑΔΑΜΟΠΟΥΛΟΣ: Είπα με σύμφωνη γνώμη του υπηρεσιακού συμβουλίου.

ΑΔΑΜ ΡΕΓΚΟΥΖΑΣ: ...και τέτοια διαδικασία δεν προβλέπεται. Αν υποτεθεί ότι υιοθετείται μία τέτοια αντίληψη ανοίγει πόρτα για αυθαίρετες παρεμβάσεις της διοίκησης και για αυθαίρετες μετακινήσεις υπαλλήλων από άλλες υπηρεσίες.

ΓΙΩΡΓΟΣ ΑΔΑΜΟΠΟΥΛΟΣ: Συνδικαλισμό κάνετε τώρα;

ΑΔΑΜ ΡΕΓΚΟΥΖΑΣ: Δεν κάνω συνδικαλισμό, κύριε Αδαμόπουλε. Μην κολλάτε στην προηγούμενη εμπειρία μου. Πολιτικοσυνδικαλιστική ήταν και εκείνη. Πολιτική έκανα εκεί, πολιτική κάνω και εδώ. Αν σας ενοχλούν αυτά που λέω, μην τα ακούτε.

Κύριε Πρόεδρε, επαναλαμβάνω, δεν είναι δυνατό να υιοθετηθούν τέτοια πράγματα στην Αίθουσα. Εδώ υπάρχουν θεσμοί. Είναι γεγονός ότι και τα υπηρεσιακά συμβούλια ελέγχονται από την Κυβέρνηση έτσι όπως είναι η σύνθεση τους. 'Οχι, όμως, να φθάνουμε στο σημείο να δίνουμε τη δυνατότητα αυθαίρετων αποσπάσεων και από άλλες υπηρεσίας. Προσπαθώ με μια διάθεση καλής πίστης να διασφαλίσουμε τα συμφέροντα των εργαζομένων στις υπηρεσίες, να μετακινούνται μεν, αλλά μέσα από τις νόμιμες θεσμοθετημένες διαδικασίες. Περιμένω να ακούσω ποιες μετακινήσεις είναι αυτές που αναφέρθηκε ο κύριος Υπουργός, δημοσιονομικών, που δεν μπορούνε να γίνουν με άλλο τρόπο και χρειάζονται μια τέτοια ρύθμιση. 

Στο άρθρο 30 είναι γεγονός ότι ανέτρεξα και συμβουλεύτηκα τις διατάξεις του άρθρου 19 του ν.2190 και του άρθρο 25 του ν. 1943/91. Βλεπω με έκπληξή μου ότι εδώ πρόκειται για υπαλλήλους ειδικών προσόντων.Αλλά και υπάλληλοι ειδικών προσόντων ήταν αυτοί που αναφέρθηκε ο κ. Αδαμόπουλος προηγουμένως, για το 1993 και που αποτελούν βεβαίως τη ραχοκοκκαλιά του ελεγκτικού μηχανισμού στις φορολογικές υπηρεσίες σήμερα και που θα μπορούσαν μετά από τόσα χρόνια εμπειρία να ήταν με διαγωνισμό, να είχαν την ίδια εξέλιξη γιατί και εκείνοι τότε δεν ήταν ειδικών προσόντων. 'Ηταν υπάλληλοι με τυπικά προσόντα όλων των κατεχόντων πτυχίο που θα μπορούσαν να μπουν μέσα σ' αυτές τις υπηρεσίες με διαγωνισμό.

Με τη διάταξη του άρθρου 30 μόλις χθες η Κυβέρνηση διακήρυξε με πομπώδη τρόπο, ότι καθιερώνεται ο πανελλήνιος διαγωνισμός σε όλες τις υπηρεσίες. Μ' αυτόν τον τρόπο έρχεται η ίδια η Κυβέρνηση να θεσμοθετήσει θέσεις τετρακοσίων ανθρώπων χωρίς να προσδιορίζεται η κατάνομή τους ανά κατηγορία ή κλάδο και χωρίς να προσδιορίζει ακόμη και τα προσόντα τους. Στη τελευταία παράγραφο του άρθρου 30 αναφέρεται ότι σε περίπτωση που ο αριθμός των προς πρόσληψη υποψηφίων δεν συμπληρώνεται από υποψηφίους με τα προσόντα του εδαφίου β' δηλαδή, των ειδικών προσόντων -γιατί μπορεί να μην υπάρξει- προσλαμβάνονται υποψήφιοι που διαθέτουν τα τυπικά προσόντα του οικείου κλάδου κατά την πιο πάνω διαδικασία. Γιατί δηλαδή ένας πτυχιούχος θα πρέπει να πάει με τη ειδική διαδικασία και τι στόχο έχουν αυτοί οι τετρακόσιοι. Οι πληροφορίες που έχω είναι ότι αυτοί θα είναι ένας είδος πραιτωριανών που ουσιαστικά θα ελέγχουν το φορολογικό μηχανισμό του Υπουργείου Οικονομικών και δεν θέλω να αποδεχθώ τις υπόλοιπες πληροφορίες που ακούγονται γι' αυτούς. Στην καλύτερη των περιπτώσεων είναι ρουσφετολογικές ή κομματικές αυτές οι προσλήψεις. Η Κυβέρνηση όπως σας είπα και πάλι αναφέρεται σε διαγωνισμούς. Θα μπορούσα να δεχθώ κάποιες θέσεις, κύριε Υπουργέ, τεχνικών, με μια άλλη διαδικασία. Δεν τις προσδιορίζετε πόσες θα είναι. Μήπως η επέκταση που γίνεται σήμερα, έχει σχέση να καλύψει ουσιαστικά τις προσλήψεις που θα γίνουν στους εφοριακούς στους δημοσιονομικούς και στους τελωνειακούς και γιατί αυτούς να τους βάλετε μέσα στη διαδικασία του πανελλήνιου διαγωνισμού που ούτως ή άλλως θα γίνει τον Οκτώβριο όπως είπε ο κ. Μαντέλης.

ΠΡΟΕΔΡΕΥΩΝ (Νικόλαος Κατσαρός): Ο κ. Γκατζής έχει το λόγο.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, το άρθρο 25 είναι ο ουσιαστικός παράγοντας που άλλαξε και τον τίτλο του νομοσχεδίου που πήρε άλλη ονομασία.

Σελίδα 789 

 

Εδώ, κύριε Υπουργέ, μνημονεύουμε κάποιος τρόπους τους οποίους ζήτησα και από εφοριακούς και δεν μπόρεσα να τους βρω, όπως π.χ. το άρθρο 28 του ν. 2119/52 δεν μπόρεσα να το βρω. 'Οπως επίσης και το άρθρο 22 του ν.2367/53 και το άρθρο 10 του ν.1809/88 είναι νόμοι, οι οποίοι δεν υπάρχουν και δεν καταλαβαίνω γιατί δεν μας εφοδιάσατε όπως συνηθίζετε να το κάνετε με τους καταργούμενους νόμους. 

ΠΡΟΕΔΡΕΥΩΝ (Νικόλαος Κατσαρός): Κύριε Γκατζή, συγγνώμη αναφέρεσθε σε νόμους οι οποίοι μνημονεύονται σε άρθρα;

ΝΙΚΟΛΑΟΣ ΓΚΑΤΖΗΣ: Στο άρθρο 25.

ΠΡΟΕΔΡΕΥΩΝ (Νικόλαος Κατσαρός): Στο άρθρο 25; Οι νόμοι αυτοί πρέπει να υπάρχουν στο νομοσχέδιο, όπως κατατέθηκε στη διαρκή επιτροπή. Πρέπει εκεί με το νομοσχέδιο να αναφέρονται μόνο οι καταργούμενες ή τροποποιούμενες διατάξεις.

ΝΙΚΟΛΑΟΣ ΓΚΑΤΖΗΣ: Δεν είναι, κύριε Πρόεδρε. Τους αναζήτησα και στους εφοριακούς υπαλλήλους και δεν μπόρεσα να τους βρω. Απλούστατα, για να ξέρουμε τι λένε αυτοί οι νόμοι, όχι ότι θα ήταν κάτι ιδιαίτερο κλπ.

Πηγαίνουμε στο άρθρο 26, που συμφωνούμε γι'αυτό για τη μείωση. Αλλά θα πρέπει να δούμε, κύριε Υπουργέ, ότι η μείωση που έγινε καθόλου δεν εμπόδισε σήμερα τις τιμές των καυσίμων να έχουν πάρει τα ύψη. Θα πρέπει, εν πάση περιπτώσει, να μπει κάποιος έλεγχος στις εταιρείες, οι οποίες δεν μπορεί να ανεβοκατεβάζουν καθημερινά τις τιμές των πετρελαίων. Και ένα σημαντικό, πρωτοπόρο ρόλο μέσα στη βάση της ανταγωνιστικότητας, θα πρέπει να παίξουν οι κρατικές επιχειρήσεις. Το καύσιμο έχει γίνει πανάκριβο. Θα πρέπει να δούμε πώς τελικά θα κρατηθεί, γιατί τα υπερκέρδη που παρουσιάζουν οι εταιρείες κατά τους απολογισμούς τους είναι τεράστια.

Περνάμε στο άρθρο 27. Εδώ, κύριε Πρόεδρε, γίνεται ακόμα μια χαριστική ουσιαστικά τροπολογία υπέρ των εφοπλιστών, όταν έχουν αυτά τα τουριστικά πλοία κλπ που και σε αυτούς ισχύει η αφαίρεση, όταν μιλάμε για τα επαγγελματικά τουριστικά πλοία, που θα μπουν με τη διαδικασία επιστροφής του ειδικού φόρου κατανάλωσης, όπως ισχύει και για τα άλλα πλοία των ψαράδων. Αλλά δεν διευκολύνετε καθόλου, δεν περνάτε στην ίδια διάταξη να έχουν την ίδια ευχέρεια και οι μικροί οι οποίοι κάνουν τόσο αγώνα.

ΓΕΩΡΓΙΟΣ ΔΡΥΣ (Υφυπουργός Οικονομικών): Το έχουμε εξηγήσει.

ΝΙΚΟΛΑΟΣ ΓΚΑΤΖΗΣ: Ναι, κύριε Υπουργέ, αλλά για τη διαδικασία, το να τρέχουν εδώ και εκεί, το να φεύγουν από τα νησιά και να τρέχουν στην Αλεξανδρούπολη να παίρνουν πετρέλαιο από τις ΔΕΚΟ γιατί έχουν καλύτερη δυνατότητα, επειδή οι άλλοι δεν τους δίνουν ουσιαστικά, πρέπει να λάβετε μέριμνα και γι'αυτήν την κατάσταση.

Στην παράγραφο 2, μιλάμε για τα αφορολόγητα. Εδώ πραγματικά νομίζουμε, ότι φθηνότερο αφορολόγητο από τα ελληνικά τα οποία υπάρχουν δεν υπάρχει σε όλο τον κόσμο. Αναφέρθηκε χθες και ο συνάδελφος κύριος Κόρακας επ'αυτού. Θέλουμε να πούμε, ότι δεν μπορεί να γίνονται οι προμήθειες αυτές μείον 15%, όταν υπάρχουν ήδη τόσο χαμηλές τιμές που προμηθεύονται οι εταιρείες αυτές.

Νομίζουμε, λοιπόν, ότι πρέπει να κρατηθεί. Διαφορετικά, θα θεωρήσουμε ότι είναι μια ακόμα ενίσχυση των ισχυρών που κατευθύνουν αυτήν την αγορά.

Για το άρθρο 29, δεν έχουμε τίποτα να πούμε. 

Για το άρθρο 30, για τους υπαλλήλους, εδώ, κύριε Πρόεδρε, θεωρούμε πάρα πολύ σοβαρό το άρθρο αυτό. Και μάλιστα, εμείς όταν συνεζητείτο ο νόμος Πεπονή ήμασταν αντίθετοι, γιατί θεωρούσαμε ότι δεν ήταν επαρκής, ότι είχε κενά και ότι θα πρέπει τελικά να συμπεριλάβει μέσα και άλλα κριτήρια τα οποία θα είναι απαραίτητα.

Τελειώνω, κύριε Πρόεδρε, με την ανοχή σας. Συζητάμε τέσσερα-πέντε σοβαρά άρθρα. 

Εμείς, παρόλο που είμαστε αντίθετοι, θέλουμε, κύριε Πρόεδρε, ο νόμος αυτός να τηρηθεί ουσιαστικά γιατί εισάγεται από το παράθυρο και είναι παραπλανητικό αυτό που λέει για τετρακόσιους υπαλλήλους κλπ. Γιατί δεν μπορεί οι υπηρεσίες αυτές να θέλουν πραγματικά όλοι και οι τετρακόσιοι να είναι ειδικοί. Δηλαδή, η εφορία θα πάρει π.χ το 1/4 και θα είναι ειδικοί, θα ασχολούνται όλοι με μελέτες, με έρευνες κλπ., ή τελικά οι άλλοι οι τελωνειακοί θα είναι τόσο ειδικοί που θα ασχολούνται και αυτοί με την ωκεανογραφία ή με τι άλλο θα ασχοληθούν ή με το λαθρεμπόριο, με ειδικές μελέτες; Θεωρούμε, ότι κατ'αρχήν είναι παραπλανητικό αυτό.

Δεύτερον, εδώ καταργείτε ουσιαστικά και το άρθρο 19, κύριε Υπουργέ, που η Κυβέρνησή σας φέρνει τροπολογία η οποία συζητείται ιδιαίτερα, για την κατάργηση του άρθρου 19 του νόμου του Πεπονή. 

Εκείνο είχε ορισμένες προϋποθέσεις, είχε ένα αξιοκρατικό στοιχείο για την πρόσληψη των πτυχιούχων του πανεπιστημίου. 'Ελεγε παραδείγματος χάριν για το βαθμό του βασικού πτυχίου, μιλούσε για διδακτορικό παραπέρα αν είχε, τα τέκνα, αν οι σπουδές του ενός από του άλλου είχαν μία άλλη ανωτερότητα κλπ. και αν αυτά ισοβαθμούσαν επροτιμείτο αυτός ο οποίος ήταν παραπάνω σε ηλικία. 

Με την πρόταση τώρα ουσιαστικά, αυτήν την οποία κάνετε εσείς, τα καταργείτε όλα αυτά. 'Οταν βάζετε το άρθρο 19 είναι και πονηρό, γιατί αύριο θα φέρετε τροπολογία και θα το καταργήσετε. Η τροπολογία που συζητάτε σήμερα τα καταργεί όλα αυτά και βγαίνει μία επιτροπή από το ΑΣΕΠ. Ο Πρόεδρος του ΑΣΕΠ ξέρουμε τελικά από ποιόν διορίζεται, όπως ξέρουμε πώς βγαίνει η όλη σύνθεση του ΑΣΕΠ. Η σύνθεση είναι καθαρά κυβερνητική, άρα θα είναι ένας καθαρά εσωκομματικός μηχανισμός εξυπηρέτησης ρουσφετολογικής πελατείας και στελέχωσης αν θέλετε των υπηρεσιών αυτών.

Δεν είναι υπερβολή ότι ο Πρόεδρος του ΑΣΕΠ διορίζεται από την Κυβέρνηση. Υπερβολή είναι ότι οι επιτροπές που ορίζονται κάθε φορά για τις διάφορες περιπτώσεις τις διορίζει ο Πρόεδρος του ΑΣΕΠ; 

Δεν λέμε, λοιπόν, να το καταργήσετε, απλούστατα αυτό να διατηρηθεί.

Από εκεί και πέρα τί γίνεται; Καταργούνται όλα τα πλεονεκτήματα, εν πάση περιπτώσει αυτά τα στοιχειώδη αξιοκρατικά στοιχεία, τα οποία έβαζε το άρθρο 19 και περνάνε όλα με συνέντευξη. Η συνέντευξη είναι υποκειμενική, θα την κρίνει ο καθένας. Καταλαβαίνετε πώς κρίνονται αυτά τα πράγματα. 

Εμείς αυτό είναι που θέλουμε να επισημάνουμε, ότι αυτές οι τετρακόσιες (400) προσλήψεις πρόκειται να γίνουν ρουσφετολογικά.

ΓΕΩΡΓΙΟΣ ΔΡΥΣ (Υφυπουργός Οικονομικών): Τι προτείνετε;

ΝΙΚΟΛΑΟΣ ΓΚΑΤΖΗΣ: Προτείνουμε τουλάχιστον να διατηρηθεί η πρόσληψη αυτών των υπαλλήλων με το άρθρο 19 -παρόλο που είμαστε αντίθετοι, διότι το θεωρούμε ελλειμματικό- και να μην ισχύσει η νέα διάταξη που θα έρθει και εσείς θέλετε να καταργήσετε και θα μας πείτε αργότερα, όπως αντικαταστάθηκε το άρθρο 19 με την παράγραφο 4 του συζητούμενου νομοσχεδίου...

(Στο σημείο αυτό, κτυπάει το κουδούνι λήξεως του χρόνου ομιλίας του κυρίου Βουλευτή)

ΠΡΟΕΔΡΕΥΩΝ (Νικόλαος Κατσαρός): Κύριε Γκατζή, δεν μπορείτε να παραπονεθείτε για την ανοχή που έδειξε το Προεδρείο.

ΝΙΚΟΛΑΟΣ ΓΚΑΤΖΗΣ: 'Οχι, κύριε Πρόεδρε. Σας ευχαριστώ πάρα πολύ.

ΠΡΟΕΔΡΕΥΩΝ (Νικόλαος Κατσαρός): Περιμένει και ο κ. Κόρακας να μιλήσει.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, τελείωσα.

Εμείς θα καταψηφίσουμε αυτές τις θέσεις. 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Νικόλαος Κατσαρός): Κύριε Κόρακα, περιμένετε για να μιλήσετε. Να μιλήσει ο κ. Κωνσταντόπουλος για να έχουμε και κάποια σχετική εναλλαγή;

ΣΤΡΑΤΗΣ ΚΟΡΑΚΑΣ: Κανένα πρόβλημα, κύριε Πρόεδρε.

Σελίδα 790 

 

ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Κωνταντόπουλε, έχετε το λόγο.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, επισημάνθηκε και στη συζήτηση επί της αρχής ότι το νομοσχέδιο διαπνέεται από μία φιλοσοφία χαριστικών ρυθμίσεων. Αυτή η λογική του επιβεβαιώνεται και στα συγκεκριμένα άρθρα για τα οποία μίλησαν οι προηγούμενοι συνάδελφοι, στο άρθρο 28 και στο άρθρο 30. 

Η Κυβέρνηση είναι ενιαία και πρέπει να έχει ενιαία κριτήρια κατά την άσκηση της νομοθετικής της πρωτοβουλίας. Εδώ οι ρυθμίσεις τις οποίες προωθεί το άρθρο 28 και το άρθρο 30 είναι κατά παράβαση των αρχών της χρηστής διοίκησης, κατά παράβαση των αρχών της αντικειμενικής αξιολόγησης και ουσιαστικά κατά παράβαση των συγκεκριμένων διατάξεων που ισχύουν, τόσο για τις μεταθέσεις -μετακινήσεις με αποφάσεις αιτιολογημένες του υπηρεσιακού συμβουλίου, όσο και για την ανάληψη καθηκόντων σε αντίστοιχες θέσεις.

Δεν αντιλαμβάνομαι πως είναι δυνατόν να βαφτίζετε ως απλή μετακίνηση ουσιαστική μετάθεση ή ουσιαστική αλλαγή θέσης. "Αποτελεί", λέει η παράγραφος 1, "η κάλυψη θέσεων οργανικών μονάδων του Γενικού Λογιστηρίου του Κράτους από υπαλλήλους άλλων μονάδων της αυτής υπηρεσίας που εδρεύουν στον ίδιο νομό, απλή μετακίνηση". Πρόκειται για οργανικές θέσεις σε διαφορετικές μονάδες, οι οποίες συμβαίνει να εδρεύουν στον ίδιο νομό. Είναι μετάθεση, δεν είναι απλή μετακίνηση. Δεν είναι "φύγε από εδώ και έλα εκεί για να καλύψεις κάποια άδεια καρέκλα". Και αυτές οι μεταθέσεις συνεπάγονται αλλαγή αντικειμένου, αλλαγή όρων υπηρεσιακής απασχόλησης. Δεν μπορεί δηλαδή να βαφτίζουμε τη μετάθεση, απλή μετακίνηση.

Επίσης, το ίδιο συμβαίνει και με την παράγραφο 3. 

Στο άρθρο 30, πέραν των όσων ήδη ειπώθηκαν για την επισήμανση διαδικασιών χαριστικών και όχι αποδεκτών μεθόδων πρόσληψης, θα ήθελα να επισημάνω ότι κατά τη συζήτηση του νόμου για το μισθολόγιο των δικαστών παρατηρήθηκε εκεί το φαινόμενο να μην προσλαμβάνονται επιτυχόντες, παρά το ότι υπήρχαν θέσεις, γιατί αυτό θεωρήθηκε ότι δεν είναι σύμφωνο με τις αρχές της εφαρμογής του ν.2190. Και μιλούσαμε για εξήντα ή για ογδόντα ανθρώπους, στους οποίους είχε υποσχεθεί η Κυβέρνηση ότι θα τους προσελάμβανε και οι οποίοι είχαν εγκαταλείψει δουλειές και είχαν προσαρμόσει τις επαγγελματικές τους δραστηριότητες, εν όψει της επικείμενης πρόσληψης. Εκεί, με έναν τρόπο ανάλγητο και κοινωνικά και άτεγκτο πολιτικά, η Κυβέρνηση είπε "αποσύρω την τροπολογία, δεν καλύπτω τέτοιες ρυθμίσεις, όσοι θέλουν να πάνε ξανά στο διαγωνισμό, θα προκηρυχθεί διαγωνισμός και εκεί να προσληφθούν". Τώρα έρχεται ρύθμιση κατά παρέκκλιση και όσων προχθές η ίδια η Κυβέρνηση έλεγε και προς περιγραφή των ίδιων όρων που ορίζει ο ν.2190/1994. Είναι φανερό, ότι αυτές οι ρυθμίσεις είναι ρυθμίσεις σκοπιμότητας. Και όταν γίνονται ρυθμίσεις σκοπιμότητας, σχετικές με προσλήψεις κατά παράβαση της υφιστάμενης νομοθεσίας, τότε είναι ανάγκη να επισημάνουμε ότι αυτές εξυπηρετούν σχέσεις κυβερνητικού παραγοντισμού ή όπως τις λέει ο απλός πολίτης, πελατειακές σχέσεις.

ΠΡΟΕΔΡΕΥΩΝ (Νικόλαος Κατσαρός): Ο κ.Κόρακας, απουσιάζει αυτήν τη στιγμή.

Κύριε Υφυπουργέ, δεν υπάρχει άλλος εγγεγραμμένος, έχετε το λόγο.

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, μερικές σύντομες απαντήσεις σε μερικά ζητήματα που τέθηκαν από τους κυρίους Βουλευτές.

Είχα παρακαλέσει και στην πρωτολογία μου και είναι ανάγκη, οι ομιλούντες να έχουν διαβάσει πλήρως το κείμενο του νομοσχεδίου.

Στο άρθρο 25 παράγραφος 5, ψάχνετε να βρείτε τις καταργούμενες διατάξεις. Μα, είναι σαφέστατη η διάταξη. "Διατηρούνται", λέει. 'Οταν διατηρούνται, ασφαλώς δεν μπορεί να αναφέρει τις καταργούμενες.

ΝΙΚΟΛΑΟΣ ΓΚΑΤΖΗΣ: Δεν είπα ότι καταργούνται. Δεν βρίσκω τους νόμους που αναφέρετε. 

ΓΕΩΡΓΙΟΣ ΔΡΥΣ (Υφυπουργός Οικονομικών): Δεν είναι δυνατόν στις καταργούμενες διατάξεις να αναφέρονται οι διατηρούμενες.

ΠΡΟΕΔΡΕΥΩΝ (Νικόλαος Κατσαρός): Κύριε Γκατζή, δεν είναι υποχρέωση της υπηρεσίας να επισυνάπτει και τις διατηρούμενες διατάξεις. Μόνο τις καταργούμενες ή τροποποιούμενες. Επομένως, είναι θέμα δικής σας επιμέλειας η ανεύρεσή τους.

ΓΕΩΡΓΙΟΣ ΔΡΥΣ (Υφυπουργός Οικονομικών): Παρ'όλα αυτά, αν εδώ και ένα μήνα που έχει κατατεθεί το νομοσχέδιο ζητούσε ο κ.Γκατζής, με την επιμέλεια που τον διακρίνει, από το Υπουργείο Οικονομικών να δώσει τις διατάξεις, θα τις είχαμε δώσει.

Θα σας πω σύντομα τι αναφέρει το άρθρο 25 παράγραφος 5. Το "α'" αναφέρεται σε κυρώσεις στις μεταβιβάσεις λεωφορείων. Το "β'", αναφέρεται στην αφαίρεση αδειών και πινακίδων για την καταβολή τελών κυκλοφορίας. Το "γ'", αναφέρεται σε κυρώσεις για παραβάσεις μη καταβολής τελών για τα μοτοποδήλατα. Το "δ'", αναφέρεται σε κυρώσεις στις συναλλαγματικές. Και το "ε'", αναφέρεται σε κυρώσεις από παραβάσεις των ΚΤΕΟ.

'Ερχομαι τώρα στο άρθρο 28. Νομίζω ότι οι επικρίσεις που ακούστηκαν είναι άδικες, διότι γνωρίζετε ότι υπάρχουν τεράστια ζητήματα λειτουργίας των υπηρεσιών δημοσιονομικού ελέγχου.

Θέλω να σας διαβεβαιώσω κύριοι συνάδελφοι και ιδιαίτερα τον Πρόεδρο του Συνασπισμού, ο οποίος άσκησε αυστηρή κριτική προς την Κυβέρνηση για τις ρυθμίσεις που κάνουμε στο άρθρο αυτό, ότι τίποτε απ' όλα όσα αναφέρθηκαν δεν ισχύουν. Κύριε Πρόεδρε του ΣΥΝ, καθόσον ενθυμούμαι, έχετε ασκήσει κυβερνητικό έργο και ξέρετε πολύ καλά ότι υπάρχουν υπηρεσίες του δημοσίου οι οποίες έχουν ελλείψεις προσωπικού και άλλες υπηρεσίες που έχουν περίσσεια προσωπικού. 'Ετσι, λοιπόν, λέμε, μετά από σύμφωνη γνώμη του υπηρεσιακού συμβουλίου και εφ' όσον υπάρχει περίσσεια προσωπικού σε έναν όμορο Νομό, θα δύναται να αποσπασθεί για ένα έτος κάποιος δημοσιονομικός υπάλληλος.

Πώς όμως βλέπετε αλλαγή αντικειμένου παρά τη θέλησή του και όλα αυτά που αναφέρατε δεν γνωρίζω. Κύριοι συνάδελφοι, θέλετε να μην προχωρήσει γρήγορα το κυβερνητικό έργο; 'Εχουμε όμως την εντολή του ελληνικού λαού να προχωρήσουμε και να εκτελέσουμε το πρόγραμμά μας χωρίς παρεκλίσεις και συμβιβασμούς.

Για το άρθρο 29 που αφορά τις εκλογικές δαπάνες των πολιτικών κομμάτων δεν άκουσα καμιά παρατήρηση.

Για το άρθρο 30 που αφορά τις θέσεις μόνιμου προσωπικού στους κλάδους ΠΕ Εφοριακών, Τελωνειακών, Δημοσιονομικών, Χημικών και Μηχανικών. Πρέπει άμεσα να λειτουργήσουμε τις νέες υπηρεσίες του Υπουργείου Οικονομικών, τα ελεγκτικά κέντρα, το ΣΔΟΕ, τις Οικονομικές επιθεωρήσεις. Αντιμετωπίζουμε τεράστιες δυσκολίες, λόγω της έλλειψης επαρκούς και εξειδικευμένου προσωπικού. Πρέπει να μας κάνετε κριτική γιατί δεν φέραμε πιο γρήγορα αυτήν τη διάταξη για να προσλάβουμε το αναγκαίο εξειδικευμένο προσωπικό.

'Ακουσα με ιδιαίτερη προσοχή τους κυρίους συναδέλφους να μιλούν για ρουσφετολογικές προσλήψεις. Για μεν τη Νέα Δημοκρατία δεν με εκπλήσσει η χρησιμοποίηση του όρου αυτού. Δεν μπορεί η Ν.Δ. να τον διαγράψει από την πολιτική της πρακτική. Είναι ταυτισμένη με το ρουσφέτι και γι' αυτό νομίζει πως το χρησιμοποιεί και η Κυβέρνησή μας. Μακριά από εμάς, κύριοι της Νέας Δημοκρατίας, το ρουσφέτι. Είναι δικό σας και θα το κρατάτε εσαεί, όσο δεν εκσυγχρονίζεσθε.

Θέλω να ρωτήσω τον κ. Κωνσταντόπουλο πού βλέπει ρουσφετολογικές τις προσλήψεις. Οι προσλήψεις θα γίνουν με το Νόμο 2190, άρθρο 19. Θέλετε να καταργηθεί ο Νόμος 2190/94; Αλλά δεν μπορεί να υπεραμύνεσθε του Νόμου αυτού και ταυτόχρονα να κατηγορείτε την Κυβέρνηση ότι τον χρησιμοποιεί για να προσλάβει ρουσφετολογικά το προσωπικό. 'Εχουμε ανάγκη στο Υπουργείο Οικονομικών 400 επιστήμονες με αυξημένα προσόντα. Θέλουμε προσωπικό ειδικών προσό-

Σελίδα 791 

ντων. Δεν καλούμε οποιουσδήποτε πτυχιούχους να έρθουν στο Υπουργείο Οικονομικών. Η εμπειρία που έχουμε δυστυχώς μόνο καλή δεν είναι. 

Κύριε Πρόεδρε κάναμε διαγωνισμό -το γνωρίζετε καλά- το 1995 για την πρόσληψη χιλίων πεντακοσίων (1500) ατόμων πανεπιστημιακής και τεχνολογικής εκπαίδευσης και πέτυχαν, με πανελλήνιο διαγωνισμό, μόλις διακόσιοι πενήντα.

Η μηχανοργάνωση, κύριε Πρόεδρε, προχωράει με πολύ γρήγορο ρυθμό. Στο ΤΑΧΙS έχουν ήδη ανέβει επτά (7) εκ των δεκαεπτά (17) εφαρμογών του. Από το Δεκέμβριο του 1996 μέχρι σήμερα προχωρούμε πολύ γρήγορα.

'Ηδη σε τριάντα εννέα (39) εφορίες λειτουργεί σήμερα το πρόγραμμα TAXIS και με ταχύτατο ρυθμό θα επεκταθεί σε όλες τις υπόλοιπες εφορίες. Ταυτόχρονα, προχωρεί ο διαγωνισμός για το Ολοκληρωμένο Πληροφοριακό Σύστημα των Τελωνείων και βεβαίως, ο επόμενος διαγωνισμός για το Θησαυροφυλάκιο και τον Προϋπολογισμό.

ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος του ΚΚΕ, κ. Κόρακας, έχει το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, θα ήθελα να κάνω και εγώ μερικές παρατηρήσεις, συμπληρωματικές σ' αυτές που έκανε ο ειδικός αγορητής μας ή να υπογραμμίσω ορισμένες από αυτές που έκανε ήδη.

Κατ' αρχήν, για το άρθρο 26, θα μπορούσε κανείς να μιλήσει για τις τέσσερις (4) αυτές δραχμές μείωσης του φόρου, ώστε να συγκρατηθεί ο πληθωρισμός ή όπως αναφέρεται, για να υπάρξει κάποιο όφελος για τους καταναλωτές καυσίμων. Εμείς θα το ψηφίσουμε, αλλά πρόκειται για ψίχουλα, ιδιαίτερα αν λάβουμε υπόψη μας ότι τα τελευταία χρόνια, η τιμή των καυσίμων τινάχθηκε στα ύψη.

Επειδή επικαλείσθε το δολάριο, θα ήθελα να σας θυμίσω ότι το παιχνίδι που παίζεται δεκαετίες τώρα στη χώρα μας -και όχι μόνο- είναι ότι όταν πέφτει το δολάριο, οι τιμές των καυσίμων ανεβαίνουν. 'Οταν ανεβαίνει το δολάριο, πάλι οι τιμές ανεβαίνουν. Εδώ τώρα, κάνετε μία μείωση κατά τέσσερις (4) δραχμές. Σας λέω ότι πρόκειται για ψίχουλα, γιατί έτσι και αλλιώς τα καύσιμα είναι πολύ ακριβά.

Για το άρθρο 27, θα ήθελα και εγώ να υπογραμμίσω την ανάγκη, κύριε Πρόεδρε, να συμπεριλάβετε -δεν καταλαβαίνω την επιμονή σας- σ' αυτήν τη διάταξη και τα σκάφη της παράκτιας αλιείας, όχι γενικά τα αλιευτικά. Ξέρω ότι τα μεγάλα αλιευτικά συμπεριλαμβάνονται. Παίρνουν το μαύρο πετρέλαιο, το βαρύ, όπως θέλετε πείτε το. 

Τα άλλα όμως, τα μικρά σκάφη -και σας έφερα το παράδειγμα της Λήμνου- πρέπει να πάνε στην Αλεξανδρούπολη για να πάρουν το αφορολόγητο. Ας βοηθήσουμε αυτούς τους ψαράδες, τους βιοπαλαιστές, αλλά και τους άλλους που συμπληρωματικά ασκούν το επάγγελμα του ψαρά, για να συμπληρώσουν το ισχνό εισόδημά τους -και έχουν κάποια άδεια δηλαδή- ώστε να έχουν τη δυνατότητα στον τόπο τους να αγοράζουν το αφορολόγητο καύσιμο και να μην επιβαρύνονται με ολόκληρη την τιμή, μαζί και με το φόρο και να περιμένουν μετά, να ταλαιπωρούνται για πολύ καιρό. Είναι πάρα πολύ απλό.

Ζητάμε, επίσης, να απαλειφθεί η παράγραφος 2 του άρθρου 27. Θεωρούμε απαράδεκτο να απαλλάσσετε αυτήν την εταιρεία από την υποχρέωση που είχε μέχρι σήμερα, να καταβάλει το 15% των ακαθάριστων εσόδων της. Και το θεωρούμε απαράδεκτο, γιατί αν είχαμε την εγγύηση ότι θα έμενε στο δημόσιο, δεν θα υπήρχε κανένα πρόβλημα. Από τη μία τσέπη βγαίνουν, στην άλλη τσέπη του δημοσίου μπαίνουν. Εδώ όμως γίνεται αυτό, όπως ήδη καταγγείλαμε, ενόψει της ιδιωτικοποίησης της εταιρείας αφορολογήτων και το θεωρούμε σκανδαλώδες.

Για το άρθρο 28, πιστεύουμε ότι ειδικά στην παράγραφο 1, εκεί που δεν χρειάζεται η σύμφωνη γνώμη, όπως στις άλλες παραγράφους συγκεκριμένα, αναφέρεται ρητά, του υπηρεσιακού συμβουλίου, μπορεί να υπάρξουν αυθαιρεσίες. Σίγουρα υπάρχουν προβλήματα, αν και θα έπρεπε να μας πείτε πού απασχολούνται αυτοί οι εργαζόμενοι, οι υπάλληλοι που υπάγονται στο Γενικό Λογιστήριο. Είναι τα παλιά Εντελλόμενα, νομίζω ότι είναι οι Επιτροπές Δημοσιονομικού Ελέγχου, δεν θυμάμαι πώς λέγονται με τον καινούριο νόμο.

Για παράδειγμα, ξέρω ότι στη Μυτιλήνη τέτοια Υπηρεσία Εντελλομένων, υπάρχει μόνο στη νομαρχία και στο Υπουργείο Αιγαίου. Στη Λήμνο, δεν έχουμε. Δεν καταλαβαίνω την πρακτική σημασία, δηλαδή αν υπάρχει κάτι συγκεκριμένο. Δεν καταλαβαίνω, επίσης, γιατί να μη βάλετε "με σύμφωνη γνώμη του υπηρεσιακού συμβουλίου".

Για το άρθρο 30, θα ήθελα να πω ότι πρόκειται για μια σοβαρότατη υπόθεση. Αν επρόκειτο να προσλάβετε δέκα (10), είκοσι (20) ειδικούς επιστήμονες για συγκεκριμένες ειδικές ανάγκες, θα λέγαμε "τσιμέντο να γίνει". Εδώ όμως μιλάμε για τετρακόσια (400) άτομα. Τετρακόσιοι (400) ειδικοί επιστήμονες; Δεν το καταλαβαίνω αυτό το πράγμα. Είναι δυνατόν να προσλάβετε τετρακόσιους (400) ειδικούς επιστήμονες;

Δεν κατάλαβα, γιατί με την κανονική διαδικασία του άρθρου 19 με το διαγωνισμό κλπ., δεν μπορεί να γίνει αυτή η πρόσληψη.

Εδώ παρουσιάζεται, κύριε Πρόεδρε, ένα σοβαρότατο θέμα. Αυτήν τη στιγμή συζητείται στην αρμόδια διαρκή επιτροπή του θερινού Τμήματος η τροποποίηση του νόμου 2190, όπου εκεί υπάρχει το άρθρο 4, που τροποποιεί -δεν ξέρω αν το έχετε υπόψη σας- εξ' ολοκλήρου το άρθρο 19.

Και τι λέει; Λέει ότι δεν θα ισχύουν πια όλα αυτά τα κριτήρια που έβαζε το άρθρο 19, αλλά κάποια πενταμελής επιτροπή, που θα διορίζεται από το ΑΣΕΠ, θα αποφασίζει. Αυτό είναι απαράδεκτο. Δεν υπάρχει κανένα αντικειμενικό κριτήριο. Γι αυτό θεωρούμε και τη διάταξη αυτή απαράδεκτη και επιμένουμε.

(Στο σημείο αυτό χτυπάει το κουδούνι λήξης του χρόνου ομιλίας του κυρίου Βουλευτή)

Τελειώνω, κύριε Πρόεδρε. Οι τελευταίες παρατηρήσεις μου είναι.

Για μας μπορεί να υπάρχουν δυο τρόποι προσλήψεων στο δημόσιο. 'Η με διαγωνισμό, με διαφανή κριτήρια κλπ ή με κοινωνικά κριτήρια, μόρια κλπ. και πάλι εκεί με κοινωνικό έλεγχο, ώστε να μην υπάρξουν αυθαιρεσίες, ρουσφέτια κλπ.

Φοβάμαι πάρα πολύ ότι αυτές οι καινούριες υπηρεσίες που κάνετε θα στελεχωθούν από ανθρώπους της δικής σας αποκλειστικά ιδεολογικής και πολιτικής ένταξης.

Επιπλέον λέτε "κάνουμε διαγωνισμούς και δεν εμφανίζονται". Δεν εμφανίζονται στους δημόσιους διαγωνισμούς που έχουν ανακοινωθεί και θα εμφανιστούν τώρα σε σας; Να μην κοροϊδευόμαστε σε αυτήν την Αίθουσα. Με διαγωνισμό πανελλήνιο δεν μπορείτε να βρείτε τους κατάλληλους επιστήμονες και θα τους βρείτε τώρα χωρίς διαγωνισμό;

Ιδιαίτερα σημαντικό για μας είναι το δεύτερο εδάφιο της παραγράφου 2 που λέει ότι σε περίπτωση που ο αριθμός προς πρόσληψη υποψηφίων δεν συμπληρώνεται από υποψήφιους με τα προσόντα του β' εδαφίου κλπ., τότε προσλάμβάνονται υποψήφιοι που διαθέτουν τα τυπικά προσόντα του οικείου κλάδου, κατά την πιο πάνω διαδικασία. Αυτά είναι πράγματα δυσκολονόητα, ακατανόητα που μόνο σύγχυση δημιουργούν και παράθυρα για αυθαιρεσίες.

Εμείς προτείνουμε αυτή η διάταξη να φύγει και να ενταχθούν αυτοί οι τετρακόσιοι (400) στους κανόνες πρόσληψης που υπάρχουν.

Αυτά είχα να πω, κύριε Πρόεδρε. Το άρθρο 31 θα το συζητήσουμε ξεχωριστά.

ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, δεν υπάρχει άλλος εγγεγραμμένος να πρωτολογήσει.

Κύριε Αδαμόπουλε, θέλετε να δευτερολογήσετε μετά τον κύριο Υπουργό;

ΓΙΩΡΓΟΣ ΑΔΑΜΟΠΟΥΛΟΣ: Πριν από τον κύριο Υπουργό, κύριε Πρόεδρε.

ΓΕΩΡΓΙΟΣ ΔΡΥΣ (Υφυπουργός Οικονομικών): Δεν μπορεί να γίνει μετά από μένα. Θα δευτερολογήσουν και μετά θα λάβω το λόγο.

ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Αδαμόπουλε, έχετε το λόγο.

ΓΙΩΡΓΟΣ ΑΔΑΜΟΠΟΥΛΟΣ: Πραγματικά τέτοια διαστρέβλωση της πραγματικότητας και από τον Πρόεδρο του

Σελίδα 792 

Συνασπισμού και από τον κ. Κόρακα δεν έχω ξαναδεί. Λέτε ότι έρχεται ο 2190 όσον αφορά το άρθρο 19 το οποίο δεν το έχετε κάνει καν αναγνώσει.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): 'Ετσι λέτε, κύριε Αδαμόπουλε;

ΓΙΩΡΓΟΣ ΑΔΑΜΟΠΟΥΛΟΣ: 'Εχω δικαίωμα να το πω. Ακούστε γιατί το λέω.

ΣΤΡΑΤΗΣ ΚΟΡΑΚΑΣ: Το έχω εδώ, κύριε συνάδελφε.

ΠΡΟΕΔΡΕΥΩΝ (Νικόλαος Κατσαρός): Κύριε Κόρακα, τα είπατε στη σειρά σας. Παρακαλώ! Να ζητήσετε το λόγο να απαντήσετε στον κ. Αδαμόπουλο, αλλά να μην τον διακόπτετε.

ΓΙΩΡΓΟΣ ΑΔΑΜΟΠΟΥΛΟΣ: Ακούστε, λοιπόν, γιατί το λέω, κύριοι συνάδελφοι. Λέει το άρθρο 19 στην εισηγητική έκθεση: "Η Υπηρεσία Ανάπτυξης Πληροφορικής (ΥΑΠ), της Γενικής Γραμματείας Δημόσιας Διοίκησης του Υπουργείου Εσωτερικών, Δημόσιας Διοίκησης και Αποκέντρωσης έχει ως αρμοδιότητα το σχεδιασμό και την υλοποίηση της κυβερνητικής πολιτικής για την ανάπτυξη της Πληροφορικής στο δημόσιο τομέα, καθώς επίσης και το συντονισμό των δραστηριοτήτων των φορέων του δημοσίου στον τομέα της Πληροφορικής.

Στα πλαίσια των προαναφερομένων αρμοδιοτήτων της, ΥΑΠ έχει αναλάβει και την υποστήριξη του προγράμματος "ΚΛΕΙΣΘΕΝΗΣ" το οποίο αυτήν την περίοδο αποτελεί την πιο σημαντική πηγή χρηματοδότησης για την εισαγωγή νέων πληροφοριακών συστημάτων για τον εξοπλισμό της Δημόσιας Διοίκησης στη χώρα μας. Επιπλέον υπάρχει η ανάγκη συντονισμού, επιτελικής παρακολούθησης και υποστήριξης σε θέματα προτύπων και μεθοδολογιών και του μεγάλου αριθμού έργων πληροφορικής πεντακόσια δισεκατομμύρια (500.000.000.000) τα οποία έχουν ενταχθεί άμεσα κλπ. στο δεύτερο Κοινοτικό Πλαίσιο Στήριξης.

Η έλλειψη εξειδικευμένου προσωπικού αποτελεί ανασχετικό παράγοντα για την υλοποίησή τους με αποτέλεσμα όχι μόνο να δυσχερένεται σημαντικά ο ρυθμός απορρόφησης των πιστώσεων αλλά και να δημιουργούνται αρνητικές προϋποθέσεις για την τελική απορρόφηση των πιστώσεων αυτών.

Κατά συνέπεια καθίσταται εμφανής η ανάγκη ενίσχυσης του στελεχιακού δυναμικού της ΥΑΠ κυρίως με εξειδικευμένο προσωπικό στις σύγχρονες τεχνολογίες, όπως δικτύων υπολογιστών, βάσεων δεδομένων, ασφάλειας συστημάτων κλπ. ώστε να πραγματοποιηθούν με επιτυχία τα προταθέντα από την ΥΑΠ και ήδη εγκριθέντα έργα του Υπουργείου Εσωτερικών, Δημόσιας Διοίκησης και Αποκέντρωσης, όπως ο "ΚΑΝΩΝ", "ΚΛΕΙΣΘΕΝΗΣ" κλπ. τα οποία αναφέρθηκαν.

Πάμε στο άρθρο 19 που μιλάτε για ρουσφετολογία και το οποίο βάζει τους κανόνες που βάζει. Προτάσσονται, λοιπόν, οι υποψήφιοι οι οποίοι έχουν διδακτορικό δίπλωμα της ημεδαπής ή ισότιμο της αλλοδαπής. Μεταξύ αυτών προηγούνται οι υποψήφιοι που έχουν μεγαλύτερο βαθμό στο βασικό πτυχίο ή δίπλωμα.

ΣΤΡΑΤΗΣ ΚΟΡΑΚΑΣ: Καταργούνται με το νόμο που ψηφίζεται.

ΓΙΩΡΓΟΣ ΑΔΑΜΟΠΟΥΛΟΣ: Λάθος κάνετε, κύριε συνάδελφε.

ΠΡΟΕΔΡΕΥΩΝ (Νικόλαος Κατσαρός): Παρακαλώ, κύριε Κόρακα, είσθε κοινοβουλευτικός εκπρόσωπος.

ΝΙΚΟΛΑΟΣ ΓΚΑΤΖΗΣ: Αυτό τροποποιείται.

ΓΙΩΡΓΟΣ ΑΔΑΜΟΠΟΥΛΟΣ: Δεν τροποποιείται.

Πέραν αυτού, στο άρθρο 28, κύριε Υπουργέ, εγώ πρότεινα να υπάρχει η απόσπαση εντός νομού και από άλλες υπηρεσίες, διότι ακριβώς θα είναι πολύ πιο εύκολο να αντιμετωπισθεί. Εξάλλου πρόκειται περί απόσπασης ενός έτους. Μπορεί να γίνει και με αίτηση του ενδιαφερομένου, αλλά έλεγα και μετά από απόφαση του υπηρεσιακού συμβουλίου.

Στο άρθρο 30. Υπάρχει μια εμπειρία εδώ. Την άλλη φορά που έγινε πρόσληψη των πεντακοσίων είχαν εξειδικευθεί οχτώ (8) χρόνια σε βιβλία Γ' κατηγορίας, είχαν υπογράψει ισολογισμούς. Αυτοί αποτελούν από τότε τη βάση σήμερα του Υπουργείου Οικονομικών. Τα ελεγκτικά κέντρα τα οποία κατηγορείτε και λέτε ότι δεν λειτουργούν. Πώς θα τα λειτουργήσει αν δεν υπάρχουν ελεγκτές, αν δεν έχουν αυτοί μία εμπειρία, αν δεν έχουν ένα μεταπτυχιακό δίπλωμα;

Και βεβαίως η επεξεργασία των στοιχείων των ΔΟΕ που κάθε μέρα βρίσκει παραβάσεις.

Νομίζω ότι μπορούσατε να μην το φέρετε καν εδώ, κύριε Υπουργέ, να το πάτε στο Υπουργείο Προεδρίας. 'Αρα, λοιπόν, δεν υποκρύπτεται καμία σκοπιμότητα και απορώ πραγματικά πώς το άσπρο βαπτίζεται μαύρο.

ΠΡΟΕΔΡΕΥΩΝ (Νικόλαος Κατσαρός): Ο κ.Ρεγκούζας έχει το λόγο.

ΑΔΑΜ ΡΕΓΚΟΥΖΑΣ: Κύριε Πρόεδρε, κατ'αρχήν ήθελα να κάνω μία δήλωση. Το είπα και χθες. Αποτελεί ιδιαίτερη τιμή για μένα το ότι πριν έρθω στο Κοινοβούλιο εθήτευσα στο συνδικαλιστικό κίνημα του εφοριακού κλάδου για δεκαεννέα (19) χρόνια.

Ωστόσο η προηγούμενη εμπειρία μου δεν με εμποδίζει ούτε να κάνω κριτική προς την Κυβέρνηση σε πολιτικό επίπεδο και βεβαίως λυπάμαι για ορισμένους που κάποια εμπειρία μου ενοχλεί,ακριβώς με τις εισδοχές μέσα στις διατάξεις των νομοσχεδίων που γίνονται στο Κοινοβούλιο. Το ένα είναι αυτό.

Τώρα ερχόμαστε στο άρθρο 28. Κύριοι συνάδελφοι, δεν είναι τόσο απλά τα πράγματα. Κύριοι συνάδελφοι, όπως γνωρίζετε όλοι σας, οι μετακινήσεις του προσωπικού εδώ και μερικά χρόνια γίνονται με το μοριακό σύστημα και η μεταβάφτιση της απλής μετακίνησης ουσιαστικά δίνει τη δυνατότητα παραβίασης του μοριακού συστήματος. Διαφορετικά και τα υπηρεσιακά συμβούλια δεν μπορούν να κινηθούν έξω απ'αυτό το πλαίσιο, γι'αυτό ακριβώς γίνεται αυτή η ονομασία. Το πρώτο είναι αυτό.

Το δεύτερο είναι ότι οι μετακινήσεις αυτές δεν εγγυώνται την αντικειμενικότητα και η επέκτασή τους ακόμη περισσότερο θα δημιουργήσει ένα τεράστιο πρόβλημα παραβίασης των σχετικών νόμων. Γι'αυτό νομίζω ότι σε καμία περίπτωση δεν πρέπει να δοθεί αυτή η ευχέρεια στην Κυβέρνηση να μετονομάσει τις μεταθέσεις, μετακινήσεις. Εάν θέλει, πράγματι, ο Υπουργός Οικονομικών να στελεχώσει κάποιες υπηρεσίες, μέσα στο νόμο της μοριοποίησης υπάρχει διάταξη που μπορεί να κάνει χρήση για ένα ποσοστό υπαλλήλων και να τοποθετήσει σ'αυτές τις θέσεις. Αυτή βέβαια η εξειδικευμένη γνώση μπορεί να ενοχλεί, γιατί υπήρξα συνδικαλιστής.

Στο άρθρο 30 είναι γεγονός ότι πρόκειται για ρουσφετολογικές -επιμένω- ρυθμίσεις και δεν θα παραμείνω στους χαρακτηρισμούς του κυρίου Υφυπουργού. Επιμένω ότι είναι ρουσφετολογικές γιατί όσο και να προσπαθήσει να μας πείσει πλέον η κυβέρνηση, το ΠΑΣΟΚ γενικότερα, το πελατειακό σύστημα είναι εκείνο που ουσιαστικά έχει χτίσει την εξουσία και το ΠΑΣΟΚ κυβερνάει σήμερα. Ο κρατικοδιαιτισμός ουσιαστικά είναι εκείνος που κρατάει την Κυβέρνηση. Και αυτό φάνηκε ακόμη και στις κομματικές διαδικασίες του κυβερνώντος κόμματος.

'Ομως στο άρθρο 30 δεν μπορεί να δεχθούμε εμείς κάτι τέτοιο γιατί με το νόμο 2190 που συζητείται στην επιτροπή, ιδού πώς αλλάζει και γίνεται το άρθρο 19 που συζητάμε, η παράγραφος 5 του άρθρου 4 του νομοσχεδίου που συζητείται για την τροποποίηση του ν.2190: "Η επιτροπή κρίνει και καθορίζει με αιτιολογημένη απόφασή της, η επιτροπή που ειπώθηκε, η πενταμελής, με σειρά προτεραιότητος τους πίνακες επιτυχίας με βάση τους τίτλους σπουδών αρχικούς και μεταπτυχιακούς, τη βαθμολογία των τίτλων αυτών, τη γνώμη ξένων γλωσσών, την τυχόν εμπειρία, τις επιστημονικές εργασίες και άλλες συναφείς δραστηριότητες των υποψηφίων" -τα σημειώνω αυτά- "καθώς και το πόρισμα που αποκομίζει από την ατομική συνέντευξη την οποία πραγματοποιεί με κάθε έναν απ'αυτούς.

Η διαδικασία αυτή τηρείται κατά την κρίση της επιτροπής, είτε ενιαίως είτε κατά στάδια, κατά τα οποία γίνεται διαδοχική εκτίμηση των προσόντων των υποψηφίων, αποκλειομένων εκείνων από αυτούς, που δεν πληρούν τα κριτήρια των επομένων σπουδών".

Ασφαλώς πρόκειται για αλλαγή του άρθρου, πρόκειται για ειδικά στοιχεία, που πρέπει να έχουν αυτοί οι υπάλληλοι, που 

Σελίδα 793 

δεν χρειάζονται στις συγκεκριμένες θέσεις, γιατί μη μου πει ο κύριος Υφυπουργός ότι θα πάρει έναν με μεταπτυχιακό τίτλο και θα τον βάλει να κάνει τον επιθεωρητή. Και σε τελευταία ανάλυση, δεν μας ξεκαθάρισε, πρόκειται πράγματι να προβεί σε προσλήψεις ορκωτών λογιστών, όπως λένε οι πληροφορίες; Αλλά και αν ακόμα πρόκειται να γίνει κάτι τέτοιο, οι ορκωτοί λογιστές κάνουν διαχειριστικούς ελέγχους. Δεν είναι γνώστες της φορολογικής νομοθεσίας.

Εάν θέλει, λοιπόν, η Κυβέρνηση να δημιουργήσει πράγματι έναν αξιόμαχο ελεγκτικό μηχανισμό, δεν έχει παρά να προσδιορίσει την προσοχή της στη μετεκπαίδευση των υπαλλήλων, που εργάζονται στο Υπουργείο Οικονομικών.

Και τέλος, θα ήθελα να σημειώσω -και αυτό έχει σημασία- ότι και η ομοσπονδία των εφοριακών, που πρόσκειται στο κυβερνών κόμμα έχει τεράστιες αντιρρήσεις ακριβώς μ' αυτήν τη ρύθμιση, γιατί ουσιαστικά παραβιάζει την αντικειμενικότητα του πανελληνίου διαγωνισμού, που νομίζω ότι είναι η μοναδική διέξοδος.

ΒΑΣΩ ΠΑΠΑΝΔΡΕΟΥ (Υπουργός Ανάπτυξης): Κύριε Πρόεδρε, παρακαλώ το λόγο. 

ΠΡΟΕΔΡΕΥΩΝ (Νικόλαος Κατσαρός): Η κυρία Υπουργός Ανάπτυξης έχει το λόγο.

ΒΑΣΩ ΠΑΠΑΝΔΡΕΟΥ (Υπουργός Ανάπτυξης): Κύριε Πρόεδρε, πληροφορήθηκα ότι ο Πρόεδρος του Συνασπισμού αναφέρθηκε σήμερα στη συζήτηση, σε ένα σχέδιο νόμου, το οποίο συζητείται στην Επιτροπή Εμπορίου και Παραγωγής. Μάλιστα αναφέρθηκε στη συγκεκριμένη τροπολογία για το φυσικό αέριο, που θα συζητηθεί το απόγευμα στην επιτροπή, όπως γνωρίζει, και στην οποία βέβαια συμμετέχω. Θα μπορούσε ο κ. Κωνσταντόπουλος είτε να έρθει το απόγευμα στην επιτροπή είτε ο εκπρόσωπος του κόμματός του να το αναφέρει αυτό. Απλώς ήθελε να παραπλανήσει και να δημιουργήσει εντυπώσεις στο Τμήμα, ότι εγώ έχω αλλοιώσει διάταξη νόμου, του 2364/95.

ΠΡΟΕΔΡΕΥΩΝ (Νικόλαος Κατσαρός): Κυρία Υπουργέ, επειδή και ο Πρόεδρος της Βουλής παρέπεμψε στην επιτροπή το θέμα αυτό...

ΒΑΣΩ ΠΑΠΑΝΔΡΕΟΥ (Υπουργός Ανάπτυξης): Κύριε Πρόεδρε, θέλω να ολοκληρώσω.

ΠΡΟΕΔΡΕΥΩΝ (Νικόλαος Κατσαρός): Κυρία Υπουργέ, συζητούμε τα άρθρα ενός νομοσχεδίου.

ΒΑΣΩ ΠΑΠΑΝΔΡΕΟΥ (Υπουργός Ανάπτυξης): Να ολοκληρώσω, γιατί δεν μπορεί να λέει ότι αλλοιώνω παράγραφο νόμου.

Κύριε Κωνσταντόπουλε, όταν αναφερόμαστε σε νόμο, εννοούμε το νόμο όπως ισχύει σήμερα. Ο νόμος στον οποίο αναφέρεσθε έχει τροποποιηθεί στις 21.8.96, με το ν. 2436 άρθρο 10 και ακριβώς αναφέρεται ότι μετά το τέλος του πρώτου εδαφίου της παραγράφου 4 του άρθρου 4 του ν. 2364/95, προστίθενται οι εξής δύο παράγραφοι. Και είναι ακριβώς οι δύο παράγραφοι, τις οποίες εσείς αναφέρετε ότι έχω αλλοιώσει. Εγώ, όταν αναφέρομαι σε τροποποίηση νόμου, αναφέρομαι στο νόμο όπως ισχύει σήμερα. Και παρακαλώ να μην είσθε τόσο βιαστικός και να μη θέλετε να δημιουργείτε εντυπώσεις. Ο νόμος έχει τροποποιηθεί τον Αύγουστο του 1996 και άρα σήμερα ισχύει όπως έχει τροποποιηθεί και αυτόν τροποποιούμε.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Νικόλαος Κατσαρός): Επειδή δημιουργείται πια κάποιο πρόβλημα, θα σας δώσω το λόγο για δύο λεπτά.

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, είναι διαδικασία αυτή που ακολουθείτε; Προηγουμένως ο κ. Κωνσταντόπουλος ήταν υπέρμαχος των διαδικασιών. Παραβίασε τη διαδικασία πριν και τώρα την παραβιάζει για δεύτερη φορά.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Δεν θέλετε να δώσω εξήγηση;

ΠΡΟΕΔΡΕΥΩΝ (Νικόλαος Κατσαρός): Σας παρακαλώ.

Κύριε Υφυπουργέ, από όσα είπε η κυρία Υπουργός, προκύπτει προσωπικό θέμα αναμφισβήτητα για τον κ. Κωνσταντόπουλο. Γι' αυτόν ακριβώς το λόγο του εδόθη ο λόγος μόνο για δύο λεπτά.

Ορίστε, κύριε Κωνσταντόπουλε, έχετε το λόγο.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, αναφέρθηκα στον κύριο Πρόεδρο της Βουλής και ζήτησα να δοθούν εξηγήσεις και να γίνει έρευνα, διότι κατά την κατατεθειμένη τροπολογία, έτσι όπως έρχεται από το Υπουργείο Ανάπτυξης, η συγκεκριμένη διάταξη της παραγράφου 4 του άρθρου 4 του ν. 2364/95, είναι η μόνη που δεν είναι φωτοτυπημένη από την ισχύουσα κωδικοποιημένη νομοθεσία, είναι δακτυλογραφημένη και περιλαμβάνει μία διάταξη δύο παραγράφων, η οποία δεν υπάρχει στην αντίστοιχη δημοσιευμένη και κωδικοποιημένη νομοθεσία.

Και ζήτησα από τον κύριο Πρόεδρο της Βουλής να γίνει έρευνα και εξέταση, να δοθούν αμέσως εξηγήσεις, γιατί αν δεν δοθούν πειστικές εξηγήσεις, τότε εμφανίζεται το φαινόμενο να έρχεται ως τροποποιούμενη διάταξη, μία διάταξη, η οποία δεν περιλαμβάνει αυτά τα οποία αναγράφει το σχετικό κείμενο.

Ζήτησα τη συγκεκριμένη έρευνα και τις πειστικές και άμεσες εξηγήσεις. Λέει η κυρία Υπουργός ότι αυτός ο νόμος ισχύει σήμερα. Και έτσι έχει τροποποιηθεί το 1996. Θα το ερευνήσω και εγώ και το απόγευμα είμαστε στην επιτροπή! Εξηγήσεις ζήτησα, απαντήσεις ζήτησα άμεσες, προκειμένου πραγματικά να μην υπάρξει θέμα αλλοίωσης αυτής της συγκεκριμένης τροπολογίας.

ΠΡΟΕΔΡΕΥΩΝ (Νικόλαος Κατσαρός): Επομένως, σας εδόθησαν και δεν υπάρχει κανένα πρόβλημα.

Ορίστε, κυρία Υπουργέ.

ΒΑΣΩ ΠΑΠΑΝΔΡΕΟΥ (Υπουργός Ανάπτυξης): Νομίζω ότι είναι η συνήθης κοινοβουλευτική τακτική να ζητάτε μέσα στην Αίθουσα σε άσχετο νομοσχέδιο -και εγώ να μην είμαι παρούσα- να διερευνηθεί, όπως είπε ο κ. Κωνσταντόπουλος. Δεν είπατε, όμως, να διερευνηθεί. Διαβάζω τι είπατε: Η τροποποίηση αυτή έχει αλλοιωθεί με επιλεγμένη προσθήκη, η οποία είναι ανύπαρκτη στο νόμο. Δεν ζητάτε εξηγήσεις. Λέτε κατηγορηματικά ότι έχει αλλοιωθεί η συγκεκριμένη διάταξη με επιλεγμένη προσθήκη ανύπαρκτη στο νόμο. Και σας είπα, αν το δείτε, η διάταξη αυτή τροποποιήθηκε τον Αύγουστο του 1996 και λέει: "Μετά το τέλος του πρώτου εδαφίου της παραγράφου 4 του άρθρου 4 προστίθενται οι εξής δύο περίοδοι: Η προαναφερόμενη άδεια διανομής παρέχεται στις εταιρείες της παρ.2 του άρθρου 4 του παρόντος νόμου, χωρίς τη γνώμη του Σώματος. Η γνώμη του Σώματος που απαιτείται για την παροχή άδειας διανομής σε ΕΔΑ απαιτείται μετά τη συγκρότηση και ανάληψη καθηκόντων του Σώματος".

Είναι ακριβώς οι δύο παράγραφοι που είπατε ότι έχω αλλοιώσει και είναι ανύπαρκτες.'Εχει γίνει προσθήκη, τροποποίηση του νόμου το 1996. Αν θέλετε ν'αναζητήσετε κάποιες εξηγήσεις, θα μπορούσε ο εκπρόσωπός σας ή εσείς ο ίδιος να το ζητήσετε αυτό στην Επιτροπή Παραγωγής και Εμπορίου, οπου συζητείται η συγκεκριμένη τροπολογία το απόγευμα -και τώρα ακόμη συνεδριάζει η Επιτροπή Παραγωγής και Εμπορίου γι'αυτό το νομοσχέδιο- και όχι μέσα στο Σώμα, για να δημιουργείτε εντυπώσεις.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Απευθύνθηκα στον Πρόεδρο της Βουλής και ζήτησα άμεσες εξηγήσεις για το θέμα που χρειάζεται έρευνα.

ΒΑΣΩ ΠΑΠΑΝΔΡΕΟΥ (Υπουργός Ανάπτυξης): Δεν είπατε για άμεσες εξηγήσεις, αλλά το ότι έχω αλλοιώσει το νόμο.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Και αυτές οι εξηγήσεις είναι που χρειάζονται. Και θα το δούμε στη συνέχεια, κυρία Υπουργέ.

ΠΡΟΕΔΡΕΥΩΝ (Νικόλαος Κατσαρός): Εντάξει. 

Ο κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Θα ήθελα να επιμείνω στην πρόταση 

Σελίδα 794 

που κάναμε να συμπεριληφθούν στο άρθρο 27 και τα αλιευτικά σκάφη της παράκτιας αλιείας. Επίσης, να ζητήσω μία απάντηση για την παρ.1 του άρθρου 28; Γιατί δεν μπαίνει και εκεί η σύμφωνη γνώμη του υπηρεσιακού συμβουλίου; 'Εστω και αυτού του υπηρεσιακού συμβουλίου που είναι,όπως είναι σήμερα η σύνθεσή του, ελεγχόμενο από την Κυβέρνηση.

Για το άρθρο 30 υπάρχει σοβαρότερο πρόβλημα. Συμφωνώ με αυτά που είπε ο κ.Αδαμόπουλος, με τη διαφορά ότι αυτά που μας διάβασε είναι το άρθρο 19 του ν.2190. Διάβασε από τις καταργούμενες διατάξεις. Είναι καταργούμενη διάταξη στο νομοσχέδιο που συζητείται τώρα στη διαρκή επιτροπή. Υπάρχει επίσης και εδώ ένα θέμα. Η αντικατάσταση του άρθρου 19, κύριε Υπουργέ, λέει το εξής: Η επιτροπή κρίνει και καθορίζει με αιτιολογημένη απόφασή της -η πενταμελής επιτροπή που διορίζεται από το ΑΣΕΠ με πρόταση του προέδρου του ΑΣΕΠ, δηλαδή του κυβερνητικού- τη σειρά προτεραιότητας στους πίνακες επιτυχίας με βάση τους τίτλους σπουδών, αρχικούς και μεταπτυχιακούς, τη βαθμολογία -δεν γίνεται με διαγωνισμό, γίνεται με μόρια- των τίτλων αυτών, τη γνώση ξένων γλωσσών, την τυχόν εμπειρία, τις επιστημονικές εργασίες και άλλες συναφείς δραστηριότητες του υποψηφίου, καθώς και το πόρισμα που αποκομίζει η επιτροπή αυτή από την ατομική συνέντευξη που πραγματοποιεί με καθένα από αυτούς. Καθώς και το πόρισμα από την ατομική συνέντευξη!

Και να είσθε βέβαιος, κύριε Πρόεδρε, ότι αυτό το πόρισμα θα είναι το καθοριστικό. Συνέντευξη, λοιπόν, στις προσλήψεις, σημαίνει καραμπινάτο ρουσφέτι. Για να λέμε τα πράγματα με το όνομά τους.

ΓΙΩΡΓΟΣ ΑΔΑΜΟΠΟΥΛΟΣ: Διαβάστε ποια είναι η επιτροπή.

ΣΤΡΑΤΗΣ ΚΟΡΑΚΑΣ: Διαβάζω το άρθρο 4 του νομοσχεδίου που συζητούμε. 

ΓΙΩΡΓΟΣ ΑΔΑΜΟΠΟΥΛΟΣ: Ποιοι αποτελούν την επιτροπή;

ΣΤΡΑΤΗΣ ΚΟΡΑΚΑΣ: Ποιοι αποτελούν την επιτροπή; Δεν τους ονομάζει. Λέει ότι το ΑΣΕΠ επιλέγει την επιτροπή, με πρόταση του προέδρου.

ΓΙΩΡΓΟΣ ΑΔΑΜΟΠΟΥΛΟΣ: Διαβάστε τη σύνθεση.

ΣΤΡΑΤΗΣ ΚΟΡΑΚΑΣ: Μα, δεν την έχει τη σύνθεση.

ΓΙΩΡΓΟΣ ΑΔΑΜΟΠΟΥΛΟΣ: Την έχει.

ΣΤΡΑΤΗΣ ΚΟΡΑΚΑΣ: Ε, θα μας τρελάνετε εδώ πέρα, κύριε Αδαμόπουλε! Μια μας διαβάζετε τις καταργούμενες διατάξεις, μια μας λέτε το ένα, μια μας λέτε το άλλο. Διαβάστε καλά το άρθρο.

ΠΡΟΕΔΡΕΥΩΝ (Νικόλαος Κατσαρός) Αυτή η αναφορά είναι άσχετη με τα άρθρα τα οποία συζητούμε.

ΣΤΡΑΤΗΣ ΚΟΡΑΚΑΣ: Ακούστε τι λέει: "Τα μέλη της ανωτέρω επιτροπής προτείνονται πρώτον, από τον πρόεδρο του ΑΣΕΠ, καθόσον αφορά τα μέλη του, από τους οικείους πρυτάνεις κλπ.

ΓΙΩΡΓΟΣ ΔΡΥΣ (Υφυπουργός Οικονομικών): Κύριε Πρόεδρε, τι σχέση έχουν αυτά με το νομοσχέδιο;

ΓΙΩΡΓΟΣ ΑΔΑΜΟΠΟΥΛΟΣ: Είναι εκλεγμένοι ...

ΣΤΡΑΤΗΣ ΚΟΡΑΚΑΣ: Η πλειοψηφία θα είναι αυτή που προτείνει ο πρόεδρος του ΑΣΕΠ, κύριε Αδαμόπουλε. 

ΓΙΩΡΓΟΣ ΑΔΑΜΟΠΟΥΛΟΣ: Ο πρόεδρος του ΑΣΕΠ θα προτείνει έναν.

ΣΤΡΑΤΗΣ ΚΟΡΑΚΑΣ: Σε κάθε περίπτωση, εμείς δεν δεχόμαστε πορίσματα συνεντεύξεων για προσλήψεις. Δεν δεχόμαστε αυτήν την πρακτική των συνεντεύξεων. Και ξέρετε πολύ καλά τι σημαίνει πόρισμα συνέντευξης. Αυτό θα είναι το καθοριστικό.

ΠΡΟΕΔΡΕΥΩΝ (Νικόλαος Κατσαρός): Δεν υπάρχει άλλος εγγεγραμμένος για να μιλήσει επί της ενότητας των άρθρων 25 ως και 30. 

Κύριε Υπουργέ, στις παρατηρήσεις των κυρίων συναδέλφων, έχετε να πείτε κάτι;

ΓΙΩΡΓΟΣ ΔΡΥΣ (Υφυπουργός Οικονομικών): 'Οχι, κύριε Πρόεδρε.

ΠΡΟΕΔΡΕΥΩΝ (Νικόλαος Κατσαρός): Κηρύσσεται περαιωμένη η συζήτηση επί της ενότητας των άρθρων 25 έως και 30 και τίθενται σε ψηφοφορία.

Ερωτάται το Τμήμα: Γίνεται δεκτό το άρθρο 25, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΔΑΜ ΡΕΓΚΟΥΖΑΣ: Κατά πλειοψηφία.

ΣΤΡΑΤΗΣ ΚΟΡΑΚΑΣ: Κατά πλειοψηφία.

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 25 έγινε δεκτό κατά πλειοψηφία, όπως τροποποιήθηκε από τον κύριο Υπουργό.

Ερωτάται το Τμήμα: Γίνεται δεκτό το άρθρο 26, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΔΑΜ ΡΕΓΚΟΥΖΑΣ: Κατά πλειοψηφία.

ΣΤΡΑΤΗΣ ΚΟΡΑΚΑΣ: Κατά πλειοψηφία.

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 26 έγινε δεκτό κατά πλειοψηφία, όπως τροποποιήθηκε από τον κύριο Υπουργό.

Ερωτάται το Τμήμα: Γίνεται δεκτό το άρθρο 27 όπως έχει;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΔΑΜ ΡΕΓΚΟΥΖΑΣ: Κατά πλειοψηφία.

ΣΤΡΑΤΗΣ ΚΟΡΑΚΑΣ: Κατά πλειοψηφία.

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 27 έγινε δεκτό κατά πλειοψηφία όπως έχει.

Ερωτάται το Τμήμα: Γίνεται δεκτό το άρθρο 28 όπως έχει;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΔΑΜ ΡΕΓΚΟΥΖΑΣ: Κατά πλειοψηφία.

ΣΤΡΑΤΗΣ ΚΟΡΑΚΑΣ: Κατά πλειοψηφία.

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 28 έγινε δεκτό κατά πλειοψηφία όπως έχει. Ερωτάται το Τμήμα: Γίνεται δεκτό το άρθρο 29, όπως τροποποιήθηκε από τον κύριο Υπουργό;

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 29 έγινε δεκτό ομόφωνα, όπως τροποποιήθηκε από τον κύριο Υπουργό.

Ερωτάται το Τμήμα: Γίνεται δεκτό το άρθρο 30, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΔΑΜ ΡΕΓΚΟΥΖΑΣ: Κατά πλειοψηφία.

ΣΤΡΑΤΗΣ ΚΟΡΑΚΑΣ: Κατά πλειοψηφία.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προέδρου): Κατά πλειοψηφία.

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 30 έγινε δεκτό κατά πλειοψηφία, όπως τροποποιήθηκε από τον κύριο Υπουργό.

Κύριοι συνάδελφοι, έχω την τιμή να σας ανακοινώσω ότι ο Υπουργός Οικονομικών κατάθεσε σχέδιο νόμου "Σύσταση Ανώνυμης Εταιρείας με την επωνυμία "Δημόσια Επιχείρηση Κινητών Αξιών Ανώνυμη Εταιρεία".

Παραπέμπεται στην αρμόδια διαρκή επιτροπή.

Εισερχόμαστε στη συζήτηση του άρθρου 31.

Τις αγορεύειν βούλεται;

Oρίστε, κύριε Κωνσταντόπουλε.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Από εμένα θα αρχίσουμε, κύριε Πρόεδρε; 

ΠΡΟΕΔΡΕΥΩΝ (Νικόλαος Κατσαρός): Να τηρήσουμε τη σειρά.

Ο κ. Αδαμόπουλος έχει το λόγο.

ΓΙΩΡΓΟΣ ΑΔΑΜΟΠΟΥΛΟΣ: Παρακαλούθησα με προσοχή ότι ο Υφυπουργός Οικονομικών κ. Δρυς, σε ό,τι αφορά το Υπουργείο Οικονομικών, είπε ότι πραγματικά όλες οι επιχειρήσεις που είναι υπό την εποπτεία του Υπουργείου των Οικονομικών, έχουν μετατραπεί σε ανώνυμες εταιρείες.

Θα παρακαλούσα, κύριε Υπουργέ, επειδή είναι δική σας η θέση ότι αποδίδονται κάποιες σκοπιμότητες, η Κυβέρνηση, ιδιαίτερα στις μεγάλες δημόσιες επιχειρήσεις, που σχετίζονται, όπως ακούστηκε, είτε με τα διάφορα προγράμματα είτε με προμήθειες, να προχωρήσει το συντομότερο δυνατό.

Θα ήθελα, όμως, να διασκεδάσω τις όποιες άλλες σκοπιμότητες που ομιλούν για προεκλογική περίοδο, μια και βάζει ο νόμος καταληκτική ημερομηνία 25 Ιουνίου 1999. Οι εκλογές 

Σελίδα 795 

απ' ό,τι ξέρω, μετά τη λήξη της τετραετίας, θα γίνουν το Σεπτέμβριο του 2000, ενάμιση χρόνο αργότερα.

Θυμάμαι ότι η τροπολογία που είχε έρθει στην επιτροπή από πλευράς του Υπουργού Οικονομικών ήταν για ένα έτος. Και ζητήθηκε από κόμμα της Αντιπολίτευσης να γίνει δυο χρόνια. Και ακριβώς αυτό ανατρέπει τον ισχυρισμό αυτόν που διατυπώθηκε.

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν.ΚΡΗΤΙΚΟΣ)

Εν πάση περιπτώσει, είναι ομόθυμη η θέση της Βουλής απ' ό,τι βλέπω. Και το ΠΑΣΟΚ ζητάει το συντομότερο δυνατό να υλοποιηθεί ο νόμος για τη μετατροπή των δημοσίων επιχειρήσεων σε ανώνυμες εταιρείες, ούτως ώστε πραγματικά να υπάρχει διαφάνεια σε όλες τις δικαστικές διενεργούμενες πράξεις και ενέργειες.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ρεγκούζας εισηγητής της Νέας Δημοκρατίας έχει το λόγο.

ΑΔΑΜ ΡΕΓΚΟΥΖΑΣ: Κύριε Πρόεδρε, αυτό το άρθρο για μας είναι πάρα πολύ σημαντικό. Είναι η δεύτερη τροποποίηση που έρχεται μετά την ψήφιση του αρχικού νόμου. 'Οταν είχε γίνει συζήτηση στην πρώτη τροποποίηση αυτού του νόμου για έξι μήνες, είχε δεθχεί κριτική ο Υπουργός Οικονομικών γιατί δεν επέβαλε κυρώσεις σε όλες τις Δ.Ε.Κ.Ο., επειδή ακριβώς καθυστέρησαν και δεν εφάρμοσαν το νόμο και δεν προσάρμοσαν τα καταστατικά τους. Μάλιστα, τότε ήταν εξάμηνη παράταση.Σήμερα με το νόμο αυτό έχουμε παράταση δύο ετών, που πραγματικά δημιουργεί και ηθικό θέμα, αλλά και πολιτικό. Ηθικό θέμα, γιατί, όπως ακούστηκε και στην κατ'αρχήν συζήτηση, μέσα σ'αυτά τα δύο χρόνια πρόκειται να υπάρξουν προμήθειες και έργα, τα οποία χρειάζονται θεσμούς διαφάνειας που δεν υπάρχουν. Τουλάχιστον το δικό μας κόμμα ζητάει επισταμένως και δεν θα κουραστεί να το κάνει και στη συνέχεια, να υπάρξουν θεσμοί διαφάνειας, αξιοπιστίας και αξιοκρατίας σ'αυτήν τη διαδικασία των δημοσίων επιχειρήσεων.

Επομένως, οι προθέσεις που βγαίνουν μέσα απ'αυτό το νομοσχέδιο -και εδώ είναι το πολιτικό θέμα- είναι ακριβώς να μη γίνουν. Για μας είναι τεράστιο πολιτικό θέμα. Δεν μπορεί να περάσει έτσι, την ώρα μάλιστα που ο ελληνικός λαός περιμένει από μας να δημιουργήσουμε, να θεσμοθετήσουμε, να κάνουμε θεσμούς διαφάνειας και αξιοπιστίας προς τα έξω, για να απαλύνουμε εν τοιαύτη περιπτώσει το τρωθέν κύρος του κοινοβουλευτισμού και της δημοκρατίας.

Νομίζω ότι είναι λάθος να υπάρξει παράταση αυτής της προθεσμίας από πλευράς της Κυβέρνησης και μάλιστα για το συγκεκριμένο χρονικό διάστημα, γιατί τότε θα έχουν ολοκληρωθεί όλες αυτές οι αναθέσεις κλπ. Καλούμε την Κυβέρνηση και για το καλό της, να πάρει πίσω αυτό το άρθρο, να το καταργήσει. Να μην επιμείνει στην ψήφισή του, γιατί διαφορετικά θα μείνει η ίδια έκθετη προς τον ελληνικό λαό και φυσικά, μαζί με την Κυβέρνηση, με τις μεθόδους της Κυβέρνησης δηλαδή, εκτίθεται ουσιαστικά και το πολιτικό σύστημα και εμείς οι Βουλευτές, ανεξάρτητα αν με τη δύναμη της ψήφου μας αδυνατούμε να προσδιορίσουμε ή να αποτρέψουμε αυτήν τη νομοθετική πρωτοβουλία της Κυβέρνησης.

Ωστόσο, θα πρέπει να πούμε ότι ο ν.2114, που επικαλείται η Κυβέρνηση, είναι σαφής. Λέει ακριβώς κάποια πράγματα. Προβλέπει και ποινές γι'αυτούς που δεν έχουν ακόμη προσαρμόσει τα καταστατικά τους. Και νομίζω ότι η Κυβέρνηση έρχεται αφ'ενός να καλύψει αυτούς που δεν τα έχουν ολοκληρώσει -γιατί είναι κρατικοδίαιτοι όλοι αυτοί- για δικούς της λόγους και αφ'ετέρου δίνει την εντύπωση αν μη τι άλλο προς τα έξω, ότι δεν επιθυμεί τη διαφάνεια και τον έλεγχο. Και αυτό για μας είναι τεράστιο πολιτικό ζήτημα.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γκατζής έχει το λόγο.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, ζητήσαμε να γίνει ξεχωριστή συζήτηση στο άρθρο αυτό, γιατί το θεωρούμε πάρα πολύ σοβαρό. Μάλιστα, κατά τη συζήτηση που έγινε του νόμου, είχαμε εκφράσει τις αντιρρήσεις μας. Εδώ φοβόμαστε ότι ο νόμος αυτός θα έχει πολύ άσχημες συνέπειες και για την οικονομία και για την ασφάλεια της χώρας και για τον κοινωνικό χαρακτήρα που μπορεί να παίξουν οι επιχειρήσεις αυτές. Θα πούμε ουσιαστικά όλες τις παραμέτρους που έχει. 

Κατ'αρχήν -και αυτό θέλουμε να τονίσουμε- το κύριο, κατά την άποψή μας, είναι τι προωθεί αυτός ο νόμος και όχι, αν θέλετε, πότε εφαρμόζεται. Φυσικά, καταλαβαίνουμε την ανησυχία της Νέας Δημοκρατίας, η οποία πρώτη άρχισε τις ιδιωτικοποίησεις των Δ.Ε.Κ.Ο. και εξάλλου ήταν μέσα στις διακηρύξεις της. Φυσικά, ακολούθησε το ΠΑ.ΣΟ.Κ. προς την ίδια κατεύθυνση, με την ίδια ουσία της πολιτικής, αλλά μέσα από τη δήθεν μετοχοποίηση, να παραδίδονται οι επιχειρήσεις αυτές στους ιδιώτες.

Επομένως, κατανοούμε την ανησυχία της Νέας Δημοκρατίας μήπως δεν εφαρμοστεί ουσιαστικά ο νόμος αυτός, που παραδίδει τις Δ.Ε.Κ.Ο. στην ιδιωτική πρωτοβουλία. Μείνετε ήσυχοι, όμως, κύριοι συνάδελφοι της Νέας Δημοκρατίας, γιατί η όλη πολιτική του ΠΑ.ΣΟ.Κ. αυτό ακριβώς θεμελιώνει καθημερινά, ότι προχωρά στη νεοφιλελεύθερη πολιτική. Φυσικά, συναγωνίζεσθε ποιος ακριβώς θα είναι ο εκφραστής αυτής της εφαρμογής.

Δεν καταλαβαίνουμε, όμως, την αντίδραση που είχαν χθες κατά τη συζήτηση, το ΔΗΚΚΙ και κυρίως ο Συνασπισμός, όταν εξέφρασαν την ανησυχία τους, γιατί τελικά δεν εφαρμόζεται ο νόμος και γιατί υπάρχει η παράταση που δίνει ο νόμος. Καταλαβαίνουμε βέβαια την ευρωλατρεία του Συνασπισμού. 'Ολοι ξέρουμε ότι η κατεύθυνση είναι προς την ιδιωτικοποίηση, κάθε υπηρεσίας που παρέχει κοινωνικό έργο προς τον ελληνικό λαό.

Δεν θα αποφύγουμε τον πειρασμό, για μια ακομή φορά, να τονίσουμε ότι αυτός ο νόμος, δηλαδή ο 2414/96, αποτελεί έναν οδοστρωτήρα της κοινωνικής πολιτικής, όση ακόμη μπορεί να γίνεται μέσω αυτών των υπηρεσιών, ύστερα από την ουσιαστική παρέμβαση και την περικοπή που γίνεται στις δημόσιες κοινωνικές δαπάνες από το ΠΑΣΟΚ. Δεν μπορεί να αγνοήσει κανένας ότι αυτός ο νόμος ξεπουλάει ουσιαστικά τον πλούτο του ελληνικού λαού, αντί πινακίου φακής στους ιδιώτες. Δεν μπορεί να αγνοήσει κανείς ότι οι δημόσιες υπηρεσίες μετατρεπόμενες σε ανώνυμες εταιρείες θα είναι σε πολύ πιο ευχερή θέση με το management απ'ό,τι είναι σήμερα, παρ'όλες τις επιτροπές, διότι δεν θα υπάρχει καν ο έλεγχος ούτε για τις αναθέσεις ούτε για τις προμήθειες ούτε για κάτι άλλο. Θα γίνεται αυτό που θα αποφασίζει η εταιρεία, η Κυβέρνηση. Επομένως, νομίζουμε ότι αυτές οι ανησυχίες ήταν περισσότερο για να γλυκάνουν το χάπι παρά για το πού πάει όλη αυτή η υπόθεση.

Επίσης, δεν μπορούμε να μην αναφέρουμε ότι η θεσμική προετοιμασία που γίνεται μέσω αυτής της προσπάθειας, θα ολοκληρωθεί οπωσδήποτε με την ιδιωτικοποίηση. Εκεί είναι οι αντιρρήσεις μας. Δηλαδή, θα ιδιωτικοποιηθούν όλες αυτές οι επιχειρήσεις και οι οργανισμοί, τα ιδρύματα και οι άλλοι φορείς που σήμερα είναι Νομικά Πρόσωπα Ιδιωτικού Δικαίου, αλλά ανήκουν στο δημόσιο και που σήμερα έχουν έναν κοινωνικό χαρακτήρα και από την άλλη μεριά μια στρατηγική σημασία για την οικονομία και την ανάπτυξη της χώρας, ασκώντας ουσιαστική παρέμβαση στη διαφύλαξη ορισμένων βασικών υπηρεσιών, όπως είναι η εθνική άμυνα της χώρας μας.

Εμείς, κύριε Πρόεδρε, είμαστε αντίθετοι σε όλη αυτήν την υπόθεση, είτε λέγεται ιδιωτικοποίηση είτε λέγεται κοινωνικοποίηση. Εμείς θέλουμε να επανέλθει το προηγούμενο καθεστώς και να διατηρηθεί ο δημόσιος χαρακτήρας αυτών των επιχειρήσεων. Πρέπει να δούμε, αφού ο νόμος αναφέρεται σε κριτήριο, τι προσπαθείτε να περάσετε σήμερα. Στο ν.2414 αναφέρεται σαφώς ότι όλες αυτές οι υπηρεσίες θα λειτουργήσουν με ιδιωτικά κριτήρια, καταλήγοντας σε ανώνυμες εταιρείες. Και μετά βάζει το χάπι, ότι θα διατηρηθεί ο κοινωφελής τους χαρακτήρας. Μα, πάνε αυτά μαζί; Η ιδιωτική πρωτοβουλία και κοινωνική πολιτική είναι δύο αντιμαχόμενες έννοιες, που ποτέ δεν πρόκειται να συμβιβαστούν.

Θεωρούμε ότι είναι πονηρή και η συγκεκριμένη πρόταση για τη συγκεκριμένη ημερομηνία ακριβώς τις παραμονές των ευρωεκλογών, διότι τότε φημολογείται ότι θα γίνουν και οι

Σελίδα 796 

βουλευτικές εκλογές. Δεν συμφωνούμε ούτε με την έννοια ούτε με το γράμμα ούτε με την παράταση. Θεωρούμε ότι αυτές οι επιχειρήσεις θα πρέπει να επανέλθουν στο δημόσιο.

ΠΡΟΕΔΡΕΥΩΝ (Παναγιώτης Ν.Κρητικός): Ο Πρόεδρος του Συνασπισμού της Αριστεράς και της Προόδου κ.Κωνσταντόπουλος έχει το λόγο.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, ο ν. 2414/96 αναφέρεται στον εκσυγχρονισμό των δημοσίων επιχειρήσεων και οργανισμών. Δεν αναφέρεται στο ιδιοκτησιακό καθεστώς, ούτε στο θεσμικό πλαίσιο λειτουργίας του κράτους.

Ο εκσυγχρονισμός των δημοσίων επιχειρήσεων και οργανισμών, κατά την εισηγητική του έκθεση αναφέρεται κυρίως στο λειτουργικό και οργανωτικό μέρος, στην επιλογή των διοικήσεών τους με αξιοκρατικά κριτήρια, στην εκπροσώπηση των εργαζομένων στα διοικητικά συμβούλια, ώστε οι δημόσιες επιχειρήσεις να πετύχουν τον ψηλότερο βαθμό οικονομικής αποτελεσματικοτητας και να μπορέσουν να επιβιώσουν μέσα στο νέο δημιουργούμενο πλαίσιο της ευρωπαϊκής ολοκλήρωσης. Οργανωτικός και λειτουργικός εκσυγχρονισμός για την ανταγωνιστικότητα, για τη βιωσιμότητα και για την παραγωγικότητα.

Αυτός ήταν ο νόμος που ψηφίστηκε και πανηγυρίστηκε από την Κυβέρνηση. Και αντί να εφαρμοσθεί αυτός ο νόμος, ταλαιπωρείται με διαδοχικές παρατάσεις. Πρώτη παράταση μέχρι τον Ιούνιο του 1997, δεύτερη παράταση μέχρι τα τέλη του 1997 και διαρκούσης της δεύτερης παρατάσεως, παράταση μέχρι το 1999. Που σημαίνει ότι όσο παρατείνεται και καθυστερεί ή αναβάλλεται η εφαρμογή αυτού του νόμου, αναστέλλονται ταυτόχρονα όλες αυτές οι επιδιώξεις από πλευράς λειτουργικού και οργανωτικού εκσυγχρονισμού, ανταγωνιστικότητας, αποτελεσματικότητας και βιωσιμότητας.

Η άποψη η οποία προσφέρεται ως εισηγητική επιχειρηματολογία της τροπολογίας, όταν κατατέθηκε στην επιτροπή, είναι ότι κατά την εφαρμογή των ρυθμίσεων του παραπάνω νόμου, προέκυψαν ζητήματα, που θα πρέπει να επιλυθούν. Ποια είναι αυτά τα ζητήματα, δεν προσδιορίζονται. Στη συνέχεια αναφέρεται μονάχα ότι ορισμένες από τις ΔΕΚΟ δεν πρόλαβαν να προσαρμόσουν το καταστατικό τους. Και παρατηρείται το εξής φαινόμενο: 'Ολες αυτές που δεν πρόλαβαν να προσαρμόσουν το καταστατικό τους, είναι εκείνες οι οποίες σήμερα διαχειρίζονται προγράμματα προμηθειών, συμβάσεων και έργων της τάξεως των τρισεκατομμυρίων, είναι η ΔΕΗ, η Ολυμπιακή Αεροπορία, είναι άλλες επίσης επιχειρήσεις, οι οποίες έχουν αυτή τη στιγμήν σε εκκρεμότητα προγραμματικές συμβάσεις, η προθεσμία των οποίων λήγει.

Είναι, λοιπόν, επιβεβλημένο να επισημάνουμε ότι με αυτήν την παράταση διαιωνίζεται το καθεστώς αναποτελεσματικότητας, έλλειψης ανταγωνιστικότητας, έλλειψης διαφάνειας και ελέγχουν στη διαχείριση μεγάλων προγραμμάτων της τάξεως των τρισεκατομμυρίων.

Θα πρέπει να επισημάνω στο σημείο αυτό ότι όταν κατέθεσα επίκαιρη ερώτηση προς τον κύριο Πρωθυπουργό για την ανάγκη συγκρότησης ειδικής ανεξάρτητης διοικητικής αρχής υπέρ της διαφάνειας και του ελέγχου, ο κύριος Πρωθυπουργός μου απάντησε ότι περιττεύει, διότι το υπάρχον καθεστώς επαρκεί πολύ περισσότερο αφ' ης στιγμής έγινε και αυτή η νομοθετική ρύθμιση του ν. 2414 περί εκσυγχρονισμού των ΔΕΚΟ.

Επίσης, κατά τη συζήτηση εδώ στην Ολομέλεια επί της προτάσεως αναθεώρησης του Συντάγματος, προκειμένου να συγκροτηθεί η Κοινοβουλευτική Επιτροπή για την Αναθεώρηση, στην ομιλία τους τα μέλη της Κυβέρνησης αναφερόντουσαν στη θεσμική σπουδαιότητα της λειτουργίας του ν. 2414/96. Και τους δικούς της νόμους δεν μπορεί και δεν θέλει να εφαρμόσει η Κυβέρνηση και μάλιστα σε εκείνους τους τομείς και για εκείνες τις επιχειρήσεις που τούτη την ώρα έχουν πρόβλημα διαφάνειας, έχουν πρόβλημα σωστής διοίκησης, έχουν πρόβλημα προϋπολογισμών, έχουν πρόβλημα ανταγωνιστικότητας και επενδυτικών προγραμμάτων, έχουν πρόβλημα βιωσιμότητας για το μέλλον. Το ξεπούλημα αυτών των επιχειρήσεων θα γίνει, εάν διατηρηθεί το λειτουργικό και οργανωτικό καθεστώς, έτσι όπως υπάρχει σήμερα. Το λέω γιατί άκουσα κάποιες απόψεις από τον προηγούμενο ομιλητή, οι οποίες ανήκουν σε άλλη σφαίρα. Αν δεν υπάρξει ο οργανωτικός και λειτουργικός εκσυγχρονισμός, στρατηγικής σημασίας οργανισμοί και επιχειρήσεις θα γλιστρήσουν προς τις διαδικασίες της σαλαμοποίησης των σημαντικών τους τομέων, της ιδιωτικοποίησης και εκποίησης.

Εμείς λέμε, ότι δεν πρέπει να γίνει τέτοια ιδιωτικοποίηση και εκποίηση. Και χαρακτηριστικό παράδειγμα είναι ο ΟΤΕ, ο οποίος επρόκειτο να πουληθεί και σήμερα είναι φορέας μεγάλων επενδυτικών προγραμμάτων, αλλά και πρωτοβουλιών στον τομέα της εξωτερικής πολιτικής. Η Ολυμπιακή είναι σε κρίσιμο σημείο. Η ΔΕΗ επίσης. Πρέπει να επισημάνουμε ότι δεν κατανοούμε την επιμονή της Κυβέρνησης σε αυτήν την τροπολογία. Να επιμεληθούν οι διοικήσεις και μέσα στην προθεσμία μέχρι τέλη του 1997, που ισχύει, να προσαρμόσουν τα καταστατικά τους για να υπάρξουν, κύριε Πρόεδρε, οι εγγυήσεις της διαφάνειας, του εκσυγχρονισμού, της ανταγωνιστικότητας και της βιωσιμότητας, ώστε να μην ανοίξει ο δρόμος για την καταχρέωση, το ξεπούλημα και την αχρήστευση αυτών των τομέων.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ρόκος, ειδικός αγορητής του Δημοκρατικού Κοινωνικού Κινήματος έχει το λόγο.

ΓΕΩΡΓΙΟΣ ΡΟΚΟΣ:Κύριε Πρόεδρε, επ'αυτού μίλησε χθες ο Πρόεδρος μας. Καταθέσαμε τις απόψεις μας όσον αφορά το ν. 2414. 

'Εχω να κάνω συμπληρωματική παρατήρηση: Αντί η Κυβέρνηση να επιβληθεί στις διοικήσεις -που έτσι και αλλιώς αυτή διορίζει- να προσαρμόσουν τα καταστατικά τους μέσα σε συγκεκριμένες ημερομηνίες, προχωρά σε αναβολές. 'Ισως θέλει μια άλλη τακτική χρόνου, για να μπορέσει να προχωρήσει στο ξεπούλημα και άλλων τομέων και άλλων οργανισμών και άλλων δημοσίων επιχειρήσεων, όπως π.χ είναι ο Ε.Ο.Τ και άλλοι οργανισμοί. Είναι ίσως ένα σχέδιο που δεν βγαίνει και βεβιασμένα, μέσα στα δύο χρόνια, μέσα από μια τακτική που σχεδιάζει, να θέλει να εξυπηρετηθεί.

Εμείς θα καταψηφίσουμε.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Πιπεργιάς έχει το λόγο. 

ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κυρίες και κύριοι συνάδελφοι, η γενική φιλοσοφία του ν. 2414 για το διοικητικό και λειτουργικό εκσυγχρονισμό των δημοσίων επιχειρήσεων, ήταν ένα θετικό βήμα. Υπευνθυμίζω απλώς, διάφορες διατάξεις οι οποίες πρέπει να εφαρμοσθούν, όπως η αξιοκρατική επιλογή της ηγεσίας, ο καθορισμός στόχων της επιχείρησης, η κρίση των στελεχών ανάλογα με τα αποτελέσματα κλπ Περιέχει, δηλαδή, μια σειρά από βήματα που πρέπει να εφαρμοσθούν το συντομότερο. Και βέβαια, δεν πρέπει να μείνουμε εκεί. Πρέπει να συνεχισθούν και άλλα βήματα, προκειμένου, όλη η ηγετική πυραμίδα των ΔΕΚΟ να προκύπτει από αξιοκρατική επιλογή και να μην είναι προϊόν της αδράνειας ή της νοσηρότητας που παρατηρείται σε ορισμένες ΔΕΚΟ.

Παραδείγματος χάρη, ξέρουμε πολύ καλά ότι οι βασικές επιλογές δρομολογούνται όχι με πράξεις του Διοικητικού Συμβουλίου ή του γενικού διευθυντή, αλλά με πράξεις διευθυντών. Και δεν μπορεί, βέβαια, οι διευθυντές που διαχειρίζονται προγράμματα δεκάδων δισεκατομμυρίων, αρκετές μάλιστα φορές και εκατοντάδων δισεκατομμυρίων, να έχουν πίσω τους και τη μονιμότητα και οποιαδήποτε πράξη τους ή παράλειψή τους ή ακόμα και εγκληματική τους ενέργεια, να έχουν απλώς την επίπτωση της καθαίρεσης τους από τη θέση ευθύνης και της τοποθέτησής τους σε θέση "ψυγείου", χωρίς να έχουν οποιαδήποτε άλλη επίπτωση υπηρεσιακή ή επαγγελματική.

Χρειάζεται λοιπόν, να επεκταθεί η κρίση και η αξιοκρατική επιλογή και στα παρακάτω επίπεδα, ακόμα και στο επίπεδο των διευθυντών, σε συνδυασμό με την δυνατότητα ελεύθερης επιλογής τους και εκτός του προσωπικού των ΔΕΚΟ και της κρίσης τους κατά τακτά διαστήματα προκειμένου να υπάρχει 

Σελίδα 797 

ένας πιο γρήγορος βηματισμός για την εξυγίανση, τη λειτουργικότητα και τον εκσυγχρονισμό των ΔΕΚΟ.

'Οπως επίσης, χρειάζεται και τα άλλα βήματα που έχουν εν τω μεταξύ αποφασιστεί, να είναι βήματα προσεχτικά. 'Οπως, παραδείγματος χάρη, το ζήτημα των θυγατρικών επιχειρήσεων. Αυτές να είναι επιχειρήσεις ενταγμένες μέσα στο στρατηγικό σχεδιασμό της επιχείρησης και σε καμιά περίπτωση να μην είναι οποιαδήποτε προκύψει στον εγκέφαλο ή στα σχέδια οποιωνδήποτε άλλων κέντρων έξω και πέρα από την επιχείρηση. Αν τώρα υπάρχουν λόγοι αναστολής διατάξεων του ν. 2414 αυτοί να αφορούν το σύνολο των διατάξεων του. 

Δεν μπορεί, παραδείγματος χάρη, να γίνεται επιλεκτική εφαρμογή των διατάξεων του νόμου από επιχειρήσεις οι οποίες επικαλούνται ότι για άλλους λόγους δεν πρέπει να εφαρμοστεί σ' αυτές ο νόμος.

Στη ΔΕΗ, παραδείγματος χάρη, κύριε Υπουργέ, υπάρχει και κυβερνητική απόφαση να μην εφαρμοστεί ο νόμος μέχρις ότου προσαρμοστεί διοικητικά και λειτουργικά στο καθεστώς που επιβάλλεται από την 96/92 οδηγία του Ευρωπαϊκού Κοινοβουλίου και Συμβουλίου που αφορά την απελευθέρωση της αγοράς της ηλεκτρικής ενέργειας. Πλην, όμως, η ίδια η διοίκηση της επιχείρησης η οποία από τη μία μεριά προσπαθεί και δικαιολογημένα να παρατείνει τις διαδικασίες εφαρμογής του νόμου, η ίδια έρχεται με πράξεις του Διοικητικού Συμβουλίου να κάνει επιλεκτική εφαρμογή των διατάξεων του νόμου, παρακάμπτοντας όργανα και θεσμούς συμμετοχής που καθιερώθηκαν με το προηγούμενο καθεστώς, με την προηγούμενη φιλοσοφία, δηλαδή με το προεδρικό διάταγμα 57/85.

Συγκεκριμένα η ΔΕΗ μόλις τέθηκε σε ισχύ ο νόμος διεύρυνε τις αρμοδιότητες του, απόλυτα κλειστού Συμβουλίου Διεύθυνσης προκειμένου να παρακαμφθούν και οι εκπρόσωποι των Εργαζομένων. Το Συμβούλιο Διεύθυνσης με το προηγούμενο καθεστώς είχε δυνατότητα να αναθέσει έργα και να προχωρήσει σε προμήθειες μέχρι ποσού διακοσίων εκατομμυρίων (200.000.000) δραχμών. Ενώ, λοιπόν, θα έπρεπε να εφαρμοστεί συνολικά ο νόμος για τη ΔΕΗ, το Διοικητικό Συμβούλιο με εισήγηση του Γενικού Διευθυντή και του Προέδρου αναπροσάρμοσε κατ' εφαρμογή του νόμου, που τώρα θέλει να μην εφαρμόσει, το όριο στο ένα δισεκατομμύριο (1.000.000.000) δραχμές. Και βέβαια, όχι μόνο αυτό. Περιόρισε και το ρόλο του Διοικητικού Συμβουλίου. Στο Διοικητικό Συμβούλιο της Επιχείρησης τώρα πλέον γίνονται ανακοινώσεις και λαμβάνονται εγκριτικές αποφάσεις.

Αυτή η κατάσταση βέβαια πράγματι δικαιολογεί απόλυτα τους φόβους που ακούστηκαν από τον Πρόεδρο του Συνασπισμού ότι αν δεν εφαρμοστεί γρήγορα ο νόμος, τότε υπάρχει κίνδυνος οι επιχειρήσεις και η Εθνική οικονομία να υποστούν ανεπανόρθωτες ζημιές.

Είναι χαρακτηριστικό παράδειγμα. Προγραμματικές συμφωνίες της τάξεως δεκάδων δισεκατομμυρίων τροποποιούνται και αλλάζουν με αποφάσεις του Συμβουλίου Διεύθυνσης που είναι απόλυτα ελεγχόμενο από τον Πρόεδρο του Διοικητικού Συμβουλίου ο οποίος ειρήσθω εν παρόδω ελέγχεται για άλλες δραστηριότητες του.

Κάτω απ' αυτές τις συνθήκες, πιστεύω ότι θα πρέπει η παράταση να περιοριστεί. 'Οχι, δύο χρόνια, κύριε Υπουργέ. Νομίζω ένας χρόνος είναι υπεραρκετός για να καλυφθούν όλα τα προβλήματα, προκειμένου να προσαρμοστούν οι ανάγκες των επιχειρήσεων.

Και κάτι άλλο. Θα πρέπει επιτέλους να προβλεφθεί νομοθετικά ότι δεν μπορεί να γίνεται αποσπασματική και επιλεκτική εφαρμογή διατάξεων νόμου. Να μην μπορεί οι διοικήσεις να σταχυολογούν και εφαρμόζουν διατάξεις που τις ευνοούν. Ο ν. 2414 έχει συγκεκριμένη φιλοσοφία που ξεκινάει από τη διαδικασία επιλογής από την επιλογή των στελεχών, από τον τρόπο που θα γίνεται η διοίκηση, από τον τρόπο που θα γίνεται ο έλεγχος για όλα. Δεν μπορεί, λοιπόν, απ' όλον αυτόν το νόμο οι επιχειρήσεις να τσιμπάνε εκείνο που τους ευνοεί, προκειμένου να πράξουν αντίθετα απ' ό,τι προβλέπει ο νόμος.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ ολοκληρώσατε. Είστε πάντοτε υψηλής τάσεως ομιλητής.

Ο κ. Σπυρόπουλος έχει το λόγο.

ΡΟΒΕΡΤΟΣ ΣΠΥΡΟΠΟΥΛΟΣ: Κύριε Υφυπουργέ, με χαμηλότερους τόνους θα ενισχύσω αυτά που είπε ο κ. Πιπεργιάς. Πρέπει να κατανοήσετε και κατά κύριο λόγο να το κατανοήσει ο Υπουργός Εθνικής Οικονομίας ότι έχει διαμορφωθεί ένα δυϊκό θεσμικό πλαίσιο λειτουργίας κάποιων ΔΕΚΟ. Η αποσπασματική αξιολόγηση διατάξεων του ν. 2414 με την ταυτόχρονη εμμονή των διοικήσεων να κρατήσουν για ένα συγκεκριμένο χρονικό διάστημα το προηγούμενο νομικό καθεστώς, δημιουργεί ακριβώς το δυϊκό θεσμικό σύστημα που προανέφερα. Η στρεβλή αυτή κατάσταση σε καμία περίπτωση δεν ευνοεί τις προσπάθειες που καταβάλλει η Κυβέρνηση και το Υπουργείο Εθνικής Οικονομίας για να ολοκληρωθεί η πορεία ομαλής ένταξης των δημοσίων επιχειρήσεων, σε ένα καθεστώς που επιβάλλει από τα πράγματα η παγκοσμιοποίηση του ανταγωνισμού και στα προϊόντα των ΔΕΚΟ.

'Αρα, είναι απόλυτα δικαιολογημένες οι φωνές που σηματοδοτούν την αναγκαιότητα να παρέμβει η Κυβέρνηση σήμερα να μειώσει το μεταβατικό χρόνο προσαρμογής από δύο έτη σε ένα. Ταυτόχρονα να προστεθεί στο ίδιο άρθρο η εξής παράγραφος:

"Μέχρι την έκδοση των προεδρικών διαταγμάτων και των σχετικών υπουργικών αποφάσεων δεν είναι δυνατόν να γίνεται αποσπασματική εφαρμογή προβλεπομένων διατάξεων του ν.2414 με αποφάσεις των οικείων διοικητικών συμβουλίων των ΔΕΚΟ".

Αν το θέλει αυτό η Κυβέρνηση -που δεν νομίζω να το θέλει σε καμία περίπτωση- να ξέρετε εκ των πραγμάτων ότι θα βρεθείτε και θα βρεθούμε πάλι στη δυσάρεστη θέση, μετά από ένα ή δύο χρόνια να ζητάτε άλλη μία παράταση ενός ή δύο ετών. Είναι κρίσιμο το θέμα, κύριε Υφυπουργέ. Ξέρω την ευαισθησία σας, ξέρω την ευαισθησία της Κυβέρνησης, αλλά να ξέρετε ότι αυτές οι ευαισθησίες, μειώνονται ή μετασχηματίζονται μέσα σε μία γραφειοκρατία, που δεν βλέπει τίποτα από αυτές τις ευαισθησίες, κοιτάει το θεσμικό πλαίσιο που διέπει τη λειτουργία της και επιχειρεί να διευρύνει τις εξουσίες της και το ζωτικό τους χώρο, αδιαφορώντας για πολλά πράγματα.

ΠΡΟΕΔΡΕΥΩΝ (Παναγιώτης Ν. Κρητικός): Δεν υπάρχει άλλος ομιλητής επί του άρθρου 31.

Ο κύριος Υφυπουργός των Οικονομικών έχει το λόγο.

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, θέλω να κάνω ένα σχόλιο για τη συνέπεια των πολιτικών κομμάτων στις θέσεις που υποστηρίζουν. Πράγματι, το Κ.Κ.Ε. δια του κ. Γκατζή, συνεπέστατο στη θέση του, κατεψήφισε το νόμο στις 5.6.1996 και επί της αρχής και επί των άρθρων και επομένως δεν το ενδιαφέρει αν θα προχωρήσει ο ν. 2414/96, που επιτάσσει την προσαρμογή των ΔΕΚΟ στο καινούριο λειτουργικό καθεστώς. Το ΔΗ.Κ.ΚΙ. δεν ήταν τότε στη Βουλή, για να μιλήσουμε για τη συνέπεια των θέσεών του τότε και τώρα. Το ίδιο και ο Συνασπισμός.

Χαίρομαι, όμως, που αυτά τα δύο κόμματα εγκαλούν την Κυβέρνηση για την ταχύτερη εφαρμογή του νόμου, διότι φαίνεται έτσι ότι εκτιμούν την ορθότητα του ν.2414/96, όσον αφορά τη λειτουργική αναβάθμιση των δημόσιων επιχειρήσεων και οργανισμών και την προσαρμογή τους στο νέο ανταγωνιστικό περιβάλλον. Η Νέα Δημοκρατία όμως αποτελεί ένα κόμμα Οβιδιακών μεταμορφώσεων. Καταψήφισε το ν.2414/96 και επί της αρχής και επί των άρθρων και μας εγκαλεί σήμερα ο εκπρόσωπός της, γιατί δεν τον εφαρμόζουμε γρήγορα. Επιτέλους, μέσα σε δεκατέσσερις (14) μήνες μπορεί το Κόμμα της Αξιωματικής Αντιπολίτευσης να αλλάζει τόσο γρήγορα θέσεις; Πότε είχατε δίκιο; 'Οταν καταψηφίζατε ή τώρα που μας εγκαλείτε ότι δεν εφαρμόζουμε γρήγορα το νόμο; Αποφασίστε και διαλέξτε. Ο ελληνικός λαός σας κρίνει για την ασυνέπειά σας.

Στο ν. 2414/96, κύριοι συνάδελφοι, -τα είπα στην πρωτολογία μου- υπήχθησαν τριάντα πέντε (35) ΔΕΚΟ -θα σας δώσω τον κατάλογο όλων αυτών- εκ των οποίων οι είκοσι πέντε (25) ήταν ήδη ανώνυμες εταιρίες, ενώ οι δέκα (10) δεν 

Σελίδα 798 

ήταν ανώνυμες εταιρίες.

Σύμφωνα με το άρθρο 2 παράγραφος 1 του ν.2414/96, οι είκοσι πέντε (25) από τις τριάντα πέντε (35) εταιρίες τροποποίησαν τα καταστατικά τους με κοινές υπουργικές αποφάσεις εντός της προθεσμίας των έξι (6) μηνών, που έθετε ο νόμος.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): 'Αρα, είναι ...

ΓΕΩΡΓΙΟΣ ΔΡΥΣ (Υφυπουργός Οικονομικών): Περιμένετε, κύριε Πρόεδρε, μην είσθε βιαστικός, γιατί θα κάνετε για άλλη μια φορά λάθος. Η βιασύνη, ξέρετε, πολλές φορές και η άκρατη αντιπολιτευτική διάθεση σας οδηγούν σε λάθη.

'Οσον αφορά τις δέκα (10) ΔΕΚΟ, που δεν ήταν ανώνυμες εταιρίες, σύμφωνα με το ίδιο άρθρο, όφειλαν να μετατραπούν σε ανώνυμες εταιρίες με προεδρικά διατάγματα. Προς το σκοπό αυτό δόθηκε εξάμηνη παράταση, όπως όριζε το άρθρο 2 παρ. 1 του ν.2414/96. Εντός του εξαμήνου αυτού μετετράπησαν σε ανώνυμες εταιρίες πέντε (5) από αυτές τις ΔΕΚΟ: η ΔΕΠΟΣ, ο ΕΛΟΤ, ο ΕΟΜΜΕΧ, ο ΟΥΘ, ο ΟΑΘ, ενώ υπολείπονται οι άλλες πέντε (5) ΔΕΚΟ, δηλαδή ΔΕΦΑ, ΟΠΑΠ, ΔΕΗ, ΕΟΤ και ΟΔΙΕ, από τις οποίες, ο ΟΔΙΕ βρίσκεται στο τελικό στάδιο μετατροπής του σε ανώνυμη εταιρία, ο ΕΟΤ έχει υποβάλει ήδη σχέδιο νόμου, με το οποίο δημιουργούνται δύο (2) εταιρίες, η ΔΕΦΑ έχει ενσωματωθεί στη ΔΕΠΑ και η ΔΕΗ βρίσκεται στο στάδιο εναρμόνισής της με τις οδηγίες της Ευρωπαϊκής 'Ενωσης, με κατάρτιση νόμου, στον οποίο θα ληφθεί υπόψη ο ν.2414/96.

Μετά την προσαρμογή των καταστατικών των ΔΕΚΟ και τη λήξη της θητείας των διοικητικών συμβουλίων τους, προχώρησαν στην επιλογή διευθύνοντα συμβούλου οι είκοσι (20) από τις τριάντα πέντε (35). Ποιες; Οι ακόλουθες: ΑΕΔΙΚ, ΔΕΘ, ΔΕΠΟΣ, ΕΑΒ, ΕΘΕΛ, ΕΛΤΑ, ΕΡΤ, ΕΥΔΑΠ, ΗΛΠΑΠ, ΗΣΑΠ, ΚΑΕ, ΚΕΔ, ΟΑΣΑ, Ολυμπιακή Αεροπορία, ΟΠΕ, ΟΣΕ, ΟΥΘ, ΟΑΘ, ΕΟΜΜΕΧ και ΕΛΟΤ. Αντίστοιχα έχει προχωρήσει και η διαδικασία ορισμού εκπροσώπου της ΟΚΕ στις εν λόγω είκοσι (20) ΔΕΚΟ.

Για τις ΔΕΚΟ που δεν έχει λήξη ακόμα η θητεία των διοικητικών συμβουλίων ισχύει το άρθρο 6 παρ. 4 του νόμου 2414/1996.

Επιπλέον, βρίσκεται στη Βουλή για ψήφιση, τροπολογία που δίνει τώρα τη δυνατότητα να υπαχθούν -και εδώ είναι το πρόβλημα που θα σας πω- στο ν. 2414/1996 και άλλες δημόσιες υπηρεσίες και οργανισμοί που δεν είχαν ενταχθεί ρητά στο νόμο μέχρι της 25ης Ιουνίου 1999.

Θέλω λοιπόν, να σας κάνω την εξής πρόταση: Να αποδεχθούμε την πρόταση την οποία έκανε ο κ. Σπυρόπουλος και να συντμήσουμε το χρόνο σε ένα έτος, δηλαδή, να είναι μέχρι 25 Ιουνίου 1998, ακριβώς για να φύγει από τις σκέψεις σας όλη αυτή η καχυποψία, ότι δηλαδή, υποκρύπτονται σκοπιμότητες στη μη προσαρμογή των υπολοίπων ΔΕΚΟ στις διατάξεις του ν. 2414/96.

Μετά απ' αυτά τα στοιχεία, τα οποία θα καταθέσω στα Πρακτικά θέλω να σας πω, κύριοι συνάδελφοι, ότι δέχομαι την πρόταση αυτή για παράταση του χρόνου προσαρμογής κατά ένα έτος.

(Στο σημείο αυτό ο Υφυπουργός Οικονομικών κ. Γ. Δρυς καταθέτει στα Πρακτικά το προαναφερθέν σημείωμα και τον προαναφερθέντα πίνακα, τα οποία έχουν ως εξής:

Σελίδα 799 

σελ. 799

Σελίδα 800 

σελ. 800


Σελίδα 801 

 

ΓΕΩΡΓΙΟΣ ΔΡΥΣ (Υφυπουργός Οικονομικών): Με αυτήν την τροπολογία σκοπεύουμε επίσης να εντάξουμε στο ν.2414/96 νέους οργανισμούς του δημοσίου που δεν είναι μέσα στις τριάντα πέντε (35) ΔΕΚΟ.

Γι' αυτόν το λόγο αν θέλει η Βουλή μπορεί να αποδεχθεί το εξής: 'Ενα χρόνο για τις υπόλοιπες πέντε (5) ΔΕΚΟ, που δεν έχουν προσαρμοστεί ακόμα και δυο χρόνια για τις νέες ΔΕΚΟ, οι οποίες θα ενταχθούν στον ν. 2414/96.

Εγώ δέχομαι ή τη μια πρόταση ή την άλλη πρόταση, δείχνοντας ότι η Κυβέρνηση έχει διαφάνεια, έχει σεβασμό στους νόμους που ψηφίζει και κυρίως θέλουμε τον αναγκαίο λειτουργικό και διοικητικό εκσυγχρονισμό των δημοσίων επιχειρήσεων για να λειτουργήσουν ανταγωνιστικά και κερδοφόρα στο νέο διεθνές περιβάλλον.

ΠΡΟΕΔΡΕΥΩΝ (Παναγιώτης Ν.Κρητικός ): Ο κ. Μεϊμαράκης, έχει το λογο.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, δεν υπάρχει καμιά αμφιβολία ότι όταν η Νέα Δημοκρατία κατεψήφισε το νόμο, είχε ήδη επισημάνει την προχειρότητά του και είχε επισημάνει και αρνητικές, αλλά και θετικές διατάξεις.

Δεύτερον, εμείς είχαμε πολιτική μας και το είχαμε εξαγγείλει και στον ελληνικό λαό, τον εκσυγχρονισμό των ΔΕΚΟ και τη λειτουργία τους με ιδιωτικοοικονομικά κριτήρια.

Τρίτον, εμείς, κύριε Υπουργέ, πιστεύουμε ότι όπως έχει γίνει στο διεθνές περιβάλλον ο ανταγωνισμός, σαφέστατα πρέπει να προχωρήσουμε ακόμα περισσότερο και ακόμα καλύτερα στις θεσμικές αλλαγές των ΔΕΚΟ για να μπορέσουν πράγματι να κρατηθούν στο ύψος που όλοι θέλουμε να κρατηθούν. 'Ομως, η Κυβέρνηση τότε δεν μας άκουσε. Η προχειρότητα, κύριε Υπουργέ, φαίνεται και στο ότι παρατείνατε με την πρώτη τροπολογία τον ένα χρόνο, αλλά και τώρα που δέχεστε πάλι για τα δυο χρόνια.

ΓΕΩΡΓΙΟΣ ΔΡΥΣ (Υφυπουργός Οικονομικών): Επί της αρχής διαφωνήσατε, κύριε Κοινοβουλευτικέ Εκπρόσωπε.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Υπουργέ, δεν σας διέκοψα και σας άκουσα προσεκτικά, αλλά...

ΓΕΩΡΓΙΟΣ ΔΡΥΣ (Υφυπουργός Οικονομικών): Και εγώ σας άκουσα.

ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ, παρακαλώ μη διακόπτετε.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Υπουργέ, γιατί θέλετε τότε να αντιστρέψω το ερώτημα; Εσείς δηλαδή πότε είχατε δίκιο; Τότε που μας το φέρατε με επείγουσες διαδικασίες γιατί θέλατε να γίνουν γρήγορα οι εκσυγχρονισμοί των ΔΕΚΟ, ή σήμερα που μας λέτε ότι πρέπει να παραταθούν για δυο ακόμα χρόνια;

Τελικά για ποια προχειρότητα μπορούμε να κουβεντιάζουμε; Δεν καταλαβαίνετε ότι εσείς πομπωδώς αναγγείλατε τότε αυτόν τον εκσυγχρονισμό αφενός και κατά την ψήφιση του προϋπολογισμού μας είπατε ότι οι προϋπολογισμοί των ΔΕΚΟ φεύγουν από τους αριθμούς που έχουν οι ίδιοι συντάξει, ότι αυτό δημιουργεί έλλειμμα στον κρατικό προϋπολογισμό και ότι πρέπει να εκσυγχρονιστούν για να είναι ανταγωνιστικές; Και βλέπετε ότι και σήμερα αυτό συμβαίνει.

Οι προϋπολογισμοί των ΔΕΚΟ δεν εκτελούνται και εγκαλείται η Κυβέρνηση γι'αυτό. Και η Κυβέρνηση πολλές φορές αποποιείται αυτήν την ευθύνη, λέγοντας ότι υπάρχει αυτοδιοίκηση και αυτοδιαχείριση. Εσείς, όμως, απολογείστε στον ελληνικό λαό και στο σύνολο του Ελληνικού Κοινοβουλίου.

Για οποιαδήποτε πράξη του Διοικητικού Συμβουλίου και του Προέδρου της οποιασδήποτε ΔΕΚΟ, κύριοι συνάδελφοι, ενώ αυτός έχει την αυτοδιοίκηση και την αυτοδιαχείριση και δεν μπορεί να παρέμβει ουσιαστικά η Κυβέρνηση, εμείς απολογούμεθα. Εμείς πάμε στο αεροδρόμιο, όταν είναι να φύγουμε και μας λένε "Βλέπετε τα χάλια της Ολυμπιακής;" Και τι να πούμε; "Ξέρετε, το Διοικητικό Συμβούλιο και ο Πρόεδρος έχουν την αυτοδιοίκηση και την αυτοδιαχείριση"; Και τι τον νοιάζει τον 'Ελληνα πολίτη;

Εδώ λοιπόν, κύριε Υπουργέ, πρέπει να μπει μια τάξη. Και σας είχαμε πει και τότε, ότι σαφέστατα διαφωνούμε με το ν. 2414, με εκείνες τις διαδικασίες με τις οποίες επιλέγετε όλους αυτούς. Θέλαμε να δουλέψουμε πράγματι πιο πολύ με ιδιωτικοοικονομικά κριτήρια, γιατί ακριβώς δεχόμαστε όλες αυτές τις διαμαρτυρίες των πολιτών. Και που θα πάει αυτό;

Δεύτερον, κατά σύμπτωση, κύριε Υπουργέ, όσες ΔΕΚΟ αναφέρατε που δεν έχουν εκσυγχρονιστεί, είναι αυτές που έχουν τις μεγάλες προγραμματικές συμβάσεις, των τρισεκατομμυρίων. Είναι η ΔΕΗ, όπως είπατε, η Ολυμπιακή που έχει την αγορά του αιώνα. Είναι όλες αυτές, σας επαναλαμβάνω και αν μπορείτε, να ενημερώσετε το Τμήμα, να μας πείτε ποιες συμβάσεις εκκρεμούν για την κάθε ΔΕΚΟ, που δεν έχει προσαρμόσει το καταστικό της.

Επιτέλους, κύριε Υπουργέ, επειδή εγκαλείτε τη Νέα Δημοκρατία για τη θέση της, εσείς δεν σκέφτεσθε τη δική σας θέση και τη δική σας αξιοπιστία, όταν με νόμο τους είχατε υποχρεώσει να εκσυγχρονίσουν και να προσαρμόσουν τα καταστατικά τους και αυτοί σας αγνόησαν; Γιατί δηλαδή τώρα δίνετε άφεση αμαρτιών και τους δίνετε και παράταση χωρίς καμία τιμωρία, χωρίς καμία κύρωση για όλους αυτούς;

Για μας είναι μείζον το θέμα, κύριε Υπουργέ. Δηλαδή, "σας έγραψαν" κανονικότατα και εσείς αντί να τους τιμωρήσετε, τους δίνετε άφεση αμαρτιών, λέγοντάς τους ότι "δεν πειράζει που δεν εκσυγχρονιστήκατε, σας δίνουμε και δύο χρόνια παράταση".

Αυτό, κύριε Υπουργέ, δεν δικαιολογεί τη βάσιμη υποψία ότι τελικά η ίδια η Κυβέρνηση δεν θέλει τον εκσυγχρονισμό των συγκεκριμένων ΔΕΚΟ, για να μπορεί να κάνει τις αθέμιτες παρεμβάσεις της, τις οποίες κάνει και οι οποίες έχουν καταγγελθεί κατ'επανάληψη;

Γιατί εμείς, δηλαδή, να μη σκεφθούμε ότι τελικά η ίδια η Κυβέρνηση καλύπτει τους διοικητές, οι οποίοι δεν έχουν προσαρμόσει τα καταστατικά τους, ακριβώς για να κάνει τέτοιου είδους παρεμβάσεις, οι οποίες, δυστυχώς, δεν βοηθούν τη διαφάνεια, δεν βοηθούν την αξιοπιστία του πολιτικού κόσμου, δεν βοηθούν την κατάσταση και την παρακμιακή τροχιά, η οποία υπάρχει σήμερα και την οποία όλοι μαζί πρέπει να αλλάξουμε;

Εμείς, κύριε Υπουργέ, οδηγηθήκαμε χθες στην αίτηση ονομαστικής ψηφοφορίας για συγκεκριμένο άρθρο για πολιτικούς ουσιαστικά λόγους, επειδή ο Κοινοβουλευτικός Εκπρόσωπος του ΠΑ.ΣΟ.Κ. είχε εκφράσει άλλη θέση. Λυπούμαι πράγματι, που σήμερα, το κυβερνών Κόμμα είναι χωρίς Κοινοβουλευτικό Εκπρόσωπο. Λυπούμαι που άλλαξε τον Κοινοβουλευτικό του Εκπρόσωπο για να μην ψηφίσει.

Επιτέλους, κύριε Υπουργέ, το παραμύθι, ότι το ΠΑ.ΣΟ.Κ. κάνει και την Κυβέρνηση, κάνει και την Αντιπολίτευση, θα πρέπει κάποτε να τελειώσει. Δεν θα μπορούν κάποιοι συνάδελφοι εδώ να κάνουν εκ του ασφαλούς την Αντιπολίτευση δήθεν και να κάνουν τους καλούς στην ελληνική κοινωνία και να υπάρχει και η κακή Κυβέρνηση, η οποία με την ανοχή ίσως της Νέας Δημοκρατίας, όπως μας καταγγέλουν τα υπόλοιπα κόμματα, περνά διατάξεις.

Για μας είναι μείζον το θέμα της διαφάνειας.'Εχουμε καταθέσει πρόταση για ανεξάρτητη διοικητική αρχή, η οποία μαζί με τεχνοκράτες και συμβούλους θα μπορεί να ελέγχει αυτές τις μάζες. Θεωρούμε αδιανόητο να έρχονται συμβάσεις στη Βουλή, για να μπορεί να γίνεται η Βουλή, Κολυμβήθρα του Σιλωάμ, τη στιγμή κατά την οποία εξουσιοδοτείται ο Υπουργός να έχει αυτή την ευθύνη. Τότε αν έχει αυτήν την ευθύνη, γιατί, κύριε Υπουργέ, το φέρνετε στην Αίθουσα;

Γι'αυτό ακριβώς μας οδηγείτε και σήμερα, επειδή για μας είναι θέμα αρχής, σε αίτηση ονομαστικής ψηφοφορίας επί του συγκεκριμένου άρθρου και αυτό, διότι εμείς στα θέματα αυτά της διαφάνειας δεν έχουμε κανένα απολύτως λόγο ούτε να ανεχόμαστε ούτε να συμπράττουμε καν με την Κυβέρνηση.

Δεύτερον, οι Βουλευτές και πάλι της Πλειοψηφίας ουσιαστικά δεν στήριξαν το άρθρο. Κοινοβουλευτικός Εκπρόσωπος δεν υπάρχει και κατά συνέπεια, το τι είναι το κυβερνητικό Κόμμα φαίνεται σήμερα. Αφήστε λοιπόν τη Νέα Δημοκρατία, δείτε τι θα κάνετε εσείς με τις δικές σας συμμαχίες και τις δικές σας ισορροπίες και μην προσπαθείτε με διάφορα τερτίπια να ξεφεύγετε από τις ευθύνες, οι οποίες έρχονται με τις

Σελίδα 802 

διατάξεις, οι οποίες ζητάτε να ψηφιστούν.

(Χειροκροτήματα από την πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γκατζής, που θέλει να δευτερολογήσει, έχει το λόγο.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, δεν είναι έτσι όπως τα λέει ο κύριος Υπουργός. Οπωσδήποτε μας ενδιαφέρει τι θα γίνει από εδώ και πέρα με τις επιχειρήσεις αυτές κλπ. Μας ενδιαφέρει πάρα πολύ μάλιστα, όταν βλέπουμε ότι οι επιχειρήσεις αυτές οδηγούνται προς την κατεύθυνση που οδηγούνται, δηλαδή ουσιαστικά προς την ιδιωτικοποίηση και το πλήρες ξεπούλημά τους.

Φυσικά, η Νέα Δημοκρατία, όπως κατάλαβα και από τον Κοινοβουλευτικό της Εκπρόσωπο, έχει διαφορά ως προς τη διαδικασία που ακολουθείται, όχι ως προς την ουσία. 

ΕΥΑΓΓΕΛΟΣ ΜΕΪΜΑΡΑΚΗΣ: 'Οχι μόνο, κύριε συνάδελφε.

ΝΙΚΟΛΑΟΣ ΓΚΑΤΖΗΣ: 'Οχι μόνο, αλλά αυτό είναι ένα από τα χαρακτηριστικά.

Κύριε Πρόεδρε, κύριοι συνάδελφοι, εμείς δεν λέμε ότι δεν πρέπει να εκσυγχρονιστούν αυτές οι επιχειρήσεις, δεν λέμε ότι ο δημόσιος τομέας θα πρέπει να παραμείνει όπως είναι, δηλαδή ένας ρουσφετολογικός μηχανισμός, ένας χώρος στον οποίο γίνεται ουσιαστικά το ξέπλημα κάθε φορά των κομματικών υποχρεώσεων των κυβερνήσεων, ένα ρουσφετολογικό καταφύγιο. Λέμε ότι θα πρέπει να γίνει ένας εκσυγχρονισμένος δημόσιος τομέας, υγιής, παραγωγικός, ανταγωνιστικός, για να μπορέσει ουσιαστικά να ανταπεξέλθει στις ανάγκες εξυπηρέτησης του λαού και όχι των συμφερόντων των μεγάλων μονοπωλίων.

'Οταν ο λαός μας ακούει για εκσυγχρονισμό ή για νέες συνθήκες, για εκσυγχρονισμό και διεθνείς συνθήκες καταλαβαίνει, έχει μπει στο πετσί του, ότι θα έχει παραπέρα εξάρθρωση της βιομηχανίας, ότι θα έχει παραπέρα εξάρθρωση των οικονομικών κεκτημένων, ότι θα έχει παραπέρα κατάργηση όλων αυτών που με αίμα και θυσίες κατέκτησε, είτε εργασιακά είτε οικονομικά είτε δημοκρατικά δικαιώματα είτε ασφαλιστικά δικαιώματα και ένα τέτοιο εκσυγχρονισμό που επαγγέλλονται τα κόμματα του Μααστριχτικού τόξου.

Εμείς είμαστε ενάντια, θέλουμε όμως να διατηρηθεί ο δημόσιος τομέας, όχι με την έννοια του εκσυγχρονισμού που δίνουν τα κόμματα του Μάαστριχτ, αλλά με την έννοια την πραγματική, την παραγωγική, την ανταγωνιστική και με τη σημασία που θα πρέπει να έχει ένας δημόσιος τομέας στην υπηρεσία του λαού για φθηνές, καλές υπηρεσίες και προπαντός για να προστατεύει τα εθνικά και κοινωνικά συμφέροντα της χώρας.

Από αυτή την άποψη, λοιπόν, νομίζουμε ότι οι δημόσιες αυτές υπηρεσίες που έχουν ένα στρατηγικό χαρακτήρα, για την ανάπτυξη της οικονομίας, για την ανάπτυξη ουσιαστικά του παραγωγικού ιστού της χώρας, θα πρέπει να επανέλθουν.

Επομένως, δεν είναι σωστό αυτό που είπατε, κύριε Υπουργέ, ότι δεν μας ενδιαφέρει. Μας ενδιαφέρει και πολύ μάλιστα και παλεύουμε μαζί με το μαζικό κίνημα να επανέλθουν οι επιχειρήσεις αυτές στο δημόσιο.

'Οσο για τον κ. Πιπεργιά που είπε για τη ΔΕΗ κλπ., θα πρέπει να ξέρετε, κύριε Πιπεργιά, τους στόχους που έχει η Κυβέρνηση για να κάνει καθετοποίηση των υπηρεσιών και να μείνει η ΔΕΗ μόνο με το δελτίο διανομής. Αυτό το ξέρετε καλύτερα από μένα, αλλά λέτε ότι θα εκσυγχρονιστεί η ΔΕΗ. Θα είμαστε εδώ μάρτυρες της κατάντιας που θα έχει η ΔΕΗ.

ΠΡΟΕΔΡΕΥΩΝ (Παναγιώτης Ν. Κρητικός): Ο Πρόεδρος του Συνασπισμού της Αριστεράς και της Προόδου κ. Κωνσταντόπουλος έχει το λόγο.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, υπάρχουν ορισμένα παράδοξα, τα οποία δεν μπορεί να αρνηθεί η Κυβέρνηση και για τα οποία οφείλει εξήγηση.

Υπάρχει ένας ευρύτερος δημόσιος τομέας, ο οποίος χρειάζεται οργανωτική, λειτουργική και διοικητική ανασύνταξη. Δεν μιλάμε για τη μορφή ιδιοκτησίας. Μιλάμε για τον αναγκαίο λειτουργικό, οργανωτικό και διοικητικό εκσυγχρονισμό. 

'Εχετε ένα καθεστώς πολύμορφο. Αντί να προχωράτε προς τη διαδικασία του εκσυγχρονισμού, καθιερώνετε πλαίσια πολυμορφίας. 'Αλλοι προσαρμόζονται, άλλοι δεν προσαρμόζονται, άλλοι κάνουν επιλεκτική εφαρμογή των άρθρων, του ν.2414., άλλοι εξυπηρετούν μέσα από αυτήν την επιλεκτική εφαρμογή τρέχοντα συμφέροντα. Αυτά επισημάνθηκαν και από άλλους ομιλητές.

Αυτή, λοιπόν, η θεσμική πολυμορφία δεν είναι υπέρ της εξυγίανσης και του εκσυγχρονισμού του ευρύτερου δημόσιου τομέα, γι' αυτό υπάρχει και πολιτική ευθύνη και πολιτικό κόστος.

Δεύτερο πρόβλημα. Ξέρετε, κύριε Υφυπουργέ, ότι οι προϋπολογισμοί των ΔΕΚΟ έχουν κρίσιμη σημασία για την εθνική οικονομία και ξέρετε πάρα πολύ καλά ότι η λειτουργία των ΔΕΚΟ, των επιχειρήσεων και των οργανισμών έχει επίσης κρίσιμη σημασία για τις παρεχόμενες κοινωφελείς υπηρεσίες ή για την εξυπηρέτηση στρατηγικών στόχων της χώρας μας.

Πώς, λοιπόν, εξασφαλίζετε με αυτές τις παρατάσεις την ορθολογική κατάρτιση και υλοποίηση των προϋπολογισμών, την ποιότητα των παρεχομένων υπηρεσιών και τη στήριξη των στρατηγικών στόχων;

Τρίτον και σημαντικότερο. Ξέρετε στον ευρύτερο δημόσιο τομέα κατ'επανάληψη εξυπηρετήθηκαν συμφέροντα κυβερνητικών παραγοντισμών, με αποτέλεσμα σήμερα όλοι να το επισημαίνουν και όλοι να αποστρέφουν το πρόσωπό τους από αυτά. Αλλά αυτά έχουν συγκεκριμένου υπαίτιους που τα παρήγαγαν.

Εγώ δευτερολογώντας θα θέσω ένα μόνο ερώτημα: Τι αποκομίζω εγώ, κύριε Υφυπουργέ, διαβάζοντας την τροπολογία σας; Ποιος έχει την πολιτική δύναμη και επιβάλλεται στον άλλο; Η Κυβέρνηση στις διοικήσεις των ΔΕΚΟ και τις αναγκάζει να προσαρμοστούν; 'Η οι διοικήσεις και οι σκοπιμότητες των διοικήσεων των ΔΕΚΟ στην Κυβέρνηση και αναγκάζαν την Κυβέρνηση να σέρνεται πίσω από τις εκάστοτε επιλογές τους; Αυτό είναι για μένα το κρίσιμο πρόβλημα και γι'αυτό λέω ότι κοντά στη νομοθετική προχειρότητα, υπάρχει πολιτική ατολμία. Δεν τολμά η Κυβέρνηση να βάλει αυστηρές προδιαγραφές στους κρίσιμους αυτούς τομείς. Σας επιβάλλονται οι διοικήσεις και οι σκοπιμότητες των διαφόρων τομέων κυβερνητικής ευθύνης, γι'αυτό και μένουν χωρίς προσαρμογή. Τι είναι; Το θαύμα του κόσμου; Το μεγάλο κατόρθωμα, να προσαρμόσουν τα καταστατικά τους; Σε ποιους μιλάμε, ότι δεν πρόλαβαν να προσαρμόσουν τα καταστατικά τους; Δεν επέσπευσαν να τα προσαρμόσουν, δεν θέλησαν να τα προσαρμόσουν. Και αυτήν τη ραθυμία τους, την αδράνειά τους, την υστεροβουλία τους, σας την επιβάλλουν. Εσείς την υιοθετείτε και της δίνετε μανδύα νομοθετικής ρύθμισης. Δεν μπορείτε να το κάνετε αυτό. Θέλετε να προχωρήσουμε στον εκσυγχρονισμό για τη βιωσιμότητα και την ανταγωνιστικότητα; Τότε, θα πρέπει να πάτε όχι απλώς στο πλαίσιο 2414, ακόμη πιο πέρα. Ο Συνασπισμός έχει επιμόνως αξιώσει στον ευρύτερο δημόσιο τομέα να υπάρξουν αλλαγές ριζοσπαστικές, ριζικές αλλαγές, στον τρόπο διοίκησης και λειτουργίας, στον τρόπο μάρκετινγκ και μάνατζμεντ με κριτήρια ανταγωνιστικότητας στο διεθνές περιβάλλον. Θέλετε να προχωρήσουμε σε αξιόπιστες εγγυήσεις διαφάνειας για προϋπολογισμούς, που ουσιαστικά υπονομεύουν και επιβαρύνουν ετήσιους κρατικούς προϋπολογισμούς της δεκαετίας που μας έρχεται; Καθιερώστε ανεξάρτητη διοικητική αρχή, προχωρείστε στην υλοποίηση αυτού του νόμου με πρόσθετες ρυθμίσεις, έτσι ώστε πράγματι να υπάρχει διαφάνεια και ορθολογική αξιοποίηση του δημόσιου χρήματος.

Δεν θέλω να μιλήσω περισσότερο. 'Ολα τα προηγούμενα που ανέφερα ισχύουν, ως παρατηρήσεις αρνητικές για την ψήφιση.

Μια μόνο επιπρόσθετη αναφορά θέλω να κάνω.

Ξέρετε, κύριε Υφυπουργέ, ότι πολλές απ'αυτές τις επιχειρήσεις και τους οργανισμούς έχουν πληρώσει του κόσμου τα εκατομμύρια για προγράμματα προσαρμογής, για μελέτες και για αξιολογήσεις που τώρα εσείς τους λέτε, δεν πειράζει μπορεί και να ανασταλούν. Ξέρετε και κάτι ακόμη, το οποίο είναι ουσιαστικότερο; Απαντήστε. Συμμερίζομαι τον προβλη-

Σελίδα 803 

ματισμό σας, υπερασπίζεσθε μια τροπολογία η οποία ουσιαστικά δεν αφορά και τον τομέα ευθύνης σας στο αντίστοιχο Υπουργείο. Είναι ευρύτερης αρμοδιότητας. 'Ομως, αυτό είναι το κρίσιμο πρόβλημα για μένα. Γιατί η Κυβέρνηση υποχωρεί και υποκύπτει στις αδράνειες, στις σκοπιμότητες και στις υστεροβουλίες, οι οποίοι εξυπηρετούνται από την παράταση εφαρμογής του 2414, που όχι μόνο πρέπει να έχει γρήγορη εφαρμογή, αλλά και διεύρυνση και μεγαλύτερη, αν θέλετε, ενίσχυση με νέες ρυθμίσεις.

ΠΡΟΕΔΡΕΥΩΝ (Παναγιώτης Ν.Κρητικός): Ο κ.Ρόκος έχει το λόγο.

ΓΕΩΡΓΙΟΣ ΡΟΚΟΣ: Κύριε Πρόεδρε, εάν δει κανείς συνολικά την τακτική της Κυβέρνησης και τις νομολογίες που περνάει επί του συγκεκριμένου, και θυμηθούμε ότι τρεις τέσσερις μήνες πριν έφερε τροπολογία η Υπουργός Ανάπτυξης διαρκούσης συζήτησης τότε για τα ΚΤΕΛ και τα τουριστικά λεωφορεία, ξαφνικά την τελευταία ημέρα, με την οποία επέκτεινε τότε τη δυνατότητα προγραμματικών συμβάσεων πέραν ό,τι ίσχυε μέχρι τότε σε όλες τις δημόσιες υπηρεσίες και οργανισμούς, θα έβλεπε κανείς ποια είναι η πραγματική διάθεση της Κυβέρνησης στη διαχείριση των επιχειρήσεων του δημοσίου πλούτου.

Αυθαιρετώντας ερμήνευσε προηγούμενα ο Υπουργός τη δική μας ψήφο, που θα δίναμε για το ν.2414, αν ήμασταν τότε στη Βουλή. Δεν είπαμε κάτι τέτοιο. Ψέξαμε σήμερα την Κυβέρνηση, διότι ενώ η ίδια είχε ψηφίσει κάτι, δεν μπόρεσε ούτε αυτό η ίδια να το υλοποιήσει. Δεν πήραμε σε καμία περίπτωση θέση για το τι θα κάναμε για το ν.2414 αν ήμασταν στη Βουλή τότε. Βεβαίως και δεν θα συνηγορούσαμε στο ξεπούλημα των υπηρεσιών του δημόσιου τομέα με τη μετατροπή τους σε ανώνυμες εταιρείες και με το σιγά-σιγά ξεπούλημά τους. Και τότε θα είχαμε αρνηθεί αυτήν την τακτική, όπως και όταν έφερε την επέκταση των προγραμματικών συμβάσεων, που καταψηφίσαμε και καταγγείλαμε και αναγκάσαμε και Βουλευτές συναδέλφους του ΠΑΣΟΚ την ίδια ημερα να τοποθετηθούν και να πιέσουν τότε την κυρία Υπουργό, η οποία ζητούσε, πέρα από την επέκταση των προγραμματικών συμβάσεων και τις άλλες υπηρεσίες και οργανισμούς, την κατάργηση ελέγχου από τις Επιτροπές Προμηθειών της Βουλής και τη μη υπογραφή των υπευθυνων Υπουργών.

Αυτά για την ιστορία, για να καταλάβουμε και να καταλάβει και ο συνάδελφος του ΚΚΕ -που και αυτός αυθαίρετα ερμήνευσε τη δική μας θέση σε σχέση με τον 2414- τις πολιτικές μας θέσεις. 

Κύριε συναδελφε, σε καμία περίπτωση δεν θα συνηγορούσαμε εμείς στη μετατροπή υπηρεσιών και οργανισμών σε ανώνυμες εταιρείες, με σκοπό το ξεπούλημά τους.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Πιπεργιάς έχει το λόγο για να δευτερολογήσει.

ΛΑΜΠΡΟΣ ΚΑΝΕΛΛΟΠΟΥΛΟΣ: Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Παναγιώτης Ν. Κρητικός): Δεν έχετε το δικαίωμα, κύριε Κανελλόπουλε, να δευτερολογήσετε τώρα που ζητάτε το λόγο.

ΛΑΜΠΡΟΣ ΚΑΝΕΛΛΟΠΟΥΛΟΣ: Πιθανολογώ ότι υπάρχει κάποια εμπλοκή με την κάρτα μου και το μηχάνημα. 

ΠΡΟΕΔΡΕΥΩΝ (Παναγιώτης Ν. Κρητικός): Και ατυχία να επικαλείσθε, σας βαρύνει.

ΛΑΜΠΡΟΣ ΚΑΝΕΛΛΟΠΟΥΛΟΣ: Δεν ανήκει στις προθέσεις μου ούτε να παρακάμψω τις διαδικασίες ούτε πολύ περισσότερο να θέσω υπό αμφισβήτηση το Προεδρείο.

ΠΡΟΕΔΡΕΥΩΝ (Παναγιώτης Ν. Κρητικός): Αν είχατε βάλει την κάρτα, γιατί όλες οι υποδοχές λειτουργούν πλήρως και ανεμπόδιστα...

ΛΑΜΠΡΟΣ ΚΑΝΕΛΛΟΠΟΥΛΟΣ: Κύριε Πρόεδρε, ...

ΠΡΟΕΔΡΕΥΩΝ (Παναγιώτης Ν. Κρητικός): Δεν μπορούμε να κάνουμε συνέχεια αυτές τις παραχωρήσεις, κύριε συνάδελφε, με μεσολαβήσεις εις βάρος του Κανονισμού. Πρέπει να λειτουργήσει ο Κανονισμός. 'Εχω βαθειά εκτίμηση, όπως σε όλους τους συναδέλφους και στον κ. Κανελλόπουλο. Δεν μπορώ όμως να παραβώ τον Κανονισμό, διότι αυτό θα πάει συνέχεια "σχοινί-γαϊτάνι" που λέμε και δεν σταματάει πουθενά και ποτέ. Κάθε ένας θα λέει ότι θέλω και εγώ το λόγο οποτεδήποτε επιθυμήσει να τον πάρει. Δεν μπορεί να γίνει αυτό το πράγμα. Λυπάμαι ήσασταν εδώ παρών, δεν εγγραφήκατε κατά το στάδιο της πρωτολογίας. Είχατε το δικαίωμα να ζητήσετε προτασσόμενη δευτερολογία, δεν το κάνατε τότε, τώρα δεν μπορώ να σας δώσω το λόγο.

ΛΑΜΠΡΟΣ ΚΑΝΕΛΛΟΠΟΥΛΟΣ: Δεν θέλω να αντιδικήσω μαζί σας.

ΠΡΟΕΔΡΕΥΩΝ (Παναγιώτης Ν. Κρητικός): Λυπάμαι, σας εκτιμάω, το ξέρετε, αλλά δεν μπορώ να παραβώ τον Κανονισμό.

ΛΑΜΠΡΟΣ ΚΑΝΕΛΛΟΠΟΥΛΟΣ: Και εγώ σας εκτιμώ και σας σέβομαι, αλλά μέσα στα πλαίσια μιας κοινά αποδεκτής δεοντολογίας ...

ΠΡΟΕΔΡΕΥΩΝ (Παναγιώτης Ν. Κρητικός): Επιτέλους, πρέπει να κρατήσουμε τον Κανονισμό για να λειτουργήσουμε όλοι εδώ μέσα και στα δικαιώματά μας και στις υποχρεώσεις μας. Διότι όντως πρέπει και τα δύο να τα υπηρετούμε.

ΛΑΜΠΡΟΣ ΚΑΝΕΛΛΟΠΟΥΛΟΣ: Ελπίζω να μην καταγραφεί η παρέμβασή μου ότι είναι απόρροια κάποιας πρόθεσης που θέλω να τη στρέψω εις βάρος μιας λειτουργίας και μιας δικής σας διεύθυνσης του Κοινοβουλίου. Τόση ώρα όμως, εγώ θα είχα μιλήσει.

ΠΡΟΕΔΡΕΥΩΝ (Παναγιώτης Ν. Κρητικός): 'Οχι, προς Θεού! Ούτε τέτοια ερμηνεία δίδει κανείς στην παρέμβασή σας. Απλούστατα την ώρα που ζητάτε να μιλήσετε, δεν έχετε δικαίωμα να μιλήσετε, βάσει του Κανονισμού.

Ορίστε, κύριε Πιπεργιά, έχετε το λόγο.

ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, θα ήθελα να πω στο συνάδελφο κ. Γκατζή ότι για να μπορέσουν οι δημόσιες επιχειρήσεις στις σημερινές συνθήκες να σταθούν, θα πρέπει με γρήγορους ρυθμους να προσαρμοσθούν στο νέο περιβάλλον. Δεν μπορεί η ΔΕΗ, ο ΟΤΕ ή ο ΟΣΕ ή άλλες δημόσιες επιχειρήσεις να αντιμετωπίσουν τις προκλήσεις του μέλλοντος, κοιτώντας προς τα πίσω, στο παρελθόν, ή αν θέλετε δουλεύοντας με τους μηχανισμούς και τους μοχλούς του παρελθόντος. Από αυτή την άποψη είναι αναγκαίες μεταβολές. Εγώ μάλιστα στην πρωτολογία μου, αναφέρθηκα στην ανάγκη η Κυβέρνηση να προχωρήσει ακόμη σε τολμηρότερα μέτρα. Δηλαδή δεν μπορεί ο εκσυγχρονισμός να σταματήσει στο επίπεδο του γενικού διευθυντή. Πρέπει να προχωρήσει παρακάτω. Το μάνατζμεντ μέσα σε μια μεγάλη δημόσια επιχείρηση δεν ασκείται μόνο απο το γενικό διευθυντή και τους βοηθούς γενικούς διευθυντές, ασκείται και από τους διευθυντες των μεγάλων μονάδων. 'Οπως επίσης εκείνο που επισημάνθηκε από το συνάδελφο κ. Σπυρόπουλο, είναι το δυϊκό καθεστώς που υπάρχει από την επιλεκτική εφαρμογή ορισμένων διατάξεων του ν. 2414.

Σε αυτό το σημείο πρέπει να επιμείνω, ώστε να υπάρξει η αναγκαία συμπλήρωση. Γιατί, εφόσον λειτουργεί με μία φιλοσοφία η επιχείρηση, με αυτή τη φιλοσοφία θα πρέπει να λειτουργεί, όχι με τη μία και με την άλλη.

Εν πάση περιπτώσει, πιστεύω ότι είναι αναγκαίο να δοθεί η παράταση, για να προσαρμοστούν οι επιχειρήσεις. Πλην όμως, η Κυβέρνηση πρέπει να προχωρήσει με γρηγορότερους ρυθμούς και μέτρα, προκειμένου να γίνει το συντομότερο δυνατόν και πιο γρήγορα ο εκσυγχρονισμός των ΔΕΚΟ. 

ΠΡΟΕΔΡΕΥΩΝ (Παναγιώτης Ν. Κρητικός): Δεν υπάρχει άλλος συνάδελφος να δευτερολογήσει επί του άρθρου 31.

Ο κύριος Υφυπουργός έχει το λόγο, για να κλείσει η συζήτηση.

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, ίσως ένα μέρος της κριτικής, που ακούστηκε από τους κυρίους συναδέλφους, θα ήταν κατανοητό, μέχρι τη στιγμή που μοίρασα στους κυρίους συναδέλφους τα δύο αυτά ενημερωτικά σημειώματα, όπου φαίνεται πόσο έχει προχωρήσει η υλοποίηση του ν. 2414/96. 'Ομως, παρόλα αυτά, τίποτε δεν έγινε κατανοητό και επανελήφθησαν τα ίδια πράγματα και μάλιστα, με συζητήσεις για τη λειτουργία των ΔΕΚΟ στο σύγχρονο ανταγωνιστικό περιβάλλον, ή για άλλα ζητήματα, τα

Σελίδα 804 

οποία δεν έχουν σχέση με την τροπολογία, την οποία συζητούμε.

Η τροπολογία είναι σαφής. Ζητάει παράταση του χρόνου προσαρμογής για δύο ακόμη χρόνια.

Κύριοι συνάδελφοι, επειδή μιλάτε πάρα πολύ για μή προσαρμογή, είναι ανάγκη να λεχθεί επιτέλους ότι από τις τριάντα πέντε (35) ΔΕΚΟ οι οποίες είχαν ενταχθεί στο ν. 2414/96, οι είκοσι πέντε (25) έχουν προσαρμοστεί. Οι δέκα (10) δεν έχουν προσαρμοστεί πλήρως.

Δηλαδή όλη αυτή η συζήτηση, που γίνεται εδώ επί ώρες, εντοπίζεται στην προσπάθειά σας να ασκηθεί μεγαλύτερη πίεση από την Κυβέρνηση στα Διοικητικά Συμβούλια πέντε (5) ΔΕΚΟ που δεν έχουν αρχίσει τη διαδικασία προσαρμογής. Σας διαβεβαίωσα και πριν ότι αυτό η Κυβέρνηση το κάνει. Υπάρχουν, όμως, μια σειρά από νομοτεχνικες δυσκολίες, οι οποίες δικαιολογούν την καθυστέρηση αυτή.

Πιστεύω ότι, επιτέλους, θα κάνετε κάποια εκ των δύο προτάσεών μου αποδεκτή. Δεν άκουσα τη θέση των κόμματων της Αντιπολίτευσης. Επαναλαμβάνω η πρώτη είναι να περιοριστεί ο χρόνος σε ένα έτος για όλες τις ΔΕΚΟ, δηλαδή και γι αυτές που είναι ενταγμένες στο ν. 2414/96 και για τις νέες ΔΕΚΟ που θα ενταχθούν στο ν. 2414/96.

Η δεύτερη πρόταση είναι, για τις ενταγμένες σήμερα στο ν. 2414/96 ένα έτος και για τις νέες ΔΕΚΟ να δώσουμε δυνατότητα προσαρμογής δύο (2) έτη.

Ακόμη, κύριε Πρόεδρε του Συνασπισμού, κατανοώ την ανησυχία σας, μήπως η Κυβέρνηση υποχωρεί, υποκύπτει, ή πιέζεται από ορισμένα Διοικητικά Συμβούλια των ΔΕΚΟ. Σας πληροφορώ ότι δεν υποχωρούμε, δεν υποκύπτουμε, δεν πιεζόμεθα. Η Κυβέρνηση χάραξε την πολιτική της για τον εκσυγχρονισμό και την οργανοδιοικητική αναβάθμιση των ΔΕΚΟ. Την πολιτική αυτήν την εφαρμόζουμε με συνέπεια. 'Ομως, παρόλα αυτά, αποδεχόμεθα και την κριτική σας για ακόμη ταχύτερη προσαρμογή και των πέντε (5) τελευταίων ΔΕΚΟ στο ν. 2414/96.

ΠΡΟΕΔΡΕΥΩΝ (Παναγιώτης Ν. Κρητικός): Τελικά, πώς διατυπώνετε το άρθρο, κύριε Υφυπουργέ, για να ξέρουμε; Προτείνετε δύο λύσεις. Ποια από τις δύο;

ΓΕΩΡΓΙΟΣ ΔΡΥΣ (Υφυπουργός Οικονομικών): Εγώ, κύριε Πρόεδρε, παρακαλώ τον κ. Σπυρόπουλο, ο οποίος έκανε και την πρόταση, να μας πει ποια θέλει. Εγώ αποδέχομαι ή τη μία ή την άλλη.

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Σπυρόπουλε, έχετε το λόγο.

ΡΟΒΕΡΤΟΣ ΣΠΥΡΟΠΟΥΛΟΣ: Κύριε Υπουργέ νομίζω ότι είναι σκόπιμο να επιλέξουμε την πρώτη πρότασή σας, για ένα χρόνο. Είναι κατανοητό. Αν οι νέες ΔΕΚΟ δεν προλάβουν, υπάρχει η δυνατότητα για μια ...

ΠΡΟΕΔΡΕΥΩΝ (Παναγιώτης Ν. Κρητικός): Να προβείτε στη συγκεκριμένη διατύπωση.

ΓΙΩΡΓΟΣ ΑΔΑΜΟΠΟΥΛΟΣ: Αντί δύο ετών, να μπει ένα έτος, κύριε Πρόεδρε.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, το λόγο παρακαλώ.

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Μεϊμαράκη, έχετε το λόγο.

ΕΥΑΓΓΕΛΟΣ ΜΕΪΜΑΡΑΚΗΣ: Δεν κατάλαβε ο κύριος Υπουργός φαίνεται ότι το θέμα άπτεται και της αξιοπιστίας της ίδιας της Κυβέρνησης.

Κύριε Υπουργέ, ακόμη δεν έχει λήξει η πρώτη παράταση που είχατε δώσει, εκείνη του εξαμήνου. Και πριν εκείνη λήξει, έρχεστε να δώσετε παράταση για δύο χρόνια. Δηλαδή αν τώρα δώσουμε παράταση για ένα χρόνο και σε πέντε μήνες μας φέρετε νέα παράταση, θα έχουμε τα ίδια θέματα;

Δεύτερον, η αξιοπιστία σας πλήττεται, γιατί δεν επιβάλετε καμία κύρωση σε όλους εκείνους οι οποίοι δεν προσάρμοσαν τα καταστατικά τους και παραβαίνουν το νόμο, τον οποίο εσείς κάνατε.

Από την άλλη μεριά, εσείς τους διορίσατε. Δηλαδή, τι θέλετε να γίνει; Δεν καταλαβαίνετε, σας επαναλαμβάνω, την υποψία του 'Ελληνα πολίτη ότι εσείς παρεμβαίνετε σ' αυτά, ότι εσείς μπορεί και να τους είπατε "μη βιάζεστε, δεν χρειάζεται και να τα προσαρμόσετε"; Αυτή δεν μεγαλώνει από τη στιγμή κατά την οποία δεν υπάρχει καμία κύρωση στον κύριο διοικητή και στο διοικητικό συμβούλιο; Δεν είναι η πρώτη παράταση που μας ζητάτε να κάνουμε. Είναι η δεύτερη.

Επίσης, σας είπα ότι απολογούμεθα εμείς οι πολιτικοί, που εμείς τουλάχιστον ψηφιζόμαστε από το λαό, για τις πράξεις, παραλείψεις του κάθε κυρίου διοικητού, ο οποίος εντέλει, όπως φαίνεται η κατάσταση, με την ανοχή τη δική σας τα κάνει. Αυτό δεν πρέπει κάποτε να σταματήσει; Στο κάτω-κάτω την ίδια την Κυβέρνηση εκθέτει. Δεν εκθέτει την Αντιπολίτευση. Αλλά πρέπει και επ' αυτού να ληφθεί κάποιο μέτρο. Τι μήνυμα δίνουμε σήμερα στον κύριο διοικητή και στο διοικητικό συμβούλιο, που δεν προσάρμοσε το καταστατικό του και σ' αυτόν που προσπάθησε να το προσαρμόσει;

Πρώτον, σ' αυτόν που προσπάθησε να το προσαρμόσει του λέμε: "Γιατί βιάστηκες αδελφέ; Αφού θα δίναμε παράταση. Δεν χρειαζόταν κιόλας να το προσαρμόσεις". Και δεύτερον, αυτός που δεν το προσάρμοσε, εάν δεν τελεί κάτω από τη δική σας εντολή, λέει "καλός τον έγραψα". Ε, μέχρι πότε θα μας γράφουν, κύριε Υπουργέ; Πρέπει σε κάποια σημεία η Νομοθετική Εξουσία ή η ίδια η Εκτελεστική, να παρεμβαίνει. Δεν μπορεί να πηγαίνει έτσι.

Σας είπα κιόλας, κύριε Υπουργέ, τι κάνετε με τους προϋπολογισμούς των συγκεκριμένων ΔΕΚΟ, οι οποίες έχουν εντελώς ξεφύγει; Ούτε τα έσοδα ελέγχετε ούτε τα έξοδα ελέγχετε ούτε μπορείτε να δείτε, πλέον, αυτούς τους προϋπολογισμούς. 'Ηδη κυκλοφορεί η φήμη ότι το Υπουργείο Οικονομικών σε αρκετές ΔΕΚΟ έστειλε να δει αν πράγματι εκτελούνται ή όχι οι προϋπολογισμοί και διαπίστωσε ότι έχουν ξεφύγει εντελώς. Δηλαδή, όλοι οι διοικητάδες και τα διοικητικά συμβούλια, όπως θέλουν συμπεριφέρονται. Και εμείς λουζόμεθα, απολογούμενοι στον ελληνικό λαό, τις όποιες "αμαρτίες" εκείνων που τις κάνουν. Δεν μπορεί να συνεχιστεί αυτό, κύριε Υπουργέ.

'Αρα, λοιπόν, εμείς για να μπορέσουμε να συμβάλουμε, αν θέλετε, προς αυτήν την κατεύθυνση, θα θέλαμε ποικινές κυρώσεις σ' αυτούς που θα παραβούν το νόμο. Δεν μπορούν να παραβαίνουν το νόμο και να μην έχουν καμία κύρωση. 'Εκπτωση του διοικητικού συμβουλίου, κύριε Υπουργέ. Γιατί γελάτε; Επειδή γελάτε, κάνουν αυτά που κάνουν. Επειδή βρίσκουν τέτοια ανοχή, τα κάνουν, αν όχι εντολή, από κάποια άλλα κέντρα. Και τελικά υπηρετούν τα συμφέροντα και την πορεία της Κυβέρνησης ή υπηρετούν σκοπιμότητες άλλες, με παρεμβάσεις σε διορισμούς, σε προμήθειες και σε συμβάσεις; Διότι αν υπηρετούν τις σκοπιμότητες της Κυβέρνησης, τότε είσθε υπόλογοι, κύριε Υπουργέ, για όλα όσα έχουν συμβεί στις ΔΕΚΟ αυτά τα χρόνια.

Εμείς, κύριε Πρόεδρε, δεν θα συναινέσουμε σ' αυτήν τη διαδικασία. Η Νέα Δημοκρατία πιστεύει ότι στην παρακμιακή τροχιά, που ζει σήμερα ο τόπος, δεν συμβάλλουν προς τη θετική κατεύθυνση τέτοιου είδους διατάξεις και δεν μπορούν να αυξήσουν την αξιοπιστία ούτε του Κοινοβουλίου ούτε της κυβέρνησης ούτε του πολιτικού μας συστήματος.

Εάν ο κύριος Υπουργός θέλει να προχωρήσει και να ψηφιστεί η διάταξη, να δεσμευτεί ότι μέχρι να γίνει η προσαρμογή των καταστατικών τους, καμία προμήθεια, καμία σύμβαση και καμία πρόσληψη δεν θα γίνει από τις συγκεκριμένες εταιρίες.

Τέλος, να βάλει διοικητικές και ποινικές κυρώσεις στο διοικητικό συμβούλιο και στον πρόεδρο, που δεν θα προσαρμοστεί μέχρι τον ένα χρόνο διορία, που δίνετε.

Μόνο έτσι, κύριε Υπουργέ, κάπως βάζετε κάποιες προϋποθέσεις, όπου η παρούσα διάταξη θα μπορούσε να περάσει από το Ελληνικό Κοινοβούλιο. 'Αλλως, αυξάνεται το θάρρος όλων αυτών και θα κάνουν ακόμη χειρότερα και κατά τη συζήτηση του προϋπολογισμού θα έρθετε να μας πείτε πόσο πολύ έπεσαν έξω οι προϋπολογισμοί των ΔΕΚΟ.

ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση επί του άρθρου 31.

Ερωτάται το Τμήμα: Γίνεται δεκτό το άρθρο 31, όπως 

Σελίδα 805 

τροποποιήθηκε από τον κύριο Υπουργό...

ΕΥΑΓΓΕΛΟΣ ΜΕΪΜΑΡΑΚΗΣ: 'Εχουμε αίτηση ονομαστικής ψηφοφορίας.

ΠΡΟΕΔΡΕΥΩΝ (Παναγιώτης Ν. Κρητικός): Τη βλέπω, αλλά είμαι υποχρεωμένος να ολοκληρώσω τη σκέψη μου, μέχρι να έρθει η αίτηση στα χέρια μου.

...και με την τροποποίηση που έχετε κάνει, περιορίζοντας, την προθεσμία μέχρι τις 25 Ιουνίου 1998, αφού παίρνετε ένα χρόνο;

ΓΕΩΡΓΙΟΣ ΔΡΥΣ (Υφυπουργός Οικονομικών): Βεβαίως.

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, έχει υποβληθεί αίτηση ονομαστικής ψηφοφορίας Βουλευτών της Νέας Δημοκρατίας επί του άρθρου 31, της οποίας το κείμενο έχει ως εξής:

"Αίτηση ονομαστικής ψηφοφορίας στο άρθρο 31

1) Ρεγκούζας Αδάμ

2) Μεϊμαράκης Ευάγγελος

3) Ζαφειρόπουλος Επαμ.

4) Καραμάριος Αναστάσιος

5) Μαρκογιαννάκης Χρ.

6) Ορφανός Γεώρ.

7) Σταύρου Απ.

8) Βαρίνος Αθαν.

9) Δημοσχάκης Θεοφάνης"

ΓΙΩΡΓΟΣ ΑΔΑΜΟΠΟΥΛΟΣ: Εκπρόθεσμη.

ΠΡΟΕΔΡΕΥΩΝ (Παναγιώτης Ν.Κρητικός): Δεν είναι.Μακάρι να ήταν.

Θα αναγνώσω και τον κατάλογο των υπογραφόντων την αίτηση της ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της.

Ο κ.Ρεγκούζας. Παρών.

Ο κ.Μεϊμαράκης. Παρών.

Ο κ.Ζαφειρόπουλος. Παρών.

Ο κ.Μαρκογιαννάκης. Παρών.

Ο κ.Ορφανός. Παρών.

Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών.

Συνεπώς διακόπτουμε τη συνεδρίαση για δέκα (10) λεπτά, σύμφωνα με τον Κανονισμό.

(Δ Ι Α Κ Ο Π Η )

(ΜΕΤΑ ΤΗ ΔΙΑΚΟΠΗ)

ΠΡΟΕΔΡΕΥΩΝ (Παναγιώτης Ν.Κρητικός): Επαναλαμβάνεται η διακοπείσα συνεδρίαση.

'Εχω την τιμή να ανακοινώσω στο Τμήμα ότι η Διαρκής Επιτροπή Δημόσιας Διοίκησης και Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης "Τροποποίηση και συμπλήρωση διατάξεων του ν.2190/1994 και άλλες διατάξεις". 

Κύριοι συνάδελφοι, το Προεδρείο εκτιμώντας τις ανάγκες του νομοθετικού έργου, σύμφωνα με τον Κανονισμό (άρθρο 73, παράγραφος 3) θα λύσει τη συνεδρίαση για αύριο Παρασκευή 22 Αυγούστου 1997 και ώρα 10.00' με αντικείμενο εργασιών του Τμήματος συνέχιση της συζήτησης επί του νομοσχεδίου του Υπουργείου Οικονομικών "Διοικητικές και ποινικές κυρώσεις στη φορολογική νομοθεσία και άλλες διατάξεις".

Λύεται η συνεδρίαση.

'Ωρα λήξης 14.07'.


Ο ΠΡΟΕΔΡΟΣ 
     ΟΙ ΓΡΑΜΜΑΤΕΙΣ
 



Σελίδα 806 
