
(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)
ΠΙΝΑΚΑΣ ΠΕΡΙΕΧΟΜΕΝΩΝ
ΙΒ΄ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ A΄ 
ΣΥΝΕΔΡΙΑΣΗ Α΄
ΘΕΡΟΥΣ 2008
Τρίτη 8 Ιουλίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Ανακοινώνεται η με την υπ’ αρ. 6625/4652/27-6-2008 απόφαση συγκρότησης του τμήματος Διακοπής των Εργασιών της Βουλής, σελ.
2. Ανακοινώνεται η με την υπ’ αρ. 7076/5042/3-7-2008 απόφαση συγκρότησης των Επιτροπών του Τμήματος Διακοπής των Εργασιών της Βουλής και για τις τρεις διαδοχικές συνθέσεις του Α΄, Β΄ και Γ΄, σελ.
3. Ευχές για χρόνια πολλά στον Υπουργό Εσωτερικών κ. Π. Παυλόπουλο, σελ.
 4. Ευχαριστήρια αναφορά στα στελέχη της Ελληνικής Αστυνομίας, στους Ειδικούς Φρουρούς και στους Συνοριοφύλακες, σελ.
5. Επί Προσωπικού θέματος, σελ.
6. Επί Διαδικαστικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1) Κατάθεση αναφορών, σελ.
2) Απαντήσεις Υπουργών σε ερωτήσεις Βουλευτών, σελ.
3) Συζήτηση επικαίρων ερωτήσεων:
α) Προς τον Υπουργό Υγείας και Κοινωνικής Αλληλεγγύης, i) σχετικά με την επίλυση των προβλημάτων στη λειτουργία του Κέντρου Εκπαίδευσης και Αποκατάστασης Τυφλών (Κ.Ε.Α.Τ.) κ.λπ., σελ.
ii) σχετικά με την αντιμετώπιση των προβλημάτων στο Νοσοκομείο Δράμας κ.λπ., σελ.
β) Προς τον Υπουργό Εθνικής Άμυνας, σχετικά με τη θέσπιση επιδόματος για τα στελέχη των Ενόπλων Δυνάμεων κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων του σχεδίου νόμου του Υπουργείου Εσωτερικών: «Ρύθμιση θεμάτων προσωπικού της Ελληνικής Αστυνομίας», σελ.
2. Κατάθεση Σχεδίων Νόμων.
α) Ο Υπουργός Οικονομίας και Οικονομικών κατέθεσε σχέδιο νόμου: «Κύρωση της απόφασης 2007/436/ΕΚ, Ευρατόμ του Συμβουλίου της 7ης Ιουνίου 2007 για το σύστημα των ιδίων πόρων των Ευρωπαϊκών Κοινοτήτων», σελ.
β)  Οι Υπουργοί Οικονομίας και Οικονομικών, Εξωτερικών, Ανάπτυξης, Περιβάλλοντος, Χωροταξίας και Δημοσίων Έργων, Αγροτικής Ανάπτυξης και Τροφίμων, Τουριστικής Ανάπτυξης, Μεταφορών και Επικοινωνιών και Εμπορικής Ναυτιλίας, Αιγαίου και Νησιωτικής Πολιτικής, κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Ομοσπονδιακής Κυβέρνησης της Ομοσπονδιακής Δημοκρατίας της Γιουγκοσλαβίας για οικονομική και τεχνολογική συνεργασία», σελ. 
γ) Οι Υπουργοί Εθνικής Άμυνας, Οικονομίας και Οικονομικών και Εξωτερικών, κατέθεσαν σχέδιο νόμου: «Κύρωση του Μνημονίου Κατανόησης μεταξύ του Υπουργείου Εθνικής Άμυνας της Ελληνικής Δημοκρατίας, του Στρατηγείου της Ανώτατης Συμμαχικής Διοίκησης Μετασχηματισμού (ΗQ SACT) και του Ανώτατου Συμμαχικού Στρατηγείου Δυνάμεων Ευρώπης (SHAPE) επί της Λειτουργικής Σχέσης του Κέντρου Επιχειρησιακής Εκπαίδευσης Ναυτικής Αποτροπής του ΝΑΤΟ (ΚΕΝΑΠ)», σελ.
δ) Οι Υπουργοί Εθνικής Άμυνας, Οικονομίας και Οικονομικών, Εξωτερικών και Δικαιοσύνης, κατέθεσαν σχέδιο νόμου: «Κύρωση της Συμφωνίας στρατιωτικής συνεργασίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας του Μαυροβουνίου», σελ.
ε) Οι Υπουργοί Περιβάλλοντος, Χωροταξίας και Δημοσίων Έργων, Οικονομίας και Οικονομικών, Εξωτερικών, Μεταφορών και Επικοινωνιών και Μακεδονίας-Θράκης, κατέθεσαν σχέδιο νόμου: «Κύρωση Μνημονίου Κατανόησης για τη συντονισμένη ανάπτυξη του Οδικού Δακτυλίου του Εύξεινου Πόντου», σελ. 
στ) Οι Υπουργοί Αγροτικής Ανάπτυξης και Τροφίμων, Εσωτερικών, Οικονομίας και Οικονομικών, Εθνικής Άμυνας, Ανάπτυξης, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Δικαιοσύνης και Πολιτισμού κατέθεσαν σχέδιο νόμου: «Ρυθμίσεις θεμάτων κτηνοτροφίας και άλλες διατάξεις», σελ.

ΟΜΙΛΗΤΕΣ
Α. Επί Προσωπικού θέματος:
ΠΕΤΣΑΛΝΙΚΟΣ Φ., σελ.
ΣΚΟΥΛΑΣ Ι., σελ.
ΧΗΝΟΦΩΤΗΣ Π., σελ.

Β. Επί Διαδικαστικού θέματος:
ΔΕΝΔΙΑΣ Ν., σελ.
ΠΕΤΣΑΛΝΙΚΟΣ Φ., σελ.

Γ. Επί των επικαίρων ερωτήσεων:
AΪΒΑΛΙΩΤΗΣ Κ., σελ.
ΑΜΜΑΝΑΤΙΔΟΥ-ΠΑΣΧΑΛΙΔΟΥ Ε., σελ.
ΚΩΝΣΤΑΝΤΟΠΟΥΛΟΣ Γ., σελ.
ΜΑΝΩΛΑΚΟΥ Δ., σελ.
ΠΑΠΑΓΕΩΡΓΙΟΥ Γ. (Ν.ΑΡΤΑΣ), σελ.
ΤΑΣΟΥΛΑΣ Κ., σελ.

Δ. Επί του σχεδίου νόμου του Υπουργείου Εσωτερικών:
AΪΒΑΛΙΩΤΗΣ  Κ., σελ.
ΑΥΓΕΝΑΚΗΣ Ε., σελ.
ΒΕΛΟΠΟΥΛΟΣ Κ., σελ.
ΓΚΙΟΚΑΣ Ι., σελ.
ΔΕΝΔΙΑΣ Ν., σελ.
ΚΟΡΟΒΕΣΗΣ Π., σελ.
ΛΑΦΑΖΑΝΗΣ Π., σελ.
ΜΑΓΚΡΙΩΤΗΣ Ι., σελ.
ΜΑΡΚΟΓΙΑΝΝΑΚΗΣ Χ., σελ.
ΜΠΕΚΙΡΗΣ Μ., σελ.
ΠΑΠΟΥΤΣΗΣ Χ., σελ.
ΠΑΥΛΙΔΗΣ Α., σελ.
ΠΑΥΛΟΠΟΥΛΟΣ Π., σελ.
ΠΕΤΣΑΛΝΙΚΟΣ Φ., σελ.
ΡΗΓΑΣ Π., σελ.
ΣΓΟΥΡΙΔΗΣ Π., σελ.
ΣΚΟΥΛΑΣ Ι., σελ.
ΣΤΡΑΤΑΚΗΣ Ε., σελ.
ΧΗΝΟΦΩΤΗΣ Π., σελ.
ΠΡΑΚΤΙΚΑ ΒΟΥΛΗΣ
ΙΒ΄ ΠΕΡΙΟΔΟΣ
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Α΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΘΕΡΟΥΣ 2008
ΣΥΝΕΔΡΙΑΣΗ Α΄
Τρίτη 8 Ιουλίου 2008
      Αθήνα, σήμερα στις 8 Ιουλίου 2008, ημέρα Τρίτη και ώρα 18.08΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α΄ σύνθεση) για να συνεδριάσει υπό την προεδρία της Β΄ Αντιπροέδρου αυτής κ. ΕΛΣΑΣ ΠΑΠΑΔΗΜΗΤΡΙΟΥ.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, αρχίζει η συνεδρίαση.
      Σας εύχομαι καλό καλοκαίρι, με λιγότερους βαθμούς από ότι σήμερα και καλή δουλειά στα Τμήματά μας.
      Παρακαλείται η κυρία Γραμματέας να ανακοινώσει τις αναφορές προς το Τμήμα.
      (Ανακοινώνονται προς το Τμήμα από την κ. Διαμάντω Μανωλάκου Βουλευτή Α΄ Πειραιώς τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά, με την οποία η Ομοσπονδία Γυναικείων Σωματείων ζητεί να μην προωθηθεί το νομοσχέδιο για τη ρύθμιση της ελεύθερης συμβίωσης, ως αντισυνταγματικό.
2) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία οι Τεχνικές Ενώσεις της Ο.Α. διαμαρτύρονται για τις ενοικιάσεις αεροσκαφών της Ολυμπιακής Αεροπορίας κ.λπ..
3) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά, με την οποία ο Γενικός Οργανισμός Εγγείων Βελτιώσεων Πηνειού-Αλφειού ζητεί την εξαίρεση από τις προγραμματισμένες διακοπές ρεύματος, των συλλογικών αρδευτικών δικτύων του Νομού Ηλείας.
4) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε αναφορά, με την οποία ο Εκπολιτιστικός Σύλλογος Προαστίου Πατρών Αχαΐας ζητεί να γίνουν ρυθμίσεις κυκλοφορίας στη συμβολή της Ν.Ε.Ο. Πατρών-Αθηνών με τη Διγενή Ακρίτα, περιοχή Μποζαϊτίκων Πάτρας.
5) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε αναφορά, με την οποία ο Δήμος Μόβρης Νομού Αχαΐας ζητεί την εγκατάσταση του καταστήματος Πωλήσεων Εμπορίας Ηλεκτρικού Ρεύματος της Δ.Ε.Η. σε νέο κτήριο, εντός της περιοχής του.
6) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε αναφορά, με την οποία ο Δήμος Μόβρης Νομού Αχαΐας ζητεί την ένταξη του έργου «Δημιουργία φραγμάτων εμπλουτισμού στον ορεινό όγκο της Μόβρης», στο «Πρόγραμμα Αγροτικής Ανάπτυξης» 2007-2013 ΑΛΕΞΑΝΔΡΟΣ ΜΠΑΛΤΑΤΖΗΣ. 
7) Ο Βουλευτής Α΄ Αθηνών κ. ΑΘΑΝΑΣΙΟΣ (ΝΑΣΟΣ) ΑΛΕΥΡΑΣ κατέθεσε αναφορά, με την οποία η Εταιρεία «Αγροξένια» ζητεί τη δημιουργία θεσμικού πλαισίου για τη λειτουργία των Αγροτουριστικών Επιχειρήσεων.
8) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά, με την οποία οι Σύλλογοι Γονέων - Κηδεμόνων και μαθητικών κοινοτήτων των ΕΠΑ.Λ. του Νομού Μαγνησίας ζητούν τη δωρεάν μεταφορά από τη Νομαρχιακή Αυτοδιοίκηση, των μαθητών των ΕΠΑ.Λ.-ΕΠΑΣ.
9) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας, το οποίο αναφέρεται στη μη υλοποίηση των προτάσεων της ΠΑ.Σ.Ε.Γ.Ε.Σ.,για την αποκατάσταση των πυρόπληκτων περιοχών του Νομού Ηλειας.
10) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας με το οποίο ζητείται η αποζημίωση των παραγωγών του Νομού Ηλείας για τις ζημιές που προκλήθηκαν στο φυτικό κεφάλαιο, από τον παγετό.
11) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας με το οποίο ζητείται η λήψη μέτρων για τη σταθεροποίηση της τιμής της πατάτας κ.λπ..
12) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας με το οποίο ζητείται η δημιουργία φορέα αντιμετώπισης φυσικών καταστροφών και εκπόνησης προγράμματος, για την ανάπτυξη του Νομού Ηλείας.
13) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας με το οποίο ζητείται η δωρεάν σύνδεση με το δίκτυο της Δ.Ε.Η., των λυόμενων οικίσκων των σεισμοπλήκτων του Νομού Ηλείας. 
14) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά, με την οποία το ΚΕ.Κ.Υ.Κ.ΑΜΕΑ του Νομού Ηλείας ζητεί την υπογραφή νέας σύμβασης διάρκειας ενός έτους, για τους εργαζόμενους του Κέντρου αυτού.
15) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας το οποίο αναφέρεται στην καταστροφή εκθεμάτων του μουσείου της Αρχαίας Ήλιδας, από τον πρόσφατο σεισμό.
16) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας με το οποίο ζητείται η ανανέωση των συμβάσεων εργασίας των συμβασιούχων δασεργατών του Νομού Ηλείας.
17) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας με το οποίο ζητείται η επέκταση του επιδόματος που χορηγείται στους ανέργους των σεισμόπληκτων περιοχών του Νομού Ηλείας.
18) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά, με την οποία ο Αγροτικός Συνεταιρισμός Μεταποιημένων Οπωροκηπευτικών του Νομού Ηλείας ζητεί την κατάργηση της ποιοτικής διαλογής Κορινθιακής σταφίδας και του βιομηχανικού απορρίμματος. 
19) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά, με την οποία ο Γενικός Οργανισμός Εγγείων Βελτιώσεων Πηνειού-Αλφειού ζητεί την εξαίρεση από τις προγραμματισμένες διακοπές ρεύματος, των συλλογικών αρδευτικών δικτύων του Νομου Ήλείας 
20) Ο Βουλευτής Αχαΐας κ. ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ κατέθεσε αναφορά, με την οποία ο Δήμος Μόβρης του Νομού Αχαίας ζητεί να δοθούν αποζημιώσεις, για την απαλλοτρίωση των περιοχών του έργου της οδικής σύνδεσης Πύργου-Τσάκωνας.
21) Ο Βουλευτής Αχαΐας κ. ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ κατέθεσε αναφορά, με την οποία ο Δήμος Μόβρης Αχαίας ζητεί τη χρηματοδότηση του έργου της δημιουργίας φραγμάτων εμπλουτισμού στον ορεινό όγκο της Μόβρης.
22) Ο Βουλευτής Αχαΐας κ. ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ κατέθεσε αναφορά, με την οποία ο Δήμος Μόβρης του Νομού Αχαίας ζητεί την εγκατάσταση του Καταστήματος Πωλήσεων Εμπορίας Ηλεκτρικού Ρεύματος της Δ.Ε.Η. σε νέο κτήριο, εντός των διοικητικών του ορίων.
23) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά, με την οποία οι μαθήτριες του Ραλλείου Πειραματικού Γενικού Λυκείου Θηλέων Πειραιά ζητούν την αναμόρφωση του προγγράματος διδασκαλίας της Βιολογίας στο Λύκειο.
24) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά, με την οποία ο Σύλλογος Γονέων και Κηδεμόνων του 1ου Πειραματικού Ολοήμερου Δημοτικού Σχολείου Κάμπου Ζακύνθου ζητεί την άμεση ανέγερση του Δημοτικού Σχολείου Δερματούσας στο Δήμο Αρκαδίων Ζακύνθου.
25) Οι Βουλευτές Α΄ Θεσσαλονίκης κ. ΣΟΦΙΑ ΚΑΛΑΝΤΙΔΟΥ και κ. ΙΩΑΝΝΗΣ ΖΙΩΓΑΣ κατέθεσαν αναφορά, με την οποία το Σωματείο Διαλογής και Ψύξης Φρούτων και Λαχανικών Νάουσας και Περιφέρειας ζητεί την ένταξη των εργαζόμενων του κλάδου, στο ν.1836/89 κ.λπ..
26) Οι Βουλευτές Μαγνησίας κ. ΝΙΚΟΛΑΟΣ ΓΚΑΤΖΗΣ και Ευβοίας κ. ΓΕΩΡΓΙΟΣ ΜΑΡΙΝΟΣ κατέθεσαν αναφορά, με την οποία ο Δήμος Σπερχειάδας Νομού Φθιώτιδας ζητεί να μην υπάρξει διοικητική μεταρρύθμιση στην χωροταξική σύνθεση του.
27) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία ο Σύλλογος Εργαζομένων Ταχυδρομικού Ταμιευτηρίου ζητεί τη λήψη μέτρων για την αντιμετώπιση της αυθαιρεσίας από συγκεκριμένα στελέχη του Ταχυδρομικού Ταμιευτηρίου.
28) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά, με την οποία ο Δήμος Μόβρης Αχαίας ζητεί την ένταξη του έργου «Δημιουργία φραγμάτων εμπλουτισμού στον ορεινό όγκο της Μόβρης»«στο Πρόγραμμα Ανάπτυξης 2007-2013 ΑΛΕΞΑΝΔΡΟΣ ΜΠΑΛΤΑΤΖΗΣ. 
29) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία το Σωματείο Συμβασιούχων Χειριστών Ανυψωτικών Μηχανημάτων Ολυμπιακής Αεροπορίας ζητεί την καταβολή στα μέλη του των δεδουλευμένων αποδοχών που αναλογούν στην άδεια και στο επίδομα αδείας.
30) Ο Βουλευτής Λέσβου κ. ΝΙΚΟΛΑΟΣ ΣΗΦΟΥΝΑΚΗΣ κατέθεσε αναφορά, με την οποία το Περιφερειακό Τμήμα Αιγαίου του Οικονομικού Επιμελητηρίου της Ελλάδας ζητεί τη λήψη μέτρων ώστε, να λειτουργήσει υπέρ των καταναλωτών η νομοθεσία, σχετικά με το μειωμένο συντελεστή Φ.Π.Α. που ισχύει για τις παραμεθόριες περιοχές.
31) Ο Βουλευτής Φθιώτιδος κ. ΗΛΙΑΣ ΚΑΛΛΙΩΡΑΣ κατέθεσε αναφορά, με την οποία η Τοπική Αυτοδιοίκηση,Φορείς και κάτοικοι Λαμίας και Δομοκού Φθιώτιδας ζητούν την επανασύσταση της Λίμνης Ξυνιάδας Φθιώτιδας.
32) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία ο Σύνδεσμος Δήμων Άνδρου Νομού Κυκλάδων ζητεί την επίλυση του προβλήματος διαχείρισης των απορριμμάτων της νήσου Άνδρου.
33) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία ο Νομάρχης Κυκλάδων ζητεί τη δωρεάν και κατά προτεραιότητα μετακίνηση των αυτοκινήτων της αιμοδοσίας, που μετακινούνται προς τα Κυκλαδίτικα νησιά.
34) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία η Κοινότητα Οίας Κυκλάδων ζητεί την κατασκευή κτηρίου για τις στεγαστικές ανάγκες του Γυμνασίου της Θηρασιάς.
35) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία η Έπαρχος Μήλου ζητεί την έγκαιρη τοποθέτηση καθηγητών στα σχολεία της Επαρχίας Μήλου.
36) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία ο Νομάρχης Κυκλάδων ζητεί τη διατήρηση της ομαλής ενδοεπικοινωνίας των Κυκλάδων, στην περίπτωση απόσυρσης του πλοίου «ΠΑΝΑΓΙΑ ΤΗΝΟΥ».
37) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία ο Δήμος Εξωμβούργου Τήνου ζητεί να καταβληθούν οι δεδουλευμένες υπερωρίες στους γιατρούς που απασχολούνται στα Κέντρα Υγείας και τα Περιφερειακά Ιατρεία της Τήνου.
38) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία ο Έπαρχος Θήρας ζητεί την υγειονομική κάλυψη των νησιών της Επαρχίας του με ελικόπτερα του Ε.Κ.Α.Β..
39) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε δημοσίευμα εφημερίδας με το οποίο ζητείται η έκδοση της υπουργικής απόφασης που θα εγκρίνει το τιμολόγιο για την επισκευή των κτισμάτων στις σεισμόπληκτες περιοχές των Νομών Αχαίας,Ηλείας και Αιτωλοακαρνανίας.
40) Ο Βουλευτής Αιτωλοακαρνανίας κ. ΧΡΙΣΤΟΣ ΒΕΡΕΛΗΣ κατέθεσε αναφορά, με την οποία η Πανελλήνια Ομοσπονδία Σωματείων Εργαζομένων ΠΕ.ΧΩ.Δ.Ε. ζητεί την ίδρυση ΥΑΣ Δυτικής Ελλάδος.
41) Ο Βουλευτής Αιτωλοακαρνανίας κ. ΧΡΙΣΤΟΣ ΒΕΡΕΛΗΣ κατέθεσε αναφορά, με την οποία ο Δήμος Αστακού Αιτωλ/νίας ζητεί να μην υπάρξει αλλαγή στην χρήση γης της περιοχής του λιμένα στο Πλατυγιάλι Αστακού Αιτωλ/νίας.
42) Ο Βουλευτής Αιτωλοακαρνανίας κ. ΧΡΙΣΤΟΣ ΒΕΡΕΛΗΣ κατέθεσε αναφορά, με την οποία η Πανελλήνια Ομοσπονδία Επαγγελματιών Μικρών Φορτηγών Αυτοκινήτων ζητεί την ελεύθερη διακίνηση των οχημάτων των μελών της σε όλη την Επικράτεια.
43) Ο Βουλευτής Αιτωλοακαρνανίας κ. ΧΡΙΣΤΟΣ ΒΕΡΕΛΗΣ κατέθεσε αναφορά, με την οποία οι Σύλλογοι Χαλκιοπουλιτών, Εμπεσιωτών και Τρικλινιωτών Νομού Αιτωλοακαρνανίας ζητούν τη λήψη μέτρων κατά της παράνομης υλοτόμησης που διενεργείται στα δάση του ορεινού Βάλτου Αιτωλοακαρνανίας.
44) Ο Βουλευτής Αιτωλοακαρνανίας κ. ΧΡΙΣΤΟΣ ΒΕΡΕΛΗΣ κατέθεσε αναφορά, με την οποία ο Πανελλήνιος Σύλλογος Χημικών - Μηχανικών αναφέρεται στις δυσκολίες που παρουσιάζονται στην άσκηση επαγγέλματος των μελών του.
45) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά, με την οποία ο Πανελλήνιος Σύλλογος Γεωλόγων Δημοσίου ζητεί την καταβολή του ειδικού κλαδικού επιδόματος - αντισταθμίσματος σε όλους τους γεωλόγους του δημόσιου τομέα.
46) Ο Βουλευτής Αιτωλοακαρνανίας κ. ΧΡΙΣΤΟΣ ΒΕΡΕΛΗΣ κατέθεσε αναφορά, με την οποία η Αναπτυξιακή Ανώνυμη Εταιρεία Ο.Τ.Α. «ΤΡΙΧΩΝΙΔΑ ΑΕ» ζητεί πληροφορίες για τη συνέχιση και τον τρόπο διαχείρησης των προγραμμάτων κοινής ωφέλειας.
47) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά, με την οποία οι Τεχνικές Ενώσεις της Ο.Α. καταγγέλλουν την παράνομη μεταβίβαση slots της Ο.Α. σε άγνωστο παραλήπτη.
48) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά, με την οποία η Ομοσπονδία Επαγγελματιών - Βιοτεχνών - Εμπόρων Νομού Ξάνθης ζητεί την εγκατάσταση φυσικού αερίου στο Νομό Ξάνθης.
49) Ο Βουλευτής Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά, με την οποία ο κ. Νικόλαος Κοσμίδης ζητεί την επίλυση συνταξιοδοτικού του προβλήματος.
50) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία ο Δήμος Γεωργίου Καραϊσκάκη ΄Αρτας ζητεί τη μεταφορά των οστών του Γεωργίου Καραϊσκάκη στην γενέτειρά του, τη Σκουληκαριά ΄Αρτας.
51) Ο Βουλευτής Φθιώτιδος κ. ΗΛΙΑΣ ΚΑΛΛΙΩΡΑΣ κατέθεσε αναφορά, με την οποία το Εργατικό Κέντρο Νομού Φθιώτιδας ζητεί την επαναλειτουργία των λατομείων του Νομού Φθιώτιδας.
52) Ο Βουλευτής Νομού Αττικής κ. ΑΘΑΝΑΣΙΟΣ ΜΠΟΥΡΑΣ κατέθεσε αναφορά, με την οποία ο Πανελλήνιος Σύλλογος Μεταπτυχιακών Φυσικών Ηλεκτρονικής - Ραδιοηλεκτρολογίας ζητεί την ένταξη των μελών του στις θέσεις που προκηρύσσονται από το ΥΠ.Ε.Π.Θ. για την κατάρτιση των πινάκων διοριστέων εκπαιδευτικών κατά τα σχολικά έτη 2009 - 2011.
53) Η Βουλευτής Α΄ Θεσσαλονίκης κ. ΧΡΥΣΗ ΑΡΑΠΟΓΛΟΥ κατέθεσε αναφορά, με την οποία η Πανελλήνια Ένωση Εργοληπτών Γεωπόνων Έργων Πρασίνου ζητεί την άμεση καταβολή των ποσών σε γεωτεχνικούς εργολήπτες πρασίνου για έργα που έχουν εκτελεσθεί την τελευταία πενταετία.
54) Η Βουλευτής Α΄ Θεσσαλονίκης κ. ΧΡΥΣΗ ΑΡΑΠΟΓΛΟΥ κατέθεσε αναφορά, με την οποία ο κ. Πέτρος Μανζιέρης ζητεί την αλλαγή των προϋποθέσεων για την ανανέωση των αδειών λειτουργίας των Κέντρων Ξένων Γλωσσών.
55) Ο Βουλευτής Β΄ Αθηνών κ. ΜΙΧΑΗΛ ΧΡΥΣΟΧΟΪΔΗΣ κατέθεσε αναφορά, με την οποία ο Όμιλος για το περιβάλλον, τον πολιτισμό και την ποιότητα ζωής στην Πετρούπολή Αττικής «ΤΟ ΠΟΙΚΙΛΟ» ζητεί τη διάνοιξη των δασικών δρόμων του Ποικίλου Όρους, που παράνομα χρησιμοποιούνται από ιδιώτες.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 8570/14-3-08 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 691/4-4-08 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων Υπηρεσιών, σας ενημερώνουμε για τα εξής:
      1. Ο ημικόμβος Κινέττας, σύμφωνα με τις εγκεκριμένες μελέτες, προβλέπεται να εξυπηρετεί, με τη δημιουργία αντίστοιχων κλάδων, τις κινήσεις από Αθήνα προς Κινέττα και από Κινέττα προς Αθήνα.
      2. Στον ημικόμβο Κινέττας έχουν σχεδόν ολοκληρωθεί οι εργασίες κατασκευής του, εκτός από τον κλάδο εξόδου στον αυτοκινητόδρομο, στο ρεύμα προς Αθήνα, λόγω απαλλοτρίωσης μίας ιδιοκτησίας (κληρ. Πεφάνη) η οποία θεωρήθηκε από παραδρομή ότι ήταν απαλλοτριωμένη από το έτος 1963, που διανοίχτηκε η ΝΕΟ Αθηνών - Κορίνθου.
      3. Η απαλλοτρίωση της ιδιοκτησίας, που εμποδίζει την ολοκλήρωση του κλάδου, κηρύχθηκε με την Κοινή Απόφαση 1086638/6504/0010/12-10-2005 των Υπουργών Οικονομίας και ΠΕ.ΧΩ.ΔΕ. και ο καθορισμός της αποζημίωσης έγινε με την Απόφαση 880/07 του Μονομελούς Πρωτοδικείου Αθηνών. Η έγκριση της σχετικής δαπάνης (ποσού107.589,00 ευρώ) έγινε από Δ/νση Απαλλοτριώσεων στις 12-11-2007, πλην όμως η παρακατάθεση της σχετικής αποζημίωσης, λόγω δημοσιονομικού περιορισμού των πιστώσεων κατά το Δεκέμβριο του έτους 2007 από το Υπουργείο Οικονομίας, δεν έγινε δυνατή και πραγματοποιήθηκε τελικά στις 4-3-2008 με το γραμμάτιο συστάσεων παρακαταθήκης Νο 11375/4-3-2008.
      4. Μετά τη δημοσίευση στην Εφημερίδα της Κυβερνήσεως της σχετικής ανακοίνωσης παρακατάθεσης της αποζημίωσης, η Υπηρεσία μας θα προχωρήσει στη διαδικασία κατάληψης του εν λόγω ακινήτου.
      5. Για την ολοκλήρωση κατασκευής του κλάδου έχει ζητηθεί η σχετική πίστωση, μετά την έγκριση της οποίας θα εκτελεσθούν οι υπολειπόμενες εργασίες.
      Ο Υφυπουργός
      Θ. ΞΑΝΘΟΠΟΥΛΟΣ»
      2. Στην με αριθμό 8345/12-03-08 ερώτηση του Βουλευτή κ. Λεωνίδα Γρηγοράκου δόθηκε με το υπ’ αριθμ. 1038899/10411/Β0012/01-04-08 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην υπ’ αριθ.πρωτ.8345/12.03.2008 ερώτηση του Βουλευτή κ. Λ. Γρηγοράκου, σχετικά με το πιο πάνω θέμα, σας γνωρίζουμε τα ακόλουθα:
      1. Με τις διατάξεις της περ.δ΄ της παρ.1 του άρθρου 103 του ν.2238/1994, που προστέθηκε με την παράγραφο 2 του άρθρου 6 του ν.3296/2004 (ΦΕΚ 253 Α΄), ορίζεται, ότι τα εισοδήματα από οικοδομές γενικά και από εκμίσθωση γαιών τα οποία αποκτούν τα ημεδαπά νομικά πρόσωπα, που νόμιμα έχουν συσταθεί ή συνιστώνται και τα οποία επιδιώκουν αποδεδειγμένα κοινωφελείς σκοπούς, απαλλάσσονται από το φόρο εισοδήματος. Κατ’ εξαίρεση, τα ημεδαπά κοινωφελή ιδρύματα απαλλάσσονται και για τα εισοδήματα από μερίσματα μετοχών αλλοδαπών ανωνύμων εταιρειών.
      Τα ανωτέρω έχουν εφαρμογή, σύμφωνα με την παρ.3 του ίδιου άρθρου και νόμου για τα εισοδήματα οικον. έτους 2008 (χρήση 2007) και μετά.
      2. Από τα ανωτέρω προκύπτει, ότι το «Γερουλάκειο Ίδρυμα», που όπως αναφέρεται στην ερώτηση έχει αναγνωρισθεί νόμιμα, δραστηριοποιείται στη Σπάρτη της Λακωνίας και έχει ως σκοπό την απονομή υποτροφιών σε Λάκωνες φοιτητές της Ιατρικής που σπουδάζουν σε ελληνικά πανεπιστήμια, απαλλάσσεται της φορολογίας για τα εισοδήματά του από εκμίσθωση οικοδομών και γαιών από το οικονομικό έτος 2008 και μετά. Λόγω της ανωτέρω απαλλαγής από το φόρο εισοδήματος δεν οφείλεται ούτε συμπληρωματικός φόρος επί των ακαθ. εσόδων.
      Ο Υφυπουργός
      ΑΝΤΩΝΙΟΣ ΜΠΕΖΑΣ»
      3. Στην με αριθμό 12572/22.5.2008 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. 937/5.6.2008  έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων Υπηρεσιών, σας ενημερώνουμε για τα εξής:
      1. Το Υ.ΠΕ.ΧΩ.Δ.Ε. έχει ολοκληρώσει την κατασκευή των έργων φράγματος Σμοκόβου και προχωρεί στην υλοποίηση των αρδευτικών έργων Α' φάσης που προβλέπονται στην «Μελέτη προσωρινής υδροδότησης αρδευτικών δικτύων από το φράγμα Σμοκόβου». Με τα έργα αυτά προβλέπεται η άρδευση 100.000 στρ. στους Ν. Καρδίτσας και Φθιώτιδας.
      2. Ήδη έχει κατασκευαστεί το δίκτυο στα 20.000 στρ. στο Ν. Καρδίτσας και με δύο εγκατεστημένες εργολαβίες, συνολικού προϋπολογισμού 44 εκ. ευρώ, κατασκευάζονται οι κύριοι τροφοδοτικοί αγωγοί μεταφοράς του νερού από το φράγμα Σμοκόβου στις κυριότερες τάφρους της περιοχής, συνολικού μήκους 39 χλμ.
      Τα έργα αυτά προβλέπεται να ολοκληρωθούν εντός του 2008.
      3. Για την ολοκλήρωση των έργων της Α' φάσης απαιτείται η κατασκευή των (20) μικρών φραγμάτων οκτώ (8) στο Ν. Φθιώτιδας και δώδεκα (12) στο Ν. Καρδίτσας. Ήδη προωθήθηκε προς το Υπουργείο Οικονομίας και Οικονομικών αίτημα για αύξηση του εγκεκριμένου προϋπολογισμού των έργων, κατά 12,6 εκ. ευρώ, ώστε μετά την έγκρισή του να δημοπρατηθεί η κατασκευή των φραγμάτων αυτών. Σημειωτέον ότι τα υδραυλικά έργα χρηματοδοτούνται από Εθνικούς πόρους.
      4. Μετά την ολοκλήρωση των έργων της Α' φάσης και ανάλογα με τις διατιθέμενες πιστώσεις, θα προχωρήσουμε στη σταδιακή δημοπράτηση προς κατασκευή των δικτύων άρδευσης σε όλη την έκταση των 225.000 στρ. στους Ν Καρδίτσας και Φθιώτιδας, που προβλέπεται να αρδευτούν τελικά από το φράγμα Σμοκόβου.
      Ο Υφυπουργός
      Θ. ΞΑΝΘΟΠΟΥΛΟΣ»
      4. Στην με αριθμό 12416/20.5.2008 ερώτηση του Βουλευτή κ. Ιωάννη Σκουλά δόθηκε με το υπ’ αριθμ. Β13-339/5.6.2008 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Ι. Σκουλάς, με θέμα «Υπέρογκες αυξήσεις στα δίδακτρα των ιδιωτικών σχολείων», σας γνωστοποιούμε τα ακόλουθα:
      Με απόφαση του Υφυπουργού Ανάπτυξης κ. Γιώργου Βλάχου, αναρτήθηκαν, στις 16/5/2008 στην ιστοσελίδα της Γενικής Γραμματείας Εμπορίου (www.gge.gr). του Υπουργείου Ανάπτυξης τα δίδακτρα των 376 Ιδιωτικών Σχολικών Μονάδων της χώρας, που θα ισχύσουν για το σχολικό έτος 2008-2009, σε εφαρμογή του Ν.3279/04.
      Τα εν λόγω δίδακτρα, σύμφωνα με διάταξη του ως άνω νόμου, διαμορφώνονται ελεύθερα από τους ιδιοκτήτες των Ιδιωτικών Εκπαιδευτηρίων, οι οποίοι μπορούν να τα εφαρμόσουν, υπό την προϋπόθεση όμως τα δίδακτρα αυτά να γνωστοποιηθούν στην αρμόδια υπηρεσία του Υπουργείου Ανάπτυξης, μέσα σε αποκλειστική ημερομηνία που λήγει στο τέλος του μηνός κάθε Φεβρουαρίου του έτους που ξεκινά η νέα σχολική περίοδος.
      Από τα υποβληθέντα δίδακτρα των πρώτων τάξεων των Νηπιαγωγείων, Δημοτικών και Γυμνασίων στην αρμόδια υπηρεσία του Υπουργείου και από την επεξεργασία τους προέκυψαν τα ακόλουθα :
      * 288 Ιδιωτικές Σχολικές Μονάδες υπέβαλαν εμπρόθεσμα, δηλαδή μέσα στην αποκλειστική προθεσμία (εντός των μηνών Ιανουαρίου - Φεβρουαρίου του τρέχοντος έτους), που ορίζει ο νόμος 3279/04, τα δίδακτρα για το έτος 2008-2009. Αξίζει να σημειωθεί ότι από το διάστημα της νόμιμης υποβολής τους μέχρι σήμερα, μεσολάβησαν συναντήσεις μεταξύ της Ένωσης Ιδιοκτητών Ιδιωτικών Εκπαιδευτηρίων και της ηγεσίας του Υπουργείου Ανάπτυξης, προκειμένου να εξεταστεί η δυνατότητα της συμπίεσης των υποβληθέντων διδάκτρων, προς όφελος των γονέων των μαθητών.
      Τα δίδακτρα αυτά, ως ορίζει ο νόμος, αναρτήθηκαν στην ιστοσελίδα του Υπουργείου και εμφανίζουν:
- 33,70% σχολικές μονάδες αυξήσεις από 0% έως 6%
      κατ΄ έτος στη Διεύθυνση Τιμών Παροχής Υπηρεσιών της Γ.Γ. Εμπορίου του Υπουργείου Ανάπτυξης.
      Για τις υπόλοιπες τάξεις (Νηπιαγωγείου-Δημοτικού-Γυμνασίου/Λυκείου) δικαιολογείται μέγιστη αύξηση στις κατά τα ανωτέρω κοινοποιηθείσες τιμές (οι οποίες αναρτώνται και στο διαδίκτυο) η οποία καθορίζεται βάσει συγκεκριμένου μαθηματικού τύπου (Ζ=0,35Χ+Ο,65Ψ).
      Οι δύο μεταβλητές (Χ και Ψ) που διαμορφώνουν τον εν λόγω τύπο είναι:
      * Χ: η ετήσια μεταβολή του γενικού δείκτη τιμών καταναλωτή του προηγούμενου έτους, σε μέσα επίπεδα, όπως αυτός ανακοινώνεται από την Ε.Σ.Υ.Ε.
      * Ψ: η μέση αύξηση των αμοιβών εκπαιδευτικών ιδιωτικών σχολείων κατά το ημερολογιακό έτος μέσα στο οποίο αρχίζει το αντίστοιχο διδακτικό έτος. Η μέση αύξηση Ψ ορίζεται ως ο αριθμητικός μέσος όρος των ποσοστών αύξησης των αμοιβών που αντιστοιχούν σε κάθε μισθολογικό κλιμάκιο εκπαιδευτικού με τέσσερα ( 4 ) έτη σπουδών.
      * Οι κατά τον ανωτέρω υπολογισμό προκύπτουσες μέγιστες τιμές ισχύουν από την αρχή κάθε σχολικής χρονιάς και παραμένουν σταθερές καθ' όλη τη διάρκεια αυτής.
      Κατά τα προηγούμενα σχολικά έτη οι αυξήσεις είχαν ως εξής: 
      1. 2005-06: 3,21%
      2. 2006-07:3,20%
      3. 2007-08: 4,60%
      Για το σχολικό έτος 2008-09 η αύξηση κυμαίνεται στο 5%.
      Ο Υφυπουργός
      ΓΕΩΡΓΙΟΣ ΒΛΑΧΟΣ»
        5. Στην με αριθμό 12634/22.5.2008 ερώτηση του Βουλευτή κ. Κυριάκου Βελόπουλου δόθηκε με το υπ’ αριθμ. 68549/ΙΗ/6.6.2008 έγγραφο από τον Yπουργό Εθνικής Παιδείας και Θρησκευμάτων η ακόλουθη απάντηση:
«Απαντώντας στην ερώτηση με αριθμό 12634/22-5-08, την οποία κατέθεσε ο Βουλευτής κ. Κυριάκος Βελόπουλος σχετικά με το βιβλίο Φυσικής Ε' και ΣΤ Δημοτικού, σας γνωρίζουμε τα ακόλουθα:
Τα νέα βιβλία των «Φυσικών Επιστημών» στο Δημοτικό σχολείο αναφέρονται στα βασικότερα φυσικά, χημικά και βιολογικά φαινόμενα της καθημερινής ζωής.
Οι κύριες αλλαγές στα νέα βιβλία, σε σχέση με τα παλαιά, έχουν σχέση με τις αναφορές στο μικρόκοσμο και το πλήθος και την ποικιλία των Διαθεματικών Αναφορών και των Προτάσεων Διαθεματικών Δραστηριοτήτων.
Οι εν λόγω αναφορές χαρακτηρίζονται από:
	1. την ακριβέστερη δυνατή επιστημονική προσέγγιση και διατύπωσή τους, την οποία επιτρέπει η ηλικία και το γνωστικό επίπεδο των μαθητών,
	2. την εφαρμογή της λειτουργικής και αποτελεσματικής εκπαιδευτικής μεθοδολογίας, η οποία στηρίζεται στην ιστορικά καταξιωμένη επιστημονική ερευνητική μεθοδολογία,
	3. την απαίτηση αποδεικτικού πειραματισμού από όλους τους μαθητές στην τάξη, ανά ομάδες και με απλά μέσα, ο οποίος εφαρμόζει στην πράξη την ομαδοσυνεργατική και μαθητοκεντρική προσέγγιση, αναπτύσσει δε την κριτική ικανότητα των μαθητών,
	4. τη δυνατότητα της εξαγωγής και διατύπωσης συμπερασμάτων από τους ίδιους τους μαθητές, σε αντίθεση με τις πρακτικές απομνημόνευσης ορισμών του παρελθόντος,
	5. τη συσχέτιση του θέματος με διαθεματικές αναφορές, προτάσεις και δραστηριότητες για την ευρύτερη δυνατή και πολύπλευρη μόρφωση των μαθητών,
      6. την ακριβή γλωσσική διατύπωση των κειμένων και τη σαφή φωτογραφική ή γραφιστική απεικόνιση των διαθεματικών αναφορών και πειραμάτων.
      Η προτεινόμενη εκπαιδευτική μεθοδολογία στα νέα βιβλία των «φυσικών επιστημών» αποτελεί μια παιδαγωγική προσέγγιση της μεθόδου με την οποία ο επιστήμονας, ο ερευνητής, ο άνθρωπος ερεύνησε και ερευνά το φυσικό κόσμο. Σύμφωνα μ' αυτή ο δάσκαλος
      1. αναζητά εναύσματα προκαλώντας το ενδιαφέρον των μαθητών,
      2. προβληματίζει τους μαθητές προτρέποντάς τους να διατυπώσουν υποθέσεις,
      3. τους ενεργοποιεί στην εκτέλεση πειραμάτων και στην καταγραφή παρατηρήσεων,
      4. προκαλεί συζήτηση για την διεύρυνση των παρατηρήσεων, την εξαγωγή συμπερασμάτων και την εφαρμογή τους και
      5. εξασφαλίζει την εμπέδωση των συμπερασμάτων, ερμηνεύοντάς τα με τη βοήθεια του προτύπου του μικρόκοσμου και οδηγεί τους μαθητές σταδιακά στη γενίκευση, συσχετίζοντάς τα διαθεματικά με όλες τις παραμέτρους της καθημερινής ζωής.
      Με την προτεινόμενη μεθοδολογία και τη χρήση των νέων βιβλίων επιτυγχάνεται η βέλτιστη επιστημονική προσέγγιση σε αντίθεση με παλαιότερες πρακτικές στείρας απομνημόνευσης των εννοιών.
Ο Υπουργός
ΕΥΡΙΠΙΔΗΣ ΣΤΥΛΙΑΝΙΔΗΣ»
      6. Στην με αριθμό 12039/13.5.2008 ερώτηση της Βουλευτού κ. Μαρίας Κόλλια-Τσαρουχά δόθηκε με το υπ’ αριθμ. 63199/ΙΗ/6.6.2008 έγγραφο από τον Yπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 12039/13-5-08, την οποία κατέθεσε ο Βουλευτής κ. Μαρία Κόλλια-Τσαρουχά σχετικά με την «Αναγκαιότητα εφαρμογών βιοκλιματικής αρχιτεκτονικής, εξοικονόμησης ενέργειας και ανακύκλωσης σε σχολικά κτίρια του Νομού Σερρών», σας γνωρίζουμε τα ακόλουθα:
      Α. «Έξυπνο βιοκλιματικό περιβαλλοντικό Σχολείο», είναι το Σχολείο το οποίο θα ενσωματώνει σύγχρονες τεχνολογίες, φίλιες προς το περιβάλλον και συστήματα εξοικονόμησης ενέργειας τα οποία θα δημιουργούν κτίρια που θα παρέχουν τις' καλύτερες δυνατές συνθήκες για εκπαιδευτικούς και μαθητές.
      Το ολοκληρωμένο πρόγραμμα παρέμβασης θα έχει εκτελεστικό βραχίονα τον ΟΣΚ ο οποίος έχει την τεχνογνωσία και την πληρότητα σε ανθρώπινο δυναμικό για την εκπόνηση των μελετών και την υλοποίηση των εφαρμογών του κάθε τι καινούργιου.
      Γενικότερα, στόχος είναι η εφαρμογή των αρχών της Βιοκλιματικής Αρχιτεκτονικής και η οικονομικότερη απόδοση των συστημάτων θέρμανσης, ψύξης, αερισμού και φωτισμού, όπως και η ενσωμάτωση ανανεώσιμων πηγών ενέργειας.
      Σημειώνεται ότι ο ΟΣΚ, ύστερα από τρία χρόνια υλοποίησης 12 πιλοτικών Προγραμμάτων με Πανεπιστήμια της Χώρας μας και το Κέντρο Ανανεώσιμων Πηγών Ενέργειας, προχωράει στη γενικευμένη εφαρμογή Βιοκλιματικών Καινοτόμων Δράσεων, οι οποίες θα εντάσσονται σε όλα τα νέα κτίρια του ΟΣΚ - συνεπώς και του Νομού Σερρών-, όπως:
      Φωτοβολταϊκά συστήματα, φυσικός δροσισμός - αερισμός, ηλιοπροστασία - σκίαση, εξαερισμός με αισθητήρες C02 (σε εξέλιξη πρόγραμμα εγκατάστασης σε 646 αίθουσες στη Θεσσαλονίκη, ύψους 368.900 €), αυτοματισμοί ηλεκτρικών εγκαταστάσεων, πράσινα δώματα, αειθαλής υψηλή φύτευση, διαχείριση ομβρίων υδάτων, ισχυρή μόνωση, ξύλινες κατασκευές, χωροθέτηση, κατάλληλος προσανατολισμός, οικολογικά υλικά, ανακύκλωση (πιλοτικό πρόγραμμα ΟΣΚ σε 33 σχολικές μονάδες και επέκταση – 2ο πιλοτικό – σε 150 σχολικές μονάδες).
      Επισημαίνεται ότι, πέραν του τρέχοντος Προγράμματος, ο 5ετής Προγραμματισμός του ΟΣΚ της περιόδου 2008 – 2012 προβλέπει για το Ν.Σερρών την κατασκευή 15 ακόμη Νηπιαγωγείων και 2 Δημοτικών Σχολείων.
      Β. Όπως μας ενημέρωσε το Τ.Ε.Ι. Σερρών με σχετικό έγγραφό του, στις κτιριακές εγκαταστάσεις του Ιδρύματος έχει προβλεφθεί η σύνδεση δικτύου τηλεθέρμανσης και φυσικού αερίου, που λειτουργούν στην πόλη. Όπου απαιτείται, λειτουργούν αυτόματες ηλεκτρικές εγκαταστάσεις. Σε όλες τις αίθουσες λειτουργεί φυσικός δροσισμός-αερισμός και σκίαση.
      Επίσης, είναι εφικτή η τοποθέτηση αισθητήρων C02 σε αίθουσες διδασκαλίας και εργαστήρια, ενώ στο υπό κατασκευή κτίριο πολλαπλών χρήσεων υλοποιείται, με συμβατική υποχρέωση, εξοπλισμός και αυτοματισμοί εξαερισμού όλου του κτιρίου με αισθητήρες C02.
      Γ. Τέλος, όσον αφορά στην εφαρμογή προγράμματος ανακύκλωσης στο Τμήμα Φυσικής Αγωγής και Αθλητισμού Σερρών, σας γνωρίζουμε ότι με σχετικό έγγραφό μας έχουμε ζητήσει στοιχεία από το εν λόγω Ίδρυμα, προκειμένου να σας ενημερώσουμε.
Ο Υπουργός
ΕΥΡΙΠΙΔΗΣ ΣΤΥΛΙΑΝΙΔΗΣ»
      7. Στην με αριθμό 11820/12.5.2008 ερώτηση των Βουλευτών κυρίων Μιχαήλ Παπαγιαννάκη και Γρηγορίου Ψαριανού δόθηκε με το υπ’ αριθμ. ΥΠΠΟ/ΓΡ.ΥΠ./ΚΕ/960/6.6.2008 έγγραφο από τον Yπουργό Πολιτισμού η ακόλουθη απάντηση:
      «Σε απάντηση της με αριθμ. Πρωτοκόλλου 11820/12.5.08 ερώτησης των Βουλευτών κ.κ. Mιχάλη Παπαγιαννάκη και Γρηγόρη Ψαριανού, σύμφωνα με τα στοιχεία που έθεσαν υπόψη μας οι αρμόδιες υπηρεσίες και σε ό,τι αφορά το Υπουργείο Πολιτισμού, σας γνωρίζουμε τα εξής:
      Ο πλησιέστερος στην παραλία του Καραμπουρνάκι του Δήμου Καλαμαριάς κηρυγμένος αρχαιολογικός χώρος βρίσκεται εντός του πρώην στρατοπέδου Κόδρα (ΥΠ .ΠΟ./ ΑΡΧ/Α 1/Φ43/35723/2084/2-8-1995, ΦΕΚ 727/Β/24-8-1995).
      Η αρμόδια για την περιοχή ΙΣΤ ΕΠΚΑ ελέγχει την οικοδομική δραστηριότητα στη συγκεκριμένη, αλλά και την ευρύτερη περιοχή, χορηγώντας αποκλειστικά και μόνον άδειες εκσκαφών οικοπέδων υπό συγκεκριμένους, ανά περίπτωση, όρους και σύμφωνα με τις διατάξεις του άρθρου 1ο του Ν. 3028/28-6-2002 «Για την προστασία των Αρχαιοτήτων και εν γένει της Πολιτιστικής Κληρονομιάς».
      Βάσει των παραπάνω, εικάζεται ότι οι δύο «οικοδομικές άδειες από ιδιώτες», που αναφέρονται στην ερώτηση των κ.κ. βουλευτών, σχετίζονται με δύο άδειες εκσκαφής που εκδόθηκαν το 2006 από την ΙΣΤ ΕΠΚΑ επί των οδών Θ. Σοφούλη και Κολχίδος (Ο.Τ. 3111β) του Δήμου Καλαμαριάς (αριθ. 1373/9-2-2006 και 1374/9-2-2006 άδειες εκσκαφής, φερόμενης ιδιοκτησίας κ.κ. Γιωτόπουλου-Βενουζίου-Καπέτα-Κωτούλα). Επισημαίνεται ότι οι συγκεκριμένες άδειες χορηγήθηκαν με αυστηρούς περιοριστικούς όρους, λόγω της γειτvίασης με τον κηρυγμένο αρχαιολογικό χώρο του Κελλαρίου, και ύστερα από τη σύμφωνη γνώμη της 9ης Εφορείας Βυζαντινών Αρχαιοτήτων. Το Υπουργείο Πολιτισμού δεν είναι σε θέση να γνωρίζει αν έχουν εκδοθεί οι αντίστοιχες οικοδομικές άδειες από πλευράς Πολεοδομίας Καλαμαριάς.
      Συμπληρωματικά, με την υπ’ αρ. ΥΠ.ΠΟ./ΑΡΧ/Β/Φ34/13400/421/17-5-1989 (ΦΕΚ 384/Β/24-5-1989) Υπουργική Απόφαση έχει κηρυχθεί ως αρχαιολογικός χώρος η θαλάσσια περιοχή του κόλπου Θεσσαλονίκης, «προκειμένου να διαφυλαχθούν η ιστορική και αρχαιολογική μορφή του ορμίσκου που ταυτίζεται με των βυζαντινών χρόνων λιμένα «Κελλάριον» και το υποβρύχιο φράγμα που τον προστατεύει.
      Η παραλία στο Καραμπουρνάκι του Δήμου Καλαμαριάς έχει συνδεθεί στη μνήμη των κατοίκων της περιοχής και της Θεσσαλονίκης γενικότερα με δραστηριότητες και εγκαταστάσεις που σχετίζονται με τη θάλασσα, την εγκατάσταση των προσφύγων και τις δραστηριότητες των Συμμαχικών δυνάμεων κατά τον Α' Παγκόσμιο Πόλεμο.
      Για τον λόγο αυτό, η Εφορεία Νεωτέρων Μνημείων Κεντρικής Μακεδονίας συγκέντρωσε στοιχεία, βάση των οποίων εισηγήθηκε τον χαρακτηρισμό ως «ιστορικού τόπου» της παράκτιας ζώνης από το ύψος της Ναυτικής Διοίκησης μέχρι τις αθλητικές εγκαταστάσεις της Μίκρας. Η συγκεκριμένη περιοχή δεν χαρακτηρίστηκε ως «ιστορικός τόπος», ως μη εμπίπτουσα στην έννοια του «ιστορικού τόπου» με βάση τις διατάξεις του νόμου 3028/2002, «Για την προστασία των Αρχαιοτήτων και εν γένει της Πολιτιστικής Κληρονομιάς»
      Επισημαίνεται ότι στην ίδια περιοχή έχουν χαρακτηριστεί και προστατεύονται ως «νεότερα μνημεία» τα κτήρια του συγκροτήματος του Ναυτικού Ομίλου Θεσσαλονίκης, μαζί με τις εγκαταστάσεις του λιμενίσκου του Ομίλου.
      Κατά τα λοιπά αρμόδιο να απαντήσει είναι το συνερωτώμενο Υπουργείο Περιβάλλοντος, Χωροταξίας και Δημοσίων Έργων.
      Ο Υπουργός
      ΜΙΧΑΛΗΣ ΛΙΑΠΗΣ»).
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ πολύ, κυρία συνάδελφε.
      Κυρίες και κύριοι συνάδελφοι, θα ήθελα να σας παρακαλέσω να αποφασίσουμε για τα εξής: 
      Το Τμήμα για τη διεξαγωγή του νομοθετικού έργου θα συνεδριάζει κάθε Τρίτη, Τετάρτη και Πέμπτη. Εξαιρετικά και όταν οι ανάγκες του νομοθετικού έργου το επιβάλλουν, θα αποφασίζουμε για την πραγματοποίηση και κάποιων εμβόλιμων συνεδριάσεων. Το Τμήμα επίσης, θα ασκεί κοινοβουλευτικό έλεγχο προς τους αρμόδιους Υπουργούς στην A΄ και στην Γ΄ σύνθεσή του, δύο φορές την εβδομάδα, με επίκαιρες ερωτήσεις κάθε Τρίτη και Πέμπτη και μία φορά κάθε πρώτη και τρίτη εβδομάδα, ημέρα Παρασκευή, με επίκαιρες επερωτήσεις.
      Όσον αφορά τις ώρες έναρξης των συνεδριάσεων, την Τρίτη το απόγευμα η συνεδρίαση θα αρχίζει στις 18.00΄, δηλαδή στις 6.00΄ το απόγευμα, την Τετάρτη στις 10.00΄ το πρωί, την Πέμπτη στις 9.30΄ και την Παρασκευή θα αρχίζει στις 10.00΄ το πρωί.
      Συμφωνεί το Τμήμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το Τμήμα συμφώνησε ομόφωνα.
      Επίσης, έχω την τιμή να ανακοινώσω στο Τμήμα ότι με την υπ’ αριθμόν 6625/4652/27-6-2008 απόφαση του Προέδρου της Βουλής συγκροτήθηκε το προβλεπόμενο από τα άρθρα 71 του Συντάγματος και 29 του Κανονισμού της Βουλής, Τμήμα Διακοπής των Εργασιών της Βουλής. 
      Η απόφαση θα καταχωρισθεί στα Πρακτικά της σημερινής συνεδρίασης.
      (Στο σημείο αυτό η Β΄ Αντιπρόεδρος της Βουλής κ. Ελισάβετ Παπαδημητρίου καταθέτει για τα Πρακτικά την προαναφερθείσα απόφαση, η οποία έχει ως εξής:
      ΒΟΥΛΗ ΤΩΝ ΕΛΛΗΝΩΝ
      Ο ΠΡΟΕΔΡΟΣ
      Αθήνα, 27/6/2008


         	Πρωτ. 6625
    Αριθ.
         	Διεκ. 4652



Ο  ΠΡΟΕΔΡΟΣ  ΤΗΣ  ΒΟΥΛΗΣ

   'Εχοντας υπόψη:
 
α) Τις διατάξεις των άρθρων 70, 71 και 72 του Συντάγματος και του άρθρου 29 του Κανονισμού της Βουλής.
β) Τις έγγραφες προτάσεις των Κοινοβουλευτικών Ομάδων και την προτίμηση του    ανεξάρτητου βουλευτή.
γ) Την ανάγκη της εναλλαγής των κ.κ. βουλευτών στο Τμήμα Διακοπής των    Εργασιών της Βουλής κατά το Θέρος του διανυομένου έτους.


Α π ο φ α σ ί ζ ο υ μ ε


1.  Συγκροτούμε, το προβλεπόμενο, από τα άρθρα 71 του Συντάγματος και 29 του Κανονισμού της Βουλής, Τμήμα Διακοπής των Εργασιών της Βουλής στις κατωτέρω αναγραφόμενες τρεις διαδοχικές αυτού συνθέσεις, ορίζουμε δε την πρώτη συνεδρίαση αυτού για την 8η Ιουλίου 2008, ημέρα Τρίτη και ώρα 6.00' μ.μ..

Α' ΣΥΝΘΕΣΗ
(Από 8 Ιουλίου  έως και 25 Ιουλίου 2008)


 Από τη Νέα Δημοκρατία
      
   1. Αγοραστός Κωνσταντίνος
          2. Αποστολάκος Γρηγόριος
3. Αυγενάκης Ελευθέριος
  	4. Βαρβιτσιώτης Μιλτιάδης
5. Γεροντόπουλος Κυριάκος   
6. Γιαννόπουλος Αθανάσιος               
7. Γκιουλέκας Κωνσταντίνος     
8. Δένδιας Νικόλαος - Γεώργιος
	  9. Δερμεντζόπουλος Αλέξανδρος 
10. Ζαγορίτης Ελευθέριος (Λευτέρης)
11. Θαλασσινός Θαλασσινός
12. Καλαντζής Γεώργιος
13. Καραμανλής Αχιλλέας
14. Καραμάριος Αναστάσιος
15. Καράογλου Θεόδωρος
	16. Καρασμάνης Γεώργιος 
17. Καρπούζας Αντώνιος   
	18. Κασαπίδης Γεώργιος
	19. Κεφαλογιάννης Εμμανουήλ
	20. Κεφαλογιάννη ‘Ολγα
	21. Κόλλια – Τσαρουχά Μαρία
22. Κόρκα – Κώνστα Αθηνά
	23. Λαμπρόπουλος Ιωάννης
	24. Λεονταρίδης Θεόφιλος
	25. Μανούσου – Μπινοπούλου Αριάδνη 
26. Μαρκογιαννάκης Χρήστος
	27. Μελάς Παναγιώτης
	28. Μπασιάκος Ευάγγελος 
	29. Μπεκίρης Μιχαήλ
	30. Μπενάκη – Ψαρούδα ‘Αννα
31. Νικηφοράκης Στυλιανός 
32. Ορφανός Γεώργιος
33. Παναγιωτόπουλος Παναγιώτης (Πάνος)
34.  Παπακώστα  - Σιδηροπούλου Αικατερίνη  
35.  Παυλίδης Αριστοτέλης  
36.  Πολύδωρας Βύρων
37.  Ράπτη Ελένη
38.  Ρεγκούζας Αδάμ
39.  Σαλμάς Μάριος   
40.  Σαμπαζιώτης Δημήτριος
41.  Σιούφας Δημήτριος 
42.  Σκανδαλάκης Παναγιώτης
43.  Τατούλης Πέτρος
44.  Τζαμτζής Ιορδάνης (Δάνης)
45.  Τραγάκης Ιωάννης
46.  Τσιαρτσιώνης Νικόλαος   
47.  Τσιτουρίδης Σάββας   
48.  Φλωρίνης Αθηναίος  
49.  Φωτιάδης Ηλίας 
50.  Χαρακόπουλος Μάξιμος


Από το Πανελλήνιο Σοσιαλιστικό Κίνημα
                         
1. Βρεττός Κωνσταντίνος (Ντίνος)
2. Δαμανάκη Μαρία
3. Διαμαντοπούλου ‘Αννα
4. Ευθυμίου Πέτρος
5. Ζήση Ροδούλα         
6. Καϊλή Ευδοξία (Εύα)
7. Καρανίκας Ηλίας
8. Κουσελάς Δημήτριος
  9. Λιντζέρης Δημήτριος
10. Λοβέρδος Ανδρέας
11. Μαγκριώτης Ιωάννης   
12. Μανιάτης Ιωάννης
13. Μάντατζη Τσετίν
14. Μπόλαρης Μάρκος
15. Νασιώκας ‘Εκτορας 
16. Νικητιάδης Γεώργιος
17. Ξενογιαννακοπούλου Μαρία – Ελίζα (Μαριλίζα)         
18.Οικονόμου Βασίλειος
19.Παπαγεωργίου Γεώργιος
20. Παπουτσής Χρήστος
21. Πετσάλνικος Φίλιππος
22. Ράπτη Αναστασία - Συλβάνα 
23. Ρέππας Δημήτριος      
24. Ρήγας Παναγιώτης
25. Ρόβλιας Κωνσταντίνος
26. Σγουρίδης Παναγιώτης
27. Σηφουνάκης Νικόλαος
28. Σκανδαλίδης Κωνσταντίνος
29. Σκουλάκης Εμμανουήλ 
30. Σκουλάς Ιωάννης
31. Στρατάκης Εμμανουήλ    
32. Τόγιας Βασίλειος  
33. Τσουρή Ελπίδα                
34. Χατζή Οσμάν Αχμέτ
 


Από το Κομμουνιστικό Κόμμα Ελλάδας
	
1. Αλυσανδράκης Κωνσταντίνος
2. Γκιόκας Ιωάννης
3.  Ζιώγας Ιωάννης
4. Κανταρτζής Αχιλλέας
5. Μανωλάκου Διαμάντω
6. Μαυρίκος Γεώργιος
7. Σκοπελίτης Σταύρος
8. Σκυλλάκος Αντώνιος
			


Από το Συνασπισμό Ριζοσπαστικής Αριστεράς 

1. Αμμανατίδου – Πασχαλίδου Ευαγγελία (Λίτσα)
2. Δραγασάκης Ιωάννης
3. Κοροβέσης Περικλής - Ηλίας
4. Λαφαζάνης Παναγιώτης
 


Από το Λαϊκό Ορθόδοξο Συναγερμό 

1. Αϊβαλιώτης Κωνσταντίνος
2. Βελόπουλος Κυριάκος 
3. Πολατίδης Ηλίας


Β’ ΣΥΝΘΕΣΗ
(Από 29 Ιουλίου έως και 11 Σεπτεμβρίου 2008)

Από τη Νέα Δημοκρατία

1.  Αυγενάκης Ελευθέριος
2.  Βολουδάκης Μανούσος - Κωνσταντίνος
3.  Γεροντόπουλος Κυριάκος
4.  Γιακουμάτος Γεράσιμος
5.  Γιαννάκης Μιχαήλ
6.  Θαλασσινός Θαλασσινός   
7. Καλλιώρας Ηλίας
8. Κανελλοπούλου Κρινιώ
9. Καντερές Νικόλαος
10. Καρασμάνης Γεώργιος 
11. Καριπίδης Αναστάσιος
12. Καρπούζας Αντώνιος  
13. Κασαπίδης Γεώργιος
14. Κελέτσης Σταύρος
15. Κόλλια – Τσαρουχά Μαρία
16. Κόλλιας Κωνσταντίνος
17. Κόρκα – Κώνστα Αθηνά          
18. Κοσμίδης Ιωάννης
19. Κωνσταντινίδης Ευστάθιος
20. Λεονταρίδης Θεόφιλος  
21. Μαγγίνας Βασίλειος
22. Μανώλης Ιωάννης
23. Μαρκόπουλος Κωνσταντίνος
24.Μιχαλολιάκος Βασίλειος
25.Μπασιάκος Ευάγγελος
26.Μπούγας Ιωάννης
27. Ντινόπουλος Αργύριος
28.Παναγιωτόπουλος Νικόλαος
29.Παναγιωτόπουλος Παναγιώτης (Πάνος)
30.Παπαδημάτος Νικόλαος
31.Πατριανάκου Φεβρωνία 
32.Πιπιλή Φωτεινή
33.Ράγιου – Μεντζελοπούλου Αναστασία (Νατάσα)
34.  Ράπτη Ελένη
35.  Σαμπαζιώτης Δημήτριος
36.  Σιούφας Δημήτριος
37.  Σολδάτος Θεόδωρος 
38.  Σταϊκούρας Χρήστος
39.  Σταμάτης Δημήτριος
40.  Σταυρογιάννης Νικόλαος
41.  Σταύρου Απόστολος    
42.  Τζαβάρας Κωνσταντίνος
43.  Τζαμτζής Ιορδάνης (Δάνης)
44.  Τζιτζικώστας Απόστολος - Ιωάννης
45.  Τραγάκης Ιωάννης  
46.  Τσαβδαρίδης Λάζαρος
47.  Φουντουκίδου – Θεοδωρίδου Παρθένα
48.  Φωτιάδης Ηλίας
49.  Χαρακόπουλος Μάξιμος
50.  Χριστοφιλογιάννης Δημήτριος


Από το Πανελλήνιο Σοσιαλιστικό Κίνημα

1. Αμοιρίδης Ιωάννης
2. Αράπογλου Χρυσή
3. Βαρβαρίγος Δημήτριος
4. Βενιζέλος Ευάγγελος   
5. Βέρρας Μιλτιάδης   
6. Γιαννακά Σοφία
7. Δραγώνα Θάλεια
8. ‘Εξαρχος Βασίλειος
9. Ζωϊδης Νικόλαος
10. Κακλαμάνης Απόστολος
  11.  Καρτάλης Κωνσταντίνος        
12. Καρχιμάκης Μιχαήλ
13. Κατρίνης Μιχαήλ
14. Κατσιφάρας Απόστολος
15. Κεγκέρογλου Βασίλειος
16. Κουβέλης Σπυρίδων
17. Κουτμερίδης Ευστάθιος
18. Κουτσούκος Ιωάννης
19. Μπόλαρης Μάρκος
20. Νιώτης Γρηγόρης
21. Παντούλας Μιχαήλ
22. Παπαδημητρίου Γεώργιος
23. Παπακωνσταντίνου Γεώργιος
24. Παπαχρήστος Ευάγγελος
25. Περλεπέ – Σηφουνάκη Αικατερίνη
26. Πεταλωτής Γεώργιος
27. Ραγκούσης Ιωάννης
28. Σαχινίδης Φίλιππος
29. Σιδηρόπουλος Αναστάσιος
30. Σκραφνάκη Μαρία
31. Τζάκρη Θεοδώρα 
32. Τιμοσίδης Μιχαήλ  
33. Τσιρώνης Δημήτριος
34.Χάιδος Χρήστος         


Από το Κομμουνιστικό Κόμμα Ελλάδας

1.  Παπαρήγα Αλεξάνδρα
2.  Γκατζής Νικόλαος
3.  Καζάκος Κωνσταντίνος
4.  Καφαντάρη Ευθαλία (Λίλα)
5.  Μελά Παναγιώτα - Εύα
6.  Μωραϊτης Νικόλαος
7. Χαραλάμπους Χαράλαμπος    


Από το Συνασπισμό Ριζοσπαστικής Αριστεράς 

1. Δρίτσας Θεόδωρος
2. Κουράκης Αναστάσιος
3. Μπανιάς Ιωάννης
4. Τσούκαλης Νικόλαος 
5. Ψαριανός Γρηγόριος


Από το Λαϊκό Ορθόδοξο Συναγερμό 

1. Βορίδης Μαυρουδής (Μάκης)
2. Γεωργιάδης  Σπυρίδων - ‘Αδωνις  
3. Πλεύρης Αθανάσιος



Από τους Ανεξάρτητους

    Κουκουδήμος Κωνσταντίνος     


   		Γ’ ΣΥΝΘΕΣΗ
(Από  16 Σεπτεμβρίου έως και 3 Οκτωβρίου 2008)


Από τη Νέα Δημοκρατία

1.  Αγοραστός Κωνσταντίνος 
2.  Αδρακτάς Παναγιώτης
3.  Αναγνωστόπουλος Γεώργιος
4.  Βαγιωνάς Γεώργιος 
5.  Βρούτσης Ιωάννης 
6.  Γιακουμάτος Γεράσιμος
7.  Γιαννέλης – Θεοδοσιάδης Ιωάννης
8.  Δαϊλάκης Σταύρος    
9. Έβερτ Μιλτιάδης 
10. Ζαγορίτης Ελευθέριος  (Λευτέρης)  
11. Καλαντζής Γεώργιος 
12. Καλλιώρας Ηλίας
13. Καραμάριος Αναστάσιος
14. Κεδίκογλου Συμεών (Σίμος)
15. Κελέτσης Σταύρος
16. Κεφαλογιάννης Εμμανουήλ 
17. Κοντογιάννης Γεώργιος  
18. Κουτσούμπας Ανδρέας 
19. Λαμπρόπουλος Ιωάννης
20. Λιάσκος Αναστάσιος  
21. Λιβανός Σπυρίδωνας – Παναγιώτης (Σπήλιος)     
22. Μανώλης Ιωάννης  
23. Μανούσου – Μπινοπούλου Αριάδνη
24. Μαρκόπουλος Κωνσταντίνος
25. Μητσοτάκης Κυριάκος
26. Μπαντουβάς Κωνσταντίνος
27. Μπεκίρης Μιχαήλ
28. Μπουζάλη Παρασκευή (Βίβιαν)
29. Μπούρας Αθανάσιος
30. Παναγιωτόπουλος Παναγιώτης (Πάνος)
31. Παπαδόπουλος Μιχαήλ
32. Παπακώστα – Σιδηροπούλου Αικατερίνη
33. Παπαληγούρας Αναστάσιος - Πέτρος
34. Παπασιώζος Κωνσταντίνος
35. Παρίσης Αλέξανδρος
36. Σαλαγκούδης Γεώργιος
37. Σαλμάς Μάριος
38. Σαμαράς Αντώνιος
39. Σιούφας Δημήτριος
40. Σταθάκης Αριστοτέλης (‘Αρης)
41. Σταμάτης Δημήτριος
42. Σταύρου Απόστολος
43. Σταυρογιάννης Νικόλαος
44. Τατούλης Πέτρος
45. Τραγάκης Ιωάννης
46. Τσαβδαρίδης  Λάζαρος
47. Τρυφωνίδης Γεώργιος
48. Τσιάρας Κωνσταντίνος
49. Φουντουκίδου – Θεοδωρίδου Παρθένα
50. Χαλκίδης Μιχαήλ
51. Χριστοφιλογιάννης Δημήτριος            


Από το Πανελλήνιο Σοσιαλιστικό Κίνημα

1. Αηδόνης Χρήστος
2. Αθανασιάδης Αλέξανδρος
3. Αλευράς Αθανάσιος
4. Ανδρουλάκης Δημήτριος (Μίμης)
5. Αντωνίου Αντωνία (Τόνια)
6. Αποστολάκη Ελένη - Μαρία (Μιλένα)
7. Αργύρης Ευάγγελος
8. Βερελής Χρίστος 
9. Γείτονας Κωνσταντίνος
10. Γερανίδης Βασίλειος
11. Γκερέκου Αγγελική (‘Αντζελα)
12. Γρηγοράκος Λεωνίδας
13. Δημαράς Ιωάννης
14. Διαμαντίδης Ιωάννης 
15. Δριβελέγκας Ιωάννης
16. Κακλαμάνης Απόστολος
17. Καστανίδης Χαράλαμπος 
18. Κατσέλη Λούκα
19. Λαμπίρης Ηλίας
20. Λιάνης Γεώργιος 
21. Μερεντίτη Αθανασία (Σούλα)
22. Μπεγλίτης Παναγιώτης
23. Μωραϊτης Αθανάσιος (Θάνος)    
24. Ντόλιος Γεώργιος        
25. Πάγκαλος Θεόδωρος  
26. Παπαδόπουλος Αλέξανδρος (Αλέκος)
27. Παπανδρέου Βασιλική (Βάσω)         
28. Σακοράφα Σοφία
29. Σπηλιόπουλος Κωνσταντίνος
30. Τσιόκας Θεοχάρης 
31. Φλωρίδης Γεώργιος 
32. Χριστοφιλοπούλου Παρασκευή (Εύη)
33. Χρυσοχοϊδης Μιχαήλ
34. Χυτήρης Τηλέμαχος


Από το Κομμουνιστικό Κόμμα Ελλάδας
                         
1.  Καλαντίδου Σοφία
2.  Κανέλλη Γαρυφαλλιά (Λιάνα) 
3.  Καραθανασόπουλος Νικόλαος
4.  Νικολαϊδου Βαρβάρα (Βέρα)
5.  Μαρίνος Γεώργιος
6.  Πρωτούλης Ιωάννης
7.  Χαλβατζής Σπυρίδων 


Από το Συνασπισμό  Ριζοσπαστικής Αριστεράς 

1.  Αλαβάνος Αλέξανδρος
2.  Κουβέλης Φώτης - Φανούριος
3.  Λεβέντης Αθανάσιος
4.  Παπαγιαννάκης Μιχαήλ
5.  Φιλίνη ‘Αννα 



Από το Λαϊκό Ορθόδοξο Συναγερμό 

1. Καρατζαφέρης Γεώργιος
2. Αποστολάτος Βαϊτσης  (Βάης)
3. Αράπογλου Δήμητρα 
4. Ροντούλης Αστέριος


2.	Κατά τη διάρκεια λειτουργίας του Τμήματος, θα μπορεί, με απόφασή μου και για εξαιρετικούς λόγους, να γίνει εναλλαγή των μελών κάθε συνθέσεως, μετά από πρόταση των Κοινοβουλευτικών Ομάδων, χωρίς όμως να αλλάζει ο αριθμός των μετεχόντων από κάθε Κοινοβουλευτική Ομάδα Βουλευτών.

3.  Το Τμήμα θα συνεδριάζει στην Αίθουσα της Ολομέλειας και σε ημέρες και ώρες για τις οποίες το ίδιο θα αποφασίσει.


Ο ΠΡΟΕΔΡΟΣ ΤΗΣ ΒΟΥΛΗΣ

                                            		              ΔΗΜΗΤΡΙΟΣ  Γ. ΣΙΟΥΦΑΣ

      ΠΡΟΕΔΡΕΥΟΥΣΑ (Έλσα Παπαδημητρίου): Δεύτερον, με την υπ’ αριθμόν 7076/5042/3-7-2008 απόφαση του Προέδρου της Βουλής συγκροτήθηκαν οι προβλεπόμενες από τα άρθρα 31 του Κανονισμού της Βουλής Επιτροπές του Τμήματος Διακοπής των Εργασιών της Βουλής και για τις τρεις διαδοχικές συνθέσεις του Α΄, Β΄ και Γ΄ . 
      Και αυτή η απόφαση θα καταχωρισθεί στα Πρακτικά της σημερινής συνεδρίασης και θα κοινοποιηθεί στους κυρίους Βουλευτές.
      (Στο σημείο αυτό η Β΄ Αντιπρόεδρος της Βουλής κ. Ελισάβετ Παπαδημητρίου καταθέτει για τα Πρακτικά την προαναφερθείσα απόφαση, η οποία έχει ως εξής:
ΒΟΥΛΗ ΤΩΝ ΕΛΛΗΝΩΝ
ΔΙΕΥΘΥΝΣΗ ΚΟΙΝΟΒΟΥΛΕΥΤΙΚΩΝ ΕΠΙΤΡΟΠΩΝ
Αθήνα, 3 Ιουλίου 2008
 

                                                                                                          Πρωτ.: 7076
                                                                                                 Αριθμ.
                                                                                                           Διεκπ.: 5042

ΑΠΟΦΑΣΗ


ΘΕΜΑ:	Σύσταση και συγκρότηση των Διαρκών Επιτροπών
του  Τμήματος Διακοπής των Εργασιών  της Βουλής


Ο ΠΡΟΕΔΡΟΣ
ΤΗΣ ΒΟΥΛΗΣ ΤΩΝ ΕΛΛΗΝΩΝ


Έχοντας υπόψη:

1. Τις διατάξεις των άρθρων 71 και 72 του Συντάγματος και των άρθρων 31, 32 και 33 σε συνδυασμό με τα άρθρα 29 παρ. 5 και 15 παρ. 5 του Κανονισμού της Βουλής (μέρος Κοινοβουλευτικό),  
2. Την υπ’ αριθμ. 6625/4652 από 27 Ιουνίου 2008 απόφαση συγκρότησης του προβλεπομένου από τα άρθρα 71 του Συντάγματος και 29 του Κανονισμού της Βουλής Τμήματος Διακοπής των Εργασιών της Βουλής,
3. Τις έγγραφες υποδείξεις των Κοινοβουλευτικών Ομάδων, καθώς και την προτίμηση του ανεξάρτητου Βουλευτή,          

α π ο φ α σ ί ζ ο υ μ ε,

     συνιστούμε, από τα μέλη του Τμήματος Διακοπής των Εργασιών της Βουλής, τις προβλεπόμενες από το άρθρο 31 του Κανονισμού της Βουλής Διαρκείς Επιτροπές του Τμήματος Διακοπής των Εργασιών της Βουλής, που συγκροτούνται, για τις τρεις διαδοχικές συνθέσεις αυτού (Α΄, Β΄, Γ΄), ως ακολούθως:

Α. ΔΙΑΡΚΗΣ ΕΠΙΤΡΟΠΗ ΜΟΡΦΩΤΙΚΩΝ ΥΠΟΘΕΣΕΩΝ

     Αρμόδια για τα Υπουργεία:
α) Εθνικής Παιδείας και Θρησκευμάτων, β) Πολιτισμού


Α΄ ΣΥΝΘΕΣΗ
(από 8 Ιουλίου έως και 25 Ιουλίου 2008)

1. Αγοραστός Κωνσταντίνος
2. Αποστολάκος Γρηγόριος 
3. Αυγενάκης Ελευθέριος
4. Γιαννόπουλος Αθανάσιος
5. Γκιουλέκας Κωνσταντίνος
6. Δερμεντζόπουλος Αλέξανδρος
7. Καράογλου Θεόδωρος
8. Κεφαλογιάννη Όλγα
9. Κόλλια - Τσαρουχά Μαρία
10. Νικηφοράκης Στυλιανός
11. Ράπτη Ελένη
12. Σαλμάς Μάριος
13. Τατούλης Πέτρος
14. Τσιαρτσιώνης Νικόλαος
15. Δαμανάκη Μαρία
16. Διαμαντοπούλου Άννα
17. Ευθυμίου Πέτρος
18. Λιντζέρης Δημήτριος
19. Μπόλαρης Μάρκος
20. Παπαγεωργίου Γεώργιος
21. Ράπτη Συλβάνα
22. Τόγιας Βασίλειος
23. Τσουρή Ελπίδα
24. Αλυσανδράκης Κωνσταντίνος
25. Ζιώγας Ιωάννης
26. Κοροβέσης Περικλής
27. Βελόπουλος Κυριάκος 
Α. ΔΙΑΡΚΗΣ ΕΠΙΤΡΟΠΗ ΜΟΡΦΩΤΙΚΩΝ ΥΠΟΘΕΣΕΩΝ

     Αρμόδια για τα Υπουργεία:
α) Εθνικής Παιδείας και Θρησκευμάτων, β) Πολιτισμού
       
       
B? ΣΥΝΘΕΣΗ
(από 29 Ιουλίου έως και 11 Σεπτεμβρίου 2008)
       
1. Αυγενάκης Ελευθέριος
2. Κανελλοπούλου Κρινιώ
3. Καριπίδης Αναστάσιος 
4. Κασαπίδης Γεώργιος 
5. Κόλλια - Τσαρουχά Μαρία
6. Κόλλιας Κωνσταντίνος
7. Κωνσταντινίδης Ευστάθιος 
8. Μανώλης Ιωάννης
9. Παπαδημάτος Νικόλαος
10. Πιπιλή Φωτεινή
11. Ράγιου - Μεντζελοπούλου Αναστασία (Νατάσα)
12. Ράπτη Ελένη
13. Σταμάτης Δημήτριος
14. Σταυρογιάννης Νικόλαος
15. Τζαβάρας Κωνσταντίνος
16. Φωτιάδης Ηλίας 
17. Αράπογλου Χρυσή
18. Βαρβαρίγος Δημήτριος
19. Δραγώνα Θάλεια
20. Καρτάλης Κωνσταντίνος
21. Μπόλαρης Μάρκος
22. Νιώτης Γρηγόριος
23. Παντούλας Μιχαήλ
24. Περλεπέ – Σηφουνάκη Αικατερίνη
25. Ραγκούσης Ιωάννης
26. Τζάκρη Θεοδώρα
27. Καζάκος Κωνσταντίνος
28. Καφαντάρη Ευθαλία (Λίλα)
29. Κουράκης Αναστάσιος
30. Γεωργιάδης Σπυρίδων (Άδωνις) 
31. Κουκοδήμος Κωνσταντίνος 

Α. ΔΙΑΡΚΗΣ ΕΠΙΤΡΟΠΗ ΜΟΡΦΩΤΙΚΩΝ ΥΠΟΘΕΣΕΩΝ

     Αρμόδια για τα Υπουργεία:
α) Εθνικής Παιδείας και Θρησκευμάτων, β) Πολιτισμού


Γ΄ ΣΥΝΘΕΣΗ
(από 16 Σεπτεμβρίου έως και 3 Οκτωβρίου 2008)

1. Αγοραστός Κωνσταντίνος
2. Αδρακτάς Παναγιώτης
3. Βαγιωνάς Γεώργιος
4. Γιαννέλλης - Θεοδοσιάδης Ιωάννης
5. Δαϊλάκης Σταύρος
6. Κουτσούμπας Ανδρέας
7. Λιάσκος Αναστάσιος
8. Λιβανός Σπυρίδωνας - Παναγιώτης (Σπήλιος)
9. Παπαδόπουλος Μιχαήλ
10. Παπασιώζος Κωνσταντίνος
11. Παρίσης Αλέξανδρος
12. Σαλμάς Μάριος
13. Τατούλης Πέτρος
14. Χαλκίδης Μιχαήλ
15. Αηδόνης Χρήστος
16. Αλευράς Αθανάσιος
17. Ανδρουλάκης Δημήτριος (Μίμης)
18. Αποστολάκη Ελένη – Μαρία (Μιλένα)
19. Δημαράς Ιωάννης
20. Καστανίδης Χαράλαμπος
21. Λιάνης Γεώργιος
22. Σακοράφα Σοφία
23. Χυτήρης Τηλέμαχος	
24. Νικολαΐδου Βαρβάρα (Βέρα)
25. Πρωτούλης Ιωάννης
26. Φιλίνη Άννα
27. Αποστολάτος Βαΐτσης (Βάης) 

Β. ΔΙΑΡΚΗΣ ΕΠΙΤΡΟΠΗ ΕΘΝΙΚΗΣ ΑΜΥΝΑΣ ΚΑΙ ΕΞΩΤΕΡΙΚΩΝ ΥΠΟΘΕΣΕΩΝ
  
     Αρμόδια για τα Υπουργεία:
α) Εξωτερικών, β) Εθνικής Άμυνας, γ) Μακεδονίας - Θράκης


Α΄ ΣΥΝΘΕΣΗ
(από 8 Ιουλίου έως και 25 Ιουλίου 2008)

1. Βαρβιτσιώτης Μιλτιάδης
2. Καλαντζής Γεώργιος
3. Κεφαλογιάννη Όλγα
4. Λαμπρόπουλος Ιωάννης
5. Μανούσου - Μπινοπούλου Αριάδνη
6. Ορφανός Γεώργιος
7. Παυλίδης Αριστοτέλης
8. Πολύδωρας Βύρων
9. Ρεγκούζας Αδάμ
10. Σαλμάς Μάριος
11. Σκανδαλάκης Παναγιώτης
12. Τσιτουρίδης Σάββας
13. Φλωρίνης Αθηναίος
14. Χαρακόπουλος Μάξιμος
15. Βρεττός Κωνσταντίνος
16. Ευθυμίου Πέτρος
17. Ζήση Ροδούλα
18. Καϊλή Ευδοξία (Εύα)
19. Οικονόμου Βασίλειος
20. Παπανδρέου Βασιλική (Βάσω)
21. Σγουρίδης Παναγιώτης
22. Σκανδαλίδης Κωνσταντίνος
23. Τόγιας Βασίλειος
24. Αλυσανδράκης Κωνσταντίνος
25. Μαυρίκος Γεώργιος
26. Δραγασάκης Ιωάννης
27. Αϊβαλιώτης Κωνσταντίνος 

Β. ΔΙΑΡΚΗΣ ΕΠΙΤΡΟΠΗ ΕΘΝΙΚΗΣ ΑΜΥΝΑΣ ΚΑΙ ΕΞΩΤΕΡΙΚΩΝ ΥΠΟΘΕΣΕΩΝ
  
     Αρμόδια για τα Υπουργεία:
α) Εξωτερικών, β) Εθνικής Άμυνας, γ) Μακεδονίας - Θράκης


Β΄ ΣΥΝΘΕΣΗ
       (από 29 Ιουλίου έως και 11 Σεπτεμβρίου 2008)
       
1. Βολουδάκης Μανούσος – Κωνσταντίνος
2. Γιαννάκης Μιχαήλ
3. Καλλιώρας Ηλίας
4. Κανελλοπούλου Κρινιώ
5. Καντερές Νικόλαος
6. Μαγγίνας Βασίλειος
7. Μανώλης Ιωάννης
8. Μαρκόπουλος Κωνσταντίνος
9. Ντινόπουλος Αργύριος
10. Παναγιωτόπουλος Νικόλαος 
11. Ράγιου - Μεντζελοπούλου Αναστασία(Νατάσα)
12. Σταϊκούρας Χρήστος
13. Τζιτζικώστας Απόστολος
14. Χαρακόπουλος Μάξιμος
15. Βέρρας Μιλτιάδης
16. Γιαννακά Σοφία
17. Καρχιμάκης Μιχαήλ
18. Κουτμερίδης Ευστάθιος
19. Νιώτης Γρηγόριος
20. Παντούλας Μιχαήλ
21. Παπαχρήστος Ευάγγελος
22. Σιδηρόπουλος Αναστάσιος
23. Τιμοσίδης Μιχαήλ
24. Μελά Παναγιώτα - Εύα
25. Παπαρήγα Αλεξάνδρα (Αλέκα)
26. Μπανιάς Ιωάννης
27. Βορίδης Μαυρουδής (Μάκης)
       

Β. ΔΙΑΡΚΗΣ ΕΠΙΤΡΟΠΗ ΕΘΝΙΚΗΣ ΑΜΥΝΑΣ ΚΑΙ ΕΞΩΤΕΡΙΚΩΝ ΥΠΟΘΕΣΕΩΝ
  
     Αρμόδια για τα Υπουργεία:
α) Εξωτερικών, β) Εθνικής Άμυνας, γ) Μακεδονίας - Θράκης


Γ΄ ΣΥΝΘΕΣΗ
(από 16 Σεπτεμβρίου έως και 3 Οκτωβρίου 2008)

1. Αναγνωστόπουλος Γεώργιος
2. Γιαννέλλης - Θεοδοσιάδης Ιωάννης
3. Καλαντζής Γεώργιος
4. Καλλιώρας Ηλίας
5. Κεδίκογλου Συμεών (Σίμος)
6. Λαμπρόπουλος Ιωάννης
7. Μανούσου - Μπινοπούλου Αριάδνη
8. Μανώλης Ιωάννης
9. Μαρκόπουλος Κωνσταντίνος
10. Μητσοτάκης Κυριάκος
11. Παπαδόπουλος Μιχαήλ
12. Παπαληγούρας Αναστάσιος - Πέτρος
13. Σαλμάς Μάριος
14. Σταμάτης Δημήτριος
15. Αθανασιάδης Αλέξανδρος
16. Αποστολάκη Ελένη – Μαρία (Μιλένα)
17. Αργύρης Ευάγγελος
18. Γερανίδης Βασίλειος
19. Δημαράς Ιωάννης
20. Λιάνης Γεώργιος
21. Λοβέρδος Ανδρέας
22. Μπεγλίτης Παναγιώτης
23. Πάγκαλος Θεόδωρος
24. Κανέλλη Γαρυφαλλιά (Λιάνα)
25. Χαλβατζής Σπυρίδων
26. Αλαβάνος Αλέξανδρος
27. Καρατζαφέρης Γεώργιος 

Γ. ΔΙΑΡΚΗΣ ΕΠΙΤΡΟΠΗ ΟΙΚΟΝΟΜΙΚΩΝ ΥΠΟΘΕΣΕΩΝ

     Αρμόδια για τα Υπουργεία:
α) Οικονομίας και Οικονομικών, β) Περιβάλλοντος, Χωροταξίας και Δημοσίων Έργων


Α΄ ΣΥΝΘΕΣΗ
(από 8 Ιουλίου έως και 25 Ιουλίου 2008)

1. Αγοραστός Κωνσταντίνος
2. Δένδιας Νικόλαος - Γεώργιος
3. Δερμεντζόπουλος Αλέξανδρος
4. Ζαγορίτης Ελευθέριος(Λευτέρης)
5. Καλαντζής Γεώργιος
6. Καραμανλής Αχιλλέας
7. Καράογλου Θεόδωρος
8. Κεφαλογιάννης Εμμανουήλ
9. Κόρκα - Κώνστα Αθηνά
10. Ορφανός Γεώργιος
11. Παναγιωτόπουλος Παναγιώτης (Πάνος)
12. Ρεγκούζας Αδάμ
13. Τσιτουρίδης Σάββας
14. Φωτιάδης Ηλίας 
15. Βρεττός Κωνσταντίνος
16. Ζήση Ροδούλα
17. Κουσελάς Δημήτριος
18. Μαγκριώτης Ιωάννης
19. Μανιάτης Ιωάννης
20. Μπόλαρης Μάρκος
21. Παπανδρέου Βασιλική (Βάσω)
22. Παπουτσής Χρήστος
23. Σγουρίδης Παναγιώτης
24. Κανταρτζής Αχιλλέας
25. Μανωλάκου Διαμάντω
26. Δραγασάκης Ιωάννης
27. Πολατίδης Ηλίας





Γ. ΔΙΑΡΚΗΣ ΕΠΙΤΡΟΠΗ ΟΙΚΟΝΟΜΙΚΩΝ ΥΠΟΘΕΣΕΩΝ

     Αρμόδια για τα Υπουργεία:
α) Οικονομίας και Οικονομικών, β) Περιβάλλοντος, Χωροταξίας και Δημοσίων Έργων


Β΄ ΣΥΝΘΕΣΗ
(από 29 Ιουλίου έως και 11 Σεπτεμβρίου 2008)

1. Γιαννάκης Μιχαήλ
2. Καλλιώρας Ηλίας
3. Καριπίδης Αναστάσιος
4. Καρπούζας Αντώνιος
5. Κόρκα - Κώνστα Αθηνά
6. Κοσμίδης Ιωάννης
7. Μαγγίνας Βασίλειος 
8. Μπούγας Ιωάννης
9. Παναγιωτόπουλος Παναγιώτης (Πάνος)
10. Πατριανάκου Φεβρωνία
11. Σολδάτος Θεόδωρος
12. Σταϊκούρας Χρήστος
13. Σταύρου Απόστολος
14. Τζιτζικώστας Απόστολος
15. Καρχιμάκης Μιχαήλ
16. Κατσιφάρας Απόστολος
17. Κεγκέρογλου Βασίλειος
18. Κουβέλης Σπυρίδων
19. Κουτμερίδης Ευστάθιος
20. Κουτσούκος Ιωάννης
21. Παπακωνσταντίνου Γεώργιος
22. Παπαχρήστος Ευάγγελος
23. Χάϊδος Χρήστος
24. Γκατζής Νικόλαος
25. Μωραΐτης Νικόλαος
26. Τσούκαλης Νικόλαος
27. Βορίδης Μαυρουδής (Μάκης) 

Γ. ΔΙΑΡΚΗΣ ΕΠΙΤΡΟΠΗ ΟΙΚΟΝΟΜΙΚΩΝ ΥΠΟΘΕΣΕΩΝ

     Αρμόδια για τα Υπουργεία:
α) Οικονομίας και Οικονομικών, β) Περιβάλλοντος, Χωροταξίας και Δημοσίων Έργων


Γ΄ ΣΥΝΘΕΣΗ
(από 16 Σεπτεμβρίου έως και 3 Οκτωβρίου 2008)
		
1. Αγοραστός Κωνσταντίνος
2. Έβερτ Μιλτιάδης
3. Ζαγορίτης Ελευθέριος(Λευτέρης)
4. Καλαντζής Γεώργιος
5. Καλλιώρας Ηλίας
6. Κεφαλογιάννης Εμμανουήλ
7. Λιάσκος Αναστάσιος
8. Μητσοτάκης Κυριάκος
9. Μπούρας Αθανάσιος
10. Παπαληγούρας Αναστάσιος - Πέτρος
11. Σαμαράς Αντώνιος
12. Σταύρου Απόστολος
13. Τρυφωνίδης Γεώργιος
14. Χαλκίδης Μιχαήλ
15. Ανδρουλάκης Δημήτριος (Μίμης)
16. Βερελής Χρίστος
17. Γείτονας Κωνσταντίνος
18. Διαμαντίδης Ιωάννης
19. Κατσέλη Λούκα
20. Μωραΐτης Αθανάσιος
21. Πάγκαλος Θεόδωρος
22. Σπηλιόπουλος Κωνσταντίνος
23. Χρυσοχοϊδης Μιχαήλ
24. Καλαντίδου Σοφία
25. Καραθανασόπουλος Νικόλαος
26. Φιλίνη Άννα
27. Ροντούλης Αστέριος 
                                                                                                             
         
Δ. ΔΙΑΡΚΗΣ ΕΠΙΤΡΟΠΗ ΚΟΙΝΩΝΙΚΩΝ ΥΠΟΘΕΣΕΩΝ

     Αρμόδια για τα Υπουργεία:
α) Απασχόλησης και Κοινωνικής Προστασίας, β) Υγείας και Κοινωνικής Αλληλεγγύης 
γ) Μεταφορών και Επικοινωνιών


Α΄ ΣΥΝΘΕΣΗ
(από 8 Ιουλίου έως και 25 Ιουλίου 2008) 
         
1. Γεροντόπουλος Κυριάκος
2. Γιαννόπουλος Αθανάσιος
3. Δένδιας Νικόλαος – Γεώργιος 
4. Καρασμάνης Γεώργιος
5. Καρπούζας Αντώνιος
6. Κόλλια - Τσαρουχά Μαρία 
7. Μανούσου - Μπινοπούλου Αριάδνη
8. Μελάς Παναγιώτης
9. Μπενάκη - Ψαρούδα Άννα
10. Παπακώστα - Σιδηροπούλου Κατερίνα
11. Σαμπαζιώτης Δημήτριος
12. Σκανδαλάκης Παναγιώτης
13. Τατούλης Πέτρος
14. Τζαμτζής Ιορδάνης(Δάνης)
15. Καρανίκας Ηλίας
16. Μάντατζη Τσετίν
17. Νασιώκας Έκτορας
18. Ξενογιαννακοπούλου Μαρία – Ελίζα (Μαριλίζα)
19. Οικονόμου Βασίλειος
20. Ρέππας Δημήτριος
21. Σηφουνάκης Νικόλαος
22. Σκουλάκης Εμμανουήλ
23. Σκουλάς Ιωάννης
24. Γκιόκας Ιωάννης
25. Μαυρίκος Γεώργιος
26. Λαφαζάνης Παναγιώτης
27. Αϊβαλιώτης Κωνσταντίνος 

Δ. ΔΙΑΡΚΗΣ ΕΠΙΤΡΟΠΗ ΚΟΙΝΩΝΙΚΩΝ ΥΠΟΘΕΣΕΩΝ

     Αρμόδια για τα Υπουργεία:
α) Απασχόλησης και Κοινωνικής Προστασίας, β) Υγείας και Κοινωνικής Αλληλεγγύης 
γ) Μεταφορών και Επικοινωνιών


Β΄ ΣΥΝΘΕΣΗ
(από 29 Ιουλίου έως και 11 Σεπτεμβρίου 2008)
	
1. Βολουδάκης Μανούσος - Κωνσταντίνος
2. Γεροντόπουλος Κυριάκος
3. Γιακουμάτος Γεράσιμος
4. Καρασμάνης Γεώργιος
5. Κοσμίδης Ιωάννης
6. Κωνσταντινίδης Ευστάθιος
7. Μαρκόπουλος Κωνσταντίνος
8. Μιχαλολιάκος Βασίλειος
9. Παπαδημάτος Νικόλαος
10. Σαμπαζιώτης Δημήτριος
11. Σολδάτος Θεόδωρος
12. Σταμάτης Δημήτριος
13. Τζαμτζής Ιορδάνης(Δάνης)
14. Χριστοφιλογιάννης Δημήτριος
15. Βέρρας Μιλτιάδης
16. Ζωίδης Νικόλαος
17. Κακλαμάνης Απόστολος
18. Κατρίνης Μιχαήλ
19. Περλεπέ – Σηφουνάκη Αικατερίνη
20. Πεταλωτής Γεώργιος
21. Ραγκούσης Ιωάννης
22. Τιμοσίδης Μιχαήλ
23. Χάιδος Χρήστος
24. Καζάκος Κωνσταντίνος
25. Χαραλάμπους Χαράλαμπος
26. Δρίτσας Θεόδωρος
27. Γεωργιάδης Σπυρίδων (Άδωνις) 

Δ. ΔΙΑΡΚΗΣ ΕΠΙΤΡΟΠΗ ΚΟΙΝΩΝΙΚΩΝ ΥΠΟΘΕΣΕΩΝ

     Αρμόδια για τα Υπουργεία:
α) Απασχόλησης και Κοινωνικής Προστασίας, β) Υγείας και Κοινωνικής Αλληλεγγύης,
γ) Μεταφορών και Επικοινωνιών


Γ΄ ΣΥΝΘΕΣΗ
(από 16 Σεπτεμβρίου έως και 3 Οκτωβρίου 2008)

1. Αδρακτάς Παναγιώτης
2. Βαγιωνάς Γεώργιος
3. Γιακουμάτος Γεράσιμος
4. Κοντογιάννης Γεώργιος 
5. Μαρκόπουλος Κωνσταντίνος
6. Μπουζάλη Παρασκευή
7. Μπούρας Αθανάσιος
8. Παναγιωτόπουλος Παναγιώτης (Πάνος)
9. Παπακώστα – Σιδηροπούλου Κατερίνα
10. Σταθάκης Αριστοτέλης(Άρης)
11. Σταμάτης Δημήτριος
12. Τατούλης Πέτρος
13. Τσιάρας Κωνσταντίνος
14. Χριστοφιλογιάννης Δημήτριος
15. Βερελής Χρίστος
16. Γείτονας Κωνσταντίνος
17. Γρηγοράκος Λεωνίδας
18. Κακλαμάνης Απόστολος
19. Λαμπίρης Ηλίας
20. Παπαδόπουλος Αλέξανδρος
21. Τσιόκας Θεοχάρης
22. Φλωρίδης Γεώργιος
23. Χριστοφιλοπούλου Παρασκευή (Εύη)
24. Μαρίνος Γεώργιος
25. Πρωτούλης Ιωάννης
26. Λεβέντης Αθανάσιος
27. Αποστολάτος Βαΐτσης (Βάης) 
                                                                                                                       
     
Ε. ΔΙΑΡΚΗΣ ΕΠΙΤΡΟΠΗ ΔΗΜΟΣΙΑΣ ΔΙΟΙΚΗΣΗΣ, ΔΗΜΟΣΙΑΣ ΤΑΞΗΣ ΚΑΙ ΔΙΚΑΙΟΣΥΝΗΣ

     Αρμόδια για τα Υπουργεία:
α) Εσωτερικών, β) Δικαιοσύνης


Α΄ ΣΥΝΘΕΣΗ
(από 8 Ιουλίου έως και 25 Ιουλίου 2008)

1. Αποστολάκος Γρηγόριος
2. Γκιουλέκας Κωνσταντίνος
3. Ζαγορίτης Ελευθέριος(Λευτέρης)
4. Θαλασσινός Θαλασσινός
5. Καραμάριος Αναστάσιος
6. Λαμπρόπουλος Ιωάννης
7. Λεονταρίδης Θεόφιλος
8. Μαρκογιαννάκης Χρήστος
9. Μπενάκη - Ψαρούδα Άννα
10. Νικηφοράκης Στυλιανός
11. Παπακώστα - Σιδηροπούλου Κατερίνα
12. Πολύδωρας Βύρων
13. Σαμπαζιώτης Δημήτριος
14. Φλωρίνης Αθηναίος 
15. Δαμανάκη Μαρία
16. Μαγκριώτης Ιωάννης
17. Παπαγεωργίου Γεώργιος
18. Ρέππας Δημήτριος
19. Ρήγας Παναγιώτης
20. Ρόβλιας Κωνσταντίνος
21. Σκανδαλίδης Κωνσταντίνος
22. Στρατάκης Εμμανουήλ
23. Χατζηοσμάν Αχμέτ
24. Κανταρτζής Αχιλλέας
25. Σκυλλάκος Αντώνιος
26. Λαφαζάνης Παναγιώτης
27. Βελόπουλος Κυριάκος 

Ε. ΔΙΑΡΚΗΣ ΕΠΙΤΡΟΠΗ ΔΗΜΟΣΙΑΣ ΔΙΟΙΚΗΣΗΣ, ΔΗΜΟΣΙΑΣ ΤΑΞΗΣ ΚΑΙ ΔΙΚΑΙΟΣΥΝΗΣ

     Αρμόδια για τα Υπουργεία:
α)Εσωτερικών, β) Δικαιοσύνης


Β΄ ΣΥΝΘΕΣΗ
(από 29 Ιουλίου έως και 11 Σεπτεμβρίου 2008)

1. Γιακουμάτος Γεράσιμος
2. Θαλασσινός Θαλασσινός
3. Καντερές Νικόλαος
4. Κελέτσης Σταύρος
5. Λεονταρίδης Θεόφιλος
6. Μιχαλολιάκος Βασίλειος
7. Μπούγας Ιωάννης
8. Ντινόπουλος Αργύριος
9. Πατριανάκου Φεβρωνία
10. Πιπιλή Φωτεινή
11. Σαμπαζιώτης Δημήτριος
12. Σταύρου Απόστολος
13. Τσαβδαρίδης Λάζαρος
14. Φουντουκίδου - Θεοδωρίδου Παρθένα
15. Αμοιρίδης Ιωάννης
16. Αράπογλου Χρυσή
17. Έξαρχος Βασίλειος
18. Κακλαμάνης Απόστολος
19. Κουτσούκος Ιωάννης
20. Παπαδημητρίου Γεώργιος
21. Πεταλωτής Γεώργιος
22. Σκραφνάκη Μαρία
23. Τζάκρη Θεοδώρα
24. Γκατζής Νικόλαος
25. Μελά Παναγιώτα – Εύα
26. Τσούκαλης Νικόλαος
27. Πλεύρης Αθανάσιος 

Ε. ΔΙΑΡΚΗΣ ΕΠΙΤΡΟΠΗ ΔΗΜΟΣΙΑΣ ΔΙΟΙΚΗΣΗΣ, ΔΗΜΟΣΙΑΣ ΤΑΞΗΣ ΚΑΙ ΔΙΚΑΙΟΣΥΝΗΣ

     Αρμόδια για τα Υπουργεία:
α)Εσωτερικών, β) Δικαιοσύνης


Γ΄ ΣΥΝΘΕΣΗ
(από 16 Σεπτεμβρίου έως και 3 Οκτωβρίου 2008)

1. Βρούτσης Ιωάννης
2. Γιακουμάτος Γεράσιμος
3. Έβερτ Μιλτιάδης
4. Ζαγορίτης Ελευθέριος (Λευτέρης)
5. Καραμάριος Αναστάσιος
6. Κελέτσης Σταύρος
7. Λαμπρόπουλος Ιωάννης
8. Μπαντουβάς Κωνσταντίνος
9. Παπακώστα - Σιδηροπούλου Κατερίνα
10. Σαλαγκούδης Γεώργιος
11. Σαμαράς Αντώνιος
12. Σταύρου Απόστολος
13. Τσαβδαρίδης Λάζαρος
14. Φουντουκίδου - Θεοδωρίδου Παρθένα
15. Αλευράς Αθανάσιος
16. Δριβελέγκας Ιωάννης
17. Κακλαμάνης Απόστολος
18. Καστανίδης Χαράλαμπος
19. Ντόλιος Γεώργιος
20. Παπαδόπουλος Αλέξανδρος
21. Τσιόκας Θεοχάρης
22. Φλωρίδης Γεώργιος
23. Χυτήρης Τηλέμαχος
24. Κανέλλη Γαρυφαλλιά (Λιάνα)
25. Χαλβατζής Σπυρίδων
26. Κουβέλης Φώτιος – Φανούριος
27. Ροντούλης Αστέριος 

ΣΤ. ΔΙΑΡΚΗΣ ΕΠΙΤΡΟΠΗ ΠΑΡΑΓΩΓΗΣ ΚΑΙ ΕΜΠΟΡΙΟΥ

     Αρμόδια για τα Υπουργεία: α) Ανάπτυξης,  β) Αγροτικής Ανάπτυξης και Τροφίμων, 
γ) Τουριστικής Ανάπτυξης, δ) Εμπορικής Ναυτιλίας, Αιγαίου και Νησιωτικής Πολιτικής
     

Α΄ ΣΥΝΘΕΣΗ
(από 8 Ιουλίου έως και 25 Ιουλίου 2008)

1. Βαρβιτσιώτης Μιλτιάδης
2. Καραμανλής Αχιλλέας
3. Καραμάριος Αναστάσιος
4. Καρασμάνης Γεώργιος
5. Καρπούζας Αντώνιος
6. Κασαπίδης Γεώργιος
7. Μαρκογιαννάκης Χρήστος
8. Μελάς Παναγιώτης
9. Μπασιάκος Ευάγγελος
10. Μπεκίρης Μιχαήλ 
11. Παυλίδης Αριστοτέλης
12. Τζαμτζής Ιορδάνης (Δάνης)
13. Τσιαρτσιώνης Νικόλαος
14. Χαρακόπουλος Μάξιμος
15. Διαμαντοπούλου Άννα
16. Λιντζέρης Δημήτριος
17. Νασιώκας Έκτορας
18. Νικητιάδης Γεώργιος
19. Παπουτσής Χρήστος
20. Σηφουνάκης Νικόλαος
21. Σκουλάκης Εμμανουήλ
22. Στρατάκης Εμμανουήλ
23. Τσουρή Ελπίδα
24. Μανωλάκου Διαμάντω
25. Σκοπελίτης Σταύρος
26. Αμμανατίδου – Πασχαλίδου Ευαγγελία
27. Πολατίδης Ηλίας
         

ΣΤ. ΔΙΑΡΚΗΣ ΕΠΙΤΡΟΠΗ ΠΑΡΑΓΩΓΗΣ ΚΑΙ ΕΜΠΟΡΙΟΥ

     Αρμόδια για τα Υπουργεία: α) Ανάπτυξης, β) Αγροτικής Ανάπτυξης και Τροφίμων, 
γ) Τουριστικής Ανάπτυξης, δ) Εμπορικής Ναυτιλίας, Αιγαίου και Νησιωτικής Πολιτικής


Β΄ ΣΥΝΘΕΣΗ
(από 29 Ιουλίου έως και 11 Σεπτεμβρίου 2008)
	
1. Καρασμάνης Γεώργιος
2. Καριπίδης Αναστάσιος
3. Καρπούζας Αντώνιος
4. Κασαπίδης Γεώργιος
5. Κόλλιας Κωνσταντίνος
6. Λεονταρίδης Θεόφιλος
7. Μπασιάκος Ευάγγελος
8. Παναγιωτόπουλος Νικόλαος
9. Σταυρογιάννης Νικόλαος
10. Τζαβάρας Κωνσταντίνος
11. Τζαμτζής Ιορδάνης (Δάνης)
12. Φουντουκίδου - Θεοδωρίδου Παρθένα
13. Φωτιάδης Ηλίας 
14. Χαρακόπουλος Μάξιμος 
15. Βαρβαρίγος Δημήτριος
16. Έξαρχος Βασίλειος
17. Ζωΐδης Νικόλαος
18. Κατσιφάρας Απόστολος
19. Κεγκέρογλου Βασίλειος
20. Μπόλαρης Μάρκος
21. Σαχινίδης Φίλιππος
22. Σιδηρόπουλος Αναστάσιος
23. Τσιρώνης Δημήτριος
24. Καφαντάρη Ευθαλία (Λίλα)
25. Μωραΐτης Νικόλαος
26. Ψαριανός Γρηγόρης
27. Πλεύρης Αθανάσιος

ΣΤ. ΔΙΑΡΚΗΣ ΕΠΙΤΡΟΠΗ ΠΑΡΑΓΩΓΗΣ ΚΑΙ ΕΜΠΟΡΙΟΥ

     Αρμόδια για τα Υπουργεία: α) Ανάπτυξης, β) Αγροτικής Ανάπτυξης και Τροφίμων, 
γ) Τουριστικής Ανάπτυξης, δ) Εμπορικής Ναυτιλίας, Αιγαίου και Νησιωτικής Πολιτικής
         
Γ΄ ΣΥΝΘΕΣΗ
(από 16 Σεπτεμβρίου έως και 3 Οκτωβρίου 2008)

1. Δαϊλάκης Σταύρος
2. Καραμάριος Αναστάσιος
3. Κεδίκογλου Συμεών (Σίμος)
4. Κοντογιάννης Γεώργιος
5. Μανώλης Ιωάννης
6. Μπαντουβάς Κωνσταντίνος
7. Μπεκίρης Μιχαήλ
8. Παπασιώζος Κωνσταντίνος
9. Σαλαγκούδης Γεώργιος
10. Σταθάκης Αριστοτέλης (Άρης)
11. Σταυρογιάννης Νικόλαος
12. Τρυφωνίδης Γεώργιος
13. Τσιάρας Κωνσταντίνος
14. Φουντουκίδου - Θεοδωρίδου Παρθένα
15. Αντωνίου Αντωνία (Τόνια)
16. Αργύρης Ευάγγελος
17. Γερανίδης Βασίλειος
18. Γκερέκου Αγγελική (Άντζελα)
19. Διαμαντίδης Ιωάννης
20. Δριβελέγκας Ιωάννης
21. Μερεντίτη Αθανασία (Σούλα)
22. Σπηλιόπουλος Κωνσταντίνος
23. Χρυσοχοϊδης Μιχαήλ
24. Καλαντίδου Σοφία
25. Καραθανασόπουλος Νικόλαος
26. Παπαγιαννάκης Μιχαήλ
27. Αράπογλου Δήμητρα
         
Ο ΠΡΟΕΔΡΟΣ ΤΗΣ ΒΟΥΛΗΣ


ΔΗΜΗΤΡΙΟΣ Γ. ΣΙΟΥΦΑΣ
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριου συνάδελφοι, εισερχόμαστε στη συζήτηση των επικαίρων ερωτήσεων.
      Η πρώτη με αριθμό 1/3-7-2008 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Κωνσταντίνου Ρόβλια προς τον Υπουργό Δικαιοσύνης, σχετικά με την κατάργηση του αυτοδιοίκητου των δικαστηρίων, δεν θα συζητηθεί λόγω κωλύματος του κυρίου Υπουργού, και διαγράφεται.
      Ακολουθεί η δεύτερη με αριθμό 7/3-7-2008 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Διαμάντως Μανωλάκου προς τον Υπουργό Υγείας και Κοινωνικής Αλληλεγγύης, σχετικά με την επίλυση των προβλημάτων στη λειτουργία του Κέντρου Εκπαίδευσης και Αποκατάστασης Τυφλών (Κ.Ε.Α.Τ.) κ.λπ..
      Η επίκαιρη ερώτηση της κ. Μανωλάκου έχει ως εξής:
      «Οι εργαζόμενοι στο Κέντρο Εκπαίδευσης και Αποκατάστασης Τυφλών (Κ.Ε.Α.Τ.) βρίσκονται για δεύτερο χρόνο σε κινητοποίηση γιατί το Κ.Ε.Α.Τ. –μοναδικό κρατικό ειδικό κέντρο για τυφλούς- εξαιτίας των εγκληματικών πολιτικών που εφαρμόζονται εδώ και μία δεκαετία σε βάρος του είναι στα πρόθυρα της διάλυσης. Συγκεκριμένα, α) Η κρατική χρηματοδότηση προς το κέντρο δεν καλύπτει ούτε καν τη μισθοδοσία των ελάχιστων μονίμων υπαλλήλων του, που εξακολουθούν να αμείβονται με έσοδα από τις πωλήσεις της ακίνητης περιουσίας του, προϊόν δωρεών για τις ανάγκες αποκλειστικά των τυφλών. β) Προκήρυξη θέσεων εργασίας έχει να γίνει από το 1995, ενώ οι ανάγκες σε προσωπικό καλύπτονται –μέσω της αστικής εταιρείας «ΠΡΩΤΟΠΟΡΙΑ»- με κακοπληρωμένους συμβασιούχους οι οποίοι εξαιτίας των οικονομικών αδιεξόδων και της υπολειτουργίας του κέντρου, οδηγούνται τμηματικά σε απόλυση, ξεκινώντας από το φετινό καλοκαίρι. γ)  Καμμία μέριμνα δεν υπάρχει για την ανάπτυξη του κέντρου, ενώ στο νομοσχέδιο για την Ειδική Αγωγή όχι μόνον αγνοείται η ύπαρξη του Κ.Ε.Α.Τ., αλλά και σημαντικές δραστηριότητές του (εκτύπωση βιβλίων για τυφλούς, διδασκαλία γραφής Braille, κ.λπ.) εκχωρούνται σε νέους υπό σύσταση φορείς.
      Ερωτάται ο κύριος Υπουργός:
      1.Τι μέτρα θα πάρει για την κάλυψη από τον κρατικό προϋπολογισμό του συνόλου των λειτουργικών δαπανών του Κ.Ε.Α.Τ., την ένταξη της μισθοδοσίας των υπαλλήλων του απ’ ευθείας στον κρατικό προϋπολογισμό μέσω του Υπουργείου Υγείας και την παύση κάθε απόλυσης εργαζομένων από την «ΠΡΩΤΟΠΟΡΙΑ»;
      2.Σε ποιες ενέργειες θα προβεί για την ανάπτυξη των δραστηριοτήτων του Κ.Ε.Α.Τ. ώστε να παρέχει πανελλαδικά ολοκληρωμένες δωρεάν υπηρεσίες εκπαίδευσης και πρόνοιας για όλους τους τυφλούς;»
      Στην επίκαιρη ερώτηση της κυρίας συναδέλφου, θα απαντήσει ο Υφυπουργός Υγείας και Κοινωνικής Αλληλεγγύης κ. Κωνσταντόπουλος.
      Κύριε Κωνσταντόπουλε, έχετε το λόγο για τρία λεπτά.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρίες και κύριοι συνάδελφοι, με αφορμή την ερώτηση της Βουλευτού του Κομμουνιστικού Κόμματος Ελλάδας, θα ήθελα να υπενθυμίσω στο Τμήμα ότι μεταπολιτευτικά, δηλαδή από το 1974 και μετά, οι κυβερνήσεις της Νέας Δημοκρατίας είναι υπερήφανες γιατί μόνον αυτές δημοσιοποίησαν δύο ουσιαστικά νομικά πρόσωπα ιδιωτικού δικαίου, δηλαδή το Κ.Ε.Α.Τ. στην Αθήνα και το Ψυχολογικό Κέντρο Βορείου Ελλάδος στη Θεσσαλονίκη. Και επρόκειτο –όχι τυχαία- για δύο μεγάλα ιδρύματα κοινωνικής πρόνοιας.
      Με τη δημοσιοποίηση, μάλιστα, του 1979 στην Κυβέρνηση Κωνσταντίνου Καραμανλή του νόμου περί συστάσεως νομικών προσώπων δημοσίου δικαίου ορίζονταν υπό τον υπότιτλο «Κέντρα Εκπαίδευσης και Αποκατάστασης Τυφλών και Εγκρίσεως του Οργανισμού», ότι οι δαπάνες διοίκησης και λειτουργίας του Κέντρου θα αντιμετωπίζονταν από τους πόρους αυτού και χωρίς επιβάρυνση του κρατικού προϋπολογισμού. 
      Μεταγενέστερα μάλιστα, με το άρθρο 2 του προεδρικού διατάγματος 92/1983 «Τροποποίηση του Προεδρικού Διατάγματος 265/1979 περί συστάσεως νομικών προσώπων δημοσίου δικαίου», ορίστηκε υπό τον υπότιτλο «Κέντρα Εκπαίδευσης και Αποκατάστασης Τυφλών και Εγκρίσεις του Οργανισμού αυτού», ότι οι δαπάνες διοίκησης και λειτουργίας του Κ.Ε.Α.Τ. αντιμετωπίζονται με εκμετάλλευση της περιουσίας του και από κρατική επιχορήγηση. 
      Θέλω να σας πω ότι οι καθημερινά αυξανόμενες ανάγκες του Κ.Ε.Α.Τ. οδήγησαν πλέον και τη σημερινή Κυβέρνηση να θέσει αυτό το θέμα επί τάπητος. Έχει έρθει ξανά αυτό το θέμα στη Βουλή και εισηγηθήκαμε προς τις υπηρεσίες του Γενικού Λογιστηρίου του Κράτους και προτείνουμε ως την πλέον ενδεδειγμένη και αποτελεσματική λύση για την αντιμετώπιση των οικονομικών προβλημάτων του Κέντρου, την ανάληψη των δαπανών μισθοδοσίας από τον κρατικό προϋπολογισμό, κάτι το οποίο το έχουμε κάνει. Θέλουμε να πιστεύουμε ότι στον Κρατικό Προϋπολογισμό του 2009 θα είναι ενταγμένο και το Κ.Ε.Α.Τ. για την πλήρη κάλυψη της μισθοδοσίας του.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Γνωρίζετε πολύ καλά ότι η μισθοδοσία του προσωπικού, σε αντίθεση με όλες τις υπόλοιπες μονάδες κοινωνικής φροντίδας της χώρας μας, καλύπτεται από τον προϋπολογισμό των Νομαρχιακών Αυτοδιοικήσεων και συγκεκριμένα από τον ΚΑΕ 2349,  οι πιστώσεις του οποίου δεν επαρκούν –όντως, έχετε δίκιο- για την κάλυψη της μισθοδοσίας του υφιστάμενου προσωπικού, γι’ αυτό και έχουμε προβεί στις απαραίτητες ενέργειες.
      Θέλω να ξέρετε, όμως, ότι υπάρχει μία τεράστια περιουσία του Κ.Ε.Α.Τ., την οποία προσπαθούμε να την αξιοποιήσουμε με τον καλύτερο δυνατό τρόπο. Έγιναν κάποιες εκποιήσεις πριν από τρία χρόνια, οι οποίες αφορούν όμως σε ακίνητα στα οποία το Κ.Ε.Α.Τ. είχε μόνο πολύ μικρά ποσοστά, της τάξης δηλαδή του 5% έως 10% ή 15%, τα οποία εκποιήθηκαν για τις μεγάλες ανάγκες που αντιμετωπίζει το Κ.Ε.Α.Τ..
      Όσον αφορά την «ΠΡΩΤΟΠΟΡΙΑ», είναι όντως μία αστική μη κερδοσκοπική εταιρεία στους κόλπους του Κ.Ε.Α.Τ., που κυρίως προσπαθεί να αξιοποιήσει με τον καλύτερο δυνατό τρόπο τα χρήματα που προέρχονται από τη διαφήμιση και με το θεσμοθετημένο ποσοστό της διαφήμισης το οποίο πηγαίνει υπέρ του Κ.Ε.Α.Τ.. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Φυσικά, υπάρχουν και κάποια προβλήματα στο Κ.Ε.Α.Τ. με το εργασιακό καθεστώς των εργαζομένων τα οποία προσπαθούμε να επιλύσουμε στο μέτρο του δυνατού. 
      Στη δευτερολογία μου θα είμαι σε θέση να σας δώσω και άλλες απαντήσεις στα ερωτήματά σας. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Υπουργέ. 
      Κυρία Μανωλάκου, έχετε το λόγο για δύο λεπτά. 
      ΔΙΑΜΑΝΤΩ ΜΑΝΩΛΑΚΟΥ: Κύριε Υπουργέ, αναγνωρίζετε ότι η μισθοδοσία πρέπει να καλύπτεται από τον προϋπολογισμό. Εξάλλου, σ’ αυτό είχατε δεσμευθεί από πέρυσι. Τα Πρακτικά της ομιλίας σας υπάρχουν εδώ. Όμως, δεν το κάνατε. Τα πράγματα έχουν στην κυριολεξία χειροτερέψει. 
      Το ζήτημα δεν είναι να εκποιηθούν τα περιουσιακά στοιχεία του Κ.Ε.Α.Τ.. Το Κ.Ε.Α.Τ. είναι δημόσιο ίδρυμα και έχετε υποχρέωση να καλύπτετε τουλάχιστον τη μισθοδοσία από τον κρατικό προϋπολογισμό. Δεν το κάνατε. Αυτή τη στιγμή χρωστάνε 700.000 ευρώ, γιατί εσείς δεν είστε συνεπείς. Στις 16 του μήνα, δεν έχουν να πληρώσουν ούτε 50.000 ευρώ για το ρεύμα, το οποίο κόβεται. 
      Σε ό,τι αφορά τις εκποιήσεις, θα ήθελα να σας πω, κύριε Υπουργέ, ότι δεν μπορεί να γίνονται εκποιήσεις περιουσιακών στοιχείων για να καλύπτεται η μισθοδοσία. Αυτή είναι κρατική υποχρέωση. 
      Η εταιρεία «ΠΡΩΤΟΠΟΡΙΑ» διαχειρίζεται δημόσιο χρήμα χωρίς έλεγχο. Η πλειοψηφία της Διοίκησης είναι διορισμένη από εσάς και γίνεται διαχείριση αρκετών χρημάτων, γίνεται διαχείριση δημόσιου χρήματος.
      Σε ό,τι αφορά το μέλλον του Κ.Ε.Α.Τ., θα ήθελα να σας πω ότι με μαθηματική ακρίβεια απαξιώνεται. Αν συνεχιστεί αυτή η κατάσταση και συνεχίσουν να εκποιούνται ακόμα και τα περιουσιακά του στοιχεία για να καλυφθούν βασικές ανάγκες, θα οδηγηθεί με μαθηματική ακρίβεια στο κλείσιμο. Και αυτήν τη στιγμή εσείς δεν δεσμευθήκατε σε τίποτα. Πρέπει να δεσμευθείτε ότι μέχρι το τέλος της χρονιάς θα καλύψετε όλες τις βασικές ανάγκες και τη μισθοδοσία, αλλά και τις υποδομές. 
      (Στο σημείο αυτό χτυπάει το κουδούνι λήξεως του χρόνου ομιλίας της κυρίας Βουλευτού)
      Δεν μπορεί ουσιαστικά ένα τέτοιο ίδρυμα –που όπως είπατε γίνεται δημόσιο και είναι το μοναδικό- να οδηγηθεί στην ιδιωτικοποίηση. Δηλαδή, θα έχουν να εκπαιδευτούν οι τυφλοί που έχουν λεφτά. Εκεί οδηγείτε τον κόσμο. Όμως, μία τέτοια πολιτική είναι εγκληματική, είναι απάνθρωπη, είναι βάρβαρη. Εμάς θα μας βρείτε μπροστά σας. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κ. Μανωλάκου. 
      Κύριε Υπουργέ, έχετε το λόγο για δύο λεπτά για να απαντήσετε. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρία Μανωλάκου, θέλω να σας υπενθυμίσω ότι η πολιτική είναι η τέχνη του εφικτού. Η Κυβέρνηση αυτή ήταν η μοναδική η οποία δημοσιοποίησε ιδιωτικά ιδρύματα και όχι το αντίθετο το οποίο ισχυρίζεστε. Ήταν η μοναδική Κυβέρνηση μεταπολιτευτικά η οποία δημοσιοποίησε ιδιωτικά ιδρύματα, κάτι που θα επαναλαμβάνω συνέχεια. 
      Θέλω να ξέρετε ότι στο αντίστοιχο ίδρυμα της Θεσσαλονίκης -το οποίο ουδέποτε δημοσιοποιήθηκε- οι εργαζόμενοι είναι απλήρωτοι εδώ και μήνες. Εκατοντάδες και χιλιάδες εργαζόμενοι σε ιδρύματα κοινωνικής πρόνοιας τα οποία είναι ιδιωτικού δικαίου είναι απλήρωτοι. 
      Οι εργαζόμενοι στο συγκεκριμένο ίδρυμα δεν βρέθηκαν απλήρωτοι ούτε μία ημέρα. Αυτό γίνεται ακόμα και με θυσίες. 
      ΔΙΑΜΑΝΤΩ ΜΑΝΩΛΑΚΟΥ: Τον επόμενο μήνα δεν θα έχουν, κύριε Υπουργέ!
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Αυτό γίνεται ακόμα και με θυσίες!
      ΠΡΟΕΔΡΕΥΟΥΣΑ (Έλσα Παπαδημητρίου): Κυρία Μανωλάκου, στα εθνικά κοινοβούλια δεν υπάρχει διάλογος!
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Και το σκεπτικό των δωρητών -οι οποίοι δώρισαν περιουσιακά στοιχεία στο ίδρυμα αυτό- ήταν να τα δωρίσουν, την εποχή που ήταν ιδιωτικό το ίδρυμα για τις ανάγκες και της μισθοδοσίας των εργαζομένων. 
      Και το τελευταίο ευρώ το οποίο δόθηκε μετά την εκποίηση των περιουσιακών στοιχείων –των ελαχίστων, όπως σας είπα, και μάλιστα των περιουσιακών στοιχείων τα οποία ήταν ανεκμετάλλευτα και δεν είχαν αποδώσει τα τελευταία χρόνια στο συγκεκριμένο ίδρυμα- πάντα αξιοποιείται προς την κατεύθυνση της εργασιακής ασφάλειας των εργαζομένων σ’ αυτό το ίδρυμα τους οποίους τους προσέχουν σαν κόρη οφθαλμού. Διότι αν είναι απλήρωτοι οι εργαζόμενοι στο συγκεκριμένο ίδρυμα, τότε και οι υπηρεσίες οι οποίες θα παρέχονται από το ίδρυμα δεν θα είναι οι καλύτερες δυνατές. 
      Έτσι, λοιπόν, μ’ αυτή τη λογική, φροντίζουμε το Κ.Ε.Α.Τ. να παρέχει τις καλύτερες δυνατές υπηρεσίες και μέσω της «ΠΡΩΤΟΠΟΡΙΑΣ», όπως εκμάθηση ξένων γλωσσών, εκμάθηση μουσικής, εκτύπωση βιβλίων με το σύστημα των τυφλών και όλα τα σχετικά, τα οποία γίνονται στον καλύτερο δυνατό βαθμό.
	Όσον αφορά το άλλο ερώτημα που βάλατε στην επίκαιρη ερώτησή σας και έχει να κάνει με τα θέματα του νομοσχεδίου ειδικής αγωγής, αν και αρμόδιο να απαντήσει είναι το Υπουργείο Εθνικής Παιδείας και Θρησκευμάτων, το οποίο δεν είναι συνερωτώμενο Υπουργείο, θα πω τα εξής:
      Έχουν γίνει τεράστιες προσπάθειες και σ’ αυτό το κομμάτι της ειδικής αγωγής. Στο νέο νομοσχέδιο καθορίζονται όλοι οι όροι και οι προϋποθέσεις για την ομαλή ένταξη του Κ.Ε.Α.Τ. στο χώρο αυτό και για την εκτύπωση των βιβλίων που έχουν ανάγκη οι τυφλοί μαθητές. 
	Και εδώ είναι παλιά η διχογνωμία που υπάρχει. Συμμερίζομαι, όμως, την αγωνία των Βουλευτών του Κομμουνιστικού Κόμματος Ελλάδας. Όσον αφορά  την ειδική εκπαίδευση των τυφλών μαθητών, η κρατούσα άποψη σήμερα, όπως γνωρίζετε, υποστηρίζει την κοινωνική ενσωμάτωση και την ένταξή τους στο κοινό εκπαιδευτικό σύστημα. Υπάρχουν βέβαια και ενστάσεις από την επιστημονική κοινότητα ότι όντως οι τυφλοί χρειάζονται ειδικά σχολεία. 
    Εκεί υπάρχει τεράστια διχογνωμία και το θέμα αυτό, όπως σας είχα πει και σε άλλη ερώτηση που είχατε καταθέσει, πρέπει να το φέρετε στη Βουλή. Πρέπει να ακουστούν όλες οι απόψεις πάνω στα θέματα ειδικής αγωγής και ιδιαίτερα για τους τυφλούς και κωφούς μαθητές που, κατά τη γνώμη μου πάντοτε –συμμερίζομαι βέβαια και τη δική σας γνώμη- όντως χρειάζονται ένα ειδικό εκπαιδευτικό σύστημα. Το ενταγμένο σύστημα, το κοινό εκπαιδευτικό σύστημα για τους φυσιολογικούς και ανάπηρους, ιδιαίτερα τυφλούς, μαθητές δεν είναι πάντοτε το καλύτερο δυνατόν. 
    	ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Υπουργέ. 
    	Εισερχόμαστε στη συζήτηση της τρίτης με αριθμό 9/3-7-2008 επίκαιρης ερώτησης της Βουλευτού του Συνασπισμού Ριζοσπαστικής Αριστεράς κυρίας Ευαγγελίας Αμμανατίδου – Πασχαλίδου προς τον Υπουργό Υγείας και Κοινωνικής Αλληλεγγύης, σχετικά με την αντιμετώπιση των προβλημάτων στο Νοσοκομείο Δράμας κ.λπ.. 
    Ειδικότερα η επίκαιρη ερώτηση της κ. Αμμανατίδου-Πασχαλίδου έχει ως εξής:
    «Τεράστια ερωτηματικά εγείρονται για τις αιτίες που οδήγησαν εδώ και τρεις μέρες στη μη λειτουργία του φαρμακείου στο Νοσοκομείο Δράμας. 
    Σύμφωνα με δηλώσεις των εργαζομένων οι δυο φαρμακοποιοί του νοσοκομείου δεν βρίσκονται στη θέση τους. 
    Η μια φαρμακοποιός αποχώρησε ξαφνικά και αυθαίρετα σύμφωνα με έγγραφο της διοικήτριας νοσοκομείου λόγω παράτυπης απόσπασής της. Η παράτυπη απόσπαση έγινε με την κάλυψη του Διοικητή της Δ΄ Υγειονομικής Περιφέρειας σε Νοσοκομείο της Θεσσαλονίκης. 
    Ο δεύτερος φαρμακοποιός λόγω παραίτησης, επειδή δεν του δόθηκε πρωτόκολλο παραλαβής των φαρμάκων της αποθήκης. 
    Αυτονόητο, λοιπόν, είναι να παρουσιάζονται προβλήματα στην ομαλή τροφοδοσία των κλινικών και των εξωτερικών ασθενών με φάρμακα και συνεπώς να διαταράσσεται η ομαλή θεραπευτική αγωγή τους.
    Επιπρόσθετα καθημερινές βλάβες, λόγω παλαιότητας, παρουσιάζονται στα μηχανήματα της μονάδας του τεχνητού νεφρού του νοσοκομείου που εξυπηρετεί τους νεφροπαθείς της περιοχής. 
    Οι βλάβες αντιμετωπίζονται για την ώρα με τις ηρωικές προσπάθειες του προσωπικού, αλλά η πέρα πάσης λογικής καθυστέρηση της ανανέωσης του εξοπλισμού της μονάδας, αναμένεται στο άμεσο μέλλον να έχει συνέπειες στην επαρκή λειτουργία της και τραγικές συνέπειες για τους νεφροπαθείς. 
    Επειδή θα τεθούν σε κίνδυνο ζωές ασθενών αν συνεχιστεί αυτή η κατάσταση στο Νοσοκομείο της Δράμας, 
    Ερωτάται ο κύριος Υπουργός τι μέτρα θα πάρει ώστε να αποδοθούν ευθύνες για τυχόν παρατυπίες στην απόσπαση του φαρμακοποιού, να λειτουργήσει άμεσα το φαρμακείο του νοσοκομείου, να ανανεωθεί άμεσα ο εξοπλισμός της μονάδας τεχνητού νεφρού» .
    Στην επίκαιρη ερώτηση της κυρίας συναδέλφου θα απαντήσει ο Υφυπουργός Υγείας και Κοινωνικής Αλληλεγγύης κ. Παπαγεωργίου.
    Ορίστε, κύριε Υπουργέ. Έχετε το λόγο για τρία λεπτά. 
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κυρία Πρόεδρε. 
    Θα απαντήσω, κυρία συνάδελφε, στην ερώτησή σας, επαναλαμβάνοντας αυτά που πριν από δεκαπέντε περίπου μέρες, όταν ξανασυζητήσαμε το ίδιο θέμα σ’ αυτήν την Αίθουσα, ότι το Νοσοκομείο της Δράμας είναι ένα καλά οργανωμένο νοσοκομείο, που προσφέρει υπηρεσίες υγείας υψηλού επιπέδου, εξυπηρετεί την ευρύτερη περιοχή και από πλευράς ιατρικού, νοσηλευτικού και διοικητικού προσωπικού, αλλά και εξοπλισμού βρίσκεται σε πάρα πολύ καλό επίπεδο. 
    Θα πω ότι αυτήν τη στιγμή υπηρετούν περίπου διακόσιοι εβδομήντα νοσηλευτές. Από τους κυλιόμενους πίνακες του Α.Σ.Ε.Π. ήδη διορίστηκαν την προηγούμενη εβδομάδα για τη Μονάδα Εντατικής Θεραπείας επτά νέοι. Άλλοι δέκα είναι στην εξέλιξη της δημοσίευσης στην Εφημερίδα της Κυβέρνησης. 
Υπάρχουν και ορισμένες κενές θέσεις οι οποίες θα πληρωθούν με μετατάξεις, οι οποίες είναι σε εξέλιξη αυτή τη στιγμή. 
    Επομένως, παραμένει ένα κενό οργανικών θέσεων στις διακόσιες ογδόντα, περίπου, δέκα ή δώδεκα θέσεων. Ένα τέτοιο υψηλό ποσοστό κάλυψης νοσηλευτικού προσωπικού δεν παρατηρείται εύκολα σε νοσοκομεία της χώρας μας. 
    Επίσης και στο ιατρικό προσωπικό, θα έλεγα, υπάρχει μία κάλυψη αρκετά ικανοποιητική. Στις ενενήντα εννιά, αν δεν κάνω λάθος, οργανικές θέσεις υπάρχουν περίπου εξήντα μόνιμοι γιατροί του Ε.Σ.Υ.. Είναι στην τελική φάση η διαδικασία κρίσης για άλλους εννέα ή δέκα. Και έχουμε επιπλέον εννέα επικουρικούς γιατρούς και πενήντα δύο θέσεις ή πενήντα τρεις ειδικευόμενους γιατρούς. 
    Δεν παρατηρείται κανένα απολύτως πρόβλημα. Παρέχονται οι υπηρεσίες υγείας, όπως λέω, πάρα πολύ καλά, σε υψηλό επίπεδο και εξυπηρετείται η ευρύτερη περιοχή.
    Για τα συγκεκριμένα θέματα, απάντησα την προηγούμενη φορά για τις αυξημένες ανάγκες του Νοσοκομείου «Γεωργίου Παπανικολάου» στη Θεσσαλονίκη. Είναι ένα νοσοκομείο επτακοσίων πενήντα κλινών, με τρεις φαρμακοποιούς εκ των οποίων ο ένας, ο διευθυντής, χειρουργημένος πρόσφατα για σοβαρό καρδιοαγγειακό πρόβλημα, που κάνει χρήση των αναρρωτικών του αδειών. Δεν μπορούσαν δύο φαρμακοποιοί να τον καλύψουν. Υπηρετούσαν δύο φαρμακοποιοί στο Νοσοκομείο της Δράμας εκ των οποίων ο ένας με κοινή απόφαση των διοικητών των υγειονομικών περιφερειών αποσπάστηκε για τρεις μήνες στο νοσοκομείο προκειμένου να παρέχει τις υπηρεσίες και να ξαναεπανέλθει αφού υπήρχε δεύτερος φαρμακοποιός στο Νοσοκομείο της Δράμας. Επιπλέον, ήταν στην τελική φάση ο διορισμός και τρίτου, που αυτή τη στιγμή που μιλάμε, έχει πάρει φύλλο Εφημερίδας της Κυβερνήσεως, από την προηγούμενη εβδομάδα, και αναλαμβάνει υπηρεσία.
    Αυτή, λοιπόν, είναι η εικόνα του φαρμακείου. Έδωσα και τις εξηγήσεις για την αντικατάσταση του φαρμακοποιού. Είπα ότι αν χρειαστεί να υπογραφεί πρωτόκολλο παραλαβής, μόνο σε περίπτωση οριστικής μετακίνησης, όχι προσωρινής και αναρρωτικής ή άλλης άδειας. Διότι οι υπόλοιποι θεωρούνται ότι υπηρετούν στο φαρμακείο και άρα είναι υπό τις εντολές και τις οδηγίες του προϊσταμένου φαρμακοποιού. Επομένως, δεν χρειάζεται. 
    Προέκυψε το θέμα μετά τη μετακίνηση για τρίμηνο μόνο της φαρμακοποιού και δεν είναι αυθαίρετη αφού είκοσι μέρες πριν είχε στα χέρια της την υπογεγραμμένη διαταγή μετακίνησης από τους διοικητές των δύο υγειονομικών περιφερειών. Άλλο, λοιπόν, αυθαιρεσία και άλλο εντολή με την οποία συμφωνούσε απόλυτα. Θα έβλεπα να διαφωνείτε και να εκφράζετε, αν θέλετε, μια αντίθεση αν παρά τη θέληση έστω και για την αντιμετώπιση εκτάκτων και σοβαρών αναγκών, μετακινούνταν εκεί κάποιος φαρμακοποιός. Τέτοιο πράγμα δεν συνέβη και επομένως, δεν προκύπτει κανένα απολύτως πρόβλημα.
    Ευχαριστώ.
     ΠΡΟΕΔΡΕΥΟΥΣΑ (Έλσα Παπαδημητρίου): Η κυρία συνάδελφος έχει το λόγο.
    ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Ευχαριστώ, κυρία Πρόεδρε.
    Κύριε Υπουργέ, επανέφερα την επίκαιρη ερώτηση μέσα σε δώδεκα μέρες, γιατί είναι η τρίτη εβδομάδα που δεν λειτουργεί το φαρμακείο της Δράμας, όπως υπάρχουν και πάρα πολλά προβλήματα στη μονάδα τεχνητού νεφρού.
    Τα προβλήματα παραμένουν όσο κι αν εσείς θέλετε να τα καλύψετε λέγοντάς μου την προηγούμενη φορά, αν θυμάστε, ότι η ενημέρωση που έχω με εκθέτει. Νομίζω ότι το Υπουργείο εκτίθεται και όχι εγώ. Διότι το φαρμακείο υπολειτουργεί. Ο γιατρός, που αυτήν τη στιγμή καλύπτει τις ανάγκες ενός φαρμακοποιού, είναι ένας γιατρός της Β΄ Παθολογικής. Άρα μένει και μία θέση κενή σε μια άλλη κλινική.
    Νομίζω ότι και για τρεις μήνες θα χρειαζόταν ένα πρωτόκολλο παραλαβής διότι στο συγκεκριμένο νοσοκομείο στην τελευταία απογραφή που έγινε, υπάρχει μία αναντιστοιχία. Δεν συμφωνούν τα βιβλία κλεισίματος με τα υπάρχοντα φάρμακα στα ράφια. Εδώ υπάρχει ένα πολύ σοβαρό θέμα. Οπότε ήταν ένας επιπλέον λόγος ο φαρμακοποιός να παραιτηθεί. Με το πρόβλημα που δημιουργήθηκε, αυτή τη στιγμή δεν αναλαμβάνει κανένας να κάνει νέες παραγγελίες φαρμάκων με αποτέλεσμα να αρχίσουν οι ελλείψεις στις κλινικές του νοσοκομείου. 
    Έχω εδώ και θα την καταθέσω, μια καταγγελία του Σωματείου Εργαζομένων του Γενικού Νοσοκομείου Δράμας. Οι εργαζόμενοι στο Νοσοκομείο Δράμας απαιτούν την άμεση ανάκληση της απόφασης μετακίνησης, την άμεση ανάκληση μετακίνησης νοσηλευτριών σε άλλες υπηρεσίες και την άμεση πρόσληψη προσωπικού.
      Υπάρχουν και άλλα θέματα, αλλά ο χρόνος δεν μου επιτρέπει να σας τα πω. 
      Όσον αφορά για τον τεχνητό νεφρό, από 1 Νοεμβρίου 2007 υπάρχει μια ακόμη αίτηση του Συλλόγου Νεφροπαθών Δράμας για την άμεση αντικατάσταση οκτώ μηχανημάτων αιμοκάθαρσης, όπως και από 11 Ιουλίου 2007 άλλο ένα έγγραφο αγωνίας του νεφρολόγου Διευθυντή της μονάδας τεχνητού νεφρού του Γενικού Νοσοκομείου Δράμας για την προμήθεια μηχανημάτων αιμοκάθαρσης και μάλιστα on line αιμοδιαδιήθησης, όπως είναι στα μεγάλα νοσοκομεία της χώρας μας, αλλά και του εξωτερικού,και αναφέρει χαρακτηριστικά: «Επειδή η on line αιμοδιαδιήθηση συμπεριλήφθηκε στο διαγωνισμό του επόμενου έτους και όχι σε αυτόν που ήδη τρέχει και επειδή το κόστος των δυο μεθόδων είναι παρόμοιο, σας παρακαλώ να φροντίσετε να εφαρμοστεί από φέτος η on line έστω και με πρόχειρο διαγωνισμό». 
      ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώστε, κυρία συνάδελφε.
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Τελειώνω, κυρία Πρόεδρε. 
      Και μου είχατε απαντήσει ότι θα συμβάλλει και το Υπουργείο Μακεδονίας-Θράκης, όσον αφορά για την αγορά των συγκεκριμένων μηχανημάτων. 
      Απ’ όσα εγώ γνωρίζω, αυτήν τη στιγμή πιέζεται η Ιερά Μητρόπολη Δράμας να συμβάλλει ώστε να φύγουμε από το μεγάλο πρόβλημα και να αγοράσει αυτή πέντε μηχανήματα, τα οποία ήταν υποχρέωση, αν μη τι άλλο, του Υπουργείου.
      Καταθέτω στα Πρακτικά αυτά τα τρία έγγραφα που ανέφερα.
      (Στο σημείο αυτό η Βουλευτής κ. Ευαγγελία Αμμανατίδου-Πασχαλίδου καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε την κυρία συνάδελφο. 
      Κύριε Υφυπουργέ, έχετε το λόγο για δυο λεπτά.
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ, κυρία Πρόεδρε.
    Εγώ πάντως, κυρία συνάδελφε, θα σας επαναλάβω αυτό που είπα την άλλη φορά, καλοπροαίρετα. Εκτίθεστε, διότι τα στοιχεία που σας δίνουν είναι πέρα για πέρα ανακριβή και θα αναφερθώ σ’ ένα προς ένα, διότι θίγετε και προσβάλετε τρίτους με αυτά που λέτε, γιατί είναι εντελώς αντίθετα από αυτά που ισχύουν. 
    ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Ποιους εννοείτε, κύριε Υφυπουργέ;
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Με απόφαση του Υπουργού Μακεδονίας-Θράκης –θα την καταθέσω- επιχορηγείται η Ιερά Μητρόπολη Δράμας, η οποία με το δικό της τρόπο συμβάλλει και αυτή στην αγορά σύγχρονων μηχανημάτων αιμοκάθαρσης και δεν πιέζεται. Ο Σεβασμιότατος Μητροπολίτης σε ανοικτή επικοινωνία περίμενε και αυτό, όπου μαζί με τη δική του προσφορά να εξοπλίσει τη μονάδα με έξι σύγχρονα μηχανήματα, έτσι ώστε αυτά τα πέντε παλαιάς τεχνολογίας, όχι απλώς να εγκατασταθούν, αλλά να έχουμε και ένα επιπλέον. Διότι από τα δεκαπέντε υπάρχοντα, τα πέντε αγοράστηκαν το 2004-2005, είναι τελευταίας τεχνολογίας, τα τρία είναι μετά το 2001, δεν δημιουργούν κανένα απολύτως πρόβλημα. Θα καταθέσω και το χειρόγραφο με την υπογραφή και τη σφραγίδα του Διευθυντή της Μονάδας Εντατικής Θεραπείας, όπου μιλάει για τα πέντε που συχνά χρειάζονται και η εταιρεία αποκαθιστά τη ζημιά. Όμως, με την αγορά των νέων μέσω της Ιεράς Μητροπόλεως, την οποία ευχαριστούμε, λύνεται οριστικά το πρόβλημα.  
    Επιπλέον, το φαρμακείο λειτουργεί άψογα, έχει γίνει και η καταγραφή και των φαρμάκων και των ναρκωτικών ουσιών.  Θα καταθέσω και την απόφαση του Διοικητικού Συμβουλίου όπου ομόφωνα και οι εκπρόσωποι των εργαζομένων όρισαν τον Επιμελητή Παθολογίας -διότι και αυτό δεν το δέχεστε- Σεμερτζίδη Χρήστο ως επιστημονικά υπεύθυνο. Δεν κάνει αυτός τη διαχείριση των φαρμάκων –δεν το ξέρετε- έχει τρεις βοηθούς φαρμακοποιούς στο φαρμακείο της Δράμας όπου κάνουν άριστα τη δουλειά τους και δεν υπάρχει κανένα απολύτως πρόβλημα.
    ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Δεν είναι στη θέση του. 
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Εγώ δεν σας διέκοψα όταν μιλούσατε. Θα κατατεθεί και αυτό στα Πρακτικά, για να προστεθεί σε όλα τα στοιχεία που σας είπα ότι σας εκθέτουν. Και επιπλέον, αν θέλετε, θα καταθέσω το έγγραφο της Διεύθυνσης Υγειονομικής Περιφέρειας Θεσσαλονίκης -γιατί και αυτό δεν το δέχεστε- για την αντιμετώπιση των αναγκών του Νοσοκομείου «Παπανικολάου» στη Θεσσαλονίκη, έτσι ώστε να πειστείτε και για αυτό το πράγμα, όπως και το έγγραφο για τη δημοσίευση στην Εφημερίδα της Κυβερνήσεως, διότι και αυτό δεν το δέχεστε, ότι υπάρχει φαρμακοποιός τρίτος, ο οποίος διορίζεται, το όνομα της οποίας είναι Ηλιοπούλου Δέσποινα Π.Ε. -Φαρμακοποιών για το φαρμακείο του Νοσοκομείου της Δράμας, ημερομηνία δημοσίευσης 4 Ιουλίου 2008, όπως σας είπα, της επομένης εβδομάδας από εκείνη που συζητούσαμε.
    (Στο σημείο αυτό ο Υφυπουργός Υγείας και Κοινωνικής Αλληλεγγύης κ. Γεώργιος Παπαγεωργίου καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε πολύ.
	Θα συζητηθεί η τέταρτη με αριθμό 3/3-7-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς τον Υπουργό Εθνικής Άμυνας σχετικά με τη θέσπιση επιδόματος για τα στελέχη των Ενόπλων Δυνάμεων κ.λπ..
	Η επίκαιρη ερώτηση του κυρίου συναδέλφου έχει ως εξής:
	«Τα στελέχη (αξιωματικοί και υπαξιωματικοί) των Ενόπλων Δυνάμεων εργάζονται καθημερινά πολύ πέραν του οκταώρου, ενώ εκείνοι που είναι τοποθετημένοι σε Μονάδες και Κέντρα Εκπαιδεύσεως Νεοσυλλέκτων συχνά δεν έχουν ούτε καν στοιχειώδη επαφή με τις οικογένειές τους λόγω του φόρτου εργασίας που αντιμετωπίζουν στα στρατόπεδα.
	Κατόπιν τούτου ερωτάσθε γιατί δεν προχωρεί το ΥΠΕΘΑ στην άμεση θέσπιση επιδόματος το οποίο θα δίνεται στα στελέχη των Ενόπλων Δυνάμεων ως ελάχιστο δείγμα αναγνώρισης της πολιτείας στις πολλές ώρες πρόσθετης –πέραν του οκταώρου- εργασίας και προσφοράς τους;».
	Στην επίκαιρη ερώτηση του κυρίου συναδέλφου θα απαντήσει ο Υφυπουργός Εθνικής Άμυνας κ. Τασούλας.
	Κύριε Υφυπουργέ έχετε το λόγο.
    	ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Ευχαριστώ, κυρία Πρόεδρε.
    	Θα ήθελα να πω στον ερωτώντα συνάδελφο ότι το μισθολόγιο των στρατιωτικών είναι ειδικό μισθολόγιο, δεν ταιριάζει με το μισθολόγιο των δημοσίων υπαλλήλων, όπως δεν ταιριάζει με το καθεστώς των δημοσίων υπαλλήλων και ο τρόπος διεκδικήσεως ή συνάψεως των μισθολογικών παροχών από την πλευρά των στρατιωτικών λόγω της φύσεως της στρατιωτικής ιδιότητος.
    	Πράγματι, στους στρατιωτικούς δεν υπάρχουν υπερωρίες, υπάρχουν όμως άλλα επιδόματα τα οποία είναι συντρέχοντα με τους δημοσίους υπαλλήλους αλλά και αποκλειστικά στους στρατιωτικούς τα οποία υποκαθιστούν αυτήν την έλλειψη. Σας λέω ότι υπάρχουν για τους στρατιωτικούς επτά διαφορετικά επιδόματα τα οποία δεν υπάρχουν για τους δημοσίους υπαλλήλους. Οι στρατιωτικοί αντιμετωπίζουν ακριβώς τις ειδικές συνθήκες που κι εσείς θέσατε στην επίκαιρη ερώτησή σας και κάτω απ’ αυτές τις συνθήκες επιτελούν τα καθήκοντά τους.
    	Εκτός από το βασικό μισθό στον οποίο με το ν. 3620/2007 η Κυβέρνηση έδωσε αυξήσεις της τάξεως του 8,2% πέραν της εισοδηματικής πολιτικής, οι στρατιωτικοί εισπράττουν τα επιδόματα τα οποία είναι κοινά με τις άλλες κατηγορίες των δημοσίων λειτουργών. Έχουν το χρονοεπίδομα, τις οικογενειακές παροχές και τα επιδόματα των εορτών, αλλά απολαύουν και των ειδικών επιδομάτων όπως της εξομάλυνσης, της ειδικής απασχολήσεως, της υψηλής ευθύνης, της ευθύνης διοικήσεως και διευθύνσεως, της αυξημένης επιχειρησιακής ετοιμότητος, των ειδικών συνθηκών και τα έξοδα παραστάσεως. Όλα αυτά τα επιδόματα είναι ειδικά και αποκλειστικά για τους στρατιωτικούς και αντιμετωπίζουν -όχι πλήρως- την ειδική φύση των καθηκόντων τους και της αποστολής τους η οποία δεν συνάδει με καμμία άλλη μορφή απασχολήσεως στον ευρύτερο δημόσιο τομέα. 
    	Θα ήθελα να τονίσω στον κύριο συνάδελφο και μέσω αυτού και στο Τμήμα ότι οι αυξήσεις οι οποίες έγιναν στα τέλη του 2007 και άρχισαν να ισχύουν από την 1η Ιανουαρίου του 2008 στο βασικό μισθό του Ανθυπολοχαγού που είναι ο μισθός από τον οποίο καθορίζονται όλες οι αποδοχές και οι συντάξεις των στρατιωτικών –και όταν λέμε στρατιωτικών εννοούμε και των Ενόπλων Δυνάμεων και του Λιμενικού και των Σωμάτων Ασφαλείας- αυτές οι αυξήσεις που δόθηκαν είναι της τάξεως του 8,2%, όχι επιδοματικής φύσεως, αλλά στο βασικό πυρήνα της υποστάσεως του μισθολογίου των στρατιωτικών που είναι ο βασικός μισθός του Ανθυπολοχαγού. Αυτή δε η αύξηση του 8,2% έχει ετήσιο δημοσιονομικό κόστος 360.000.000 ευρώ για την αύξηση που επιφέρει και στο μισθό των εν ενεργεία στελεχών, αλλά και στις συντάξεις των στρατιωτικών.
      Συνεπώς, υπάρχει μέριμνα, υπάρχει ένα πλέγμα επιδομάτων και παροχών προς τους στρατιωτικούς, το οποίο υποκαθιστά την έλλειψη που έθεσε ο κύριος συνάδελφος και προσθέτω ότι η έλλειψη υπερωριών –οι οποίες συνάδουν περισσότερο με τη φύση του δημοσίου υπαλλήλου και όχι του στρατιωτικού- δεν σημαίνει ακηδία και έλλειψη φροντίδας για τους μισθούς και τις αποδοχές των στρατιωτικών. 
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Αϊβαλιώτης έχει το λόγο.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Κυρία Πρόεδρε, από την απάντηση του κυρίου Υπουργού νομίζω –και είναι γνωστό εξάλλου- ότι προκύπτει κάτι το οποίο είναι απολύτως γνωστό σε όλους, ότι τα στελέχη των Ενόπλων Δυνάμεων, οι αξιωματικοί και οι υπαξιωματικοί δεν έχουν ωράριο. Είναι αληθές ότι δεν βλέπουν τις οικογένειές τους. Θυμάμαι ότι μου έφερναν αναφορά 6.00΄ το πρωί και στις 11.00΄ το βράδυ. Δεν ζούνε με τις οικογένειές τους. Υπάρχει σαφές ζήτημα με τα στελέχη των Ενόπλων Δυνάμεων και δεν έχουν αξιοπρεπείς απολαβές. 
      Δεν αμφισβητώ ότι υπάρχουν αυτά τα επιδόματα ως τίτλοι που αναφέρατε, αλλά όπως και στο ποδόσφαιρο μετράει το γκολ, έχει σημασία να δούμε τον τελικό μισθό. Ο ανθυπολοχαγός είναι λίγο παραπάνω από τα 1.100 ευρώ. Νομίζω ότι δεν αμφισβητείται αυτό. Ο λοχίας είναι λίγο κάτω από τα 1000 ευρώ.
      Άρα, λοιπόν, για ανθρώπους που υπηρετούν στις τρεις άκρες της Ελλάδας, για ανθρώπους που δεν έχουν ωράριο, δεν βλέπουν τις οικογένειές τους, δεν θα πρέπει να καθιερωθεί ένα επίδομα, αφού παλεύουν για την πατρίδα, μοχθούν για τις Ένοπλες Δυνάμεις και ούτε συνδικαλισμό έχουν, κύριε Υπουργέ, και το ξέρετε, ούτε να απεργήσουν μπορούν. Μπορούμε να φανταστούμε στελέχη των Ενόπλων Δυνάμεων να απεργήσουν έστω και μία ώρα; 
      Και επειδή αναφέρατε το ζήτημα της οικονομικής στενότητας και είναι γνωστό, ήθελα να πω ότι σ’ αυτήν τη χώρα περισσεύουν χρήματα για τα ομόλογα, περισσεύουν χρήματα για υπουργικές λιμουζίνες, περισσεύουν χρήματα για την αλλαγή των σημάτων της Ε.Ρ.Τ., τα οποία κόστισαν 1,2 εκατομμύρια ευρώ. Περισσεύουν 38.000.000 ευρώ για δεξιώσεις, ταξίδια στο εξωτερικό κ.λπ. από το 2004 ως σήμερα, αλλά ποτέ δεν περισσεύουν λεφτά για τα στελέχη των Ενόπλων Δυνάμεων. Ας κάνουμε μία προσπάθεια να καθιερωθεί ένα επίδομα για ανθρώπους που δεν έχουν ωράριο, που δεν μπορούν να απεργήσουν και τιμούν την Ελλάδα εκεί που υπηρετούν. 
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ο κύριος Υπουργός έχει το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Δεν ισχυρίζομαι ότι οι αποδοχές των στρατιωτικών είναι αντάξιες των καθηκόντων και της αποστολής τους, αλλά νομίζω ότι αυτό το πλέγμα των επιδομάτων και των παροχών που ανέφερα είναι προς τη σωστή κατεύθυνση και η πολιτική που ακολουθήσαμε ιδίως με την καθιέρωση αυτής της αυξήσεως στο βασικό μισθό του ανθυπολοχαγού, ο οποίος ήταν 795 ευρώ και πήγε στα 860 ευρώ, που με την εισοδηματική πολιτική πλησιάζει τα 900 ευρώ, βελτίωσε τις αποδοχές των στρατιωτικών. 
      Επίσης, ήθελα να εξηγήσω στον κύριο συνάδελφο, ότι υπάρχει και ο μηχανισμός των μισθολογικών προαγωγών στους στρατιωτικούς, όπου πολύ απλά σημαίνει ότι ένας ανθυποσμηναγός εξαετίας –καθώς έχω τον κ. Φλωρίνη απέναντί μου θα χρησιμοποιήσω αεροπορική ιεραρχία- παίρνει αποδοχές υποσμηναγού, ένας υποσμηναγός δεκαετίας -έξι του ανθυποσμηναγού και τέσσερα υποσμηναγού- παίρνει αποδοχές σμηναγού. Αυτοί οι μηχανισμοί, που δεν είναι χαριστικοί ή οτιδήποτε άλλο, είναι μηχανισμοί ακριβώς υποκαταστάσεως αυτών των ελλείψεων από το στρατιωτικό μισθολόγιο και είναι μηχανισμοί υποβοηθητικοί της βελτιώσεως του εισοδήματος. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Οι μισθολογικές προαγωγές είναι στη λογική ότι συμπληρώνοντας ένα χρόνο υπηρεσίας, επειδή ακριβώς οι παραπάνω βαθμοί είναι λιγότεροι από τις θέσεις των υποψηφίων, δεν χρειάζεται να περιμένει κανείς για να πάρει το βαθμό ώστε παράλληλα με το βαθμό να έχει και το μισθό. Παίρνει νωρίτερα και το μισθό. Αυτοί οι μηχανισμοί είναι ακριβώς για να βοηθηθεί ο στρατιωτικός στην αντιμετώπιση των οικονομικών του δυσκολιών. 
      Ήθελα να πω ότι όλες οι παροχές προς τους στρατιωτικούς, οι οποίες γίνονται μέσα στο πλαίσιο της υπάρχουσας δημοσιονομικής πολιτικής, γίνονται ακριβώς με την αντίληψη ότι επιτελούν ξεχωριστό και άξιο προσοχής και υποστηρίξεως έργο. 
      Η Κυβέρνηση είναι προς την κατεύθυνση της διαρκούς προσπάθειας βελτιώσεως αυτών των αποδοχών όχι μόνο σε απόλυτους αριθμούς αλλά και επιτεύξεως μίας ισορροπίας μεταξύ των επιδομάτων που δίνονται στους τρεις κλάδους.
    Προς αυτήν την κατεύθυνση θα εξακολουθήσουμε να προσπαθούμε και θα εξακολουθήσουμε να έχουμε αποτελέσματα προς όφελος της οικονομικής καταστάσεως των Ελλήνων στρατιωτικών, την οποία οφείλουμε ως πολιτεία να βελτιώνουμε. 
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
    Ολοκληρώθηκε η συζήτηση των επικαίρων ερωτήσεων. 
    ΠΡΟΕΔΡΕΥΩΝ (Γεώργιος Σούρλας): Εισερχόμαστε στην ημερήσια διάταξη της 
    ΝΟΜΟΘΕΤΙΚΗΣ ΕΡΓΑΣΙΑΣ
    Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εσωτερικών: «Ρύθμιση θεμάτων προσωπικού της Ελληνικής Αστυνομίας». 
    Το νομοσχέδιο ψηφίστηκε επί της αρχής στη συνεδρίαση της ολομέλειας την Τετάρτη 11 Ιουνίου 2008. Στη σημερινή συνεδρίαση θα συζητηθούν τα άρθρα από το 1 έως το 8. 
    Ο Γενικός Γραμματέας της Κοινοβουλευτικής Ομάδας της Νέας Δημοκρατίας κ. Ιωάννης Τραγάκης, ορίζει ως Κοινοβουλευτικό Εκπρόσωπο τον κ. Νικόλαο Δένδια. Ο κ. Σπυρίδων Χαλβατζής, Κοινοβουλευτικός Εκπρόσωπος του Κ.Κ.Ε., ορίζει ως Κοινοβουλευτικό Εκπρόσωπο του Κομμουνιστικού Κόμματος Ελλάδας τον κ. Γκιόκα Ιωάννη. Ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρος Αλαβάνος, ορίζει ως Κοινοβουλευτικό Εκπρόσωπο τον κ. Παναγιώτη Λαφαζάνη. Ο κ. Κωνσταντίνος Αϊβαλιώτης, Κοινοβουλευτικός Εκπρόσωπος του ΛΑ.Ο.Σ., ορίζει Κοινοβουλευτικό Εκπρόσωπο τον κ. Κυριάκο Βελόπουλο.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε Πρόεδρε, μπορώ να έχω το λόγο;
    ΠΡΟΕΔΡΕΥΩΝ (Γεώργιος Σούρλας): Βεβαίως, κύριε Υπουργέ.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε Πρόεδρε, μολονότι αφορά τα επόμενα άρθρα, θα ήθελα για την ενότητα και μόνο της όλης συζήτησης, να παρακαλέσω να λάβετε υπ’ όψιν σας δύο νομοτεχνικές βελτιώσεις, που μπορεί να αφορούν τα άρθρα 13 και 15, αλλά το κάνω στην αρχή της συζήτησης επί των άρθρων, ώστε οι συνάδελφοι να έχουν την εικόνα. Εάν προκύψουν θέματα βελτιώσεως στην πορεία, θα τα πούμε στην πορεία. 
    Παρακαλώ, λοιπόν -και θα σας μοιρασθεί το κείμενο στη συνέχεια- να λάβετε υπ’ όψιν τις εξής δύο νομοτεχνικές βελτιώσεις. Η πρώτη είναι στο άρθρο 13 του σχεδίου νόμου. Στο δεύτερο εδάφιο της δεύτερης υποπαραγράφου της παραγράφου 1, στον πέμπτο στίχο, η φράση «το άρθρο 19 παρ. 3 περίπτωση γ΄ του ν. 2800/2000» αντικαθίσταται από τη φράση «το άρθρο 19 παρ. 2 περίπτωση γ΄ του ν.2800/2000». Είναι καθαρά λάθος το οποίο είχε γίνει στην παραπομπή.
    Το ίδιο και με το άρθρο 15. Στο άρθρο 15 του σχεδίου νόμου η πρώτη παράγραφος αντικαθίσταται ως εξής για δύο λέξεις σχετικά με την απόφαση του Υπουργού. «1. Για τις προαγωγές του αστυνομικού προσωπικού στους βαθμούς του υπαστυνόμου Β΄ και άνω, που προβλέπονται από τις διατάξεις των παραγράφων 7, 8, 9 και του πρώτου εδαφίου της παραγράφου 10 του άρθρου 7, καθώς και των άρθρων 9 και 11 και ενεργούνται από τα αρμόδια Συμβούλια Κρίσεων, εκδίδεται απόφαση του Υπουργού Εσωτερικών». 
    Η βελτίωση είναι ότι ενεργούνται από τα Συμβούλια Κρίσεων και εκδίδεται απόφαση του Υπουργού Εσωτερικών. Γιατί έτσι όπως ήταν, ήταν σαν να εκδιδόταν απόφαση του Υπουργού Εσωτερικών χωρίς να λαμβάνονται υπ’ όψιν τα Συμβούλια Κρίσεων, ενώ η σειρά είναι ότι γίνονται από τα Συμβούλια Κρίσεων και εκδίδεται στη συνέχεια η απόφαση του Υπουργού Εσωτερικών. Είναι εντελώς τυπικό και το καταθέτω στα Πρακτικά για να μοιραστεί στους συναδέλφους.
    (Στο σημείο αυτό ο Υπουργός Εσωτερικών κ. Προκόπης Παυλόπουλος καταθέτει για τα Πρακτικά το προαναφερθέν έγγραφο, το οποίο έχει ως εξής:
    (Να μπει η σελίδα 68)
    ΠΡΟΕΔΡΕΥΩΝ (Γεώργιος Σούρλας): Κατατίθεται στα Πρακτικά και διανέμεται για τους συναδέλφους.
    Να διορθώσω ότι παραμένει Κοινοβουλευτικός Εκπρόσωπος ο κ. Αϊβαλιώτης, αλλά ορίζει τον κ. Βελόπουλο ως ειδικό αγορητή. 
    Το λόγο έχει ο εισηγητής της Νέας Δημοκρατίας κ. Μαρκογιαννάκης για οκτώ λεπτά.
    ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, υπήρξε τόσο αναλυτική συζήτηση τόσο στη Διαρκή Επιτροπή Δημόσιας Διοίκησης όσο και επί της αρχής του νομοσχεδίου, όταν συζητήθηκε στην Ολομέλεια, που εκτιμώ ότι λίγα πράγματα μένουν, ιδιαίτερα στην ενότητα των άρθρων που συζητάμε, για να αναλύσουμε. Θα επισημάνω για άλλη μια φορά ότι το νομοσχέδιο αυτό συνολικά, αλλά και οι ρυθμίσεις οι οποίες γίνονται ειδικότερα στα άρθρα, ήταν προϊόν μακράς συνεργασίας και διαλόγου μεταξύ της φυσικής πολιτικής ηγεσίας και των συνδικαλιστικών οργανώσεων των αστυνομικών, γι’ αυτό και όπως παρατηρήθηκε κατά τη διάρκεια της συζητήσεως στη Διαρκή Επιτροπή, υπήρξε απόλυτη συναίνεση των συνδικαλιστικών οργανώσεων, οι οποίοι ως φορείς εκλήθησαν και κατέθεσαν τις απόψεις τους. 
    Βεβαίως, υπάρχουν ειδικότερα αιτήματα τα οποία έχουν τεθεί και έχουν φτάσει σε μένα ως εισηγητή, αλλά και στους άλλους συναδέλφους, όπως και στον κύριο Υπουργό, που εκτιμώ ότι είναι σημαντικά, αλλά δεν ξέρω κατά πόσον σ’ αυτήν τη φάση που συζητάμε το νομοσχέδιο είναι εφικτό να ικανοποιηθούν και σε ποιο βαθμό.
      Σε κάθε περίπτωση θα πω περαιτέρω ότι είναι χαρακτηριστικό ότι από το 1970 ή κάπου εκεί είχε να γίνει οποιαδήποτε αναμόρφωση του βαθμολογίου, ιδιαίτερα των κατωτέρων στην Ελληνική Αστυνομία και αυτό ήταν ανάγκη να γίνει.
      Κύριε Πρόεδρε και κύριοι συνάδελφοι, οι αστυνομικοί είναι μια ιδιαίτερη κατηγορία εργαζομένων, που θα έλεγα ότι θα έπρεπε να υπάρχει και μια ιδιαίτερη αντιμετώπιση στα προβλήματα και στα αιτήματα τα οποία υποβάλλουν.
      Από την ώρα που θέλουμε αστυνομικό έντιμο, από την ώρα που θέλουμε αστυνομικό, που όπως όλοι οι Έλληνες, να μπορεί να ικανοποιεί βασικές υποχρεώσεις οικογενειακές, από την ώρα που του αναθέτουμε αποστολές και το λειτούργημά του, είτε μας αρέσει είτε δεν μας αρέσει, ενέχει επικινδυνότητα, πάντοτε δε τον θέλουμε να μην κάνει δεύτερη εργασία, αλλά και πολλές φορές να υπηρετεί πολύ μακριά από εκεί που είναι τα συμφέροντά του, θα πρέπει όλα αυτά να μας κάνουν να δείχνουμε μια ιδιαίτερη αντιμετώπιση στα αιτήματα, όπως είπα προηγουμένως, τα οποία προβάλλονται και στα προβλήματα τα οποία υπάρχουν, ιδιαίτερα δε, για να αναφερθώ καθαρά, στις αποδοχές τις οποίες παίρνουν.
      Έτσι, μπορώ να πω ότι οι ρυθμίσεις οι οποίες γίνονται με την αναθεώρηση και τη νέα αντιμετώπιση του βαθμολογίου των αστυνομικών, εν πολλοίς, εμμέσως, ικανοποιούν και αιτήματα μισθολογικά, από την ώρα που σε πάρα πολλές περιπτώσεις, αν όχι σε όλες, υπάρχει μια ευνοϊκότερη αντιμετώπιση όσον αφορά τη βαθμολογική εξέλιξη.
      Αυτά είχα να πω ως γενική τοποθέτηση πάνω στα οκτώ άρθρα τα οποία συζητάμε και όπως είπα και στην αρχή συζητήθηκαν κατά κόρον στη Διαρκή Επιτροπή Δημόσιας Διοίκησης αλλά και στη διάρκεια της συζητήσεως επί της αρχής του νομοσχεδίου.
      Έτσι, εν τάχει θα σταθώ σε ορισμένα από τα άρθρα τα οποία συζητάμε, επισημαίνοντας τι ρυθμίζει το καθένα απ’ αυτά. Και αναφέρομαι στο άρθρο 1, το οποίο απλά αυξάνει τον αριθμό ορισμένων κατηγοριών αξιωματικών προερχομένων από το Τ.Ε.Μ.Α.. Τα άρθρα 2, 3 και 4 είναι περισσότερο διαδικαστικού χαρακτήρα. Με το άρθρο 5 αυξάνονται οργανικές θέσεις ανωτάτων και ανωτέρων αξιωματικών.
      Κύριε Πρόεδρε, κατά τη διάρκεια της συζήτησης στην επιτροπή αλλά και στην Ολομέλεια ετέθη το ζήτημα ποία η ανάγκη και ποια προβλήματα λύνονται με την αύξηση του αριθμού των ανωτάτων και ανωτέρων αξιωματικών. Υπαινίχθησαν δε και ορισμένοι συνάδελφοι ότι ενδεχομένως είναι προϊόν συνδιαλλαγής με τις συνδικαλιστικές οργανώσεις.
      Εκτιμώ ότι η τοποθέτηση του Υπουργού στην επιτροπή αλλά και στην Ολομέλεια ξεκαθάρισε το ζήτημα και κατέδειξε ότι πραγματικά η αύξηση των οργανικών θέσεων, τόσο των αξιωματικών των προερχομένων από τα Τ.Ε.Μ.Α. όσο και η αύξηση των οργανικών θέσεων των ανωτέρων και ανωτάτων αξιωματικών ήταν απόλυτα αναγκαίες και καλύπτουν συγκεκριμένες ανάγκες της Ελληνικής Αστυνομίας.
      Έρχομαι τώρα στο άρθρο 6, το οποίο ρυθμίζει κατά τρόπο ιδιαίτερα ευνοϊκό το πρόβλημα των προαγωγών αξιωματικών οι οποίοι καλύπτονται από την τριακονταπενταετία ή συμπληρώνουν το πεντηκοστό πέμπτο έτος της ηλικίας τους χωρίς να φτάσουν το βαθμό του ταξιάρχου και έτσι μειονεκτούν των υπολοίπων συναδέλφων τους, συνταξιοδοτικά κυρίως.
      Κύριε Υπουργέ, σωστή είναι η ρύθμιση. Αλλά θα πρέπει να συμπληρωθεί, διότι θυμάμαι –έχει υποβληθεί ως αίτημα από τους πάντες– στη διάρκεια των συζητήσεων στη Διαρκή Επιτροπή και έγινε δεκτό το αίτημα. Δηλαδή, η ρύθμιση αυτή να καλύψει όχι μόνον εκείνους οι οποίοι θα συμπληρώσουν την τριακονταπενταετία ή το πεντηκοστό πέμπτο έτος της ηλικίας τους μετά την 1-1-2009, αλλά και εκείνους οι οποίοι θα αποστρατευθούν εν τω μεταξύ από την ώρα που θα δημοσιευθεί ο νόμος στο Φ.Ε.Κ. μέχρι και την 1-1-2009.
      Θα ήθελα δε να κάνω μία γενικότερη τοποθέτηση, κύριε Πρόεδρε, όσον αφορά τα προβλήματα τα οποία ενδεχομένως θα δημιουργηθούν μελλοντικά με τις προσφυγές στα δικαστήρια πολλών από εκείνους που δεν καλύπτονται από τις ρυθμίσεις που γίνονται για κάποιες προαγωγές από 1.1.2009 και μετά. 
      Όταν ψηφίστηκαν ο ν.2838/2000 και ο ν.3016/2002, αν δεν απατώμαι, στην πραγματικότητα τι έκαναν αυτοί οι δύο νόμοι; Στην πραγματικότητα έδωσαν αυξήσεις διά των προαγωγών, χωρίς να έχουν αναδρομική ισχύ. Αυτό έδωσε την ευκαιρία σε πάρα πολλούς απόστρατους, άρτι αποστρατευθέντες ή και στο απώτερο παρελθόν, να προσφύγουν στο Ελεγκτικό Συνέδριο και σε άλλα δικαστήρια, τα οποία απεφάνθησαν ότι από την ώρα που οι προαγωγές αυτές στην πραγματικότητα υποκρύπτουν αυξήσεις του μισθού -διότι δεν δίδονται κατόπιν κάποιων εξετάσεων ή κάποιων άλλων προϋποθέσεων, αλλά απλά δίδονται εν όψει αποστρατείας- μπορεί να επεκταθεί η εφαρμογή και σε αποστρατευθέντες πολύ πιο μπροστά. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ενέχει κίνδυνο αυτή η ρύθμιση, αλλά και οι υπόλοιπες ρυθμίσεις για τους εκ των Τ.Ε.Μ.Α. ή, εν πάση περιπτώσει, για τους εκ των ανθυπαστυνόμων αξιωματικών προερχομένους, να έχουμε το ίδιο πρόβλημα ή, εάν θέλετε, τις ίδιες διαδικασίες, διότι εγώ δεν το βλέπω σαν πρόβλημα. Γι’ αυτό εγώ πιστεύω ότι θα πρέπει να είμαστε πολύ προσεκτικοί σε αυτού του είδους τις ρυθμίσεις και ιδιαίτερα σε αυτό εδώ που είναι ένα καθολικό αίτημα τόσο των αστυνόμων και των αστυνομικών υποδιευθυντών, οι οποίοι θα αποστρατευθούν εν τω μεταξύ, αλλά και των εκ των Τ.Ε.Μ.Α. προερχομένων. 
      Το άρθρο 7 είναι καθαρά διαδικαστικού χαρακτήρα, σχετικά με τη βαθμολογική εξέλιξη των ανθυπαστυνόμων, είτε των προερχομένων από τα Τ.Ε.Μ.Α. είτε των  προερχομένων χωρίς να υποστούν τη διαδικασία εισαγωγής και την εκπαίδευση στα Τ.Ε.Μ.Α..
      Το άρθρο 8 ομιλεί, επίσης, για την εξέλιξη αποφοίτων του Τμήματος Επαγγελματικής Μετεκπαίδευσης Ανθυπαστυνόμων, Τ.Ε.Μ.Α. και αυτό. Εδώ, κύριε Υπουργέ, υπάρχει ένα δίκαιο αίτημα από μία κατηγορία αξιωματικών προερχομένων από τα Τ.Ε.Μ.Α., οι οποίοι έχουν ήδη το βαθμό του αστυνόμου Β΄  και οι οποίοι καταφώρως αδικούνται από τη ρύθμιση που γίνεται, το οποίο θα σας δώσω και γραπτό ως αίτημα, για να το αντιμετωπίσετε.
      Κύριοι συνάδελφοι, κανείς δεν λέει ότι όλα τα προβλήματα που έχουν σχέση με την εξέλιξη ή τη βαθμολογική πορεία ενός κατωτέρου ή και ανωτέρου αστυνομικού λύνονται με το νομοσχέδιο το οποίο συζητούμε. 
      Υπάρχουν πολλές εκκρεμότητες, κύριε Υπουργέ. Χαρακτηριστικά θα σας αναφέρω μία, η οποία μου ετέθη προσφάτως και η οποία πρέπει κάποια στιγμή να αντιμετωπιστεί, εάν δεν αντιμετωπιστεί με το παρόν νομοσχέδιο. Σε αξιωματικούς, οι οποίοι κρίθηκαν αποστρατευτέοι λόγω του ότι έφθασαν σε ένα βαθμό και δεν προάχθηκαν από εκεί και πέρα, προσέξτε μία αδικία. Οι πρώτοι της σειράς, άρα κατά τεκμήριο και οι πλέον επιμελείς, απεστρατεύθησαν χωρίς να συμπληρώσουν τριάντα χρόνια υπηρεσίας. Στη συνέχεια, οι τελευταίοι της σειράς μπόρεσαν και συμπλήρωσαν τριακονταετία και αυτήν τη στιγμή είναι σε πολύ πλεονεκτικότερη θέση συνταξιοδοτικά από εκείνους τους επιμελείς, οι οποίοι έτρεξαν πιο γρήγορα και ήρθε η ώρα να αποστρατευθούν, χωρίς να συμπληρώσουν το τριακοστό έτος συνταξιοδότησης. Αυτό δε θα αντιμετωπιστεί στο μέλλον πολύ περισσότερο, διότι σήμερα έχουμε δύο τρόπους εισαγωγής στις σχολές της Αστυνομίας, αυτούς οι οποίοι προέρχονται εξ υπαξιωματικών της Αστυνομίας και αυτούς οι οποίοι μπαίνουν μέσω πανελληνίων εξετάσεων και είναι από τα λύκεια. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε συνάδελφε.
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Όταν κάποιος ξεκινά τη σταδιοδρομία του ως αξιωματικός από τα δεκαοκτώ, είναι πάρα πολύ πιθανό να αποστρατευθεί κάποια στιγμή και να έχει είκοσι οκτώ ή είκοσι έξι χρόνια υπηρεσίας συνολικά. Αντίθετα, ένας ο οποίος θα ξεκινήσει τη σταδιοδρομία του ως αξιωματικός από αρχιφύλακας και θα έχει κάνει πέντε ή έξι χρόνια στην Αστυνομία, είναι δεδομένο ότι θα έχει μεγαλύτερο συντάξιμο χρόνο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Τελειώστε, κύριε συνάδελφε. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Τελειώνω, κύριε Πρόεδρε.
      Υπάρχουν, λοιπόν και άλλες εκκρεμότητες. Υπάρχουν και άλλα δίκαια αιτήματα και άλλα δίκαια παράπονα, τα οποία θα πρέπει κάποια στιγμή, κύριε Υπουργέ, να τα δούμε και χάρη της ισότητας να τα αντιμετωπίσουμε. Δεν λέω ότι μπορεί με τη μια να λυθούν όλα, αλλά τελειώνοντας θα ήθελα να επισημάνω αυτό που είπα στη διάρκεια της τοποθέτησής μου, ότι δηλαδή οι ρυθμίσεις που γίνονται με τις προαγωγές και οι οποίες θα αρχίσουν από 1-1-2009, είναι πάρα πολύ πιθανόν να μας οδηγήσουν πάλι στα δικαστήρια με διεκδικήσεις, οι οποίες μπορεί να φθάσουν… 
      ΠΡΟΕΔΡΕΥΩΝ (Γεώργιος Σούρλας): Κύριε Μαρκογιαννάκη, εσείς ως πρώην Υφυπουργός και γνώστης του θέματος, μπορείτε να τα συζητήσετε και με τους συναδέλφους σας τους νυν. Ο χρόνος είναι αμείλικτος. 
      Ο εισηγητής του ΠΑ.ΣΟ.Κ. κ. Παναγιώτης Ρήγας έχει το λόγο. 
      ΠΑΝΑΓΙΩΤΗΣ ΡΗΓΑΣ: Ευχαριστώ, κύριε πρόεδρε.
      Μολονότι στην επιτροπή, που συζητήθηκε το παρόν σχέδιο νόμου, δεν ήμουν εγώ εισηγητής, εν τούτοις, κατατέθηκε από τον εισηγητή μας τότε και από όσους έλαβαν το λόγο, η θέση του κόμματός μας, σχετικά με το σχέδιο νόμου, το οποίο συζητάμε σήμερα. 
      Οι παρατηρήσεις μας έγιναν επί της αρχής και βεβαίως αυτό που ως γενική και αρχική παρατήρηση θα ήθελα να κάνω είναι ότι πραγματικά το σχέδιο νόμου, που συζητάμε σήμερα, δεν ανταποκρίνεται καθόλου ούτε καλύπτει, έστω κατ’ ελάχιστο, το αίτημα το καθολικό που υπάρχει, για μια αναδιάρθρωση της λειτουργίας της Ελληνικής Αστυνομίας, για μια μετεξέλιξή της σε ένα ευέλικτο αντιγραφειοκρατικό και αποτελεσματικό Σώμα και δεν θεραπεύει στο ελάχιστο, τα σοβαρά προβλήματα που καθημερινά εντοπίζουμε όλοι μας, χωρίς καμμία κακόπιστη διάθεση, στη λειτουργία του Σώματος.
      Τις παρατηρήσεις που κάναμε, κατά τη διάρκεια της συζήτησης στην επιτροπή, προσπάθησε ο Υπουργός, κατά το σχολιασμό που έκανε αρχικά, κατά την πρώτη τοποθέτησή του, να τις αξιοποιήσει, μεταφράζοντάς τις σαν μια επίθεση στην Ελληνική Αστυνομία. Η αγωνία μας και η πρόθεσή μας δεν είναι αυτή, ούτε ήταν αυτή. Η αγωνία, ειλικρινά, είναι ότι χρειάζεται να συζητηθεί εδώ στην ελληνική Βουλή ένα άρτιο και ολοκληρωμένο σχέδιο νόμου που θα αφορά, κυριολεκτικά, όχι μόνο τη διευθέτηση κάποιων εκκρεμοτήτων που υπάρχουν στο προσωπικό της Ελληνικής Αστυνομίας και την επίλυση κάποιων δίκαιων αιτημάτων, αλλά ένα σχέδιο νόμου το οποίο θα αναφέρεται συνολικά, άρτια και με πληρότητα στην αλλαγή του πλαισίου λειτουργίας της Ελληνικής Αστυνομίας. Εν πάση περιπτώσει, στα χέρια  μας έχουμε ένα συγκεκριμένο σχέδιο νόμου, το οποίο με τρόπο, θα έλεγα, ημιτελή και αρκετά ελλιπή σε ορισμένα του άρθρα, τακτοποιεί κάποιες εκκρεμότητες που αφορούν στο προσωπικό της Ελληνικής Αστυνομίας. 
      Συζητώντας τα άρθρα ένα προς ένα είχαμε και κατά τη συζήτηση στην επιτροπή διατυπώσει την άποψη ότι στο άρθρο 1 και στο άρθρο 5 βλέπουμε μια αύξηση των οργανικών θέσεων των αξιωματικών που προέρχονται από τα τμήματα επαγγελματικής μετεκπαίδευσης ανθυπαστυνόμων και μια αύξηση των αξιωματικών γενικών καθηκόντων. Ο Υφυπουργός προσπάθησε να μας δώσει εξηγήσεις ότι αιτιολογούνται από τις αλλαγές που έγιναν στην Ελληνική Αστυνομία αυτές οι αυξήσεις του προσωπικού. 
      Η άποψή μας είναι ότι οι αυξήσεις του  προσωπικού εν πολλοίς είναι αυθαίρετες. Δεν αιτιολογούνται και προφανώς μας κάνουν να πιστεύουμε ότι πρόκειται για μια αύξηση, η οποία τακτοποιεί και καλύπτει πιεστικά αιτήματα που υπάρχουν σίγουρα στο Σώμα της Ελληνικής Αστυνομίας και το χαρακτηρίσαμε μάλιστα και σαν έναν πληθωρισμό που διακρίνεται στο επίπεδο των αξιωματικών και υπαξιωματικών, κυρίως των ανώτερων και ανώτατων αξιωματικών στην Ελληνική Αστυνομία. Διατυπώθηκε μάλιστα και τεκμηριώθηκε και με στοιχεία η άποψη ότι η Ελληνική Αστυνομία έχει την πιο μεγάλη αντιστοίχιση ανάμεσα σε ανώτερο και ανώτατο προσωπικό και σε απλούς αστυφύλακες σε σχέση με όλο τον ευρωπαϊκό χώρο.
Γι’ αυτό και είπαμε ότι δεν θα συγκατατεθούμε στα άρθρα 1 και 5, θεωρώντας ότι δεν αιτιολογούνται επαρκώς αυτές οι αυξήσεις του προσωπικού που γίνονται.
      Στo άρθρo 2 δεν έχουμε καμμία αντίρρηση και το ψηφίζουμε. 
      Στο άρθρο 4 είχαμε επισημάνει ότι με τον τρόπο που διατυπώνεται το συγκεκριμένο άρθρο περιορίζονται οι θέσεις για τους αστυφύλακες, οι οποίοι έχουν τα μόρια και δικαιούνται μετάθεση. Οι θέσεις τους φαίνεται να καλύπτονται από ανθυπαστυνόμους, αρχιφύλακες, υπαρχιφύλακες που κατέχουν οργανική θέση Αστυφύλακα. Με αυτόν τον τρόπο και με την ένταξη και των συνοριοφυλάκων και των ειδικών φρουρών στις θέσεις των αστυφυλάκων, βλέπουμε να υπάρχει πρόβλημα και δεν ξέρω εάν η ηγεσία του Υπουργείου Εσωτερικών έλαβε υπ’ όψιν της αυτήν την παρατήρηση και αν πραγματικά η παρατήρηση που κάνουμε έχει βάση, γιατί μπορεί να κάνουμε και λάθος. 
      Εμείς θεωρούμε ότι με αυτόν τον τρόπο οι θέσεις που υπάρχουν για τους αστυφύλακες και οι οποίοι έχουν δικαίωμα μετάθεσης και επιθυμούν να μετατεθούν, δεν θα έχουν τη δυνατότητα να μετατεθούν στις θέσεις που θέλουν. 
      Στο άρθρο 6 και εμείς επισημαίνουμε αυτό που και ο συνάδελφος της Πλειοψηφίας επεσήμανε, ότι υπάρχει μία αδικία η οποία μπορεί να οδηγήσει σε ταλαιπωρία τους αστυνόμους Α΄ και τους αστυνομικούς υποδιευθυντές, οι οποίοι συμπληρώνουν τριακονταπενταετία ή το πεντηκοστό πέμπτο έτος της ηλικίας τους στην 1.1.2009 και βεβαίως καλύπτονται από τη συγκεκριμένη διάταξη, αλλά δεν καλύπτονται όσοι δέκα μέρες πριν, μέσα στο 2008, συνταξιοδοτούνται έχοντας συμπληρώσει τριακονταπενταετία ή φτάνουν στο πεντηκοστό πέμπτο έτος της ηλικίας τους. 
      Θα έλεγα, λοιπόν, ότι θα έπρεπε να υπάρξει μία ρύθμιση του συγκεκριμένου θέματος. Ακούσαμε τον Υφυπουργό στην επιτροπή να αναγνωρίζει το δίκαιο του αιτήματος και το πρόβλημα που πιθανόν να δημιουργηθεί και βεβαίως θα θέλαμε να υπάρξει μία βελτίωση της συγκεκριμένης διατύπωσης.
      Στο άρθρο 8 δεν έχουμε να κάνουμε παρατηρήσεις. 
      Κλείνω λέγοντας το εξής: Είναι γεγονός ότι οριακές βελτιώσεις, όσον αφορά τη μισθολογική εξέλιξη και τις μισθολογικές προαγωγές των αστυνομικών, γίνονται. 
      Η άποψή μας είναι ότι ο χαρακτήρας του νομοσχεδίου είναι έντονα τακτοποιητικός και κατά την άποψή μας αυτό που χρειάζεται, για να μπορέσει η πολιτεία να ανταποκριθεί με πληρότητα στο δίκαιο αίτημα των αστυνομικών, αυτό που τίθεται επί αρκετά χρόνια και το οποίο η Κυβέρνηση της Νέας Δημοκρατίας προεκλογικά είχε υποσχεθεί, είναι η θέσπιση ενός νέου μισθολογίου, όπου με γενναίο και ειλικρινή τρόπο θα απαντά στα δίκαια αιτήματα των αστυνομικών, οι οποίοι προφανώς, παρά τις προσπάθειες που γίνονται, ούτε αμείβονται ικανοποιητικά ούτε βεβαίως ικανοποιούνται τα αιτήματά τους. Και κυρίως δεν υπάρχει, από πλευράς της Κυβέρνησης, η συνέπεια των έργων στα λόγια τα οποία είχε αρθρώσει προεκλογικά, όταν ο κύριος Πρωθυπουργός υποσχόταν την εξίσωση του μισθού του αστυφύλακα με το μισθό του ανθυπολοχαγού, μία αύξηση η οποία θα σήμαινε περίπου 140 ευρώ, ενώ οι αυξήσεις οι οποίες έγιναν δεν ξεπερνούν τα 40 ευρώ με 42 ευρώ. 
      Γι’ αυτό, λοιπόν, εμείς θεωρούμε ότι τα βήματα που γίνονται, είναι βήματα δειλά, περιορισμένα και δεν ικανοποιούν τα δίκαια αιτήματα των αστυνομικών. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Το λόγο έχει ο Kοινοβουλευτικός Eκπρόσωπος του Κ.Κ.Ε κ. Ιωάννης Γκιόκας. 
      ΙΩΑΝΝΗΣ ΓΚΙΟΚΑΣ: Κύριε Υπουργέ, κυρίες και κύριοι Βουλευτές, κατά τη διάρκεια της συζήτησης επί της αρχής του νομοσχεδίου αναπτύξαμε τα βασικά σημεία κριτικής στο συγκεκριμένο νομοσχέδιο. Θέλουμε να επαναλάβουμε και στη σημερινή συνεδρίαση τις βασικές πλευρές της αντίθεσής μας στο  νομοσχέδιο, στη φιλοσοφία του νομοσχεδίου, όπως αποτυπώνεται και με τα συγκεκριμένα άρθρα που συζητούνται σήμερα. Και ο βασικός μας λόγος για τη στάση αυτή είναι κατά τη γνώμη μας ότι το συγκεκριμένο νομοσχέδιο δεν ικανοποιεί,  δεν απαντά, δεν δίνει ουσιαστική λύση στα πολλά και οξυμένα προβλήματα που αντιμετωπίζουν οι εργαζόμενοι στην Ελληνική Αστυνομία, δεν ανταποκρίνονται στις ανάγκες της συντριπτικής πλειοψηφίας των εργαζόμενων σε αυτή και ιδιαίτερα των χαμηλόβαθμων και των χαμηλόμισθων αστυνομικών. 
      Κατά τη γνώμη μας είναι  εμπαιγμός οι συνθήκες γενικευμένης λιτότητας, ακρίβειας, συρρίκνωσης της αγοραστικής δύναμης των εργαζομένων συνολικά, που επιτείνει η κυβερνητική πολιτική, όταν ήδη ο μισθός των κατώτερων αστυνομικών είναι πολύ χαμηλός, να θεωρείται ότι ένας βαθμός παραπάνω, μια σχετικά πιο γρήγορη μετάβαση από τον ένα βαθμό στον άλλο, ότι μπορεί να αντιμετωπίσει ουσιαστικά το πρόβλημα του εισοδήματος των αστυνομικών. Πολύ περισσότερο είμαστε αντίθετοι γιατί αυτή η δήθεν βαθμολογική και μισθολογική αναβάθμιση χρησιμοποιείται σαν  μέσο για παράταση του εργάσιμου βίου, για την επιμήκυνση της παραμονής των αστυνομικών υπαλλήλων στο Σώμα, να μη βγαίνουν δηλαδή οι αστυνομικοί νωρίτερα στη σύνταξη όπως έχουν το δικαίωμα. 
      Από τη μια μεριά, λοιπόν, μειώνεται η αγοραστική δύναμη συνολικά των εργαζομένων, κατά συνέπεια και αυτών της Ελληνικής Αστυνομίας, μειώνονται οι συντάξεις των δημοσίων υπαλλήλων με την εφαρμογή του νόμου Ρέππα και με τον υπολογισμό της σύνταξης που αυτός προβλέπει και από την άλλη μεριά δημιουργούνται υποτίθεται κίνητρα παραμονής στην εργασία μέσω μιας κάποιας βαθμολογικής και μισθολογικής εξέλιξης, που για τη συντριπτική πλειοψηφία των αστυνομικών θα είναι ουσιαστικά μονόδρομος, ανεξάρτητα από τη θέλησή τους. Άλλωστε υπάρχει μια τέτοια γενικότερη προσπάθεια, αναφέρεται και στην εισηγητική έκθεση του νομοσχεδίου με την επίκληση του γνωστού κυβερνητικού επιχειρήματος των δημοσιονομικών και δημογραφικών που επηρεάζουν τα ασφαλιστικά ταμεία, αλλά δεν αφορά μόνο αυτό το νομοσχέδιο. Είναι γενικότερη προσπάθεια και των προηγούμενων νόμων των Υπουργών Απασχόλησης -και του ΠΑ.ΣΟ.Κ. και της Νέας Δημοκρατίας- και στην Ελλάδα και σε άλλες χώρες, η επιμήκυνση του χρόνου εργασίας, η παράταση του εργάσιμου βίου. 
      Κατά τη γνώμη μας λοιπόν, και με το συγκεκριμένο νομοσχέδιο, προλειαίνεται το έδαφος για αύξηση των ορίων ηλικίας και στους αστυνομικούς. 
      Τώρα όσον αφορά το επιχείρημα ότι η δυνατότητα καλύτερης βαθμολογικής εξέλιξης, λειτουργεί ως υποκίνηση στο προσωπικό και αυξάνει το ενδιαφέρον του αστυνομικού για την υπηρεσία, εμείς, σαν κόμμα, με βάση και την πείρα και την εικόνα που έχουμε διαμορφώσει από την επαφή μας με τους εργαζόμενους στα Σώματα Ασφαλείας, όχι μόνο στην Αστυνομία, αλλά και στην Πυροσβεστική, θέλουμε να πούμε ότι πραγματικά αφοσιωμένος και απερίσπαστος στο καθήκον είναι εκείνος ο οποίος γνωρίζει ότι έχει τα μέσα για μια  αξιοπρεπή διαβίωση, τα οποία να καλύπτουν τις βασικές ανάγκες και του ίδιου και της οικογένειάς του και  όχι να ψάχνει για δεύτερη εργασία. Και ξέρετε πάρα πολύ καλά ότι υπάρχουν, ιδιαίτερα στις μεγάλες πόλεις, αστυνομικοί που ψάχνουν για δεύτερη εργασία προκειμένου να τα βγάλουν πέρα. Μάλιστα υπάρχουν αστυνομικοί οι οποίοι έχουν πραγματοποιήσει ανώτερες και ανώτατες σπουδές, έχουν πραγματοποιήσει μεταπτυχιακές σπουδές, έχουν ακόμα και διδακτορικό και αυτό δεν αντανακλά σαν επίδομα στο μισθό. 
      Για μας, λοιπόν, είναι βασικό ζήτημα οι αξιοπρεπείς μισθοί όχι μόνο των αστυνομικών αλλά και όλων των δημοσίων υπαλλήλων, που θα πρέπει να ξεκινούν από τα 1400 ευρώ στη βαθμίδα του αστυφύλακα. Και σ' αυτό το ζήτημα το παρόν νομοσχέδιο δεν φέρνει κάποιο ουσιαστικό αποτέλεσμα. 
      Λέτε, κύριε Υπουργέ, ότι ένας από τους στόχους του νομοσχεδίου είναι η άρση των ανισοτήτων στην υπηρεσιακή εξέλιξη των αστυνομικών υπαλλήλων σε σχέση με τους στρατιωτικούς. Μάλιστα προχωράτε σε πλήρη σχεδόν αντιστοίχιση με το βαθμολόγιο των στρατιωτικών. 
      Και εδώ μπαίνουν τα εξής ερωτήματα. Τα   δύο αυτά Σώματα  έχουν την ίδια φύση; Δεν υπάρχουν ιδιαιτερότητες μεταξύ τους; Η δική μας άποψη είναι ότι πρόκειται για δύο εντελώς διαφορετικά Σώματα. Με αυτήν την έννοια οι όποιες αλλαγές χρειάζεται να γίνουν στην Ελληνική Αστυνομία -και κατά τη γνώμη μας χρειάζεται να γίνουν πολλές και εκ βάθρων αλλαγές- θα πρέπει να μην κινούνται στη λογική της στρατιωτικοποίησης, δηλαδή να απομακρύνονται από τα πρότυπα του στρατού. Να αποδεσμευθούν οι  αστυνομικοί υπάλληλοι από το βαθμολόγιο και το μισθολόγιο των στρατιωτικών.
      Προτείνουμε ειδικό μισθολόγιο και βαθμολόγιο προσαρμοσμένο στις ιδιαιτερότητες και στις ανάγκες της Ελληνικής Αστυνομίας, με βασικό μισθό 1.400 ευρώ στο βαθμό του αστυφύλακα και με κατοχυρωμένα πλήρη συνταγματικά, πολιτικά και συνδικαλιστικά δικαιώματα, πέρα, βέβαια, από τις αλλαγές που χρειάζεται να γίνουν σε όλη τη δομή, την οργάνωση, τη διοίκηση, την εκπαίδευση, στο τι γίνεται μέσα στις παραγωγικές σχολές. Όλα πρέπει να προσαρμοστούν στη φύση και στις ιδιαιτερότητες της δουλειάς της Αστυνομίας και όχι με την έννοια αυτή να ακολουθούμε το μοντέλο των στρατιωτικών υπηρεσιών. 
      Τελειώνοντας, θέλω να πω ότι παρά το γεγονός ότι συμφωνούμε με κάποιες μικροβελτιώσεις που υπάρχουν και όσον αφορά το μισθό και όσον αφορά το βαθμό και όσον αφορά τις θέσεις –και δεν μιλάμε για τις ανώτερες θέσεις που έχουμε ερωτηματικά για το εάν χρειάζονται και για το εάν οι καινούργιες διευθύνσεις και οι καινούργιες υπηρεσίες χρειάζονται όλους αυτούς τους αξιωματικούς- με βάση τη γενική μας θέση για το ρόλο και τον προσανατολισμό που θα πρέπει να έχει η Ελληνική Αστυνομία, για το πώς θα πρέπει να διαμορφωθούν τα μισθολογικά, συνταξιοδοτικά και κοινωνικά δικαιώματα των εργαζομένων και φυσικά των εργαζομένων στην Ελληνική Αστυνομία και επειδή θεωρούμε ότι το παρόν νομοσχέδιο δεν δίνει ουσιαστική λύση, αλλά συντηρεί το πρόβλημα, είμαστε υποχρεωμένοι να καταψηφίσουμε τα άρθρα του παρόντος νομοσχεδίου. 
      Όσον αφορά δε το ζήτημα της ομογενοποίησης, που αφορά τα άρθρα 13 και επόμενα, θα τοποθετηθούμε στη συνέχεια. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστώ τον κ. Γκιόκα.
      Έχω την τιμή να ανακοινώσω στο Σώμα ότι: 
      1. Ο Υπουργός Οικονομίας και Οικονομικών κατέθεσε σχέδιο νόμου: «Κύρωση της απόφασης 2007/436/ΕΚ, Ευρατόμ του Συμβουλίου της 7ης Ιουνίου 2007 για το σύστημα των ιδίων πόρων των Ευρωπαϊκών Κοινοτήτων».
      2. Οι Υπουργοί Οικονομίας και Οικονομικών, Εξωτερικών, Ανάπτυξης, Περιβάλλοντος, Χωροταξίας και Δημοσίων Έργων, Αγροτικής Ανάπτυξης και Τροφίμων, Τουριστικής Ανάπτυξης, Μεταφορών και Επικοινωνιών και Εμπορικής Ναυτιλίας, Αιγαίου και Νησιωτικής Πολιτικής, κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Ομοσπονδιακής Κυβέρνησης της Ομοσπονδιακής Δημοκρατίας της Γιουγκοσλαβίας για οικονομική και τεχνολογική συνεργασία».
      3. Οι Υπουργοί Εθνικής Άμυνας, Οικονομίας και Οικονομικών και Εξωτερικών, κατέθεσαν σχέδιο νόμου: «Κύρωση του Μνημονίου Κατανόησης μεταξύ του Υπουργείου Εθνικής Άμυνας της Ελληνικής Δημοκρατίας, του Στρατηγείου της Ανώτατης Συμμαχικής Διοίκησης Μετασχηματισμού (HQ SACT) και του Ανώτατου Συμμαχικού Στρατηγείου Δυνάμεων Ευρώπης (SHAPE) επί της Λειτουργικής Σχέσης του Κέντρου Επιχειρησιακής Εκπαίδευσης Ναυτικής Αποτροπής του ΝΑΤΟ (ΚΕΝΑΠ)».
      4. Οι Υπουργοί Εθνικής Άμυνας, Οικονομίας και Οικονομικών, Εξωτερικών και Δικαιοσύνης, κατέθεσαν σχέδιο νόμου: «Κύρωση της Συμφωνίας στρατιωτικής συνεργασίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας του Μαυροβουνίου».
      5. Οι Υπουργοί Περιβάλλοντος, Χωροταξίας και Δημοσίων Έργων, Οικονομίας και Οικονομικών, Εξωτερικών, Μεταφορών και Επικοινωνιών και Μακεδονίας-Θράκης, κατέθεσαν σχέδιο νόμου: «Κύρωση Μνημονίου Κατανόησης για τη συντονισμένη ανάπτυξη του Οδικού Δακτυλίου του Εύξεινου Πόντου».
      Παραπέμπονται στις αρμόδιες Διαρκείς Επιτροπές.
      Το λόγο έχει ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Λαφαζάνης. 
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, ο εισηγητής μας και στην επιτροπή αλλά και στη συζήτηση που έγινε επί της αρχής νομίζω ότι έχει κάνει μια συνολική τοποθέτηση για το νομοσχέδιο και στην επιτροπή έχουμε τοποθετηθεί και επί των άρθρων. Είμαι υποχρεωμένος να επαναλάβω ορισμένες βασικές θέσεις μας γύρω από το νομοσχέδιο αυτό, διότι αναφέρεται σε κρίσιμα θέματα που αφορούν την ασφάλεια του πολίτη αλλά και την ίδια τη δημοκρατία. 
      Πιστεύουμε ότι το νομοσχέδιο αυτό δεν απαντά σε κανένα από τα μεγάλα, μείζονα, εκρηκτικά –θα έλεγα- προβλήματα, που αντιμετωπίζει σήμερα η Ελληνική Αστυνομία. Δεν βοηθάει αυτό το νομοσχέδιο στο να κάνουμε μια ριζική αλλαγή προσανατολισμού στην Ελληνική Αστυνομία, μια ριζική αλλαγή στο περιεχόμενο και την κατεύθυνση της δράσης της. Αντίθετα, νομίζω ότι κινείται σε μια λογική περαιτέρω στρατιωτικοποίησης του Σώματος.
      Κύριε Υφυπουργέ, η Ελληνική Αστυνομία δεν έχει σήμερα ανάγκη να προσεγγίσει σταδιακά η ιεραρχία της την ιεραρχία του Στρατού. Η Αστυνομία πρέπει να γίνει ένα καθαρό πολιτικό Σώμα, μία καθαρή πολιτική υπηρεσία, με τη δική της διοικητική δομή, η οποία να αντιστοιχεί στις ανάγκες της αποστολής της και όχι να μιμείται στρατιωτικά σώματα και να προσεγγίζει όλο και περισσότερο στη διάρθρωση και στη λογική τους. 
Αυτό όμως το επιχειρείτε σταδιακά και μάλιστα το λέτε ρητά και στην εισηγητική έκθεση ότι προσπαθείτε τους βαθμούς στην Αστυνομία να τους προσεγγίσετε με τους αντίστοιχους βαθμούς που υπάρχουν στο στρατό. Δεν είναι όμως εκεί το θέμα. 
    Το δεύτερο το οποίο επιχειρείτε με το νομοσχέδιο είναι να γεμίσετε την Αστυνομία με αξιωματικούς υψηλά ιστάμενους, στρατηγούς, ταξίαρχους και άλλους, γενικά με αξιωματικούς και να υποβαθμίσετε το ρόλο που πρέπει να έχει ο απλός αστυφύλακας. Κοιτάξτε, δεν ξέρω αν με αυτήν τη λογική που έχετε στο τέλος θα έχουμε περισσότερους αξιωματικούς στην Αστυνομία παρά αστυφύλακες. Και βεβαίως χρειάζονται, θα μου πείτε, οι αξιωματικοί. Και βεβαίως θα καταλάβαινα, ας πούμε, και μια πληθώρα αξιωματικών, αν αυτοί έπαιζαν το ρόλο τους ως πραγματικά μάχιμα στελέχη της Ελληνικής Αστυνομίας και δεν πύκνωναν απλώς τη γραφειοκρατία που ενδημεί σήμερα στο Αστυνομικό Σώμα και την ανευθυνότητα την οποία συνήθως, συχνά ή σε μεγάλο βαθμό προσφέρει ο βαθμός του αξιωματικού και συνεχώς επιρρίπτουμε τις ευθύνες στον αστυφύλακα. Θα καταλάβαινα αυτήν τη λογική στελεχών, δηλαδή αξιωματικών, αν αυτοί ήταν και μάχιμοι, αν έβγαιναν στο δρόμο, αν έμπαιναν στη φωτιά, αν ήταν στην πρώτη γραμμή για να βγάλουν σε πέρας τα καθήκοντα της Αστυνομίας και όχι αν ήταν στο γραφείο, δηλαδή στις υπηρεσίες και μόνο να διατάζουν ή να παριστάνουν τους ανευθυνοϋπεύθυνους. Δεν βλέπω όμως να κάνετε ριζικές αλλαγές σε αυτόν τον αναπροσανατολισμό που πρέπει να έχει το Σώμα των αξιωματικών. 
    Ακόμα χειρότερα, θα έλεγα, με το βαθμολόγιο αυτό, το οποίο επιχειρείτε, προσπαθείτε να βελτιώσετε μέσω των βαθμών κατά τι τη μισθολογική εξέλιξη στην Αστυνομία, προκαλώντας όμως τα προβλήματα που σας ανέφερα προηγουμένως. Δεν είναι η απάντηση στα μισθολογικά προβλήματα των αστυνομικών αυτή η βελτιωμένη εξέλιξη στο βαθμολόγιο. Δεν απαντά σε κανένα πρόβλημα. Αυτό που χρειάζεται σήμερα η Αστυνομία και ιδιαίτερα ο αστυφύλακας είναι η ενίσχυση του μισθού του. Αυτό που χρειάζεται είναι ένα ειδικό ενιαίο μισθολόγιο στην Αστυνομία με ενσωμάτωση των επιδομάτων και αξιοποίηση αυτών των νέων αποδοχών, να είναι και συντάξιμες αποδοχές για να παίρνουν βελτιωμένες συντάξεις. Δεν το κάνετε όμως αυτό, δεν κάνετε αυτήν την τομή και επιχειρείτε με μια μερίδα συνδικαλιστών να κάνετε κάποιες διευθετήσεις, κυρίως επιλεκτικού και πελατειακού χαρακτήρα, προκειμένου να πείτε ότι θα βελτιωθεί κάπως η θέση σας εδώ με αυτό το νομοσχέδιο, θα πάρετε κάτι παραπάνω, αν όχι άμεσα, σχετικά γρηγορότερα απ’ ό,τι πριν και έτσι να απαντήσετε στο μείζον πρόβλημα της άγριας σκληρής λιτότητας την οποία υφίσταται σήμερα και η Αστυνομία, ειδικά ο αστυφύλακας, ο οποίος, όπως ξέρετε, είναι υποχρεωμένος σε μεγάλο βαθμό, δυστυχώς, να κάνει και δεύτερη δουλειά για να τα βγάλει πέρα. 
    Και δεν ξέρω, κύριε Υφυπουργέ, αν έχετε κάνει μια μικρή έρευνα, την οποία οφείλετε να κάνετε για να δείτε την κατάσταση στο Σώμα, πόσοι από τους αστυφύλακες, επειδή δεν τα βγάζουν πέρα, είναι υποχρεωμένοι με δεύτερη δουλειά να συμπληρώνουν το εισόδημά τους. Και αν αυτό έχει πάρει έκταση, που νομίζω ότι έχει πάρει πολύ μεγάλη έκταση, τότε πρέπει κάποια μέτρα να πάρετε, διότι ξέρετε ότι, όταν κάνει δύο δουλειές, καμμιά φορά και τρίτη δουλειά ή χρησιμοποιεί τον ελεύθερο χρόνο του για να προσθέσει κάτι στο εισόδημά του ο αστυφύλακας, δεν μπορεί να παίξει και το ρόλο του ειδικά στην Ελληνική Αστυνομία. Επομένως εδώ, αντί να απαντήσετε στα προβλήματα, προσπαθείτε με το βαθμολόγιο και τις εξελίξεις που διαμορφώνετε, με τη διαμόρφωση ενός υπέρογκου αριθμού αξιωματικών και μάλιστα ανώτερων αξιωματικών στην Αστυνομία, δίνοντας την ελπίδα και την προσδοκία μιας βαθμολογικής εξέλιξης, να μη θίξετε το ουσιαστικό θέμα που είναι ότι σήμερα ο αστυνομικός δεν μπορεί να τα βγάλει πέρα, δεν μπορεί να επιβιώσει.
    Και ακόμα χειρότερα με τα κίνητρα που υποτίθεται ότι δίνετε για να παραμείνει ο αστυνομικός στο Σώμα και να παρατείνει τη θητεία του στην Αστυνομία, πολύ φοβάμαι ότι κρύβετε το νέο αντιασφαλιστικό νομοσχέδιο που θα έρθει για το δημόσιο τομέα. Δηλαδή θα φέρετε το νομοσχέδιο που θα καταργεί στην ουσία τις «πρόωρες» συνταξιοδοτήσεις και θα πείτε «κοιτάξτε, σας έδωσα κίνητρα εδώ με αυτό το νομοσχέδιο να παραμείνετε στην Αστυνομία και να έχετε μια υποτιθέμενη, καλύτερη εξέλιξη». Επομένως θα προσπαθήσετε να βρείτε άλλοθι για νέο σφαγιασμό ασφαλιστικών και συνταξιοδοτικών δικαιωμάτων. 
    Αν δεν είναι όπως τα λέω, παρακαλώ διαψεύστε με. Δεσμευτείτε ότι δεν θα φέρετε ασφαλιστικές ρυθμίσεις για το δημόσιο και ειδικότερα για την Αστυνομία, οι οποίες θα είναι δυσμενείς, επώδυνες και κατεδαφιστικές υπαρχόντων συνταξιοδοτικών και ασφαλιστικών δικαιωμάτων.
    Πέραν αυτών, έχω και πιο συγκεκριμένες παρατηρήσεις σε ορισμένα άρθρα, αλλά ο χρόνος δεν μου το επιτρέπει. 
      ΠΡΟΕΔΡΕΥΩΝ (Γεώργιος Σούρλας): Μπορείτε να έχετε ένα λεπτό ακόμη.
      ΠΑΝΑΓΙΩΤΗΣ ΛΑΦΑΖΑΝΗΣ: Όσον αφορά το άρθρο 7, για τους ανθυπαστυνόμους, στους οποίους δίνετε τη δυνατότητα στα είκοσι έξι χρόνια να περνάνε στο βαθμό του υπαστυνόμου Β΄, δεν προσμετράτε τη στρατιωτική θητεία στο χρόνια υπηρεσίας. Αυτό το θεωρώ άδικο και νομίζω ότι θα μπορούσατε να το βελτιώσετε.
      Επίσης, το άρθρο 11, για τους αρχιφύλακες που συμπληρώνουν τριάντα τρία έτη πραγματικής υπηρεσίας από την κατάταξή τους και αποστρατεύονται με αίτησή τους ή καταλαμβάνονται από το όριο ηλικίας και περνάμε στο βαθμό του ανθυπαστυνόμου ή του υπαστυνόμου Β΄, νομίζω ότι τα τριάντα τρία χρόνια είναι σχεδόν δώρον άδωρον. Είναι πάρα πολλά. Πρέπει να είναι τα είκοσι έξι χρόνια και εκεί να πάνε στο βαθμό του υπαστυνόμου και στη συνέχεια να έχουν μια εξέλιξη.
      Όσον αφορά τους ειδικούς φρουρούς και τους συνοριακούς φύλακες, θέση μας είναι η κατάργηση των ειδικών σωμάτων. Το είχαμε πει και τότε που συστήνατε τα ειδικά σώματα, ότι δεν θα ήταν αποτελεσματικά και ότι δεν θα είχαν προοπτική. Πρέπει να καταργηθούν τα ειδικά σώματα και να διαμορφωθεί μια ενιαία Αστυνομία, η οποία θα έχει εξειδικεύσεις σε ρόλους και  καθήκοντα. Εδώ βλέπω ότι βάζετε την τριετία  ως προαπαιτούμενο, προκειμένου οι συνοριοφύλακες και οι ειδικοί φρουροί να μπορούν να μονιμοποιηθούν ως αστυφύλακες. Γιατί βάζετε την τριετία, αυτόν τον περιορισμό; Από τη στιγμή που είναι συνοριοφύλακες και είναι και ειδικοί φρουροί, να μπορούν να γίνουν αμέσως αστυφύλακες χωρίς το χρόνο προϋπηρεσίας. Αυτό το θεωρώ δίκαιο.
      Και επίσης θέλω μια δέσμευση θετική. Θα καταργηθούν αυτά τα Σώματα; Δεν λέτε κάτι στο νομοσχέδιο. Εκτός αν κάνω λάθος. Θα προσλάβετε και άλλους συνοριοφύλακες και ειδικούς φρουρούς; Ποια θα είναι η τύχη αυτών των Σωμάτων; Ποιο αριθμό αστυνομικών χρειάζεται αυτή η χώρα; Διότι, μιλούσαμε παλιά για αστυνομικό κράτος, αλλά αν δούμε σήμερα τον αριθμό των αστυνομικών, θα διαπιστώσουμε ότι έχει υπερβεί κάθε προηγούμενο. Νομίζω ότι διεκδικεί και τα πρωτεία στην Ευρωπαϊκή Ένωση. 
      Όσον αφορά το άρθρο 14.
      ΠΡΟΕΔΡΕΥΩΝ (Γεώργιος Σούρλας): Κύριε Λαφαζάνη, συζητάμε μόνο μέχρι το άρθρο 8 σήμερα. 
      ΠΑΝΑΓΙΩΤΗΣ ΛΑΦΑΖΑΝΗΣ: Εντάξει, κύριε Πρόεδρε, ευχαριστώ.
      ΠΡΟΕΔΡΕΥΩΝ (Γεώργιος Σούρλας): Και εγώ ευχαριστώ, κύριε Λαφαζάνη. 
      Το λόγο έχει ο ειδικός αγορητής του Λαϊκού Ορθόδοξου Συναγερμού κ. Βελόπουλος. 
      ΚΥΡΙΑΚΟΣ ΒΕΛΟΠΟΥΛΟΣ: Κύριε Υπουργέ, κατ’ αρχάς, μου αρέσει που υπάρχει μια ομοφωνία σε επίπεδο μισθών για την Ελληνική Αστυνομία. Βλέπω ότι όλοι οι συνάδελφοι συμφωνούν ότι ο μισθός του Έλληνα αστυνομικού είναι χαμηλός. Βέβαια ο μισθός του Έλληνα πολίτη συνολικά είναι χαμηλός σε σχέση με την Ευρωπαϊκή Ένωση.
      Θα ήθελα όμως για ακόμη μια φορά να θέσω ένα ερώτημα. Κύριε Υπουργέ, με τον αστυνομικό στην Κρήτη τι έγινε; Θα μας ενημερώσετε; Το θυμάστε; Αυτόν που στείλαμε στο Ισραήλ και έμενε σ’ ένα γηροκομείο, τον έφεραν πίσω στο «ΣΩΤΗΡΙΑ» και η γυναίκα του δίνει συνεντεύξεις και ουρλιάζει. 
      Από αυτό το μικρό, το απλό παράδειγμα δείχνουμε εμείς οι πολιτικοί είτε την ευαισθησία μας για τον Έλληνα αστυνομικό που βγαίνει καθημερινά ή και βράδυ, αν θέλετε, για να προφυλάξει τον Έλληνα πολίτη ή και εμάς, την ελληνική πολιτεία συνολικά, όπως και καμμιά φορά δείχνουμε και μεγαλύτερη ευαισθησία σ’ αυτούς που είναι επιφορτισμένοι με την έννομη τάξη. 
      Δεν έχω πάρει σαφή απάντηση. Ο άνθρωπος περπατάει; Είναι καλά; Δώσατε τα χρήματα για ένα κέντρο αποκαταστάσεως που θα πήγαινε ή είναι ακόμα στο «ΣΩΤΗΡΙΑ»; Γιατί η γυναίκα του άλλα λέει. Εσείς άλλα λέτε και αυτή άλλα καταγγέλλει.
      Ξεκινάω έτσι για να επεκτείνω το σκεπτικό του κ. Λαφαζάνη –ο οποίος λείπει- γιατί μίλησε για αστυνομικούς που κάνουν δύο δουλειές. Προχθές είχαμε ληστεία, αν δεν κάνω λάθος, σε μια εταιρεία με λεία 300.000 ευρώ. Δύο αστυνομικοί εκτός υπηρεσίας, σεκιουριτάδες στην εταιρεία. 
      Αυτό δείχνει κάτι. Αυτό δείχνει ότι ο Έλληνας αστυνομικός δεν έχει χρήματα. Αυτό ως ένα βαθμό βέβαια δικαιολογεί, οδηγεί τον αστυνομικό σε άλλου είδους συμπεριφορές είτε «φουσκωτό» στις πόρτες της νύχτας στην Κρήτη ή στην Αθήνα όπου λειτουργούν οι μπράβοι κοινωνοί. Αυτή είναι η πραγματικότητα, γιατί δεν τους δίνουμε το κίνητρο ώστε να μπορούν να επιβιώσουν τουλάχιστον με αξιοπρέπεια. 
      Θα ήθελα να πω επίσης ότι αυτό το νομοσχέδιο είναι ένα καθαρά οικονομικίστικο νομοσχέδιο, αν θέλετε με υψηλή δόση λιτότητας. Αυτή είναι η πραγματικότητα. Δηλαδή λέμε στον αστυνομικό «πάρε 1.300 ευρώ, πες ευχαριστώ, βγες στο δρόμο, αντιμετώπισε την εγκληματικότητα, πήγαινε και παίξε κορώνα- γράμματα το κεφάλι σου, αλλά όταν το κεφάλι σου πάρει μια σφαίρα ως αντίδωρο, εμείς σ’ αφήνουμε σ’ ένα γηροκομείο στο Ισραήλ ή εκεί που είσαι». Αυτή η συμπεριφορά της ελληνικής πολιτείας δεν είναι τουλάχιστον η πρέπουσα συμπεριφορά απέναντι στον Έλληνα αστυνομικό.
      Ξέρετε, έχουμε μια πανευρωπαϊκή πρωτιά. Εγώ δεν λέω ότι έχουμε λίγους ή πολλούς αστυνομικούς. Διαφωνώ με τον κ. Λαφαζάνη, γιατί η Ελλάδα ευτυχώς ή δυστυχώς είναι και χώρος όπου υπάρχουν στοχεύσεις και ξένων πρεσβειών ή αν θέλετε και διαφόρων πρακτόρων που λειτουργούν και δρουν έτσι ή αλλιώς. Βέβαια οι Έλληνες αστυνομικοί έχουν και άλλου είδους επιφορτίσεις, που θα αναλύσω παρακάτω.  
      Είμαστε η μόνη χώρα πανευρωπαϊκά που δεν έχει κάνει έρευνα ποιοτική και ποσοτική της εγκληματικότητας. Χθες μιλούσα με ένα συνάδελφο από τη Γαλλία, ο οποίος μου έλεγε ότι η Ελλάδα έχει τέτοιο πρόβλημα, γιατί ουδέποτε η ΕΛ.ΑΣ. μπήκε στη διαδικασία να προσμετρήσει την εγκληματικότητα. Και ξέρετε γιατί; Γιατί δεν ξέρουμε πόσοι είναι οι ξένοι. Δεν ξέρουμε πόσοι είναι οι λαθρομετανάστες, πόσοι είναι οι παράνομοι. Δεν γνωρίζουμε τον ακριβή αριθμό. Άλλα λέει ο ένας Υπουργός, άλλα λέει ο άλλος. Άρα, λοιπόν πρέπει να τα δούμε. 
      Επίσης πρέπει να δούμε ότι το 50% των αστυνομικών απασχολούνται με τα αλλότρια. Τι σημαίνει αλλότρια; Κύριε Υπουργέ, θα το πω ακόμα μια φορά. Δεν μπορώ να καταλάβω γιατί ο Χ επιχειρηματίας έχει αστυνομικούς. Δεν μπορώ να το καταλάβω! Δεν θα πω ονόματα, τα είχα πει κατ’ επανάληψη. 
      Θα το πω ακόμα μια φορά. Ο αστυνομικός είναι για να φυλά τον πολίτη στην Αγία Βαρβάρα, στη Θεσσαλονίκη, στις άλλες περιοχές. Γιατί να φυλά τον δισεκατομμυριούχο, ο οποίος μπορεί να πάρει και σεκιουριτάδες; Για ποιο λόγο; Για ποιο λόγο να φυλά τον επιχειρηματία ή το μεγαλοδημοσιογράφο; Δεν το έχω καταλάβει. 
      Πηγαίνω σε τηλεοπτικά κανάλια και βλέπω ασφαλίτικο αυτοκίνητο, αστυνομικούς απ’ έξω, για ποιο λόγο; Αυτοί οι άνθρωποι έχουν χρήματα. Οι πολίτες των 700 και 1.000 ευρώ δεν έχουν χρήματα για να εξασφαλίσουν, όχι μόνο την οικονομική τους επιβίωση, αλλά και την ασφάλειά τους. 
      Αν πάμε μια βόλτα σ’ ένα αστυνομικό τμήμα, κύριε Υπουργέ, θα δούμε αστυνομικό που έχει περίστροφο του ’70. Αυτή είναι η πραγματικότητα. Και ξέρετε γιατί; Το πιστόλι που έχει ο αστυνομικός το πληρώνει η Ελληνική Αστυνομία, του το παρέχει; Τις σφαίρες που κάνει σκοποβολή, όταν θα κάνει και αν θα κάνει, τις πληρώνει; Κάθε πότε κάνει σκοποβολή ο αστυνομικός; 
      Πώς έχω εγώ απαίτηση να με φυλάξει –όχι εμένα, τον πολίτη- ο αστυνομικός όταν είναι ανεκπαίδευτος; Το ξέρουμε πολύ καλά εδώ ότι υπάρχουν και υπέρβαροι αστυνομικοί, αστυνομικοί που δεν έχουν κάνει ούτε μια εκπαίδευση, δεν ξέρουν αυτοάμυνα. Απλά πράγματα. Είναι η μοναδική Αστυνομία στην Ευρώπη που συμβαίνουν αυτά. Δυστυχώς, είναι η πραγματικότητα. Και βέβαια αυτό οφείλεται στην αριστεροφοβία που διακατέχει τις κυβερνήσεις. Φοβούνται ότι αν ο αστυνομικός αποκτήσει μια λογική, έλλογη εξουσία, όχι του αμερικανικού τύπου, αλλά του γερμανικού, του γαλλικού, όπου θα συμπεριφερθεί μ’ έναν τρόπο αν θέλετε όχι αυταρχικό αλλά επιβλητικό, τότε πάμε στην αριστεροφοβία. Αυτό είναι φασισμός. Είδαμε τι έπαθε ο Νομάρχης κ. Μίχας στο Βέλγιο επειδή απλά συμπεριφέρθηκε αλαζονικά. Κακώς. Αλλά η Αστυνομία είναι για συγκεκριμένα πράγματα. Δώστε λοιπόν τις προϋποθέσεις στους αστυνομικούς. Δεν είναι μόνο τα 1300 ευρώ. Δώστε τη δυνατότητα να επιβάλουν την έννομη τάξη! Δεν είναι δυνατόν η Ελλάδα να είναι ένα απέραντο «φρενοκομείο» κι η εγκληματικότητα να είναι στα ύψη! Ας πάμε μαζί όπου θέλετε, να δείτε πως φοβάται ο πολίτης. Δεν είναι δυνατόν να καίγονται βιβλιοπωλεία! Θα το πω για ακόμα μια φορά εδώ μέσα. Το Σάββατο είχαμε πάλι συμβάν, κύριε Υπουργέ. Κάηκε βιβλιοπωλείο στο κέντρο των Αθηνών. Κι αυτό βέβαια οφείλεται στο γεγονός ότι η Αριστερά από την άλλη πλευρά, η γνωστή Αριστερά, υποθάλπει συγκεκριμένα στοιχεία, τα οποία δεν καταδικάζουν τη βία. Το ξαναλέω ακόμη μία φορά. Άρα λοιπόν πρέπει να δούμε την Αστυνομία συνολικά. Δεν είναι απλό το θέμα. 
      Επίσης, όσον αφορά τα περιπολικά. Το έλεγα στον Υπουργό έξω από το κτήριο της Βουλής και συμφώνησε ότι υπάρχει ένα πρόβλημα. Πόσα περιπολικά της Άμεσης Δράσης υπάρχουν στην Αθήνα; Γνωρίζουμε; Ελάχιστα σε σχέση μ’ αυτά που είναι απαραίτητα.  Πόσα απ’ αυτά έχουν ελαστικά, τα οποία είναι επικίνδυνα για την ασφάλεια των οδηγών, των αστυνομικών και πόσα περιπολικά έχουν έναν αστυνομικό σε πολλές περιπολίες; Και αυτό είναι επικίνδυνο. Είναι μερικά πράγματα απλά. Εγώ δεν θα μπω στην ουσία, γιατί για τα άρθρα θα τα πω σε λίγο. Θα μπω στη σκέψη και στην αντίληψη του αστυνομικού, ο οποίος μπαίνει το πρωί στο αυτοκίνητο και δεν ξέρει αν θα πάει κανονικά στη δουλειά του, γιατί τα ελαστικά είναι φθαρμένα, γιατί πιστόλι δεν έχει, γιατί σφαίρες δεν έχει, γιατί φοβάται να χρησιμοποιήσει το όπλο του. Είναι απλά πράγματα. Ας αποφασίσουμε επιτέλους –γιατί έρχονται χειρότερες μέρες σε επίπεδο εγκληματικότητας- με ποιους είμαστε.  Ή είμαστε μ’ αυτούς που υποθάλπουν την εγκληματικότητα ή μ’ αυτούς που προβοκάρουν την έννομη τάξη ή είμαστε με την έννομη τάξη. Ένα κι ένα κάνουν δύο.
      Επίσης, αυτό που με προβληματίζει ιδιαίτερα είναι το ότι δεν υπάρχει συντονισμός. Δηλαδή Λιμενικό, οικονομικό έγκλημα και Αστυνομία είναι συντονισμένες υπηρεσίες, είναι μεταξύ τους συνδεδεμένες; Η μία, το Λιμενικό, ανήκει στο Υπουργείο Εμπορικής Ναυτιλίας, αν δεν κάνω λάθος, κύριε Υπουργέ. Οι αστυνομικοί ανήκουν στο Υπουργείο Δημοσίας Τάξεως. Δεν πρέπει κάποια στιγμή να υπάρχει ένα ομογενοποιημένο σχήμα επιτέλους; Γιατί ναι μεν οι του Λιμενικού είναι της θάλασσας, αλλά είναι αστυνομικοί. Απλά πράγματα. Άρα λοιπόν το πρόβλημα δεν είναι ούτε οικονομικίστικο, για να ξεκαθαρίζουμε τα πράγματα. Γιατί η Κυβέρνηση δεν φαίνεται να είναι διατεθειμένη να δώσει παραπάνω χρήματα, διότι υπάρχει αν θέλετε μια λιτότητα συγκεκριμένη. Εδώ και τριάντα χρόνια βέβαια την ακούω τη λιτότητα και τα ζωνάρια σφίγγουν συνέχεια. Όμως για άλλα πράγματα, όπως για τις μίζες, δεν υπάρχει λιτότητα. Εκεί δεν υπάρχει λιτότητα. Εκεί κάποιοι τα παίρνουν. Οι λίγοι παίρνουν τα πολλά. Όταν λοιπόν μιλάμε για λιτότητα να λέμε το αυτονόητο. Είτε τον αστυνομικό είτε το λιμενικό είτε τον αξιωματικό του Ελληνικού Στρατού πρέπει να τους δούμε με άλλο μάτι, κύριε Υπουργέ. Διότι αν αυτά τα τρία απλά πράγματα δεν τα δούμε σοβαρά τότε και σε πέντε και σε έξι και σε δέκα χρόνια θα συζητάμε τα ίδια ακριβώς προβλήματα. 
      Και θα αναφερθώ σ’ ένα τελευταίο θέμα, το οποίο χρήζει ιδιαίτερης προσοχής. Ξέρετε τι με προβληματίζει περισσότερο, κύριε Υπουργέ; Το ότι οι αστυνομικοί παίζουν κορώνα-γράμματα την υγεία τους. Σε αστυνομικά τμήματα όταν συλλαμβάνονται άνθρωποι από άλλες χώρες, που δεν έχουν καλές συνθήκες διαβίωσης κι όταν μεταφέρουν διάφορους ιούς, οι άνθρωποι αυτοί που τους συλλαμβάνουν έχουν πρόβλημα. Αν πάτε στα αστυνομικά τμήματα, στα κρατητήρια, θα διαπιστώσετε ότι κυκλοφορούν εκεί μέσα ένα σωρό ασθένειες. Οι αστυνομικοί έχουν και παιδιά και τις μεταφέρουν από εδώ κι από κει. Βρείτε έναν τρόπο ώστε τα αστυνομικά τμήματα να μην έχουν την εικόνα που έχουν. Ειλικρινά το λέω αυτό.  Είναι μια εικόνα η οποία τουλάχιστον δεν τιμά την Ελληνική Αστυνομία. Αυτά για αρχή.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Όσο για τα άρθρα παρακαλώ να μου δώσετε ένα λεπτό, κύριε Πρόεδρε, για να κάνω δύο- τρεις παρατηρήσεις. 
      ΠΡΟΕΔΡΕΥΩΝ (Γεώργιος Σούρλας): Μόνο για τα άρθρα δεν μιλήσατε. 
      ΚΥΡΙΑΚΟΣ ΒΕΛΟΠΟΥΛΟΣ: Εξ ανάγκης, γιατί έκαναν το ίδιο και οι υπόλοιποι.
      ΠΡΟΕΔΡΕΥΩΝ (Γεώργιος Σούρλας): Εν πάση περιπτώσει. Συνεχίστε. 
      ΚΥΡΙΑΚΟΣ ΒΕΛΟΠΟΥΛΟΣ: Στα γρήγορα θα τα πω. Δεν διαφωνούμε. 
      ΠΡΟΕΔΡΕΥΩΝ (Γεώργιος Σούρλας): Να αρχίζετε πρώτα από τα άρθρα και μετά να προχωράτε στα άλλα. 
      Εν πάση περιπτώσει, έχετε δύο λεπτά. 
      ΚΥΡΙΑΚΟΣ ΒΕΛΟΠΟΥΛΟΣ:Το νομοσχέδιο έχει θετική κατεύθυνση…
      ΓΕΩΡΓΙΟΣ ΚΑΛΑΝΤΖΗΣ: …(Δεν ακούστηκε)
      ΚΥΡΙΑΚΟΣ ΒΕΛΟΠΟΥΛΟΣ: Κύριε Καλαντζή, ξέρετε ότι σας συμπαθώ πάρα πολύ. 
      ΠΡΟΕΔΡΕΥΩΝ (Γεώργιος Σούρλας): Μην χάνετε χρόνο. 
      ΚΥΡΙΑΚΟΣ ΒΕΛΟΠΟΥΛΟΣ: Δεν πειράζει.
      Λέω λοιπόν το εξής. Συμφωνούμε στο νομοσχέδιο, αλλά έχουμε μερικές ενστάσεις και παρατηρήσεις. 
      Στο άρθρο 4, στην παράγραφο α΄,  παραδείγματος χάριν, λέει το εξής: «Σε οργανικές θέσεις αστυφυλάκων κατανέμονται ισομερώς αστυφύλακες, υπαρχιφύλακες, αρχιφύλακες….». Όχι ισομερώς. Εδώ προσέξτε το. Διότι απαιτούνται πολλοί περισσότεροι αστυφύλακες. Είναι ένας προβληματισμός. Δείτε το λιγάκι σοβαρά. Οι αστυφύλακες να είναι περισσότεροι από τους υπολοίπους. 
      Σ’ ένα άλλο σημείο, στο άρθρο 5, –και με αυτό κλείνω- για τις οργανικές θέσεις λέμε «ναι», αλλά έχουν δοθεί πολλές θέσεις υψηλόβαθμων, που πιθανώς δεν χρειάζονται, κι έγινε για μισθολογικούς και μόνο λόγους.
      Και βέβαια το μισθολόγιο εξαρτάται από τους στρατιωτικούς. Κακώς! Κατά την άποψή μας, θα έπρεπε το μισθολόγιο των Ελλήνων αστυνομικών και των στρατιωτικών να είναι διαφορετικά, κύριε Υπουργέ. Δεν είναι το ίδιο πράγμα. Θεωρώ ότι δεν είναι το ίδιο πράγμα, γιατί ο αξιωματικός θα πάει και στον Έβρο, θα πάει και στην Κω, υποχρεωτικά και για πολύ καιρό. 
      Κάνω λάθος, κύριε Καλαντζή;
      ΓΕΩΡΓΙΟΣ ΚΑΛΑΝΤΖΗΣ: Όχι. 
      ΚΥΡΙΑΚΟΣ ΒΕΛΟΠΟΥΛΟΣ: Δεν κάνω λάθος. Άρα λοιπόν είναι κάτι διαφορετικό. 
      Δεν μπορείς τα διαφορετικά πράγματα να τα κάνεις ένα, κύριε Υπουργέ. Αυτό σας παρακαλώ δείτε το λιγάκι.  Τα υπόλοιπα θα τα πούμε αργότερα.
      Σας ευχαριστώ.
      (Χειροκροτήματα από την πτέρυγα του ΛA.O.Σ.)
      ΗΛΙΑΣ ΦΩΤΙΑΔΗΣ: Τελικά το ψηφίζετε το νομοσχέδιο.
      ΚΥΡΙΑΚΟΣ ΒΕΛΟΠΟΥΛΟΣ: Μάλιστα, κύριε συνάδελφε.
      ΠΡΟΕΔΡΕΥΩΝ (Γεώργιος Σούρλας): Ο κ. Παυλόπουλος έχει το λόγο για μια παρέμβαση.
      ΗΛΙΑΣ ΦΩΤΙΑΔΗΣ: Να ευχηθούμε χρόνια πολλά στον κύριο Υπουργό. 
      ΠΡΟΕΔΡΕΥΩΝ (Γεώργιος Σούρλας): Χρόνια πολλά, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Σας ευχαριστώ πολύ όλους σας.
      Δεν θα μακρηγορήσω, κύριοι συνάδελφοι, γιατί θα μιλήσει εκτενέστερα και ο κ. Χηνοφώτης σε κάθε άρθρο. Εγώ θα ήθελα  μόνο να επισημάνω ορισμένα πράγματα. 
      Άκουσα τους συναδέλφους και πρέπει να σας πω με βάση και τα όσα συζητήσαμε στην επιτροπή έχουν επέλθει βελτιώσεις και θα επέλθουν μέχρι το τέλος. Αλλά αν παρατηρήσει κανείς τι ελέχθη επί των οκτώ πρώτων άρθρων τα οποία συζητούμε δεν επρόκειτο περί συζητήσεως επί των άρθρων –εκτός από τον κ. Μαρκογιαννάκη ο οποίος ανέλυσε τα άρθρα και έκανε μια συγκεκριμένη πρόταση- αλλά περί κοινοβουλευτικού ελέγχου γενικώς περί της Αστυνομίας. Φυσικά ο καθένας μας είναι ελεύθερος να μιλάει εδώ, είναι φόρουμ ελευθερίας αυτό το Βήμα και το ξέρω πάρα πολύ καλά και δεν κάνω κριτική σε κανένα γι’ αυτό το πράγμα. Ούτε, προς Θεού, θα είχα το δικαίωμα να πω ότι δεν έχει κάποιος τη δυνατότητα να μιλήσει και γι’ αυτό. Αλλά όπως ξέρετε όλοι έχουμε δύο διαδικασίες βασικές σ’ αυτή τη Βουλή. Η μια είναι επί του νομοθετικού έργου και η άλλη επί του κοινοβουλευτικού ελέγχου. Δόξα να έχει ο Θεός όποτε θέλετε, μπορείτε να μας κάνετε κοινοβουλευτικό έλεγχο και είμαστε εδώ και ο κ. Χηνοφώτης και εγώ να σας δώσουμε ό,τι ακριβώς λεπτομέρειες θέλετε και να ομολογήσουμε αν θέλετε –και το ομολογούμε άλλωστε- ότι δεν διορθώθηκαν τα πάντα. Ελλείψεις χρόνων δεν μπορούν να διορθωθούν από μέρα σε μέρα. Πολύ περισσότερο μάλιστα όταν έχουμε γενικά αλλαγές τεράστιες και σε ό,τι αφορά γενικότερα τις κλιματικές συνθήκες -μιλάω για το Πυροσβεστικό- και σε ό,τι αφορά τις κοινωνικές συνθήκες για τα θέματα εγκληματικότητας. 
      Όμως, εγώ θα σας παρακαλούσα πολύ για κάτι και θα το ζητούσα από την Αντιπολίτευση γιατί το εφαρμόζαμε ως αντιπολίτευση χρόνια ολόκληρα: Εμείς ό,τι θετικό βρίσκαμε το επικροτούσαμε. Δεν βρίσκαμε ευκαιρία να υπεκφύγουμε από το θετικό και να αρχίσουμε να κάνουμε γενική κριτική. Γιατί πρώτα-πρώτα η γενική κριτική δεν βοηθάει την Κυβέρνηση να γίνει καλύτερη σε κάποια πράγματα στα οποία θα μπορούσατε να μας προσφέρετε τις ιδέες σας. Έτσι γενικά και αόριστα το να μας λέτε ότι πρέπει να αναμορφωθεί η Αστυνομία; Κατ΄αρχάς, απευθυνόμενος στην Αξιωματική Αντιπολίτευση -γιατί άλλο πράγμα η Αριστερά και το ΛΑ.Ο.Σ.- το πιο εύκολο να πω -και είναι και πολύ πειστικό- είναι ότι αφού πρέπει να γίνουν σημαντικές αλλαγές τόσα χρόνια γιατί δεν τις κάνατε; Το ωραίο είναι ότι δεν τις κάνατε τόσα χρόνια, τις ζητάτε τώρα και όταν γίνεται κάτι θετικό αυτή τη στιγμή έρχεστε και λέτε, «ασήμαντα πράγματα»! Λέτε επίσης ότι είναι τακτοποιητικές διατάξεις. Μα, πέραν του ότι αδικείτε αυτό το νομοθετικό έργο αδικείτε και τους ανθρώπους που αφορούν οι διατάξεις αυτές. Τους αδικείτε, γιατί είναι και προϊόν ενός συνδικαλιστικού αγώνα που έχει ξεκινήσει εδώ και καιρό. Πολλοί συνάδελφοι προκάτοχοί μας είχαν προσπαθήσει να κάνουν αυτά τα πράγματα ήδη από την εποχή του ΠΑ.ΣΟ.Κ.. Ήδη επίσης ο Γιώργος Βουλγαράκης και κυρίως ο Βύρων Πολύδωρας είχαν ξεκινήσει αυτές τις προσπάθειες που τώρα καταλήγουν. Αλλά ξέρετε πολύ καλά ότι αυτά ήταν και συνδικαλιστικά αιτήματα. Δηλαδή οι συνδικαλιστές που αγωνίστηκαν γι’ αυτά τα θέματα τα οποία τα επικρότησαν –χωρίς να αφήνουν το γεγονός βεβαίως ότι πρέπει να γίνουν σημαντικότερες αλλαγές αλλά το επικροτούν- για το μόνο που αγωνίστηκαν είναι για το βόλεμα; 
      Αυτό λέει το ΠΑ.ΣΟ.Κ. αυτή την ώρα και αυτό απευθύνει σε όλους αυτούς τους ανθρώπους. Ε, δεν είναι έτσι. Ούτε την Κυβέρνηση να αδικείτε ούτε βεβαίως τους ανθρώπους που αγωνίζονται. Πρώτα-πρώτα είναι άδικο αυτό που λέτε, ότι δεν έχει γίνει τίποτα τουλάχιστον στο χώρο της Αστυνομίας. Εγώ δεν θα μιλήσω μόνο προ του 2007 τι έχει γίνει και έχουν γίνει πολλά. Εγώ θα πω τι έγινε μετά το 2007, μετά τις εκλογές μέχρι τώρα. Και δεν κάνω το διαχωρισμό για κανέναν άλλο λόγο –γιατί έγιναν πολλά πριν- αλλά απλώς για να μιλήσω για τις μέρες μας. 
      Καλά δεν ξέρετε για παράδειγμα ότι από 795 ευρώ πήγε στα 869 ευρώ ο βασικός μισθός του ανθυπολοχαγού και είχε επιπτώσεις στην Αστυνομία; Αυτό δεν το ξέρετε; Αυτή η μισθολογική διαφορά δεν λέει τίποτε; Γιατί δεν την έκανε το ΠΑ.ΣΟ.Κ.; Γιατί τα άφησε τόσα χρόνια;  Φτάσαμε σ΄ αυτή τη μισθολογική απαξίωση των ανθρώπων της Αστυνομίας και από πού φτάσαμε; Ποιος είναι υπεύθυνος για όλα αυτά τα χρόνια; Ναι ή όχι από 1-1-2008 αυξήθηκε το επίδομα κινδύνου κατά 8%; Ναι ή όχι θεσπίστηκε το π. δ. 45/2008 για τους όρους υγιεινής και ασφάλειας; Τι είναι αυτά δηλαδή μέσα σε οκτώ μήνες; Τίποτε; Και έρχεται το νομοσχέδιο αυτό το οποίο βεβαίως δεν λύνει όλα τα προβλήματα αλλά φέρνει μια βαθιά τομή σε συγκεκριμένα πράγματα 
      Και ιδίως θα τονίσω δύο κατευθύνσεις, κύριε Πρόεδρε, κυρίες και κύριοι συνάδελφοι. 
      Πρώτη κατεύθυνση, δεν δέχομαι την κριτική –και το λέω ευθέως- ότι απονέμονται βαθμοί, παραδείγματος χάριν και μισθολογικά, με το νομοσχέδιο αυτό. Γιατί αν δίνουμε σε ανθρώπους, οι οποίοι υπηρετούν και που δεν είχαν στον ήλιο μοίρα, τη δυνατότητα να εξελιχθούν βαθμολογικά, δεν το κάνουμε για να τους δώσουμε ένα μισθό. Το κάνουμε γιατί πρέπει να αναγνωρίσετε κι εσείς ότι αυτοί οι άνθρωποι έχουν τουλάχιστον το δικαίωμα να ζητούν μέσα από τη βαθμολογική τους εξέλιξη την καταξίωσή τους. 
      Δηλαδή, τι είναι για έναν αξιωματικό η δυνατότητα να εξελιχθεί; Δεν είναι ένα κίνητρο για να του αποδώσει η δουλειά του και να του αναγνωριστεί κάτι στην προσωπικότητά του; Πρέπει να το αποτιμούμε όλα σε χρήμα; Δεν μπορούμε να εκτιμήσουμε το ότι ένας αστυνομικός που στεκόταν εκεί πέρα σε μια απομονωμένη ιεραρχία έχει το δικαίωμα, αλλά και το χρέος –θα έλεγα εγώ- να ζητά να εξελιχθεί για να έχει ένα κίνητρο και να αποδίδει περισσότερο στη δουλειά του;
      Αυτό το κίνητρο το ηθικό δεν του το αναγνωρίζουμε; Όλα χρήμα είναι επιτέλους; Μπορεί για κάποιους να είναι. Ε, γενικώς δεν είναι! Εγώ που ζω το Σώμα και ο κ. Παναγιώτης Χηνοφώτης που ζει το Σώμα ξέρουμε ότι δεν είναι μόνον αυτό. Ξέρουμε ότι ζητούν αυτό το κίνητρο. Γι’ αυτό το δίνουμε το βαθμολογικό, γι’ αυτό και δεν είναι στους μεγάλους βαθμούς και είναι μόνο σ’ αυτούς τους βαθμούς και το βλέπετε. 
      Όπως επίσης, δεν βλέπετε ότι είναι ένα κίνητρο γι’ αυτούς τους ανθρώπους που όταν φθάνουν σε ένα όριο ηλικίας, από το οποίο μπορούν να φύγουν, αν δεν έχουν και ένα βαθμολογικό κίνητρο, γιατί να μείνουν; Δεν το καταλαβαίνει κανείς ότι μας φεύγουν άξια και έμπειρα στελέχη από την Ελληνική Αστυνομία, τα οποία πρέπει να τα κρατήσουμε; Όταν δεν είχαν κανένα κίνητρο προηγουμένως, σου λέει «γιατί να καθίσω»; 
      Και έρχεται το ΠΑ.ΣΟ.Κ., το οποίο είχε αφήσει κόλουρο κώνο την ιεραρχία και επειδή αποκαθιστούμε την ιεραρχία αυτή με τα κίνητρα, ε, –λέει- βόλεμα είναι αυτό το πράγμα! Ποιον αδικεί με αυτό τον τρόπο; Τον εαυτό του αδικεί και γιατί δεν κάνει την αυτοκριτική του και γιατί αποδίδει ακόμα και στους συνδικαλιστές επιχειρήματα, τα οποία εκείνοι ποτέ δεν έθιξαν. Δεν είναι βόλεμα. Είναι στην πραγματικότητα αξιοποίηση άξιων ανθρώπων για να μείνουν στο Σώμα. 
      Δεύτερον, η ενοποίηση, το θέμα των συνοριοφυλάκων και το θέμα των ειδικών φρουρών. Ήλθαν επί ΠΑ.ΣΟ.Κ. και δημιουργήθηκαν αυτοί οι θεσμοί, γιατί το ΠΑ.ΣΟ.Κ. έτσι τα έκανε μονίμως τα πράγματα, «από εδώ, από εκεί να μπαλώσουμε τρύπες», αλλά δεν σκεφτόταν ότι έχει στην ουσία τρία Σώματα. 
      Επήλθε η ενοποίηση της Χωροφυλακής και της Αστυνομίας Πόλεων και αντί να ψάξουμε να φθάσουμε μέχρι την τελική ενοποίηση –που ακόμα ουσιαστικά, αν το δείτε, δεν έχει ολοκληρωθεί σε κάποια πράγματα- έφτιαξε και άλλα Σώματα, τα οποία δεν κοίταξε να τα ενοποιήσει για να λειτουργήσει ενιαία η Αστυνομία. Και μετά μιλά σήμερα για αστυνομική πολιτική! 
      Τι κάνουμε, λοιπόν, εδώ; Ενοποιούμε –χωρίς να θίγουμε το ρόλο, ιδίως των συνοριοφυλάκων που έχουν μεγάλη σημασία- το καθεστώς, δίνουμε το δικαίωμα μετά από τριετή υπηρεσία να ζητούν –με αίτησή τους βεβαίως- τη δυνατότητα και με μετεκπαίδευση να ενταχθούν στο βαθμό του αστυφύλακα και να έχουν –με το γενικό ρόλο που έχουν- μια εξέλιξη και μια θέση μέσα στο Σώμα που δεν τους καθιστά άλλο από εδώ και άλλο από εκεί, να βλέπεις –παραδείγματος χάριν- στο ίδιο περιπολικό να έχει άλλη ιδιότητα ο ένας, άλλη ιδιότητα ο άλλος και να μην μπορούν πραγματικά να συνεργαστούν.
      Δεν είναι τομή αυτό το πράγμα, αυτή η ενότητα του Σώματος; Βόλεμα είναι κι αυτό; Δηλαδή, αντί να δει το ΠΑ.ΣΟ.Κ. ότι αυτά που άφησε και έρχεται μια Κυβέρνηση και τα βάζει σε ένα ενιαίο Σώμα, για να υπάρχει ενιαία νοοτροπία, ενιαία λειτουργική και επιχειρησιακή δυνατότητα, αυτό το πράγμα είναι ένα τίποτα; 
      ΠΡΟΕΔΡΕΥΩΝ (Γεώργιος Σούρλας):  Παρακαλώ, κύριε Υπουργέ, ολοκληρώστε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών):  Ολοκληρώνω, κύριε Πρόεδρε.
      Θέλω να τονίσω, λοιπόν, ότι αυτή η απαξίωση, την οποία επιχειρεί η Αξιωματική Αντιπολίτευση, είναι αμηχανία. Δεν έχει θέσεις. Μια γενική κριτική -ούτε αυτοκριτική- πάντων! Ντρέπεται να πει: «Ναι, κάτι καλό κάνετε –θα μπορούσατε και καλύτερα- το ψηφίζουμε.».
      Και δεν έχουν διδαχθεί τίποτα από το γεγονός ότι αυτό δεν οδήγησε πουθενά! Πουθενά και σε τίποτα! Και κυρίως δεν οδήγησε απέναντι στο ίδιο το Σώμα. Και στο ίδιο το Σώμα της Ελληνικής Αστυνομίας όλοι γνωρίζουν ποιοι είναι εκείνοι που τους άφησαν απαξιωμένους, και θεσμικά και οικονομικά, στην πορεία και ποιοι είναι εκείνοι που αγωνίζονται μέσα σ’ αυτή την κακή οικονομική συγκυρία να κλείσουν βεβαίως κενά, τα οποία υπάρχουν. Αλλά αυτά τα κενά πρέπει να κλείσουν. 
      Σε ό,τι αφορά την πρόταση την οποία έκανε ο κ. Μαρκογιαννάκης, θα τη δούμε θετικά, κύριε συνάδελφε. Θα τη δούμε θετικά, αλλά η ρύθμιση θα μπει στο άρθρο 15 στις μεταβατικές διατάξεις. Γιατί εκτός απ’ αυτή τη ρύθμιση, την οποία εσείς τονίσατε, πρέπει να καταλάβει και μία άλλη περίπτωση. Συγκεκριμένα είναι και το άρθρο 6 παράγραφος 1 και το άρθρο 8 παράγραφος 2 που πρέπει να το καταλάβουμε στην περίπτωση αυτή. Και το τονίζω, για να μην υπάρχει παρεξήγηση, ότι αυτή η ρύθμιση θα έλθει από την ημέρα δημοσιεύσεως του νόμου στην Εφημερίδα της Κυβερνήσεως. 
      Δηλαδή, ενώ όλο το νομοσχέδιο αρχίζει από 1η Ιανουαρίου 2009, όπως είναι γνωστό –διότι ο προϋπολογισμός δεν περιέχει αυτές τις ρυθμίσεις και γι’ αυτό πάει από 1η Ιανουαρίου 2009- ο κ. Χηνοφώτης θα σας πει ότι θα προστεθεί διάταξη στο άρθρο 15 και θα δείτε στην περίπτωση αυτή ότι θα αρχίσει η εφαρμογή της σχετικής διάταξης από την ημέρα δημοσιεύσεως στην Εφημερίδα της Κυβερνήσεως των σχετικών διατάξεων, χωρίς να περιμένουμε την 1η Ιανουαρίου 2009 γι’ αυτό. Κρατώ αυτή την επιφύλαξη μέχρι την αυριανή συζήτηση που θα συζητήσουμε το άρθρο 15. 
      Ευχαριστώ πολύ, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε Υπουργέ.
    Να θυμίσω ότι ο χρόνος που δικαιούνται και οι Υπουργοί και οι Κοινοβουλευτικοί Εκπρόσωποι είναι οκτώ λεπτά, οπότε ο κ. Παυλόπουλος κάλυψε το χρόνο του. Θα μπορεί να μιλήσει ο κ. Χηνοφώτης.
    Το λόγο έχει ζητήσει ο κ. Παπουτσής.
    Θα πάρετε όλο το χρόνο, κύριε Παπουτσή;
    ΧΡΗΣΤΟΣ ΠΑΠΟΥΤΣΗΣ: Όχι. Ελάχιστο χρόνο, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Να βάλω τρία λεπτά; Δηλαδή, παρέμβαση;
    ΧΡΗΣΤΟΣ ΠΑΠΟΥΤΣΗΣ: Ναι, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Ορίστε, κύριε Παπουτσή, έχετε το λόγο.
     ΧΡΗΣΤΟΣ ΠΑΠΟΥΤΣΗΣ: Σας ευχαριστώ πολύ κατ’ αρχάς, που μου δίνετε το λόγο. Πρέπει να σας πω, κύριε Πρόεδρε, ότι δεν ήταν στην πρόθεσή μου να πάρω το λόγο, αλλά άκουσα με πολύ μεγάλη προσοχή τις παραινέσεις του κυρίου Υπουργού προς την Αντιπολίτευση όσον αφορά τον τρόπο με τον οποίο …
    ΠΡΟΕΔΡΕΥΩΝ (Γεώργιος Σούρλας): Μισό λεπτό, κύριε Παπουτσή. 
    Πείτε χρόνια πολλά στον κύριο Υπουργό, αλλά ο Υπουργός πρέπει να ακούσει και τον Κοινοβουλευτικό Εκπρόσωπο του ΠΑ.ΣΟ.Κ.. 
    Συνεχίστε, κύριε Παπουτσή.
    ΧΡΗΣΤΟΣ ΠΑΠΟΥΤΣΗΣ: Έλεγα προηγουμένως, κύριε Πρόεδρε, προς τον κύριο Υπουργό ότι άκουσα με πολύ μεγάλο ενδιαφέρον τις παραινέσεις του προς την Αντιπολίτευση, τις οποίες συνεχίζει βεβαίως να μην παρακολουθεί, αλλά δεν έχει σημασία … 
    ΠΡΟΕΔΡΕΥΩΝ (Γεώργιος Σούρλας):  Κύριε Υπουργέ, σας παρακαλώ.
    ΧΡΗΣΤΟΣ ΠΑΠΟΥΤΣΗΣ: … και γι’ αυτό το λόγο παίρνω το λόγο.
    ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Παπουτσή. 
    ΧΡΗΣΤΟΣ ΠΑΠΟΥΤΣΗΣ: Έλεγα, λοιπόν, κύριε Υπουργέ, ότι άκουσα με πολύ μεγάλο ενδιαφέρον τις παραινέσεις σας προς την Αντιπολίτευση για τις οποίες, απ’ ό,τι κατάλαβα, μας εγκαλέσατε διότι οι συνάδελφοι τοποθετούνται επί της αρχής και μετά σας άκουσα με πολύ μεγάλη προσοχή να επιμένετε και εσείς κάνοντας μία παρέμβαση επί της αρχής και στο μόνο άρθρο στο οποίο αναφερθήκατε ήταν το άρθρο 15, για να ανταποκριθείτε στο αίτημα του εισηγητού της Συμπολίτευσης. 
    Απλώς, ξέρετε τι κάνατε; Επιβεβαιώσατε αυτό για το οποίο σας εγκαλούμε: Ότι έχετε ένα νομοσχέδιο διευθετήσεων. Ένα νομοσχέδιο με το οποίο προφανώς  κλείνετε το μάτι σε διάφορους ημετέρους ή σε κάποιους ανθρώπους, οι οποίοι ενδιαφέρονται μόνο για τη βαθμολογική τους εξέλιξη. Και βεβαίως χρησιμοποιήσατε όλο τον υπόλοιπο χρόνο, τον οποίο σας έδωσε απλόχερα ο κύριος Πρόεδρος, για να κάνετε τι; Να κάνετε επίθεση για μία ακόμη φορά στο ΠΑ.ΣΟ.Κ..
    Λοιπόν, κύριε Υπουργέ, για να συνεννοούμαστε. Εμείς εδώ δεν ερχόμαστε για να ακυρώσουμε κανένα θετικό έργο. Είμαστε εδώ για να υποστηρίξουμε κάθε θετικό έργο. Αλλά σε κάθε περίπτωση είμαστε εδώ με υπεύθυνο τρόπο για να κρίνουμε τη δική σας πολιτική πρακτική και κυρίως την άσκηση της κυβερνητικής εξουσίας. 
    Και αυτό το οποίο λένε οι συνάδελφοι του ΠΑ.ΣΟ.Κ., και στην προηγούμενη συνεδρίαση κατά τη διάρκεια της Ολομέλειας, αλλά και σήμερα είναι ένα και μοναδικό. Ότι φέρατε ένα νομοσχέδιο με το οποίο στη πραγματικότητα, τι κάνετε; Θεσμοθετείτε μία βιομηχανία παραγωγής στρατηγών στο Σώμα έξω και πέρα από οποιοδήποτε σχέδιο ανάπτυξης του Σώματος, έξω και πέρα από οποιαδήποτε διαδικασία ενίσχυσης της Αστυνομίας και κυρίως αποσαφήνισης του ρόλου του σε σχέση με ένα και μοναδικό, αυτό που απαιτεί ο κάθε πολίτης: Δηλαδή, περισσότερη ασφάλεια για την κοινωνία. Περισσότερη ασφάλεια για τον πολίτη, για τη ζωή του, για το βιός του, για την οικογενειακή του ζωή και την επαγγελματική του δραστηριότητα. 
    Σε όλα αυτά, κύριε Υπουργέ, παρά το γεγονός ότι χρησιμοποιήσατε οκτώ λεπτά επί της αρχής, δεν μας δώσατε μία απάντηση. Ποιο είναι το σχέδιό σας για να ανταποκριθεί η Αστυνομία στα σημερινά, στα σύγχρονα σχέδια για την ασφάλεια στη σύγχρονη κοινωνία; Ποιος είναι ο τρόπος για να μπορεί να ανταποκριθεί με βάση τις ρυθμίσεις του νομοσχεδίου σας; Και ποιες είναι οι ρυθμίσεις όσον αφορά το οργανόγραμμα της Αστυνομίας, οι οποίες ανταποκρίνονται στις απαιτήσεις της ενίσχυσης του ρόλου της σε σχέση με τις νέες απαιτήσεις του Σέγκεν; 
    Και όχι μόνο αυτό, αλλά ακούμε συνεχώς για την ανάγκη συνεργασίας με τα άλλα Σώματα. Ρωτώ: Με ποιον τρόπο; Με περισσότερους αξιωματικούς ή με καλύτερη και πιο αναπτυγμένη πυραμίδα και καλύτερη εκπαίδευση; 
    Επί αυτών των θεμάτων δεν έχουμε ακούσει απάντηση ούτε κατά τη διάρκεια της συζήτησης επί της αρχής ούτε και σήμερα. Γι’ αυτό επιμένουμε στα άρθρα από 1 έως 7. Όταν θα φθάσουμε στο άρθρο 15. θα πάρετε και εκεί τις απαντήσεις για τη συγκεκριμένη πρόταση, την οποία έκανε ο κ. Μαρκογιαννάκης. 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών):  Κύριε Πρόεδρε, το λόγο.
    ΠΡΟΕΔΡΕΥΩΝ (Γεώργιος Σούρλας):  Ναι, κύριε Υπουργέ, για δύο λεπτά όμως.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε συνάδελφε, αξιότιμε Κοινοβουλευτικέ Εκπρόσωπε του ΠΑ.ΣΟ.Κ., πρώτα-πρώτα είπατε για βιομηχανία στρατηγών. 
    Αν βλέπατε θα καταλαβαίνατε ότι ουσιαστικά οι μόνες θέσεις που αυξάνονται είναι η θέση του αστυνομικού Διευθυντή και Υποδιευθυντή –αυτό εξηγούσα πριν- ενώ εσείς δημιουργούσατε στρατηγούς μόνο και μόνο γιατί θέλατε να βολέψετε ημετέρους. Και το ξέρετε ότι το κάνατε. 
    Εδώ μιλάμε για τη δυνατότητα διεξόδου ορισμένων ανθρώπων και αύξηση του βαθμού ιδίως του Διευθυντή και του Υποδιευθυντή. Το καταλαβαίνει κανείς αυτό; Πού είναι η βιομηχανία στρατηγών; Ή είναι ανακρίβεια εσκεμμένη από την πλευρά σας ή δεν διαβάσατε το νομοσχέδιο.
    Δεύτερον, λέτε που είναι η γενικότερη πολιτική. Τι να κάνουμε; Την άλλη φορά που ήταν εδώ ο κ. Βενιζέλος και ήταν κοινοβουλευτικός εκπρόσωπος κατέθεσα ολόκληρη την πολιτική που είχε περάσει από Κυβερνητική Επιτροπή για το τι πρόκειται να κάνουμε. Πάρτε την από τον κ. Βενιζέλο, είναι και στα Πρακτικά της Βουλής, διαβάστε την και ελάτε να το δείτε.
    Και, τρίτον, λέτε ότι δεν κάνουμε κάτι σημαντικό μ' αυτό το νομοσχέδιο. Μα, μόνο η διαλειτουργικότητα που δημιουργείται με την ενοποίηση των τριών αυτών κλάδων, ας το πω έτσι –δηλαδή των αστυνομικών, των ειδικών φρουρών και των συνοριοφυλάκων- σε ό,τι αφορά την πορεία τους μέσα στο Σώμα, αυτό δημιουργεί ενότητα ενός Σώματος, το οποίο το είχατε αφήσει πραγματικά όλα αυτά τα χρόνια να μένει, όπως ακριβώς το βρίσκουμε αυτή τη στιγμή σήμερα. 
      Σας είπα, δεν κάνουμε το παν -το ξέρω- αλλά, όταν υπάρχει κάτι θετικό, μην υποτιμάτε τους ανθρώπους, μην απαξιώνετε το Σώμα. Περίπου μας είπατε ότι αυτό το φέρνουμε για να βολέψουμε ημετέρους. Κοιτάξτε τους στα μάτια. Δεν είναι όλοι οι συνδικαλιστές και όλο το Αστυνομικό Σώμα Νέα Δημοκρατία. Ρωτήστε τους. Το επικρότησαν αυτό;
      Για ποιο λόγο απαξιώνετε ένα Σώμα με την τοποθέτησή σας; Είναι σα να λέτε ότι όλα αυτά που ζητούν -το είπα και πριν- είναι για το βόλεμά τους.
      Δεν είναι για το βόλεμά τους. Οι άνθρωποι αγωνίζονται κάτω από δύσκολες συνθήκες. Αυτό προσπαθούμε να βοηθήσουμε. Κάποιοι δεν το καταλαβαίνουν. Δικό τους θέμα είναι. Δεν πρόκειται εγώ να γίνω κήνσορας των δικών τους θέσεων.
      Και αν μίλησα προηγουμένως για τα θέματα του Κοινοβουλευτικού Ελέγχου, είπα το εξής και το επαναλαμβάνω. Εγώ δεν μίλησα επί της αρχής. Μίλησα επί των άρθρων. Δεν μπορούσα, όμως, να μην τονίσω ότι, αντί να δω συζήτηση επί των άρθρων, είδα μια συζήτηση επί της αρχής, που δεν ήταν μάλιστα συζήτηση επί της αρχής, αλλά Κοινοβουλευτικός Έλεγχος επί του συγκεκριμένου νομοσχεδίου. Αυτό είπα και τίποτα παραπάνω.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Εισερχόμεθα στον κατάλογο των ομιλητών Βουλευτών και το λόγο έχει ο κ. Μαγκριώτης.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
      Μαζί με τις ευχές μου στον εορτάζοντα Υπουργό και σε όλους τους άλλους εορτάζοντες, θα ήθελα να του πω πως με την παρέμβασή μου θα τον στεναχωρήσω και είναι και η μέρα της γιορτής του.
      Θέλω να του πω, πρώτα-πρώτα, σχετικά με αυτό που επικαλέσθηκε και πάλι ως προς την αύξηση που έδωσαν πριν από έναν χρόνο στο βασικό μισθό του ανθυπολοχαγού -που αυτό συμπαρασύρει και αντίστοιχες αυξήσεις στους ομόβαθμους αξιωματικούς της Ελληνικής Αστυνομίας- πως η προεκλογική τους δέσμευση του 2004 και ο προγραμματικός λόγος και οι αναφορές του κυρίου Πρωθυπουργού εδώ, τον Μάρτιο του 2004, ήταν πως αυτή η αύξηση, με αυτό το όριο έδωσαν, θα το έδιναν από τον πρώτο χρόνο, από το 2004. Το έδωσαν τον τέταρτο χρόνο. Εν τω μεταξύ, η ονομαστική αύξηση κάθε χρόνο υπερκάλυψε ουσιαστικά αυτή την αύξηση στον κατώτατο μισθό του ανθυπολοχαγού.
      Με αυτή, λοιπόν, την έννοια -βεβαίως, επαναλαμβάνει μία κυβερνητική προπαγάνδα- ο κύριος Υπουργός δεν πείθει κανέναν και πολύ περισσότερο τους αξιωματικούς, οι οποίοι γνωρίζω ότι αντέδρασαν και αντιδρούσαν επί τέσσερα χρόνια και εγκαλούσαν την Κυβέρνηση για άρνηση εφαρμογής προεκλογικών υποσχέσεων.
      Το δεύτερο θέμα που θέλω να θυμίσω στους αγαπητούς Υπουργούς της Κυβέρνησης είναι πως η Αστυνομία είχε ένα όραμα τα προηγούμενα χρόνια. Η Αστυνομία εκπαιδεύτηκε, εξοπλίστηκε και μας έδωσε ένα ασφαλές περιβάλλον για τη διεξαγωγή των Ολυμπιακών Αγώνων.
      Οι δικοί τους συνάδελφοι στο Υπουργείο Δημόσιας Τάξης όταν παρελάμβαναν από την απερχόμενη πολιτική ηγεσία, μιλούσαν με τα καλύτερα λόγια για την Ελληνική Αστυνομία. Και εκεί πράγματι υπερέβαλαν εαυτούς και οι Έλληνες αξιωματικοί, αλλά και τα στελέχη, άνδρες και γυναίκες, της Ελληνικής Αστυνομίας.
      (Στο σημείο αυτό την Προεδρική Έδρα καταλαμβάνει ο Δ’ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
      Ποιο είναι το νέο όραμα που μας είπε στη συζήτηση επί της αρχής ο κ. Παυλόπουλος ότι ανέπτυξε η Νέα Δημοκρατία; Θέλω να τον ρωτήσω: Το όραμα της επανίδρυσης, ο στόχος της επανίδρυσης για την Ελληνική Αστυνομία ολοκληρώθηκε; Διότι αυτό ήταν το προεκλογικό τους όραμα το 2004. Θέλουμε να ξέρουμε αν αντίστοιχο όραμα και στα άλλα τμήματα του κρατικού μηχανισμού έχει ολοκληρωθεί ή αν θα συνεχίσει ο κομματισμός και η αποδιάρθρωση της Δημόσιας Διοίκησης.
      Θέλω να πω στους αγαπητούς κυρίους Υπουργούς πως, όσο ανοίγουν τα οικονομικά σύνορα, όσο γίνεται πιο εύκολη η διείσδυση κάθε μορφής εγκλήματος, τόσο πιο πολύ πρέπει να ενισχύουμε και τους μηχανισμούς ασφάλειας και τους αντίστοιχους φορείς να εκπαιδεύουμε, να εξοπλίζουμε, να τους δίνουμε κίνητρα, οράματα και να τους στηρίζουμε και οικονομικά και ηθικά και ψυχολογικά. Και πρέπει να στηρίζουμε και την Ελληνική Αστυνομία, αλλά και κάθε άλλο Σώμα στο χώρο της ασφάλειας, εσωτερικής και εξωτερικής, καθώς επίσης ταυτόχρονα και κάθε ελεγκτικό μηχανισμό, είτε αυτό αφορά το οικονομικό έγκλημα είτε αφορά τη δημόσια υγεία είτε αφορά την υγιεινή των τροφίμων.
      Δεν το βλέπουμε αυτό σε όλο το φάσμα του κράτους στους ελεγκτικούς μηχανισμούς, στους μηχανισμούς πιστοποίησης. Ενώ, δηλαδή, θα έπρεπε να έχουμε ανάπτυξη αυτών των μηχανισμών, ενώ θα έπρεπε να έχουμε εκπαίδευση, ενίσχυση, εξειδίκευση, βλέπουμε ακριβώς το αντίθετο. Γι’ αυτό και κάθε μέρα όλα αυτά τα προβλήματα και τα σκάνδαλα λαθρεμπορίου, διατροφικά σκάνδαλα, εγκληματικότητα είναι σε έξαρση.
      Δεν είναι τυχαία όλα αυτά. Τα γνωρίζουν οι άντρες και οι γυναίκες στην Ελληνική Αστυνομία, γι’ αυτό και είναι βαθιά απογοητευμένοι από την κυβερνητική πολιτική, ανεξάρτητα αν εσείς θεωρείτε ότι πρόσκεινται ιστορικά στο δικό σας κόμμα. Δεν είναι δεδομένοι. Είναι Έλληνες πολίτες και γνωρίζουν πάρα πολύ καλά τις υποχρεώσεις και τα δικαιώματά τους.
      Τρίτον που θα ήθελα να θίξω, κύριε Πρόεδρε, είναι η περίφημη αναδιάρθρωση της Ελληνικής Αστυνομίας. Δεν την είδαμε να αποδίδει. Εγώ θα αναφερθώ στη Θεσσαλονίκη. Τα κενά, οι οργανικές θέσεις πολλαπλασιάζονται, γιατί εν τω μεταξύ κάποιοι συνταξιοδοτούνται και τα νέα στελέχη δεν καλύπτουν τα κενά που δημιουργούν οι συνταξιοδοτήσεις, πολύ περισσότερο τα κενά που βρήκατε το 2004, που ήταν πάνω από οχτακόσια κενά. Και πολλαπλασιάζονται συνεχώς, αφού σπάτε τα πολυδύναμα και δημιουργείτε επιμέρους τμήματα            –πολλά απ’ αυτά είναι ρουσφέτια σε τοπικούς δημάρχους βεβαίως του κομματικού σας χώρου- τμήματα τα οποία έχουν δώδεκα και δεκατέσσερα στελέχη και δεν καλύπτουν ούτε τη διοικητική τους βάρδια, πολύ περισσότερο δεν μπορούν να αντιμετωπίσουν το έγκλημα, που ειδικά στη Θεσσαλονίκη και ακόμα περισσότερο στις δυτικές συνοικίες, κορυφώνεται και γίνεται εξοργιστικό και καθημερινό. 
      Όλη αυτή, λοιπόν, η πολιτική της αναδιάρθρωσης δεν απέδωσε. Η απόδοση θα ήταν ο περιορισμός της εγκληματικότητας, της διακίνησης ναρκωτικών και κάθε είδους εγκληματικότητας. Δεν το βλέπουμε αυτό; 
      Όσον αφορά τώρα τους χώρους εργασίας και τα αστυνομικά τμήματα, αγαπητέ κύριε Υφυπουργέ, θα σας προτρέψω να πάτε σε χώρους εργασίας σε αστυνομικά τμήματα στη Θεσσαλονίκη. Πηγαίνετε μέχρι το Δενδροπόταμο να δείτε κάτω από ποιες συνθήκες εργάζονται εκεί οι άντρες και οι γυναίκες της Ελληνικής Αστυνομίας. Όχι μόνο δεν μπορούν να καλύψουν τις ανάγκες μιας πολύ δύσκολης και προβληματικής περιοχής, αλλά τους βάζετε να κάνουν και βάρδιες στα υπόλοιπα τμήματα της Θεσσαλονίκης. Αυτή είναι η πραγματικότητα που επικρατεί στη Θεσσαλονίκη και ανάλογη, βεβαίως, είναι και στην υπόλοιπη Ελλάδα.
      Θα ολοκληρώσω, κύριε Πρόεδρε, αναφερόμενος στο θέμα της εισοδηματικής πολιτικής και στο κατά πόσο η Κυβέρνηση καλύπτει τις ανάγκες της οικογένειας των αντρών και των γυναικών της Ελληνικής Αστυνομίας. Πέραν του ότι αυτά που είχατε υποσχεθεί πριν το 2004 σε καμμία περίπτωση δεν τα έχετε προσεγγίσει, πέραν του ότι η οικονομική ή η εισοδηματική σας γενικότερα πολιτική, η φορολογική πολιτική περιορίζει την αγοραστική τους δύναμη, αυτή ροκανίζεται ακόμα περισσότερο από την κερδοσκοπία και την ακρίβεια. Τέτοιες μέρες νομίζω ότι θα έπρεπε να είστε πιο προσεκτικοί με αυτήν την κόλαση της κερδοσκοπίας και της ακρίβειας που την πληρώνουν πρωτίστως οι εργαζόμενοι είτε στο δημόσιο είτε στον ιδιωτικό τομέα, οι συνταξιούχοι, γιατί δεν έχουν άλλα εισοδήματα και δεν έχουν και τη δυνατότητα να κρύψουν εισοδήματα. Δεν μπορείτε τέτοιες μέρες να λέτε ότι είστε υπερήφανοι για την εισοδηματική σας πολιτική απέναντι στα στελέχη της Ελληνικής Αστυνομίας. 
      Καθημερινά βλέπουμε τα φαινόμενα ετεροαπασχόλησης, πολυαπασχόλησης. Και ξαφνικά όλοι ανακαλύπτουν αυτά τα γεγονότα από τα «παράθυρα» των τηλεοράσεων. Μα, τους εξωθείτε στην πολυαπασχόληση, γιατί οι βασικές αμοιβές τους δεν μπορούν να καλύψουν τις στοιχειώδεις ανάγκες, ειδικά στα μεγάλα αστικά κέντρα, μιας οικογένειας, ενός στελέχους της Ελληνικής Αστυνομίας, ανεξάρτητα από το βαθμό και την ιεραρχία.
      Τέλος, θα ήθελα κάποια στιγμή να τελειώνει αυτή η συζήτηση γύρω από τα θεσμικά προβλήματα που άφησε η προηγούμενη κυβέρνηση. Υποτίθεται ότι όσο εξελίσσονται τα γεγονότα, η πραγματικότητα, οι δομές και οι ανάγκες, προσαρμόζεται και η διοικητική δομή, προσαρμόζεται και η διάταξη και η ανάπτυξη ενός Σώματος. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε, λέγοντας ότι ασφαλώς έκτακτες ανάγκες με την αθρόα και λαθραία εισαγωγή των οικονομικών μεταναστών ανάγκασαν να δημιουργηθούν τα Σώματα και των ειδικών φρουρών, αλλά και των συνοριοφυλάκων, που έχουν αποδώσει και έχουν προσφέρει πάρα πολύ και το αναγνωρίζουν όλοι. Αυτό που χρειάζεται να κάνει η πολιτεία είναι να τους αγκαλιάσει, να τους αξιοποιήσει, να τους εκπαιδεύσει και επιτέλους, αφού βρισκόμαστε σε μια περίοδο ήρεμη, που δεν έχουμε σε ένταση αυτά τα φαινόμενα που μας ανάγκασαν να δημιουργήσουμε αυτά τα Σώματα, να τους αξιοποιήσετε καλύτερα και φυσικά, να αλλάξετε και το καθεστώς των προσλήψεων που σας ζητούν να γίνεται με το ίδιο καθεστώς και με το ίδιο θεσμικό πλαίσιο που γίνεται και για τους άντρες και τις γυναίκες της Ελληνικής Αστυνομίας. 
      Να, λοιπόν, πεδίο λαμπρό για θεσμική αναμόρφωση με τα σύγχρονα δεδομένα.
      Ευχαριστώ, κύριε Πρόεδρε.
    (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής της Νέας Δημοκρατίας κ. Μιχαήλ Μπεκίρης.
      ΜΙΧΑΗΛ ΜΠΕΚΙΡΗΣ: Κυρίες και κύριοι Βουλευτές, πριν ξεκινήσω την παρέμβασή μου στο νομοσχέδιο, οφείλω –και νομίζω ότι οφείλουμε όλοι μας- ένα ειλικρινές και μεγάλο «ευχαριστώ» στα στελέχη της Ελληνικής Αστυνομίας, στους ειδικούς φρουρούς και στους συνοριοφύλακες, για τις τιτάνιες καθημερινές τους προσπάθειες τήρησης της νομιμότητας, καταπολέμησης του εγκλήματος, προστασίας της ζωής και της περιουσίας της Ελληνίδας και του Έλληνα.
      Είναι γεγονός ότι το έργο που έχουν αναλάβει οι αστυνομικοί μας διαφέρει πάρα πολύ και σε ποσότητα και σε ποιότητα σε σχέση με τα παρελθόντα έτη.  Νέες μορφές αδικημάτων, εγκληματικότητας, βίας, τρομοκρατίας, έχουν προστεθεί στο αντικείμενο της Ελληνικής Αστυνομίας, κάτι που αφ’ ενός δυσκολεύει το έργο της και αφ’ ετέρου επιβάλλει τον πλήρη εκσυγχρονισμό της, την οργάνωση και τη στελέχωσή της με το καλύτερο δυνατό έμψυχο υλικό που να πιστεύει και να αφοσιώνεται κυρίως στο λειτούργημα που καλείται να υπηρετήσει.
      Το ότι δεν ζούμε σε κοινωνία αγγέλων δεν είναι κάτι καινούργιο, όπως ασφαλώς και το ότι ως Έλληνες πολίτες δεν μπαίνουμε εύκολα σε καλούπια. Το γνωστό παράδειγμα, όμως, όλων όσοι έχουμε ταξιδέψει ή ζήσει στο εξωτερικό –και αναφέρομαι στην προσαρμοστικότητα των Ελλήνων στις αρχές και στην τήρηση της νομιμότητας που επιβάλλεται σε άλλες χώρες- μας οδηγεί στα εξής συμπεράσματα: Πρώτον, όταν ξέρουμε ότι δεν υπάρχουν «παραθυράκια» στην τήρηση της νομιμότητας, είμαστε απόλυτα συνεπείς. Δεύτερον, αυτά τα θέματα είναι θέματα παιδείας και νοοτροπίας, τομείς στους οποίους υστερούμε και διαχρονικά και δραματικά σε σχέση με άλλες προοδευμένες χώρες. Τρίτον, το ελληνικό φιλότιμο δεν μπορεί να αποτελεί το μόνο λόγο πειθαρχίας για την τήρηση της νομιμότητας.
      Θα συμφωνούσα με τη διαπίστωση ή αλλιώς το ρητορικό ερώτημα το οποίο ετέθη παντοιοτρόπως από την Αντιπολίτευση για το ποια Αστυνομία θέλουμε, αν αυτό το ερώτημα ετίθετο για τον προγραμματισμό και το σχεδιασμό μίας σύγχρονης ΕΛ.ΑΣ. και όχι για να δημιουργήσει τις προϋποθέσεις μίας άκριτης και στείρας αντιπολιτευτικής διάθεσης, του γνωστού μηδενισμού, της ισοπέδωσης και της μείωσης του παραγόμενου έργου, το οποίο κατά τη δική μου άποψη –και όχι μόνο- κρίνεται αρκετά σοβαρό και αξιόπιστο.
      Αλήθεια, όμως, ποια Αστυνομία θέλουμε; Την Αστυνομία που επιβάλλει και προστατεύει τη νομιμότητα, όπως αυτή απορρέει από το Σύνταγμα και τους νόμους του κράτους ή την Αστυνομία που ταπεινώνεται από διαδηλωτές; Την Αστυνομία που προστατεύει τον πολίτη και την περιουσία του ή την Αστυνομία που αμύνεται για να μην κακοκαρδίσει τα δήθεν ζωηρά νιάτα που ξεσπούν; Την Αστυνομία που διαθέτει κύρος και αξιοπιστία και δεν καθοδηγείται από πολιτικές ή μικροκομματικές σκοπιμότητες ή την περήφανη Αστυνομία που μπορεί να αποδώσει τα μέγιστα με σύγχρονο εξοπλισμό και επαρκή στελέχωση;
      Με λυπεί πολύ το γεγονός όταν τόσο σοβαρά ζητήματα που αφορούν την προστασία του ελληνικού λαού και της περιουσίας του μετατρέπονται εσκεμμένως σε αντικείμενο μικροκομματικής εκμετάλλευσης. Κακώς ορισμένοι πιστεύουν ότι μέσα από μία τέτοια αντιπαράθεση μπορούν να αποκομίσουν οφέλη. Σε τέτοιες περιπτώσεις, ο ελληνικός λαός απαιτεί συναίνεση και συνεννόηση. Και αυτό είναι το δικό μας χρέος.
      Κυρίες και κύριοι Βουλευτές, κανείς μας σ’ αυτήν την Αίθουσα δεν μπορεί να ισχυριστεί ότι με το παρόν νομοσχέδιο επιλύονται τα προβλήματα που αντιμετωπίζει η Ελληνική Αστυνομία. Κανείς μας δεν μπορεί να υποστηρίξει ότι με τη δημοσίευση του παρόντος θα λυθούν δια μαγείας οι χρόνιες αντιξοότητες που αντιμετωπίζει το Σώμα. Δεν είναι πανάκεια. Αποτελεί, όμως, μία σοβαρή, μεθοδευμένη και αξιόπιστη πρόταση που θέτει ισχυρά θεμέλια στο επίπεδο της οργάνωσης, της επαρκούς συγκρότησης, αλλά και ενός συγκεκριμένου μελλοντικού σχεδιασμού που αντιμετωπίζει πολυετή προβλήματα του Σώματος, δίνοντας συγκεκριμένες λύσεις, ενώ προετοιμάζει την ΕΛ.ΑΣ. για τα χρόνια τα οποία έρχονται.
      Οι τρεις βασικοί άξονες που εισάγει το παρόν νομοσχέδιο και απαντούν στα χρόνια αιτήματα των συνδικαλιστικών φορέων, αλλά και της ίδιας της εποχής που ζούμε και κυριότερα του ιδίου του Σώματος, είναι το βαθμολόγιο, η ομογενοποίηση της ΕΛ.ΑΣ. με τη συγκρότηση ενός ενιαίου Σώματος που θα συμπεριλαμβάνει τους Αστυφύλακες, τους Συνοριοφύλακες και τους Ειδικούς Φρουρούς, καθώς επίσης και το χαρακτηρισμό ως παραγωγικών σχολών των Αξιωματικών και των Αστυφυλάκων.
      Η προσπάθεια στήριξης της ΕΛ.ΑΣ. από την παρούσα Κυβέρνηση έχει ξεκινήσει από την πρώτη στιγμή που αναλάβαμε εμείς την ευθύνη για τη διακυβέρνηση της χώρας. Με συντονισμένες ενέργειες και με έντονη διάθεση στήριξης του Σώματος, όπως άλλωστε τόνισε και ο Υπουργός, προχωρήσαμε και στα μισθολογικά ζητήματα, αφού η αύξηση στις αποδοχές του Ανθυπολοχαγού έχει επίπτωση και στους Αστυνομικούς και στην αύξηση του επιδόματος της επικινδυνότητας, πέραν της εισοδηματικής πολιτικής που ισχύει από 1η Σεπτεμβρίου 2008, καθώς επίσης και στην παρέμβασή μας στα θέματα ασφάλειας και υγιεινής με το Προεδρικό Διάταγμα 45/2008.
      Κυρίες και κύριοι Βουλευτές, συνεχίζουμε την προσπάθεια αναβάθμισης της Ελληνικής Αστυνομίας υιοθετώντας μέτρα που έπρεπε εδώ και πολλά χρόνια να έχουν παρθεί, αλλά που δυστυχώς μέχρι και σήμερα δεν αποτέλεσαν κυβερνητικές πρωτοβουλίες. 
      Οι κύριες τομές τις οποίες καλούμαστε να ψηφίσουμε αποτελούν πολύ σημαντικές πρωτοβουλίες. Πρωτοβουλίες που στοχεύουν στη στοιχειώδη εξομοίωση της Ελληνικής Αστυνομίας ως ενστόλου σώματος με τα όσα συμβαίνουν στο χώρο των Ενόπλων Δυνάμεων.
      Ενώνουμε το Σώμα το οποίο ήταν διηρημένο σε τρία κομμάτια -με ό,τι αυτό συνεπάγεται- και καθιστούμε τις Σχολές των Αξιωματικών και των Αστυφυλάκων παραγωγικές σχολές, παρέχοντας το δικαίωμα της ισότιμης αντιμετώπισης που δεν έχει να κάνει με τις οικονομικές μόνο απολαβές, αλλά με την αποτίμηση του έργου τους μέσα στην ελληνική κοινωνία. 
      Όμως, χρειάζονται πολλά ακόμα να γίνουν, όπως η πλήρη αναδιάρθρωση του οργανογράμματος της Αστυνομίας. Χαρακτηριστικό παράδειγμα αποτελεί ο Νομός Αχαΐας, ο οποίος λειτουργεί σε επίπεδο στελεχών βάσει ενός οργανογράμματος που ισχύει εδώ και τριάντα χρόνια, ενώ δεν έχει αναληφθεί πρωτοβουλία αύξησης του προσωπικού και αναδιάρθρωσης των υπηρεσιών βάσει του πληθυσμού, αλλά και των αναγκών που σήμερα έχει η τοπική κοινωνία και η Αστυνομία.   
      Σ’ αυτό το σημείο, κύριε Υπουργέ, θέλω να κάνω για μία ακόμα φορά την εξής παρατήρηση -την οποία θα ήθελα να θέσω και υπ΄ όψιν της Κυβέρνησης- που αφορά το οξύτατο πρόβλημα που αντιμετωπίζει ο τόπος μας με το ζήτημα της λαθρομετανάστευσης. Πρόκειται για ένα πρόβλημα, το οποίο όπως γνωρίζετε πολύ καλά είναι και σύνθετο και περίπλοκο. Και μπορεί να μας ικανοποιεί ως χώρα και ως Πάτρα η πρωτοβουλία της Γαλλικής Προεδρίας για την υπογραφή ενός συμφώνου κοινής δράσης της Ευρώπης για τη μετανάστευση, προκειμένου να αντιμετωπίσουμε με ανθρώπινους όρους το φαινόμενο βοηθώντας τις χώρες προέλευσης, αλλά μέχρι τότε κάτι πρέπει να κάνουμε. Τοπικοί φορείς και Κυβέρνηση να αντιμετωπίσουμε από κοινού αυτό το οξύτατο ζήτημα. 
      Κυρίες και κύριοι Βουλευτές, είναι χρέος όλων μας να στηρίξουμε και να προστατεύσουμε την Ελληνική Αστυνομία. Είναι χρέος όλων μας να καταδικάσουμε τους επίορκους, αλλά και να τιμήσουμε όλους εκείνους που καθημερινά δίνουν τη μάχη της τήρησης της νομιμότητας, τις περισσότερες φορές υπό αντίξοες συνθήκες. 
      Είναι χρέος μας να ψηφίσουμε το νομοσχέδιο που θέτει τις βάσεις για μία σύγχρονη Αστυνομία, έτοιμη να προφυλάξει μακριά από φαινόμενα αλαζονείας και αυθαιρεσίας τις Ελληνίδες και τους Έλληνες, τη ζωή, την τιμή και την περιουσία όλων μας.
      Σας ευχαριστώ πολύ. 
    (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑ.ΣΟ.Κ. κ. Ιωάννης Σκουλάς. 
      ΙΩΑΝΝΗΣ ΣΚΟΥΛΑΣ: Ο κύριος Υπουργός, αφού μας μάλωσε για μία ακόμα φορά για τον τρόπο που ασκούμε τα κοινοβουλευτικά μας καθήκοντα, αποχώρησε. Πιστεύω ότι αν και καθηγητής Πανεπιστημίου, κάτι θα είχε να μάθει. 
      Διότι χθες παρευρέθηκα στη σιωπηρή διαμαρτυρία των Αστυνομικών της Κρήτης όλων των νομών, οι οποίοι διατράνωσαν την έντονη αγανάκτησή τους για την πολιτική που ακολουθεί η ηγεσία του Υπουργείου και τονίζουν ότι η χθεσινή κινητοποίησή τους είναι απόρροια της επαναλαμβανόμενης τραγικής κατάστασης στην οποία έχουν περιέλθει οι υπηρεσίες στο Νομό Ηρακλείου και η οποία εκφράστηκε με τον πιο επώδυνο τρόπο, το σοβαρό τραυματισμό τριών ακόμα αστυνομικών. 
      Και δεν ήταν απλά μία διαμαρτυρία καταγγελίας. Είναι μία κραυγή αγωνίας μπροστά στην κατάρρευση των υπηρεσιών στην Κρήτη. Αυτή είναι η κατάσταση στο νησί. 
      Και τονίζουν ότι απαιτούν από την ηγεσία του Υπουργείου να σκύψει στα προβλήματα τώρα και να δώσει λύσεις άμεσες που το Υπουργείο έχει καταγράψει. 
      Ζητούν οι Αστυνομικοί και ζητούμε οι πολίτες του Νομού την πραγματική αναδιάρθρωση των υπηρεσιών, σύμφωνα με τις αντικειμενικές ανάγκες, τα εγκληματολογικά, τα πληθυσμιακά, τα γεωγραφικά δεδομένα κάθε περιοχής. Διότι  άκουσα τον κ. Μπεκίρη να λέει για την Πάτρα που έχει χίλιους διακόσιους αστυνομικούς -αν γνωρίζω καλά- ενώ δυστυχώς το Ηράκλειο έχει πεντακόσιους. Ο Νομός Ηρακλείου έχει πεντακόσιους αστυνομικούς!
      Ζητούν και ζητούμε την ίδρυση και λειτουργία μιας υπηρεσίας στην Κρήτη για την αντιμετώπιση του οργανωμένου εγκλήματος. Δεν θέλουμε το νησί να γίνει Σικελία. 
      Ζητούν και ζητούμε την ίδρυση και λειτουργία τμημάτων δίωξης ναρκωτικών σε όλες τις αστυνομικές διευθύνσεις. 
      Ζητούν και ζητούμε την ίδρυση και λειτουργία δύο τμημάτων μεταγωγών στην Κρήτη. 
      Ζητούν και ζητούμε την ίδρυση και λειτουργία μιας και μόνης επιχειρησιακής μονάδας σε κάθε αστυνομική διεύθυνση. 
	Ζητούν ακόμη η κάλυψη όλων των κενών οργανικών θέσεων να γίνει άμεσα και όχι σε βάθος χρόνου, διότι δεν μπορούμε ακόμη να περιμένουμε. 
	Ζητούν την παρακολούθηση της πορείας της υγείας των τραυματισμένων συναδέλφων τους. Επισκέφθηκα τους τρεις αστυνομικούς. Γι’ αυτούς που είναι ελαφρύτερα σας πληροφορώ ότι αν η σφαίρα είχε περάσει ένα εκατοστό παρακάτω, θα είχε τρυπήσει την υποκλείδιο αρτηρία και ο αστυνομικός θα ήταν νεκρός. Σε αυτόν πάνε να ρίξουν τώρα όλα τα σφάλματα της επιχείρησης εκείνης.
       Ζητούν, επίσης, την άμεση οικονομική βοήθεια των οικογενειών των τραυματισθέντων. 
	Από τα παραπάνω αντιλαμβάνεστε ότι οι αστυνομικοί στο Ηράκλειο δεν συζητούν για μισθούς και βαθμολόγιο. Γιατί αυτή τη στιγμή οι αστυνομικοί της Κρήτης αγωνιούν και ιεραρχούν αλλιώς τα αιτήματά τους. 
	Κυρίες και κύριοι συνάδελφοι, όλα τα παραπάνω ζητούν οι αστυνομικοί. Γιατί; Πριν από οκτώ μήνες, με αφορμή το τραγικό περιστατικό μετά τον τραυματισμό του ειδικού φρουρού Στάθη Λαζαρίδη στα Ζωνιανά, ακούσαμε και άκουσαν οι πολίτες την πολιτική και τη φυσική ηγεσία του Υπουργείου Εσωτερικών να διαρρηγνύει τα ιμάτιά της και να διαδηλώνει με στόμφο και περισσή υποκρισία, όπως θα έλεγα, ότι η εγκληματικότητα στην Κρήτη θα χτυπηθεί καίρια. 
	Ακούσαμε υποσχέσεις επί υποσχέσεων, ότι η Αστυνομία στην Κρήτη θα αναδιαρθρωθεί και θα βγει μέσα απ’ αυτήν τη διαδικασία πιο λειτουργική και πιο αποτελεσματική. 
	Ακούσαμε ότι θα αυξηθεί η οργανική δύναμη της Κρήτης με εξακόσια πενήντα τρία ακόμη άτομα –τετρακόσιους πενήντα τρεις αστυνομικούς και διακόσιους ειδικούς φρουρούς- ώστε να καλυφθούν τα τραγικά κενά που υπάρχουν σε ανθρώπινο δυναμικό σε όλο το νησί. 
	Δόθηκε σε εμάς τους Βουλευτές, αλλά κυρίως στους πολίτες της Κρήτης η υπόσχεση για τη δημιουργία της Αστυνομικής Διεύθυνσης στη Μεσσαρά, όπως και Τμημάτων Ασφαλείας και Τροχαίας στην ίδια περιοχή, με στόχο να αντιμετωπιστεί η αυξημένη εγκληματικότητα που παρουσιάζεται στην περιοχή εκείνη. Τίποτα απ’ αυτά δεν έχει γίνει. 
      Αντίθετα, νέα περιστατικά εγκληματικότητας παρουσιάζονται στη συγκεκριμένη περιοχή. Ο Δήμος Κόφινα προχώρησε σε διαμαρτυρία που έτυχε της στήριξης όλων των Βουλευτών του νομού, ώστε να μην καταργηθεί ο Αστυνομικός Σταθμός στο Ασήμι. Η απάντηση του Υπουργείου σε επίμονες δικές μας ερωτήσεις είναι πράγματι αποστομωτική: Δεν υπάρχουν στοιχεία που να δείχνουν έξαρση ή ανησυχητική αύξηση της εγκληματικότητας στο Δήμο Κόφινα. Κατά συνέπεια, ο Αστυνομικός Σταθμός στο Ασήμι οδεύει προς κατάργηση. Ένα μήνα μετά κλέβουν το A.T.M. εγκληματίες της περιοχής. 
      Δόθηκαν και άλλες πολλές υποσχέσεις το Νοέμβριο του 2007: Δημιουργία υποδιευθύνσεων ασφαλείας και δίωξης ναρκωτικών στους Νομούς Χανίων, Ρεθύμνου και Λασιθίου. Σύσταση τριών νέων τμημάτων αστυνομικών επιχειρήσεων. Δημιουργία υποδιεύθυνσης αστυνομικών επιχειρήσεων Κρήτης και ομάδας ειδικών αποστολών. Αναβάθμιση αστυνομικών σταθμών και παράλληλα δημιουργία αστυνομικών τμημάτων σε Γάζα, Αλικαρνασσό και Αρχάνες.
      Σας καλώ, λοιπόν, κύριοι συνάδελφοι της Νέας Δημοκρατίας, να πάμε μαζί μία βόλτα στο Νομό Ηρακλείου, ώστε να δούμε τι απ’ όλα αυτά έχει γίνει στους εννέα μήνες που πέρασαν. Καλώ και πάλι στο Ηράκλειο τον κύριο Υπουργό. Αν δεν έχετε το χρόνο, να σας πω απλά ότι δεν έγινε απολύτως τίποτα και ότι η εγκληματικότητα πλέον στην Κρήτη έχει φθάσει σε οριακή κατάσταση. 
      Επιπλέον, μέσα σε αυτή τη δίνη των πρωθυπουργικών και υπουργικών υποσχέσεων είχαμε ξανά τον τραγικό τραυματισμό τριών αξιωματικών, όπως είπα. Αλήθεια, πότε θα δοθούν απαντήσεις σε αυτές τις μεγαλόστομες υποσχέσεις; Ο ένας, όπως είπα, παραλίγο να σκοτωθεί. Ο άλλος κινδυνεύει να χάσει το πόδι του. Ο άλλος με διαμπερές τραύμα στον εγκέφαλο. 
      Τρία πρόβατα επί σφαγή, χωρίς εκπαίδευση. Τρεις άνθρωποι που στην ουσία δεν μπορούσαν να αντιμετωπίσουν αυτό το έγκλημα. Και ο χασισοκαλλιεργητής παραμένει ακόμη ασύλληπτος! Πέντε μέρες μετά καινούργια καλλιέργεια πεντακοσίων δενδρυλλίων κάνναβης ανακαλύφθηκε σε άλλη περιοχή. 
      Πού είναι η αστυνόμευση στο Νομό Ηρακλείου; Θέλω σήμερα μία απάντηση, κύριε Υπουργέ. Ένα μήνα πριν, εδώ, σε αυτήν την Αίθουσα, συζητήσαμε επί της αρχής το σχέδιο νόμου. Η θέση του ΠΑ.ΣΟ.Κ. σε αυτή τη συζήτηση ήταν ξεκάθαρη, καθώς καταψηφίσαμε επί της αρχής το νομοσχέδιο, θεωρώντας ότι δεν προσφέρει ελπίδα και προοπτική για ένα καλύτερο μέλλον, αλλά αντίθετα προχωράει σε ρουσφετολογικές παραχωρήσεις, επιθυμία του προσωπικού της Ελληνικής Αστυνομίας. 
      Το άρθρο 1. Πράγματι, αποτελεί την επιτομή της παροχολογίας και των μεγάλων προσδοκιών που είχατε δημιουργήσει στο Σώμα της Αστυνομίας. Δημιουργείται χαρακτηριστικά μία νέα μεγάλη τάξη αξιωματικών σε σχέση με τις υφιστάμενες ανάγκες του Σώματος. Αυτό οδηγεί σε μία αναλογία αξιωματικού προς αστυφύλακα της τάξης 1:5, σύμφωνα με τον Πρόεδρο της Π.Ο.ΑΣ.Υ.. 
      Στην ίδια κατεύθυνση κινείται και το άρθρο 5, που προβλέπει την αύξηση των οργανικών θέσεων των ανωτέρων και ανωτάτων αξιωματικών. 
    Και το εύλογο ερώτημα είναι, πόσοι Αστυνομικοί πλέον θα είναι σε θέση να εκτελούν αποτελεσματικά τις εντολές που θα δέχονται, όταν ο αριθμός θα παραμένει ο ίδιος, είτε ακόμη και θα μειώνεται; Ποιος τελικά θα κάνει πεζή περιπολία για παράδειγμα στο Ρέθυμνο, όπου πρόσφατα ο φοιτητής Βαγγέλης Χορευτάκης δολοφονήθηκε στο κέντρο της πόλης; 
    Αυτή είναι η κατάσταση στο νομό. Αυτή η κατάσταση είναι στην Κρήτη και ακούμε τα ίδια πράγματα συνέχεια. 
    Τελειώνω λέγοντας, ότι το παρόν νομοσχέδιο παραμένει στο επίπεδο των εντυπώσεων και της παροχολογίας. Ελάχιστα είναι τα θετικά στοιχεία που εισάγει και ελάχιστες είναι οι προσδοκίες που καλύπτει, προσδοκίες τόσο από την πλευρά των Αστυνομικών που έντεχνα είχατε καλλιεργήσει στο πέρασμα του χρόνου, η Νέα Δημοκρατία, όσο  και από την πλευρά των πολιτών που βιώνουν καθημερινά ένα αίσθημα πρωτόγνωρης ανασφάλειας. Και όμως θα μπορούσε αυτό το νομοσχέδιο να αποτελέσει ένα θετικό βήμα για την αντιμετώπιση των νέων ληστειών, των δολοφονιών, του traficking, των κλοπών A.T.M., του προβλήματος της χασισοκαλλιέργειας στους νομούς της Κρήτης, του πολέμου των οικογενειών οργανωμένου εγκλήματος, της εμπορίας και διακίνησης ναρκωτικών. Δυστυχώς όμως, για μια ακόμη φορά η Νέα Δημοκρατία δείχνει ότι ούτε θέλει, αλλά ούτε μπορεί να αλλάξει προς τη θετική  κατεύθυνση τα πράγματα.
    (Χειροκροτήματα από την πτέρυγα του ΠΑ.ΣΟ.Κ.)
    ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών):  Κύριε Πρόεδρε, παρακαλώ το λόγο.
    ΠΡΟΕΔΡΕΥΩΝ (Φίλιππος Πετσάλνικος): Θέλετε το λόγο για μια τρίλεπτη παρέμβαση; 
    ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών):  Ναι, κύριε Πρόεδρε.
    ΠΡΟΕΔΡΕΥΩΝ (Φίλιππος Πετσάλνικος): Ο Υφυπουργός Εσωτερικών, κ. Χηνοφώτης έχει το λόγο.
    ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών):  Κύριε Πρόεδρε, αναφορικά με το όσα ελέχθησαν από το συνάδελφο κ. Σκουλά, θέλω να τον ενημερώσω ότι πριν από μία εβδομάδα περίπου υπεγράφη από πλευράς Υπουργείου Οικονομικών όπου είχε παραδοθεί -σύμφωνα με τις υποσχέσεις που ανέφερε ο ίδιος, οι οποίες δεν ήταν υποσχέσεις, αλλά δεσμεύσεις, δεν είχαν δοθεί το Νοέμβριο, είχαν δοθεί στις 14 Δεκεμβρίου- το Προεδρικό Διάταγμα και έχει ακολουθήσει τώρα το δρόμο για υπογραφή από τον κύριο Πρόεδρο της Δημοκρατίας. 
    Θεωρώ ότι όλοι γνωρίζουμε ότι τα δενδρύλλια δεν τα φυτεύουν οι Αστυνομικοί, διότι εν τη ρύμη του λόγου σας κάτι τέτοιο είπατε. 
      ΙΩΑΝΝΗΣ ΣΚΟΥΛΑΣ: Είπα κάτι τέτοιο εγώ; Δεν καταλάβατε.
    ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Όλοι οι Αστυνομικοί και είναι προς τιμήν τους, καταβάλουν σημαντική προσπάθεια και αναγνωρίζεται το έργο τους. 
    ΙΩΑΝΝΗΣ ΣΚΟΥΛΑΣ: Τα Πρακτικά παρακαλώ, δεν είπα κάτι τέτοιο.
    ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών):  Εάν θεωρείτε ότι στην Κρήτη υπήρχαν κενά, τότε κάπου αλλού θα πρέπει να ανατρέξετε. Εάν θεωρείτε ότι ορθώς τώρα ερχόμαστε να καλύψουμε τα κενά τα οποία κατά την άποψή σας…
    ΙΩΑΝΝΗΣ ΣΚΟΥΛΑΣ: Κυβερνάτε πέντε χρόνια. Έλεος πια!
    ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Με συγχωρείτε, δεν κάνουμε διάλογο, έχω ζητήσει το λόγο, άρθρο 135. 
    Κατά την άποψή σας εντοπίστηκαν από τη Νέα Δημοκρατία και ορθώς, αυτά πάμε να καλύψουμε. Αυτό είναι όλο! Και μη μιλάτε για εγκληματικότητα στην Κρήτη, διότι στην ουσία δυσφημίζετε εσείς ο ίδιος το νησί. 
    ΙΩΑΝΝΗΣ ΣΚΟΥΛΑΣ: Μα, είναι επιχειρήματα αυτά; 
    ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών):  Και μην ξεχνάτε τα δεκαεννέα περιστατικά που συνέβησαν και δεν θέλω να αναφερθώ στο είδος και τη φύση των περιστατικών, όπως επίσης και το κυρίαρχο περιστατικό, όπου απετράπη στο κράτος να προσεγγίσει τα Ζονιανά. 
    Σας ευχαριστώ πολύ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Φίλιππος Πετσάλνικος): Πάντως, κύριε Υφυπουργέ, σίγουρα όταν ένας συνάδελφος εδώ αναφέρεται στα προβλήματα που υπάρχουν σε ένα νησί, έχει ως στόχο να βελτιωθούν οι σχετικές καταστάσεις και δεν δυσφημίζει  το νησί.
    ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών):  Υπήρχε μία ασάφεια ως προς το Προεδρικό Διάταγμα. Αυτό διευκρίνισα. 
    ΠΡΟΕΔΡΕΥΩΝ (Φίλιππος Πετσάλνικος): Αν έχετε την καλοσύνη, αυτό σας το λέω, γιατί είστε νέος σ’ αυτήν την Αίθουσα και θα σας συμβούλευα να μην λέτε στους συναδέλφους ότι όταν μιλάτε για εγκληματικότητα στο νησί, τότε δυσφημίζετε το νησί. Ούτε ο κ. Σκουλάς ο οποίος ζει στην Κρήτη, ούτε κανείς άλλος θέλει να δυσφημιστεί το νησί. Αντίθετα, θέλουν να αντιμετωπιστούν οι αρνητικές καταστάσεις έτσι ώστε να υπάρχει συνεχώς  μια άριστη εικόνα και για την Κρήτη.
    ΙΩΑΝΝΗΣ ΣΚΟΥΛΑΣ: Κύριε Πρόεδρε, παρακαλώ το λόγο επί προσωπικού.
    ΠΡΟΕΔΡΕΥΩΝ (Φίλιππος Πετσάλνικος): Κύριε Σκουλά, δεν υπάρχει κανένας λόγος τώρα επί προσωπικού. Τέλος πάντων, να σας δώσω το λόγο για ένα λεπτό, αλλά δεν υπάρχει θέμα επί προσωπικού, πρέπει να σας πω.
    ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Κύριε Πρόεδρε, ως προς το Προεδρικό Διάταγμα έπρεπε να δοθεί αυτή η επεξήγηση, διότι δεν είναι γνωστό. Ως προς το θέμα της εγκληματικότητας, υπάρχουν περιστατικά…
    ΠΡΟΕΔΡΕΥΩΝ (Φίλιππος Πετσάλνικος): Όχι, εγώ δεν τοποθετούμαι επί των άλλων επιχειρημάτων σας, αλλά σας λέω ότι η κριτική που ασκείτε, ότι μην αναφέρεστε σε θέματα γιατί δυσφημίζετε το νησί, σας παρακαλώ…
    ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών):  Αλλά να μην λέμε ότι η Κρήτη έχει τα δεδομένα άλλων περιοχών εκτός Ελλάδας.
    ΠΡΟΕΔΡΕΥΩΝ (Φίλιππος Πετσάλνικος): Είμαι σίγουρος ότι δεν εννοούσατε αυτό απευθυνόμενος στον κ. Σκουλά.
    Ορίστε, κύριε Σκουλά, έχετε το λόγο για ένα λεπτό.
    ΝΙΚΟΛΑΟΣ ΔΕΝΔΙΑΣ: Κύριε Πρόεδρε, παρακαλώ το λόγο.
    ΠΡΟΕΔΡΕΥΩΝ (Φίλιππος Πετσάλνικος): Έχει ζητήσει το λόγο και ο Κοινοβουλευτικός Εκπρόσωπος του ΛΑ.Ο.Σ. νωρίτερα. Θα πάρετε και εσείς το λόγο μετά.
    Ορίστε, κύριε Σκουλά. 
    ΙΩΑΝΝΗΣ ΣΚΟΥΛΑΣ: Ακούστηκε ότι είπα ότι οι Αστυνομικοί καλλιεργούν το χασίς; Αν είναι δυνατόν! Το χασίς ξέρετε ποιοι το καλλιεργούν. Οι εγκληματίες το καλλιεργούν. Δεν είπα τέτοιο πράγμα εγώ. Το θέμα είναι ότι το νησί δεν αστυνομεύεται και εμείς οι Κρητικοί δεν το θέλουμε «Σικελία». Αυτό δεν είναι δυσφήμιση. Εμείς το νησί το θέλουμε μέρος της ελληνικής επικράτειας. Οπότε τα παραμύθια αυτά να τα πείτε αλλού, όχι εδώ σ΄ εμένα!
    ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών):  Σας είπα ότι δεν μπορείτε να λέτε ότι το νησί είναι «Σικελία». 
    ΙΩΑΝΝΗΣ ΣΚΟΥΛΑΣ: Με την πολιτική που κάνετε, θα το καταντήσετε «Σικελία»!
    ΠΡΟΕΔΡΕΥΩΝ (Φίλιππος Πετσάλνικος): Έληξε το θέμα αυτό.
    Το λόγο έχει ο Κοινοβουλευτικός Εκπρόσωπος του ΛΑ.Ο.Σ. κ. Αϊβαλιώτης.
    ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κύριε Πρόεδρε.
    Δεν αναφέρομαι φυσικά στον κ. Σκουλά, αλλά κάθε φορά που ακούω το ΠΑ.ΣΟ.Κ. έτσι να χύνει κροκοδείλια δάκρυα για την Αστυνομία, ειλικρινά τρελαίνομαι. Ήταν είκοσι χρόνια στην εξουσία. Ξέρουμε όλοι τι έγινε με τις πρόωρες αποστρατείες, ξέρουμε όλοι τι έγινε με το μισθολόγιο, γνωρίζουμε όλοι τις επιθέσεις στην Αστυνομία. Άρα, αρκετά, φτάνουν πια το κροκοδείλια δάκρυα για την  Αστυνομία, από μία εξουσία που κυβέρνησε είκοσι χρόνια και σε μεγάλο βαθμό αυτό που βλέπουμε σήμερα, δηλαδή η εικόνα της Αστυνομίας, οφείλεται στο ΠΑ.ΣΟ.Κ.. 
    Αλλά οι αντεγκλήσεις μεταξύ ΠΑ.ΣΟ.Κ. και Νέας Δημοκρατίας αφήνουν παγερά αδιάφορο τον κόσμο. Αυτό που ενδιαφέρει τον κόσμο είναι να έχει εμπεδωθεί ένα αίσθημα ασφάλειας πρώτον και δεύτερον, χρειάζεται να υπάρχουν αξιοπρεπείς αμοιβές για όσους υπηρετούν στην Αστυνομία, αλλά φυσικά ασφάλεια και για τους ίδιους. 
    Τι συμβαίνει αυτήν τη στιγμή στην Ελλάδα; Κατ’ αρχάς, δεν μας φτάνανε τα ντόπια «μπουμπούκια», έχουμε και τα ξένα, τα εισαγόμενα «μπουμπούκια». Γέμισε η Ελλάδα από εγκληματίες. Ποιος πληρώνει το μάρμαρο; Δεν είναι οι Αστυνομικοί που τους κυνηγάνε; Ποιος δημιούργησε αυτήν την κατάσταση; Τη δημιούργησε φυσικά το ΠΑ.ΣΟ.Κ. που ήταν τόσα χρόνια στην εξουσία, αλλά φυσικά και η Νέα Δημοκρατία.
    Άρα, λοιπόν, δημιούργησαν τα δύο παλιά κόμματα εξουσίας μία κατάσταση αφόρητη και την πληρώνουν οι Αστυνομικοί, οι οποίοι είναι μονίμως στο πεζοδρόμιο, παλεύουν για να επιτελέσουν το καθήκον τους και παίρνουν τους μισθούς τους οποίους ξέρουμε. 
    Σε εκπομπή της κυβερνητικής τηλεόρασης άκουσα ότι στο τρίγωνο Ομόνοια-Κολωνάκι-Σύνταγμα υπηρετούν τόσοι Αστυνομικοί, όσοι σε όλη την Πελοπόννησο. Αυτό είναι ανατριχιαστικό. Πού βρίσκονται αυτοί οι Αστυνομικοί; Έχω εδώ μπροστά απάντηση του Ευρωπαϊκού Κοινοβουλίου σε ερώτηση του Γιώργου Καρατζαφέρη. Λέει, τετρακόσιοι ενενήντα ένας Αστυνομικοί ανά εκατό χιλιάδες κατοίκους στην  Ελλάδα, που είναι από τα υψηλότερα ποσοστά στην Ευρώπη. Παραδείγματος χάριν, σε σύγκριση με εμάς, στην Πορτογαλία είναι τετρακόσιοι πενήντα τρεις Αστυνομικοί ανά εκατό χιλιάδες κατοίκους. 
    Πού είναι όλοι αυτοί οι Αστυνομικοί; Υπάρχει πεζή περιπολία; Μήπως είναι ανέκδοτο το ότι υπάρχει πεζή περιπολία; Υπάρχει ο Αστυνομικός της γειτονιάς; Ζούσα στο Βέλγιο. Υπήρχε ο Αστυνομικός της γειτονιάς. Αν ανοίξω αυτήν τη στιγμή το κινητό μου, έχω το τηλέφωνο του Αστυνομικού της γειτονιάς μου, στο Βέλγιο, στις Βρυξέλλες. Το γνωρίζει η κ. Ξενογιαννακοπούλου, έμενε χρόνια στο Βέλγιο. Υπάρχει ο Αστυνομικός της γειτονιάς, σου κτυπάει κάθε τόσο το κουδούνι, σου λέει αν είναι όλα εντάξει, ρωτάει ποιος μένει, ποιος δεν μένει, μέσα στο σπίτι, κάνει έναν έλεγχο. Υπάρχει το κράτος, το βλέπεις. Και υπ΄όψιν ότι όλοι εμείς και το ξέρει και η κ. Ξενογιαννακοπούλου και ο κ. Παπουτσής φυσικά που ήταν χρόνια στο Βέλγιο και άλλοι, ήμασταν άνθρωποι  οι οποίοι μέναμε εκεί, κερδίζαμε πολλά χρήματα και ξοδεύαμε στο Βέλγιο. Αλλά ήταν ο Αστυνομικός ο οποίος ήταν εκεί, έκανε έλεγχο σαν να είμαστε ο οποιοσδήποτε άλλος μη Βέλγος πολίτης. 
    Αστυνομικός στην Ελλάδα δεν υπάρχει, ή αν υπάρχει, υπάρχει στα χαρτιά. Πάντως, ο κόσμος δεν έχει εμπεδωμένο το αίσθημα της ασφάλειας.
    Πιστεύουμε ειλικρινά ότι με τις αλλαγές που προτείνουμε εδώ σ’ αυτό το σχέδιο νόμου θα σταματήσει το αίσχος με τις δύο και τρεις δουλειές που έχει κάθε Αστυνομικός; Σε ποια ευρωπαϊκή χώρα γίνεται αυτό το πράγμα, να αναγκάζονται οι άνθρωποι να πηγαίνουν να δουλεύουν εκτός της υπηρεσίας τους σε άλλες εργασίες; Τα ανέφερε πριν ο κ. Βελόπουλος. Δεν θυμόμαστε το παλικάρι που έπεσε νεκρό και άφησε ορφανό παιδί πριν από ενάμιση μήνα στη γειτονιά μου, στο Χολαργό, μπροστά στην «ALPHA BANK»; Δεν έκανε δεύτερη δουλειά αυτός ο άνθρωπος; Πότε θα σταματήσει αυτό το χάλι; 
    Υπάρχει πρόθεση να πειραχθεί το ασφαλιστικό των στελεχών στα Σώματα Ασφαλείας; Εγώ ήμουν σε στρατόπεδο στον Έβρο. Όποιον και να ρωτούσες από τα στελέχη των Ενόπλων Δυνάμεων, ανησυχούσαν για το ασφαλιστικό. Μιλάω κυρίως για τους Υπαξιωματικούς. Θα γίνει κάτι ανάλογο με το ασφαλιστικό των στελεχών στην Ελληνική Αστυνομία;
    Πέρυσι είχαμε, κύριε Χηνοφώτη, ρεκόρ δεκαπενταετίας ληστειών και είναι από τα στοιχεία που μου στείλατε εσείς σε ερώτησή μου. Ρεκόρ δεκαπενταετίας είχαμε στις ληστείες στην Ελλάδα. Μόνο το 30% των κλεμμένων Ι.Χ. στην Ελλάδα  βρίσκονται. Το 60% των βαρέων φορτηγών που κλέβονται στην Ελλάδα δεν βρίσκονται ποτέ, λες και είναι ψύλλοι. Χάνονται τα βαριά φορτηγά στην Ελλάδα που κλέβονται και το 60% δεν βρίσκεται ποτέ. Αυτά είναι από τα στοιχεία του Υπουργείου Εσωτερικών.
    Μίλησε πριν ο κ. Βελόπουλος για την αλλαγή των ελαστικών στα περιπολικά. Κάθε πότε αλλάζουν τα ελαστικά τους τα περιπολικά; Πέρυσι δόθηκαν 1,8 εκατομμύρια για κρατικά αυτοκίνητα, όταν ο Ο.Δ.Δ.Υ. έχει σαράντα τέσσερις χιλιάδες αυτοκίνητα που κάθονται. Δώσαμε 1,8 εκατομμύρια ευρώ για κρατικά αυτοκίνητα. Δώσαμε 38.000.000 για ταξίδια και δεξιώσεις στο εξωτερικό, από το 2004 έως σήμερα. Δεν περισσεύουν τέλος πάντων σ’ αυτό το κράτος λεφτά για τα ελαστικά των περιπολικών; Δεν περισσεύουν για σύγχρονα όπλα για τους Αστυνομικούς; Πρέπει να πληρώνουν τις σφαίρες για να κάνουν εκπαίδευση; Πρέπει να κυκλοφορούν με όπλα του 1971; 
    Είπε πριν ο κ. Παυλόπουλος πως ό,τι θετικό βρίσκουμε το επικροτούμε. Και ό,τι αρνητικό βρίσκετε το επικροτείτε. Λυπάμαι που το λέω, κύριε Υπουργέ. Ρωτήστε, αν όλοι αυτοί οι άνθρωποι που πίστεψαν ότι θα αρθούν οι αδικίες του ΠΑ.ΣΟ.Κ., είναι σήμερα δικαιωμένοι. 
    Έρχομαι τώρα στο ζήτημα του άρθρου 3. Προτείναμε με μία τροπολογία κάτι νομίζω το αυτονόητο. Όποιος έχει υπηρετήσει ως δόκιμος αξιωματικός στον Ελληνικό Στρατό, η εμπειρία που έχει αποκομίσει, να τυγχάνει εκμετάλλευσης στην Αστυνομία. Προτείναμε κάτι που είναι απλή λογική. Οι εν ενεργεία υπηρετούντες στην Ελληνική Αστυνομία με οποιονδήποτε βαθμό, εφόσον έχουν θητεύσει ως δόκιμοι αξιωματικοί σε οποιοδήποτε όπλο του Ελληνικού Στρατού και αποστρατεύτηκαν με το βαθμό του ανθυπολοχαγού, αποκτούν αυτοδικαίως τον αμέσως επόμενο βαθμό από εκείνον που ήδη κατέχουν στην Ελληνική Αστυνομία. Εξομοιούμενοι πλήρως με τους ομοιόβαθμους συναδέλφους τους. Πρόκειται για πάνω από τριακόσια άτομα. Ας το κάνουμε ώστε να μπορέσει να αποκομίσει και η Ελληνική Αστυνομία την εμπειρία που είχαν αυτοί οι άνθρωποι ως δόκιμοι αξιωματικοί στα όπλα του Ελληνικού Στρατού. Νομίζω ότι είναι μία πρόταση που μπορεί να εφαρμοστεί στην Ελλάδα. Εφαρμόζεται ήδη σε όλες τις αστυνομίες της Ευρωπαϊκής Ένωσης.
    Ευχαριστώ.
    ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ζητήσει ο Κοινοβουλευτικός Εκπρόσωπος της Νέας Δημοκρατίας κ. Νικόλαος Δένδιας.
    Ορίστε, έχετε το λόγο.
    ΝΙΚΟΛΑΟΣ ΔΕΝΔΙΑΣ: Κύριε Πρόεδρε, κατ΄  αρχάς θα με συγχωρήσετε για την τοποθέτηση με την οποία θα ξεκινήσω, αλλά μου έκανε εντύπωση και δεν μπορώ παρά να το σχολιάσω, η παρέμβαση της Έδρας μετά την τοποθέτηση του Υπουργού κ. Χηνοφώτη.
    ΠΡΟΕΔΡΕΥΩΝ (Φίλιππος Πετσάλνικος): Έχει δικαίωμα ενίοτε και η Έδρα να παρεμβαίνει, όταν κατά την εκτίμηση της Έδρας οι τοποθετήσεις μπορεί να δημιουργήσουν μεγαλύτερη ένταση. Θα σας παρακαλέσω, ειλικρινά, να μη συνεχίσετε γι’ αυτό το θέμα.
    ΝΙΚΟΛΑΟΣ ΔΕΝΔΙΑΣ: Κύριε Πρόεδρε, με συγχωρείτε…
    ΠΡΟΕΔΡΕΥΩΝ (Φίλιππος Πετσάλνικος): Για να μην παρεξηγήσετε και εσείς το ρόλο που έχετε εδώ.
    ΝΙΚΟΛΑΟΣ ΔΕΝΔΙΑΣ: Κύριε Πρόεδρε, το πρώτο το οποίο επράξατε είναι ότι…
    ΠΡΟΕΔΡΕΥΩΝ (Φίλιππος Πετσάλνικος): Επαναλαμβάνω, κύριε Δένδια, ότι κατά την άποψή μου έπραξα απόλυτα ορθώς.
    ΝΙΚΟΛΑΟΣ ΔΕΝΔΙΑΣ: Η άποψη της Έδρας είναι σεβαστή…
    ΠΡΟΕΔΡΕΥΩΝ (Φίλιππος Πετσάλνικος): Απόλυτα ορθώς.
    ΝΙΚΟΛΑΟΣ ΔΕΝΔΙΑΣ: Το να διακόπτετε τον Κοινοβουλευτικό Εκπρόσωπο…
    ΠΡΟΕΔΡΕΥΩΝ (Φίλιππος Πετσάλνικος): Επαναλαμβάνω ότι κατά την άποψη της Έδρας, η άποψη που εξέφρασε είναι απόλυτα ορθή.
    ΝΙΚΟΛΑΟΣ ΔΕΝΔΙΑΣ: Ωραία, διατυπώσατε την άποψή σας. Αφήστε να διατυπώσω τη δική μου, κύριε Πρόεδρε.
    ΠΡΟΕΔΡΕΥΩΝ (Φίλιππος Πετσάλνικος): Μην υψώνετε τον τόνο της φωνής σας, κύριε Δένδια, σας παρακαλώ, όταν απευθύνεστε προς το Προεδρείο, όποιος κι αν είναι σ’ αυτήν εδώ την καρέκλα και προεδρεύει της συζήτησης.
    ΝΙΚΟΛΑΟΣ ΔΕΝΔΙΑΣ: Κύριε Πρόεδρε, δεν υπάρχει κάποια διάταξη που να σας επιτρέπει να με διακόπτετε τρεις φορές συνεχώς…
    ΠΡΟΕΔΡΕΥΩΝ (Φίλιππος Πετσάλνικος): Θα σας παρακαλέσω, λοιπόν, πρώτον να μην υψώνετε τον τόνο της φωνής σας
    ΝΙΚΟΛΑΟΣ ΔΕΝΔΙΑΣ: Κύριε Πρόεδρε, θα μου επιτρέψετε…
    ΠΡΟΕΔΡΕΥΩΝ (Φίλιππος Πετσάλνικος): Θα σας επιτρέψω. Πολλά, αν θέλετε, σας επιτρέπω.
    ΝΙΚΟΛΑΟΣ ΔΕΝΔΙΑΣ: …ανάλογος προς την κρίση μου. Είναι δικαίωμά σας να αμφισβητείτε την κρίση μου…
    ΠΡΟΕΔΡΕΥΩΝ (Φίλιππος Πετσάλνικος): Βεβαίως και εγώ έχω την ευθύνη της συζήτησης εδώ.
    ΝΙΚΟΛΑΟΣ ΔΕΝΔΙΑΣ: Θα σας παρακαλέσω όμως…
    ΠΡΟΕΔΡΕΥΩΝ (Φίλιππος Πετσάλνικος): Γι’ αυτό λοιπόν, σας παρακαλώ, να χαμηλώσετε τον τόνο σας.
    ΝΙΚΟΛΑΟΣ ΔΕΝΔΙΑΣ: Κύριε Πρόεδρε, θα σας παρακαλέσω να με αφήσετε να τελειώσω.
    ΠΡΟΕΔΡΕΥΩΝ (Φίλιππος Πετσάλνικος): Θα σας αφήσω να τελειώσετε. Δεν πρόκειται να μη σας αφήσω να τελειώσετε.
    ΝΙΚΟΛΑΟΣ ΔΕΝΔΙΑΣ: Αφήστε με λοιπόν. Αν έχετε την καλοσύνη, αφήστε με.
    ΠΡΟΕΔΡΕΥΩΝ (Φίλιππος Πετσάλνικος): Έτσι, πιο ήρεμα τώρα, πιο καλά.
    ΝΙΚΟΛΑΟΣ ΔΕΝΔΙΑΣ: Το πρώτο, λοιπόν, επανέρχομαι στην αρχή της τοποθέτησης, είναι για μένα, θα μου επιτρέψετε, ανοίκειο σε στιγμή που ουδεμία ένταση υπήρχε στην Αίθουσα, να γίνεται… 
    ΠΡΟΕΔΡΕΥΩΝ (Φίλιππος Πετσάλνικος): Και τη λέξη «ανοίκειο» σας παρακαλώ να την πάρετε πίσω.
    ΝΙΚΟΛΑΟΣ ΔΕΝΔΙΑΣ: Κύριε Πρόεδρε, θεωρώ, αν μου επιτρέπετε πάλι, ότι εν πάση περιπτώσει είμαι μέτριος γνώστης της ελληνικής και με προσοχή χρησιμοποιώ τις εκφράσεις μου…
    ΠΡΟΕΔΡΕΥΩΝ (Φίλιππος Πετσάλνικος): Πολύ καλός γνώστης της ελληνικής είστε, αλλά θα σας παρακαλούσα τη λέξη «ανοίκειο» να την πάρετε πίσω.
    ΝΙΚΟΛΑΟΣ ΔΕΝΔΙΑΣ: Το «ανοίκειο» σημαίνει το μη σύνηθες. Θα μου επιτρέψτε να επιμείνω…
    ΠΡΟΕΔΡΕΥΩΝ (Φίλιππος Πετσάλνικος): Να πάρετε πίσω τη λέξη «ανοίκειο» σας παρακαλώ.
    ΝΙΚΟΛΑΟΣ ΔΕΝΔΙΑΣ: Σας το ερμήνευσα. Δεν χρειάζεται να σας παραπέμψω στον Μπαμπινιώτη…
    ΠΡΟΕΔΡΕΥΩΝ (Φίλιππος Πετσάλνικος): Κύριε Δένδια, θα σας παρακαλέσω, επιμένω…
    ΝΙΚΟΛΑΟΣ ΔΕΝΔΙΑΣ: Κύριε Πρόεδρε, πέστε μου πώς θέλετε να διεξαχθεί η συζήτηση; Θέλετε να σταματήσω;
    ΠΡΟΕΔΡΕΥΩΝ (Φίλιππος Πετσάλνικος): Σας είπα κατ΄ αρχάς ότι κατά την άποψή μου είναι εκ περισσού να κάνετε υποδείξεις στο Προεδρείο και μάλιστα γι’ αυτό το θέμα.
    ΝΙΚΟΛΑΟΣ ΔΕΝΔΙΑΣ: Εγώ δεν κάνω υποδείξεις. Ασκώ κριτική και έχω κάθε δικαίωμα να το πράξω…
    ΠΡΟΕΔΡΕΥΩΝ (Φίλιππος Πετσάλνικος): Γιατί όταν είπα προς τον κύριο Υπουργό ότι όταν ένας Βουλευτής αναφέρεται σε κάποια προβλήματα της περιοχής του, δεν σημαίνει ότι δυσφημεί την περιοχή του. Και αυτό θα αφορούσε οποιοδήποτε Βουλευτή από οπουδήποτε κι αν προερχόταν, από οποιοδήποτε κόμμα κι αν προερχόταν και έκανε αυτές τις τοποθετήσεις.
    ΝΙΚΟΛΑΟΣ ΔΕΝΔΙΑΣ: Αν μου επιτρέπετε…
    ΠΡΟΕΔΡΕΥΩΝ (Φίλιππος Πετσάλνικος): Σας επιτρέπω, αλλά θα σας παρακαλέσω να έρθετε στο θέμα. Έχετε ζητήσει το λόγο για να τοποθετηθείτε επί του νομοσχεδίου υποθέτω.
    ΝΙΚΟΛΑΟΣ ΔΕΝΔΙΑΣ: Δεν σχολίασα την προέλευση του Βουλευτή. Προτρέχετε…
    ΠΡΟΕΔΡΕΥΩΝ (Φίλιππος Πετσάλνικος): Θα σας παρακαλέσω, λοιπόν, να έρθετε στο θέμα.
    ΝΙΚΟΛΑΟΣ ΔΕΝΔΙΑΣ: Προφανώς, αμύνεστε κατά κατηγορίας η οποία ουδέποτε διατυπώθηκε.
    ΠΡΟΕΔΡΕΥΩΝ (Φίλιππος Πετσάλνικος): Επαναλαμβάνω, θα σας παρακαλέσω να έρθετε στο θέμα. Ήδη έχετε δυόμισι λεπτά…
    ΝΙΚΟΛΑΟΣ ΔΕΝΔΙΑΣ: Προφανώς αισθανόμενος για κάποιο λόγο να απολογηθείτε…
    ΠΡΟΕΔΡΕΥΩΝ (Φίλιππος Πετσάλνικος): Το Προεδρείο δεν θα απολογηθεί σε εσάς, κύριε Δένδια.
    ΝΙΚΟΛΑΟΣ ΔΕΝΔΙΑΣ: Προφανώς το πράττετε. Εγώ δεν σας είπα ότι…
    ΠΡΟΕΔΡΕΥΩΝ (Φίλιππος Πετσάλνικος): Σας λέω ότι το Προεδρείο δεν απολογείται σε σας.
    ΝΙΚΟΛΑΟΣ ΔΕΝΔΙΑΣ: Ξαναλέω ότι προφανώς…
    ΠΡΟΕΔΡΕΥΩΝ (Φίλιππος Πετσάλνικος): Επαναλαμβάνω, θέλετε να τοποθετηθείτε επί του νομοσχεδίου; Γι’ αυτό δεν ζητήσατε το λόγο;
    ΝΙΚΟΛΑΟΣ ΔΕΝΔΙΑΣ: Κύριε Πρόεδρε…
    ΠΡΟΕΔΡΕΥΩΝ (Φίλιππος Πετσάλνικος): Θα έχετε όλο το χρόνο για να τοποθετηθείτε επί του νομοσχεδίου.
    ΝΙΚΟΛΑΟΣ ΔΕΝΔΙΑΣ: Θα μ’ αφήσετε να μιλήσω; 
    ΠΡΟΕΔΡΕΥΩΝ (Φίλιππος Πετσάλνικος): Επί του νομοσχεδίου παρακαλώ. Ξέρετε ότι δεν συνηθίζω να διακόπτω συναδέλφους, ούτε συνηθίζω να αντιδρώ με αυτόν τον τρόπο… 
    ΝΙΚΟΛΑΟΣ ΔΕΝΔΙΑΣ: Παρατηρώ ότι σήμερα διαπιστώνετε σειρά παραβάσεων…
    ΠΡΟΕΔΡΕΥΩΝ (Φίλιππος Πετσάλνικος): …αλλά είναι η πρώτη φορά που συνάδελφος, δηλαδή εσείς, απευθύνεστε με αυτό τον τρόπο στο Προεδρείο. 
    ΝΙΚΟΛΑΟΣ ΔΕΝΔΙΑΣ: Κύριε Πρόεδρε, διαπράττετε σήμερα σειρά παραβάσεων…
    ΠΡΟΕΔΡΕΥΩΝ (Φίλιππος Πετσάλνικος): Και επειδή γνωρίζετε τον τρόπο με τον οποίο εκτελώ τον καθήκον μου εδώ, δεν θα δεχθώ από σας υποδείξεις και μάλιστα για το συγκεκριμένο θέμα. Είμαι πολύ σαφής.
    ΝΙΚΟΛΑΟΣ ΔΕΝΔΙΑΣ: Κύριε Πρόεδρε, τώρα δε ο τόνος της φωνής σας είναι «ανοίκειος». 
    ΠΡΟΕΔΡΕΥΩΝ (Φίλιππος Πετσάλνικος): Είμαι πολύ σαφής, κύριε Δένδια.
    ΝΙΚΟΛΑΟΣ ΔΕΝΔΙΑΣ: Σαφής είστε…
    ΠΡΟΕΔΡΕΥΩΝ (Φίλιππος Πετσάλνικος): Και ο δικός σας τρόπος, όχι μόνο είναι «ανοίκειος», αλλά είναι πλήρως εκτός θέματος. Ζητήσατε το λόγο, όπως είχαν ζητήσει και οι συνάδελφοί σας, για να τοποθετηθείτε επί του νομοσχεδίου και κατά ένα τρόπο τελείως «ανοίκειο» κάνετε υποδείξεις προς το Προεδρείο.
      ΝΙΚΟΛΑΟΣ ΔΕΝΔΙΑΣ: Νομιμοποιούμαι, κύριε Πρόεδρε, να ζητήσω το λόγο οποιαδήποτε στιγμή το κρίνω.
      ΠΡΟΕΔΡΕΥΩΝ (Φίλιππος Πετσάλνικος): Επαναλαμβάνω ότι ο τρόπος ο δικός σας δεν είναι μόνο «ανοίκειος», είναι και απαράδεκτος κατά την άποψή μου και είμαι πολύ σαφής σ’ αυτό που λέω.
      ΝΙΚΟΛΑΟΣ ΔΕΝΔΙΑΣ: Κατά  τη δική σας. Κατά τη δική μου είναι απαράδεκτος ο τρόπος που απευθύνεστε εσείς στον Κοινοβουλευτικό Εκπρόσωπο της Νέας Δημοκρατίας. 
      ΠΡΟΕΔΡΕΥΩΝ (Φίλιππος Πετσάλνικος): Σας λέω ότι είναι απαράδεκτος. Δεν απευθύνθηκα εγώ, δεν ηρξάμην εγώ αυτής της διαδικασίας. Εσείς κάνατε την αρχή με ένα τρόπο, επαναλαμβάνω, που ούτε στις αρμοδιότητές σας ανήκει, ούτε κανένα λόγο είχε. 
      ΝΙΚΟΛΑΟΣ ΔΕΝΔΙΑΣ: Εσείς ήρξατε «χειρών αδίκων».
      ΠΡΟΕΔΡΕΥΩΝ (Φίλιππος Πετσάλνικος): Κύριε Δένδια, θέλετε να ολοκληρώσετε; 
      ΝΙΚΟΛΑΟΣ ΔΕΝΔΙΑΣ: Δεν με αφήνετε. 
      ΠΡΟΕΔΡΕΥΩΝ (Φίλιππος Πετσάλνικος): Διότι διαφορετικά, αν δεν συνεχίσετε επί του νομοσχεδίου, θα αναγκαστώ να δώσω το λόγο σε άλλο συνάδελφο. 
      ΝΙΚΟΛΑΟΣ ΔΕΝΔΙΑΣ: Κύριε Πρόεδρε, θα είναι πάρα πολύ καλό να το κάνετε και αυτό. 
      ΠΡΟΕΔΡΕΥΩΝ (Φίλιππος Πετσάλνικος): Αν συνεχίσετε με αυτόν τον τρόπο, θα εφαρμόσω τον Κανονισμό, δίνοντας το λόγο σε άλλο συνάδελφο. 
      ΝΙΚΟΛΑΟΣ ΔΕΝΔΙΑΣ: Ερωτώ: έχω το δικαίωμα να διατυπώσω τη σκέψη μου; Εγώ δεν έχω κανένα πρόβλημα να μου αφαιρεθεί ο λόγος. Σας ερωτώ: Θα μου επιτρέψετε να συνεχίσω τη σκέψη μου; Εγώ θα πω τη σκέψη μου.  
      ΠΡΟΕΔΡΕΥΩΝ (Φίλιππος Πετσάλνικος): Να την πείτε τη σκέψη σας και εγώ θα εξακολουθήσω να διαφωνώ για τον τρόπο με τον οποίο απευθύνεστε στο Προεδρείο. 
      ΝΙΚΟΛΑΟΣ ΔΕΝΔΙΑΣ: Εγώ θα πω τη σκέψη μου, όπως την αισθάνομαι. Αν επιμένετε να με διακόπτετε κάθε δευτερόλεπτο, αυτό είναι θέμα της Έδρας. Εξάλλου, δικαίωμα σας είναι να μου αφαιρέσετε το λόγο. Όμως, εγώ τη σκέψη μου θα τη διατυπώσω. Αυτό που δεν πρόκειται να κάνω είναι να αυτολογοκριθώ υπό την απειλή να μου πάρετε το λόγο. 
      ΠΡΟΕΔΡΕΥΩΝ (Φίλιππος Πετσάλνικος): Δεν απειλώ κανέναν. Όμως, μην απευθύνεστε με αυτόν τον τρόπο ότι «ξέρετε αν το ένα…, αν το άλλο..», γιατί αυτό ενέχει ένα είδος απειλής προς το Προεδρείο. 
      Παρακαλώ ολοκληρώστε, κύριε Δένδια, αρκετά έχετε ταλαιπωρήσει την Αίθουσα. 
      ΝΙΚΟΛΑΟΣ ΔΕΝΔΙΑΣ: Δεν με αφήσατε καν, να αρχίσω. 
      Θα μου επιτρέψετε να αρχίσω από την αρχή και θα σας παρακαλέσω να μη με διακόψετε. Οφείλω, λοιπόν, να πω για την τάξη -και όπως εγώ αισθάνομαι- ότι η παρέμβαση της Έδρας στην τοποθέτηση του Υφυπουργού  κ. Χηνοφώτη ήταν έκφραση, η οποία δεν χρειαζόταν. Ο Υφυπουργός τίποτα δεν είπε παραπάνω από αυτό που έπρεπε να πει κατά την κρίση του και ουδέναν έθιξε. Θα μου επιτρέψετε να πω ότι ο κ. Χηνοφώτης το διάστημα που βρίσκεται σ’ αυτήν την Αίθουσα είναι εκ των κοσμιοτέρων, δεν έχω ακούσει ούτε ένα επίθετο να προφέρεται από τα χείλη του. Δεν χρειάζεται τη δική μου υπεράσπιση, αλλά εν πάση περιπτώσει να διακόπτεται Υφυπουργός και να του γίνεται υπόδειξη, θα μου επιτρέψετε να πω ότι αυτό είναι πρωτοφανές. 
      ΠΡΟΕΔΡΕΥΩΝ (Φίλιππος Πετσάλνικος): Κάνετε και άλλο λάθος. Δεν διέκοψα τον κ. Χηνοφώτη. Βλέπετε ότι λέτε και ανακρίβειες. Παρ΄ότι είστε μέσα στην Αίθουσα, δεν παρακολουθείτε τη συνεδρίαση. Ολοκλήρωσε ο κ. Χηνοφώτης…
      ΝΙΚΟΛΑΟΣ ΔΕΝΔΙΑΣ: Πόσες διακοπές πρέπει να δεχθώ εγώ; 
      ΠΡΟΕΔΡΕΥΩΝ (Φίλιππος Πετσάλνικος): Ολοκλήρωσε ο κ. Χηνοφώτης –λέτε ανακρίβειες, κύριε Δένδια, συν τοις άλλοις- και θεώρησα σωστό να δώσω μία συμβουλή, για να μην υπάρχουν εντάσεις και προβλήματα σε αυτήν την Αίθουσα. 
      ΝΙΚΟΛΑΟΣ ΔΕΝΔΙΑΣ: Θα μου επιτρέψετε να σας πω ότι δεν χρειαζόταν η συμβουλή. 
      ΠΡΟΕΔΡΕΥΩΝ (Φίλιππος Πετσάλνικος): Εσείς που είστε εδώ ούτε καν παρακολουθείτε. Λέτε τώρα μία πολύ μεγάλη ανακρίβεια, ότι διέκοψα τον Υφυπουργό. Θέλω να σας πω και κάτι άλλο. Ο Κανονισμός δίνει τη δυνατότητα στους Υπουργούς και υφυπουργούς να ζητήσουν το λόγο οποτεδήποτε, για δίλεπτη, τρίλεπτη παρεμβολή. Αν ο κ. Χηνοφώτης θεωρούσε εαυτόν θιγμένο, ας υποθέσουμε έτσι, θα ζητούσε το λόγο για να πει: «Κύριε Πρόεδρε, λάθος κάνετε, δεν εννοούσα αυτό». Δεν χρειάζεται λοιπόν συνηγόρους. Εσείς, λοιπόν, είστε «εκ περισσού» τώρα απρόκλητος συνήγορος. 
      ΝΙΚΟΛΑΟΣ ΔΕΝΔΙΑΣ: Κύριε Πρόεδρε, να θεωρήσουμε το ζήτημα λήξαν, να συμφωνήσουμε σ’ αυτό. Όμως, θα μου επιτρέψετε να εκφράσω…Θέλετε να με ακούσετε; 
      ΠΡΟΕΔΡΕΥΩΝ (Φίλιππος Πετσάλνικος): Σας ακούω με τα αφτιά, δεν σας ακούω με τα μάτια. Όταν κοιτάω το ρολόι, κύριε Δένδια, δεν σημαίνει ότι θα πρέπει να σας βλέπω στα χείλη. Η ακοή μου, δόξα τω Θεώ, είναι αρίστη. 
      ΝΙΚΟΛΑΟΣ ΔΕΝΔΙΑΣ: Αν μου επιτρέπετε, κύριε Πρόεδρε, θα ήθελα να σας βλέπω στα μάτια, όταν απευθύνομαι σε εσάς. 
      ΠΡΟΕΔΡΕΥΩΝ (Φίλιππος Πετσάλνικος): Όχι, κύριε Δένδια, σοβαρευτείτε σας παρακαλώ. 
      ΝΙΚΟΛΑΟΣ ΔΕΝΔΙΑΣ: Σας λέω λοιπόν…
      ΠΡΟΕΔΡΕΥΩΝ (Φίλιππος Πετσάλνικος): Σοβαρευτείτε σας παρακαλώ. Θέλετε να τοποθετηθείτε επί του νομοσχεδίου; Σας δίνω από την αρχή το χρόνο.
      ΝΙΚΟΛΑΟΣ ΔΕΝΔΙΑΣ: Δεν άκουσα το ρήμα, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Σοβαρευτείτε λέω. 
      ΝΙΚΟΛΑΟΣ ΔΕΝΔΙΑΣ: Δεν άκουσα το ρήμα, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Το «θέλω να σας βλέπω στα μάτια» λέω ότι δεν είναι σοβαρό. 
      ΝΙΚΟΛΑΟΣ ΔΕΝΔΙΑΣ: Δεν άκουσα το ρήμα. Για ξαναπέστε το. 
      ΠΡΟΕΔΡΕΥΩΝ (Φίλιππος Πετσάλνικος): Σοβαρευτείτε, κύριε Δένδια, σας παρακαλώ. Σοβαρευτείτε. 
      ΝΙΚΟΛΑΟΣ ΔΕΝΔΙΑΣ: Ο τρόπος με τον οποίο μου απευθύνεστε απλώς εσάς εκθέτει. 
      ΠΡΟΕΔΡΕΥΩΝ (Φίλιππος Πετσάλνικος): Κύριε Δένδια, σας λέω ότι έχετε ταλαιπωρήσει αρκετά τους συναδέλφους στην Αίθουσα. Θα τοποθετηθείτε επί του νομοσχεδίου;
      ΝΙΚΟΛΑΟΣ ΔΕΝΔΙΑΣ: Εσείς το πράξατε…
      ΠΡΟΕΔΡΕΥΩΝ (Φίλιππος Πετσάλνικος): Θα τοποθετηθείτε επί του νομοσχεδίου; 
      ΝΙΚΟΛΑΟΣ ΔΕΝΔΙΑΣ: Αν με αφήσετε. 
      ΠΡΟΕΔΡΕΥΩΝ (Φίλιππος Πετσάλνικος): Πείτε μου: θέλετε να τοποθετηθείτε επί του νομοσχεδίου;
      ΝΙΚΟΛΑΟΣ ΔΕΝΔΙΑΣ: Αν με αφήσετε.
      ΣΤΥΛΙΑΝΟΣ ΝΙΚΗΦΟΡΑΚΗΣ: Ο κ. Κακλαμάνης, κύριε Πρόεδρε, τρελαίνει τον κόσμο. Στον κ. Δένδια βρήκατε να βγάλετε όλη την αυστηρότητα του Προεδρείου;
      ΠΡΟΕΔΡΕΥΩΝ (Φίλιππος Πετσάλνικος): Κανείς δεν τρελαίνει τον κόσμο εδώ και πολύ περισσότερο εγώ. Αλλά, κύριε συνάδελφε, δεν απαιτώ να με βλέπετε ή να σας βλέπω στα μάτια όταν μιλάμε σ’ αυτήν τη Βουλή. Γι’ αυτό μιλάω περί έλλειψης σοβαρότητας αυτών των εκφράσεων. 
      Κύριε Δένδια, θα μιλήσετε; 
      ΝΙΚΟΛΑΟΣ ΔΕΝΔΙΑΣ: Τελειώσαμε το θέμα με τον κ. Χηνοφώτη. Θα μου επιτρέψετε να σας πω ότι δεν με έπεισε ο τρόπος που μου απαντήσατε. Αυτό είναι στην κρίση σας και στην κρίση του Τμήματος. 
      Πέραν αυτού, θα ξεκινήσω από την τελευταία τοποθέτηση του συναδέλφου του ΛΑ.Ο.Σ. Δεν ξέρω αν «έλαθε» η ακοή μου, αλλά άκουσα κάτι περί κυβερνητικής τηλεόρασης. Ελέχθη «η κυβερνητική τηλεόραση».
      Θα μου επιτρέψετε να ξεκινήσω από αυτό, γιατί είναι ένα θέμα για μας εξόχως σημαντικό. Δεν γνωρίζω να υπάρχει στην Ελλάδα κυβερνητική τηλεόραση. Ίσως σε κάποια άλλα καθεστώτα να υπάρχει, κυβερνητική τηλεόραση όμως υπό την έννοια που ελέχθη, θα μου επιτρέψετε να σας πω ότι για μας δεν υπάρχει! Αν εννοείτε και αν αντιλαμβάνεστε ότι υπάρχει τηλεόραση η οποία ελέγχεται από το εκάστοτε κυβερνόν κόμμα ή την τηλεόραση –και αναφέρομαι στο παρόν κυβερνόν κόμμα και στην παρούσα Κυβέρνηση- το οποίο υποβάλλει προς το συγκεκριμένο φορέα τρόπο άσκησης πολιτικής και μεταφοράς ιδεών και σκέψεων προς το εκλογικό Σώμα, σας παρακαλώ να το πείτε ευθέως! Εμείς το αποκηρύσσουμε τελείως, ξεκάθαρα, θεωρούμε ότι είναι δείγμα άλλων καθεστώτων, άλλων νοοτροπιών και από εκεί και πέρα ξαναλέω τέτοια πράγματα, επειδή εμείς τα εκλαμβάνουμε ως προσβολές, ξεκάθαρα θα παρακαλέσω να είναι βάσιμα, να λέγονται ξεκάθαρα και να μην υφέρπουν μέσα από την κρίση επιθέτων, που δείχνουν άλλες πραγματικότητες τις οποίες έχουμε κάθετα αποκηρύξει. 
      Επί της ουσίας του συγκεκριμένου νομοθετήματος νομίζω ότι εδώ ξεκίνησε μία συζήτηση πάνω σε οκτώ άρθρα και τελικά το μόνο που δεν έγινε, είναι να συζητήσουμε για αυτά τα οκτώ άρθρα. Αυτό που έγινε είναι μία γενικευμένη επανάληψη της συζήτησης, που έγινε και επί της αρχής του νομοσχεδίου και οφείλω να πω ότι η συζήτηση αυτή ήταν και πιο άχαρη από τη συζήτηση που έγινε επί της αρχής του νομοσχεδίου, όπως κάθε τι το οποίο επαναλαμβάνεται.
      Στην επί της αρχής συζήτηση υπήρχε τότε ως Κοινοβουλευτικός Εκπρόσωπος του κόμματος της Αξιωματικής Αντιπολίτευσης ο κ. Ευάγγελος Βενιζέλος, έθεσε τα ίδια ερωτήματα προς τον παριστάμενο και εορτάζοντα Υπουργό, τον κ. Παυλόπουλο, τα θέματα γενικής κατεύθυνσης και πολιτικής επί της Ελληνικής Αστυνομίας. 
      Κατ΄ αρχάς υπάρχει στα Πρακτικά η απάντηση του κ. Παυλόπουλου. Εκτός από την αναλυτική τοποθέτηση του Υπουργού στα Πρακτικά, υπήρξε και κατάθεση συγκεκριμένου τόμου, ο οποίος περιλαμβάνει την ευρύτερη σύλληψη της κατεύθυνσης πολιτικής που η Ελληνική Αστυνομία πρέπει να έχει τα χρόνια που έρχονται. Κάτι που θα μου επιτρέψετε να πω ότι είναι και σύνηθες σε κράτη όπως η Μεγάλη Βρετανία ή η Γαλλία και αυτό ήταν τελείως ασύνηθες όσον αφορά την Ελλάδα. Ουδέποτε υπήρξε γενική κατεύθυνση πολιτικής όσον αφορά την Ελληνική Αστυνομία. Υπάρχει επί της παρούσας Κυβέρνησης. Όμως, αυτό το νομοθέτημα το οποίο συζητάμε σήμερα δεν είναι αυτό, δεν είναι η κυβερνητική πολιτική πάνω στα γενικά θέματα που αφορούν την Αστυνομία. Κατ΄ αρχάς κάθε νομοθέτημα έχει μία εισηγητική έκθεση και είναι λογικό, πριν κάποιος σχολιάσει ένα νομοθέτημα, να μπει στον κόπο να διαβάσει την εισηγητική του έκθεση. Τι είναι η εισηγητική του έκθεση; Είναι η διατύπωση της σκέψης γιατί αυτό το νομοθέτημα έρχεται προς ψήφιση. 
      Αναφέρεται, λοιπόν, εδώ: «Το παρόν σχέδιο νόμου με το οποίο επιχειρείται η ρύθμιση θεμάτων προσωπικού της Ελληνικής Αστυνομίας με στόχο την αποτελεσματικότερη και ορθολογικότερη αξιοποίηση του προσωπικού και την άμβλυνση ορισμένων δυσλειτουργιών». Αυτό είναι το παρόν νομοθέτημα.
      Παρακάτω ξαναλέει: «Η αναμόρφωση του βαθμολογίου, η υπηρεσιακή εξέλιξη». Και ποιος είναι ο στόχος; Το προτεινόμενο σύστημα, έχει σαν στόχο να δημιουργήσει κατ’ αρχήν κίνητρα περαιτέρω παραμονής στο Σώμα. Αυτό είναι ένα σεμνό νομοθέτημα, δεν είναι ένα νομοθέτημα ευρύτατο. Δεν είναι ένα νομοθέτημα το οποίο αποτελεί πλήρη εκδήλωση κυβερνητικής βούλησης ως προς τα θέματα της Αστυνομίας. Άρα, λοιπόν, το να ασκείτε μία γενική κριτική νομίζω ότι δεν έχει κανέναν ρόλο. Οφείλουμε να περιοριστούμε στο συγκεκριμένο και μάλιστα οφείλουμε να περιοριστούμε στα συγκεκριμένα οκτώ άρθρα και να πούμε, τα θέλουμε, τα θεωρούμε χρήσιμα, δεν τα θεωρούμε χρήσιμα; Πρέπει να αλλάξει κάτι, δεν πρέπει να αλλάξει κάτι; Πρέπει να γίνει κάτι καλύτερο; Ούτε μπορούμε να απορρίπτουμε το επί μέρους –το είπα και επί της αρχής- επειδή εν πάση περιπτώσει θα θέλαμε το όλο. Πάρα πολύ ωραία θα θέλαμε το όλο, αλλά αυτό δεν σημαίνει ότι θα πρέπει να περιμένουμε το όλο για να βελτιώσουμε το επί μέρους. Πρέπει να απορρίψουμε τη βελτίωση του επί μέρους; Πρέπει να αντικαταστήσουμε όμοιο της συνολικής βελτίωσης του όλου; Νομίζω ότι αυτό δεν έχει καμμία λογική, δεν αντέχει σε τίποτα. 
      Εν πάση περιπτώσει σε τι διαφωνούμε εδώ; Να καθίσουμε να τα βρούμε. Δεν θέλουμε την ομογενοποίηση; Τι δεν θέλουμε; Τι θα μπορούσε να γίνει καλύτερο; Διότι νομίζω ότι από τη διατύπωση του κυβερνητικού λόγου διαφάνηκε σαφέστατα και στο επίπεδο της επιτροπής, όπως προκύπτει από τα Πρακτικά, αλλά και στην παρούσα διαδικασία και επί της αρχής και επί των άρθρων κάθε διάθεση συζήτησης. Και μάλιστα ο Υπουργός προηγουμένως, δεσμεύθηκε στο να δεχθεί τη βελτιωτική παρέμβαση από τον εισηγητή της Νέας Δημοκρατίας. Φαντάζομαι ότι θα ήταν έτοιμος να δεχθεί εν πάση περιπτώσει να συζητήσει οποιαδήποτε βελτιωτική παρέμβαση από τον εισηγητή οποιουδήποτε κόμματος. 
      Μπορούμε, λοιπόν, ήρεμα, χαλαρά, σοβαρά, με μετριοπάθεια να αναζητάμε λύσεις και συγκλήσεις πάνω σε συγκεκριμένα επί μέρους ζητήματα. Αυτό νομίζω ότι είναι στόχος ενός νομοθετήματος, που θα μου επιτρέψετε να πω καταλήγοντας ότι βοηθά συνολικά να δημιουργηθεί μία καλύτερη πραγματικότητα για το προσωπικό της Ελληνικής Αστυνομίας. 
Βοηθά συνολικά με την ομογενοποίηση, ώστε να λυθεί ένα πρόβλημα του οποίου κατ΄αρχάς επιχειρήθηκε η επίλυση επί των ημερών του ΠΑ.ΣΟ.Κ. με την ενοποίηση Αστυνομίας-Χωροφυλακής. Μετά όμως με τη δημιουργία των ειδικών φρουρών και των συνοριακών φρουρών, δημιουργήθηκε και πάλι το ίδιο πρόβλημα το οποίο επιχειρήθηκε να επιλυθεί.
	Νομίζω, λοιπόν, ότι αυτό το νομοθέτημα προσφέρει κάτι το θετικό. Τα οκτώ πρώτα άρθρα, είναι άρθρα στα οποία θα μπορούσε να επιτευχθεί μία ευρύτερη σύγκλιση. Αυτό διαφάνηκε λίγο-πολύ από τις τοποθετήσεις. Νομίζω, λοιπόν, ότι αυτό είναι το ζητούμενο, αυτή είναι η στόχευση της συζήτησης του συγκεκριμένου νομοθετήματος.
	ΠΡΟΕΔΡΕΥΩΝ (Φίλιππος Πετσάλνικος): Ευχαριστούμε τον κ. Δένδια.
	ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Κύριε Πρόεδρε, θα ήθελα το λόγο.
	ΠΡΟΕΔΡΕΥΩΝ (Φίλιππος Πετσάλνικος): Κύριε Αϊβαλιώτη, ζητήσατε πάλι το λόγο. Θέλετε να δευτερολογήσετε; Πρέπει να περιμένετε τη σειρά σας για να δευτερολογήσετε.
	ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Κύριε Πρόεδρε, ο κ. Δένδιας αναφέρθηκε σ’ αυτό που είπα και θα ήθελα για δεκαπέντε δευτερόλεπτα να απαντήσω.
	ΠΡΟΕΔΡΕΥΩΝ (Φίλιππος Πετσάλνικος): Στη δευτερολογία σας θα απαντήσετε.
	ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Δεν μπορώ για δεκαπέντε δευτερόλεπτα να απαντήσω, κύριε Πρόεδρε;
	ΠΡΟΕΔΡΕΥΩΝ (Φίλιππος Πετσάλνικος): Δεν υπάρχει θέμα επί προσωπικού. Αν αρχίσουμε έτσι με κάθε αναφορά που γίνεται από τον προηγούμενο ομιλητή σε όσα είπε ο προ-προηγούμενος ομιλητής, δεν θα τηρήσουμε τον Κανονισμό. Δεν έχετε το λόγο αυτήν τη στιγμή. Ό,τι έχετε να πείτε, θα το πείτε μετά.
	ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Με τον κ. Σκουλά το ίδιο συνέβη…
	ΠΡΟΕΔΡΕΥΩΝ (Φίλιππος Πετσάλνικος): Στην περίπτωση αυτή, θεώρησε ο κ. Σκουλάς ότι το θέμα ήταν επί προσωπικού. Του είπα ότι δεν ήταν επί προσωπικού αλλά θεώρησε ότι εθίγετο προσωπικά.
	Ο κ. Στρατάκης έχει το λόγο.
	ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
	Κύριε Υπουργέ, χαίρομαι που είστε παρών στην τοποθέτησή μου γιατί παρακολούθησα την επί εννιάμισι λεπτά τοποθέτησή σας πριν από λίγο και είδα ότι προσπαθείτε να θυμηθείτε μόνο τους τελευταίους οκτώ μήνες της διακυβέρνησης της Νέας Δημοκρατίας. Αγνοείτε ότι έχουν περάσει πέντε χρόνια από τότε που έχετε αναλάβει την εξουσία και συνεχίζετε το ίδιο λάθος τα όποια προβλήματα υπάρχουν να τα επιρρίπτετε στο ΠΑ.ΣΟ.Κ., δηλαδή σ΄ ένα κόμμα που ήταν στην κυβέρνηση πριν από πέντε χρόνια, λες και τα τέσσερα τελευταία χρόνια πέρασαν έτσι, χωρίς να γίνει τίποτα, χωρίς να μετράνε σε τίποτα.
	Δεν είναι μόνο αυτό. Είναι και το ότι εδώ –και συγγνώμη που θα το πω- μας είπατε ψέματα. Μας είπατε ψέματα -ενώ έχετε μπροστά σας το νομοσχέδιο- ότι δήθεν αυξάνονται –έτσι γράφουν τα Πρακτικά τουλάχιστον- μόνο οι θέσεις των αστυνομικών υποδιευθυντών. Παρακολουθώ και διαβάζω το σχέδιο νόμου που συζητάμε και λέει άλλα πράγματα. Εκείνο που λέει είναι ότι ναι μεν αυξάνονται και οι αστυνομικοί υποδιευθυντές, αλλά στο άρθρο 5, προβλέπεται συγκεκριμένος αριθμός αξιωματικών παραπάνω απ’ αυτούς που υπήρχαν. Συγκεκριμένα, οι ταξίαρχοι της Αστυνομίας από σαράντα γίνονται εξήντα πέντε, οι αστυνομικοί διευθυντές από εκατόν εξήντα γίνονται διακόσιοι τριάντα και οι αστυνομικοί υποδιευθυντές από τριακόσιοι σαράντα γίνονται πεντακόσιοι. Εσείς βασιστήκατε στο άρθρο 1 μόνο όπου κάνετε τους τέσσερις αστυνομικούς υποδιευθυντές δέκα, τους ογδόντα δύο αστυνόμους Α΄ εκατόν δεκαοκτώ και αυξάνετε τις θέσεις των αστυνόμων Β΄ κατά τριάντα έξι. Νομίζω ότι αυτό δεν θα έπρεπε να το πείτε, γιατί πραγματικά δεν σημαίνει ότι όταν θέλουμε να υπεραμυνθούμε μιας κατηγορίας που εκπέμπει η Αντιπολίτευση, θα πρέπει να λέμε ψέματα. 
	Βέβαια είπατε και κάτι άλλο που θα ήθελα να επισημάνω, ότι δηλαδή το ΠΑ.ΣΟ.Κ. έκανε τα επί μέρους Σώματα ενώ εσείς έρχεστε και τα ενοποιείτε. Το ΠΑ.ΣΟ.Κ. έκανε τα επί μέρους Σώματα όταν τα έκανε, κύριε Παυλόπουλε, αλλά το έκανε αυτό, γιατί είχαν δημιουργηθεί συγκεκριμένα προβλήματα από τις πολιτικές, που εσείς ως προηγούμενη κυβέρνηση ασκήσατε το 1990-1993. Είναι γνωστό το πώς ανοίχθηκαν τα σύνορα, πώς έγινε η μεγάλη εισδοχή των λαθρομεταναστών, άρα έπρεπε άμεσα να υπάρξει η δημιουργία ενός Σώματος. Αν θυμάμαι καλά, εσείς τότε ήσασταν αντίθετοι με την ενδεχόμενη ενοποίηση αυτών των νέων Σωμάτων με την Αστυνομία, που σήμερα την κάνετε πράξη.
	Δεν είναι όμως μόνο αυτό. Εδώ πραγματικά υποκρίνεστε ότι δεν ξέρετε τι κάνετε, διότι πριν από λίγο καιρό θεσμοθετήσατε εδώ τους αγροφύλακες ή τους αστυνομικούς του περιβάλλοντος, όπως τους «βαφτίσατε». Οι πιο πολλοί απ’ αυτούς, φεύγουν από τώρα στη σύνταξη μέσα σε πολύ λίγο χρονικό διάστημα και βέβαια αυτό το ξεχάσατε. Γιατί, κύριε Υπουργέ; Δεν είναι καινούργια αστυνομική υπηρεσία, δεν είναι καινούργια υπηρεσία ασφάλειας του κράτους, αυτή η υπηρεσία που δημιουργήσατε; Ήταν υπηρεσία που δημιούργησε το πρώην Υπουργείο Δημόσιας Τάξης, δηλαδή αυτό που είναι τώρα στο Εσωτερικών. Αυτά τα ξεχάσατε, κύριε Παυλόπουλε; Διερωτώμαι και θα ήθελα, πραγματικά, η Κυβέρνηση γενικότερα να μην έχει επιλεκτική μνήμη γι’ αυτά που γίνονται.
Διότι μπορεί εδώ να λέγονται πολλά και διάφορα, αλλά ο ελληνικός λαός θυμάται τι έγινε. Και βέβαια δεν θυμάται μόνο, αλλά ξέρει και τις επιπτώσεις, γιατί τολμήσατε να μιλήσετε και για μισθούς και για συντάξεις, όταν δήθεν προσπαθείτε με τα εκατόν τόσα ευρώ που δώσατε αύξηση, να δικαιολογήσετε την κατάσταση που  υπάρχει σήμερα. 
      Δεν μας είπατε, όμως, καθόλου, κύριε Υπουργέ,  ότι ο πληθωρισμός εκείνα τα χρόνια για τα οποία μιλάτε, ήταν 2% και τώρα είναι δυόμισι φορές επάνω. Δεν μας είπατε, επίσης, για την ακρίβεια που υπάρχει σε τόσο σύντομο χρονικό διάστημα και την κατάσταση που διαμορφώνεται. Οι πολιτικές σας είναι  μόνο προς μια συγκεκριμένη κατεύθυνση. Αυτά μας τα είπατε; Γιατί δεν τα λέτε στον ελληνικό λαό, που βιώνει σύσσωμος αυτήν την κατάσταση και  έχουν δημιουργηθεί τα τελευταία χρόνια τα δύο εκατομμύρια και πάνω νεόπτωχων στην Ελλάδα;
       Γι’ αυτά θα μας πείτε τίποτε ως Κυβέρνηση; Διότι εκεί είναι το μεγάλο πρόβλημα, εάν θέλετε πραγματικά να τιθασεύσετε κάποια πράγματα. Ξέρετε πάρα πολύ καλά ότι είναι η μόνη περίοδος που η ζήτηση έχει κατέβει στο 2%, όταν η ανάπτυξη της χώρας κατά το πλείστον βασίζεται στη ζήτηση. Αυτό για πρώτη φορά συμβαίνει μετά από πάρα πολλά χρόνια. 
      Όμως, ας μη σταματήσουμε σ' αυτά, γιατί θεωρώ ότι είναι ζητήματα που η Κυβέρνηση θέλει «να τα περάσει στο ντούκου», όπως λέμε, γιατί δεν τη συμφέρουν, γιατί δεν εξυπηρετούν τις πολιτικές που έχει και που είναι κατά κανόνα επικοινωνιακές πολιτικές, όπως σας απέδειξα πριν από λίγο και βέβαια δεν  έχουν κανένα αποτέλεσμα επί της ουσίας. Αυτό το αντιλαμβάνεται κάθε μέρα ο Έλληνας πολίτης. 
      Προσπαθείτε να πείτε και κάτι άλλο, που νομίζω ότι πρέπει να το πω, δηλαδή ότι η Αντιπολίτευση δεν έχει θέσεις. Μα σας λέμε τα πάντα. Για το άρθρο 1 σας λέμε, για παράδειγμα, ότι δεν δικαιολογείται αυτή η σχέση ένα προς πέντε που επιβάλλετε με τις αυξήσεις στις  θέσεις των αξιωματικών, γιατί δεν υπάρχουν αυτήν τη στιγμή αστυνομικοί. 
      Αφού ήλθε αυτήν τη στιγμή ο κ. Χηνοφώτης, θα κάνω αναφορά στο όνομά του. Έλεγε για το προεδρικό διάταγμα –έτσι μου είχε απαντήσει στην ερώτησή μου- ότι θα υπογραφεί μέσα σε λίγες μέρες και υπογράφηκε πράγματι, αλλά εγώ άκουγα στα ραδιόφωνα και  στις τηλεοράσεις του Ηρακλείου της Κρήτης πριν από μέρες ότι η εφαρμογή του θα γίνει από 1-1-2009, πράγμα που σημαίνει στην πράξη ότι και αυτά τα οποία δεσμεύεστε να κάνετε και τα υπογράφετε, δεν έχουν  άμεση εφαρμογή, γιατί εάν είχαν άμεση εφαρμογή, κύριε Χηνοφώτη, δεν θα υπήρχε αυτό το ψήφισμα της σιωπηλής διαμαρτυρίας των Σωμάτων Ασφαλείας της Κρήτης, της Αστυνομίας και των άλλων παρισταμένων εκεί, που έκαναν πραγματικά μια αξιοπρεπή διαδήλωση, αλλά έβαζαν ουσιαστικά ζητήματα. Νομίζω ότι αυτές οι εκδηλώσεις, θα πρέπει να σας προβληματίζουν πολύ περισσότερο από οποιαδήποτε άλλη εκδήλωση γίνεται, γιατί εδώ, βάζουν ζητήματα τα οποία είχατε υποσχεθεί όχι τώρα, στις τελευταίες εκλογές, αλλά από τις εκλογές του 2004 και δεν  έχετε υλοποιήσει. 
      Και βέβαια, περιμένουμε πέντε χρόνια μετά να υλοποιηθεί ένα μέρος αυτών των δεσμεύσεών σας, ή εν πάση περιπτώσει, να βάλετε μια σειρά σε πράγματα που τα έχουμε πει εκατό χιλιάδες φορές και που σας έχουμε πει ότι και μ΄ αυτά δεν θα λύσετε το πρόβλημα. 
      Από την άλλη, διεκδικείτε να υπάρχει κλίμα  ασφάλειας στην περιοχή, όταν κάποια κυκλώματα τα αφήνετε –και επιμένω- να λειτουργούν ανενόχλητα. Επικαλείστε ότι δήθεν στα Ζωνιανά δεν αφέθηκε η κα Βάσω Παπανδρέου ως Υπουργός τότε Εσωτερικών να παραστεί,  αλλά ξεχνάτε ότι τα αίτια ήταν εντελώς διαφορετικά και προσπαθείτε να παραπληροφορήσετε τον ελληνικό λαό, διότι δεν πήγε εξαιτίας του «ΚΑΠΟΔΙΣΤΡΙΑ» και των υποσχέσεών σας ότι θα δημιουργήσετε κοινότητα στα Ζωνιανά. Το κάνατε, βέβαια, πράξη και τώρα έρχεστε να εξαγγείλετε και δεύτερο «ΚΑΠΟΔΙΣΤΡΙΑ». 
      Αυτή είναι η πολιτική σας, κύριοι της Νέας Δημοκρατίας, κύριοι της Κυβέρνησης, κύριε Υπουργέ, και κύριε Υφυπουργέ. Μην προσπαθείτε να ξεγελάσετε τον ελληνικό λαό με τις τοποθετήσεις σας. 
      Όμως, θέλω να πω και κάτι άλλο. Όντως εδώ, δεν υπάρχει ένα συγκεκριμένο σχέδιο πάνω στο οποίο να βασίζεται αυτή η προσπάθειά σας, που είναι σε κάποια της σημεία θετική. Εμείς δεν τα καταδικάζουμε και δεν τα κατακρίνουμε όλα, αλλά πραγματικά, θα έπρεπε να υπάρχει ένα σχέδιο σε σχέση με τις οργανικές θέσεις της Αστυνομίας σ΄ όλη την επικράτεια με βάση τις καινούργιες ανάγκες. Οι ανάγκες, κύριοι Υπουργοί, έχουν αλλάξει στη σημερινή εποχή. Η εγκληματικότητα είναι διαφοροποιημένη σε σχέση με το παρελθόν, γιατί τα ειδικά Σώματα που έγιναν το προηγούμενο διάστημα έδωσαν αποτελέσματα, που έχουν σχέση με τη ζωοκλοπή, για παράδειγμα, στην Κρήτη ή με άλλα περιστατικά. Σήμερα, όμως, που η εγκληματικότητα έχει διαφοροποιηθεί, εσείς δεν κάνετε καμμία προσπάθεια να προσαρμόσετε το οργανόγραμμα της Αστυνομίας στις νέες ανάγκες, αλλά προσπαθείτε –και καλώς- να επιλύσετε επί μέρους προβλήματα, που μπορεί κάποια από αυτά να είναι υπαρκτά, αλλά, όμως, επί της ουσίας δεν δίνετε λύση στα σημαντικά προβλήματα. 
      Εμείς, λοιπόν, σας λέμε ότι εάν, πραγματικά, θέλετε να δώσετε μια προοπτική σ΄ αυτούς που υπηρετούν σήμερα στα Σώματα Ασφαλείας, θα πρέπει πρώτα και κύρια να δείτε αυτή τη νέα οργανωτική δομή που πρέπει να αποκτήσει η Αστυνομία και να μην αφήνουμε τα πράγματα στις καλένδες. Έχουν περάσει αρκετά χρόνια που θα έπρεπε να έχει γίνει αυτό και δεν έχει γίνει. Εν πάση περιπτώσει, δεν είναι ποτέ αργά για να το κάνουμε, αλλά τουλάχιστον να περάσουμε μέσα από αυτή τη νέα δομή και τη νέα αντίληψη ένα άλλο κλίμα που να το καταλάβουν οι πολίτες. 
      Διότι κάνατε, όπως είπα, την Αγροφυλακή, αλλά η κατάσταση παραμένει ίδια. Δημιουργείτε, υποτίθεται, νέες υπηρεσίες για την καταπολέμηση της εγκληματικότητας, αλλά η κατάσταση χειροτερεύει αντί να βελτιώνεται. Και όλα αυτά, είναι ζητήματα που νομίζω ότι έπρεπε να σας απασχολήσουν. Γιατί και η εγκληματικότητα αυξάνεται, αλλά κυρίως κάθε μέρα δημιουργούνται περισσότερα προβλήματα.
      Και θέλω να σας πω και κάτι άλλο. Επειδή μου απήντησε προχθές στην επίκαιρη ερώτηση ο κ. Χηνοφώτης ότι τα γιλέκα ήταν σωστά και ήταν εντάξει και να μην ακούμε και να μη διαβάζουμε αυτά που λέει ο Τύπος, εγώ θέλω να σας πληροφορήσω ότι τα γιλέκα τα οποία χρησιμοποιεί η Αστυνομία, είναι τα γιλέκα του Στρατού, που είναι για τα λιανοτούφεκα, όπως λέμε εμείς. Δεν είναι για τα όπλα, που σήμερα, δυστυχώς, για τον άλφα ή βήτα λόγο κατέχουν αυτοί που είναι παράνομοι.
      Και θα πρέπει αυτά τα στοιχεία να τα λάβετε υπ; όψιν σας, διότι δεν τα λέμε εμείς. Βγαίνουν από τους ίδιους τους αστυνομικούς, οι οποίοι, πραγματικά, με φόβο ψυχής, προσπαθούν να υπερασπιστούν αυτό που τους επιτάσσει η πατρίδα τους. Και εσείς, δεν τους δίνετε κανένα μα κανένα απολύτως εφόδιο προς αυτήν την κατεύθυνση και κυρίως, τους έχετε με μισθούς και συντάξεις –κυρίως μισθούς– της πείνας, να αντεπεξέλθουν σ΄ αυτές τις καταστάσεις.
      Θα θέλαμε, λοιπόν, όλοι μας πραγματικά να σκύψουμε με πολύ μεγαλύτερη προσοχή στα ζητήματα αυτά, διότι είναι κυρίαρχα και ως τέτοια να τα αντιμετωπίσουμε και να μην τα αντιμετωπίζουμε με την μεμψιμοιρία και την μικροκομματική αντίληψη που διακατέχει πολλές φορές τις τοποθετήσεις της Κυβέρνησης, γιατί έτσι δεν θα έχουμε αποτέλεσμα.
      Και θέλω να σας τονίσω και κάτι άλλο, ότι το κλίμα και η εμπέδωση κλίματος ασφάλειας…
      ΠΡΟΕΔΡΕΥΩΝ (Φίλιππος Πετσάλνικος): Κύριε Στρατάκη, σας παρακαλώ να ολοκληρώσετε και μπορείτε στη δευτερολογία σας μετά να προσθέστε τα υπόλοιπα.
      ΕΜΜΑΝΟΥΗΛ ΣΤΡΑΤΑΚΗΣ: Τελειώνω, κύριε Πρόεδρε, κι ευχαριστώ.
      Η εμπέδωση του κλίματος ασφάλειας δεν μπορεί να γίνει μ΄ αυτήν την τακτική. Πρέπει κάτι να αλλάξει και γι’ αυτό είστε υπόλογος εσείς.
      Ευχαριστώ πολύ.
      (Χειροκροτήματα από την πτέρυγα του Πανελλήνιου Σοσιαλιστικού Κινήματος)
      ΠΡΟΕΔΡΕΥΩΝ (Φίλιππος Πετσάλνικος): Ο Υπουργός Εσωτερικών κ. Παυλόπουλος θέλει να κάνει μια σύντομη παρέμβαση.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε συνάδελφε, το ποιος έκανε μικροκομματική κριτική ή μικροκομματική πολιτική, καθένας μπορεί να το κρίνει με όσα είπαμε εγώ και ο κ. Χηνοφώτης και όσα είπατε εσείς τώρα. Δεν μιλήσατε για το νομοσχέδιο. Πήγατε να μας πείτε ότι στην Κρήτη δεν έχει γίνει τίποτε επί των ημερών μας, όλα επί ΠΑ.ΣΟ.Κ. ήταν μια χαρά και ότι αυτήν τη στιγμή, αυξήθηκε η εγκληματικότητα, οι αστυνομικοί έχουν πρόβλημα.
    Ξεχάσατε να πείτε, κύριε Στρατάκη, κάτι: Η εγκληματικότητα αυξήθηκε γιατί αποκαλύπτεται. Επί των ημερών σας, δεν γινόταν τίποτα απ’ όλα αυτά που γίνονται σήμερα στην Κρήτη. Δεν τολμούσε άνθρωπος και αστυνομικός να κάνει τη δουλειά του. Και βεβαίως όταν συγκαλύπτονταν όλα, όταν βλέπατε τις φυτείες και όλα αυτά τα πράγματα να μένουν στο απυρόβλητο, βεβαίως δεν υπήρχε εγκληματικότητα.
    ΕΜΜΑΝΟΥΗΛ ΣΤΡΑΤΑΚΗΣ: … έχει φανεί και θα αποδειχθεί στη δικαιοσύνη.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Αν τη συγκάλυψη των ημερών σας την αποκαλείτε εσείς έλλειψη εγκληματικότητας, σας λέω ότι αυτή δυστυχώς η νοοτροπία, είναι η οποία δημιούργησε το κλίμα, το οποίο εσείς σήμερα διεκτραγωδείτε και το οποίο σήμερα κλίμα αποκαλύπτεται.
    Και κάνετε μεγάλο λάθος όλοι σας και θα το επαναλάβω για πολλοστή φορά. Διότι την ώρα που μια κυβέρνηση κάνει τη δουλειά της, προσπαθεί να κάνει τη δουλειά της και η Αστυνομία δίνει μάχη που την πληρώνει με ζωές και αίμα, εσείς έρχεστε να διεκτραγωδήσετε το νησί σας, του οποίου είστε εκπρόσωπος, σαν να είναι αυτήν τη στιγμή κάτι το πολύ διαφορετικό από την υπόλοιπη Ελλάδα. Ξέρετε γιατί είναι διαφορετικό; Γιατί αποκαλύπτεται απλώς αυτό που συγκαλυπτόταν.
      Η Κρήτη έχει την ιστορία της. Είναι εξαίρεση αυτό που γίνεται και αποκαλύπτεται. Απλώς και μόνο σας ενοχλεί το γεγονός ότι το συγκαλύπτατε για να μην υπάρχει. Δεν θα συγκαλυφθεί, κύριε Στρατάκη.
      Και δεν θα μετράτε έτσι την εγκληματικότητα. Την εγκληματικότητα δεν θα την μετράτε με τον τρόπο που την μετρούσατε παλιά, μέσα από τη συγκάλυψη. Εμείς δεν διστάζουμε να αποκαλύψουμε και, βεβαίως, όταν αποκαλύπτουμε φυτείες και συλλαμβάνονται χασισοκαλλιεργητές, υπάρχει εγκληματικότητα. Τι να κάνουμε;
      Το δεύτερο το οποίο θέλω να σας ρωτήσω –έτσι, για να ξέρουμε και τι λέμε μέσα σ΄ αυτήν την Αίθουσα– είναι το εξής: Εσείς πώς το κρίνετε, όταν μια Υπουργός, για οποιονδήποτε λόγο, σηκώνεται να πάει στα Ζωνιανά και της λένε «δεν περνάς» και γυρνάει πίσω και ανέχεται το κράτος, να υπάρχει ένα μέρος στο οποίο Υπουργός Εσωτερικών δεν μπορεί να πάει; Κατά τη γνώμη σας δεν συμβαίνει τίποτα, έτσι; Όλα καλά ήταν;
      Και, τέλος, μου είπατε μια λέξη η οποία με ενοχλεί βαθύτατα. Μου είπατε ότι είπα ψέματα σχετικά με το θέμα των αξιωματικών. Εγώ ρωτώ και τα Πρακτικά είναι εδώ. Τι είπε ο Κοινοβουλευτικός σας Εκπρόσωπος; Γεμίσατε, λέει, με το νομοσχέδιο αυτό την Αστυνομία με στρατηγούς. Είδατε κανέναν στρατηγό; Πρέπει κάποιον να κατηγορήσετε ότι λέει ψέματα; Εγώ δεν το κάνω, είπα στον κ. Παπουτσή ότι κριτική κάνει ο άνθρωπος, είχε δικαίωμα να μην έχει δει το νομοσχέδιο καλά ή είχε την άποψη ότι μπορούσε να υπερβάλλει κατά τι. Αλλά εγώ λέω ψέματα, κατά τη γνώμη σας, που δεν μίλησα για κανέναν στρατηγό; Εγώ είπα ότι είναι αστυνομικοί, διευθυντές και υποδιευθυντές και βεβαίως αυξάνεται κατά τι, ελάχιστα, ο βαθμός των ταξιαρχών, αλλά ούτε ένας στρατηγός. Αντιθέτως είπα ότι επί ΠΑ.ΣΟ.Κ. είχε γεμίσει το Σώμα με στρατηγούς.
      Και εσείς έρχεστε και λέτε, χωρίς να χρησιμοποιήσω εγώ καθόλου τη λέξη «στρατηγούς», ότι ο Υπουργός Εσωτερικών που είπε για αστυνομικούς διευθυντές και υποδιευθυντές και παρέλειψε τους ταξίαρχους λέει ψέματα, αλλά είναι μια χαρά ο Κοινοβουλευτικός Εκπρόσωπος του ΠΑ.ΣΟ.Κ. ο οποίος μίλησε για στρατηγούς που δεν υπάρχουν σ' αυτό το νομοσχέδιο. 
      Είναι κριτική τώρα αυτή; Σας παρακαλώ πολύ! Σκεφθείτε κάτι. Εάν νομίζετε ότι επειδή αυτήν την ώρα, έτσι όπως μιλάτε, κάποιους ευνοείτε ή κάποιων τα αυτιά χαϊδεύετε, δεν είναι αυτός ο λόγος, για να βοηθήσουμε την Αστυνομία. Μ' αυτό το νομοσχέδιο, δεν λύνονται όλα τα προβλήματα της Αστυνομίας. Κάτι γίνεται, όμως. Από την απραξία και τη συγκάλυψη των ημερών σας, τουλάχιστον κάτι κινείται και για την Κρήτη. 
      Υπάρχει και κάτι άλλο. Το ξαναλέω για πολλοστή φορά. Μη γενικεύουμε σε αυτήν την Αίθουσα για ένα νησί, το οποίο πραγματικά μπορεί να γίνει –και είναι στην ουσία- ένα νησί-παράδεισος για τον τουρισμό, για την ειρήνη των ανθρώπων, όπου κάποιοι κατ’ εξαίρεση, πολλές φορές μάλιστα και έξω από την Κρήτη, κάνουν ενέργειες που το δυσφημούν. Όσοι γενικεύουν για να μπορέσουν να αποκομίσουν πολιτικά οφέλη κάνουν λάθος. 
      Ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ζητήσει ο Κοινοβουλευτικός Εκπρόσωπος του ΠΑ.ΣΟ.Κ. κ. Παπουτσής. 
      Κύριε Παπουτσή, θέλετε να κάνετε παρέμβαση ή την κανονική σας πρωτομιλία; 
      ΧΡΗΣΤΟΣ ΠΑΠΟΥΤΣΗΣ: Παρέμβαση, κύριε Πρόεδρε. 
      ΠΡΟΕΔΡΕΥΩΝ (Φίλιππος Πετσάλνικος): Ορίστε, κύριε Παπουτσή, έχετε το λόγο. 
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, παίρνω το λόγο, διότι αισθάνομαι ότι ο εορτάζων Υπουργός κ. Παυλόπουλος έχει την αίσθηση ότι λόγω της ημέρας θα μπορεί να λέει ό,τι θέλει και να μένει αναπάντητο. Ε, λοιπόν, σας διαβεβαιώ ότι δεν πρόκειται να μείνει τίποτα αναπάντητο. 
      Δύο σχόλια επ’ αυτών που μόλις τώρα είπατε. 
      Πρώτον, η Κρήτη. Η Κρήτη, κύριε Παυλόπουλε, γνωρίζει πολύ καλά ποια είναι η πρακτική και το αποτέλεσμα της κυβερνητικής πολιτικής της Νέας Δημοκρατίας αυτήν την περίοδο. Το γνωρίζουν οι πολίτες, οι οικογένειες που ζουν σε ανασφάλεια, το γνωρίζουν και όλοι οι ένστολοι, ανακοίνωση των οποίων έχω ενώπιον μου. Όλες οι ενώσεις αξιωματικών, υπαξιωματικών, βαθμοφόρων και μη βαθμοφόρων της Κρήτης, μετά τη σημερινή διαμαρτυρία, σας παρουσίασαν ένα ψήφισμα. Το έχω εδώ. Τι λέει; Αυτό το οποίο είπε ο κ. Σκουλάς και προκάλεσε την αντίδραση του κ. Χηνοφώτη, ότι δηλαδή καταρρέει το σύστημα, ότι υπάρχει κατάρρευση των υπηρεσιών της Κρήτης. Αυτό λέει το ψήφισμα όλων των ενστόλων. Το ΠΑ.ΣΟ.Κ. είναι πίσω από τους ένστολους της Κρήτης; 
      Δεύτερον, μας λέτε ότι τώρα αποκαλύπτονται όλα και τώρα βρίσκονται όλοι οι χασισοκαλλιεργητές. Σε ποιους τα λέτε αυτά; Ξεχνάτε ποιους βρίσκετε; Ξεχνάτε σε ποιους φθάνει η δική σας έρευνα; Μήπως, τυχόν ξεχνάτε ότι είναι όλοι τυχαίως της δικής σας οικογένειας; Διακεκριμένα ονόματα και μη διακεκριμένα ονόματα, αλλά γνωστοί άνθρωποι στην τοπική κοινωνία; Σε ποιους τα λέτε αυτά, κύριε Υπουργέ; 
      Τρίτον, όσον αφορά τη βιομηχανία στρατηγών, θα ήθελα να πω ότι πράγματι το νομοσχέδιο δεν κάνει ρύθμιση επί των στρατηγών, κάνει όμως ρύθμιση επί των αξιωματικών και των βαθμοφόρων. Και γνωρίζετε τι σημαίνει διοικητική εξέλιξη σε ένα Σώμα, όπως είναι η Αστυνομία. Τι σας λέω, λοιπόν; Αναφέρθηκα σ' αυτό το οποίο λέει όλος ο κόσμος, ότι είναι ένα νομοσχέδιο, το οποίο κάνει ρυθμίσεις, κάνει διευθετήσεις. Είναι ένα νομοσχέδιο διευθετήσεων βαθμοφόρων, αξιωματικών, στρατηγών, πού θα φθάσουν, αν θα γίνουν κάποια στιγμή ταξίαρχοι, αξιωματικοί, στρατηγοί. 
      Όμως, το ερώτημα είναι άλλο: Το νομοσχέδιο αυτό ανταποκρίνεται σ' αυτό που θέλει ο πολίτης σήμερα; Ανταποκρίνεται στην ανάγκη για περισσότερη ασφάλεια στη γειτονιά; Ανταποκρίνεται σ' αυτό, το οποίο έπρεπε να είχατε υλοποιήσει, τον αστυνομικό της γειτονιάς, ή ακόμη τα συμβούλια για την πρόληψη της εγκληματικότητας; Τίποτα απ’ όλα αυτά δεν κάνετε. Τίποτα απολύτως. Κάνετε απλώς διευθετήσεις. Ακόμη και η ομογενοποίηση, την οποία θα συζητήσουμε αύριο, έχει και αυτή ένα τέτοιο στόχο, να κάνετε ένα Σώμα, το οποίο λειτουργούσε αξιοκρατικά, ρουσφετολογικό για να μπορείτε να κάνετε περισσότερους αξιωματικούς, οι οποίοι στη συνέχεια να ελέγχουν ακόμη και τις μικρές προαγωγές ή τις μικρές μετακινήσεις των απλών αστυνομικών, οι οποίοι θα είναι λιγότεροι και απολύτως εξαρτώμενοι από τους αξιωματικούς τους. Θέλετε να μιλήσουμε και άλλο επ’ αυτών των άρθρων; Μην επανέρχεστε, λοιπόν. 
      Για μια ακόμη φορά, σας εύχομαι «χρόνια πολλά» για τη γιορτή σας, αλλά μη μας προκαλείτε συνεχώς να επανερχόμεθα και να απαντάμε στα σχόλια, τα οποία κάνατε και τα οποία, πραγματικά, είναι εκτός τόπου και χρόνου. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε Πρόεδρε, πρέπει να απαντήσω για κάτι που είπε ο Κοινοβουλευτικός Εκπρόσωπος του ΠΑ.ΣΟ.Κ.. 
      ΠΡΟΕΔΡΕΥΩΝ (Φίλιππος Πετσάλνικος): Θα χρειαστείτε και πάλι τρία λεπτά, κύριε Υπουργέ; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Όχι, κύριε Πρόεδρε, λιγότερο. 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Υπουργός Εσωτερικών κ. Παυλόπουλος. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Εγώ τόνισα κάτι, ότι στην Κρήτη γίνεται μια επιχείρηση που ουδέποτε έγινε στο παρελθόν, αποκαλύπτονται πράγματα που συγκαλύπτονταν στο παρελθόν. Γιατί και χασισοκαλλιεργητές υπήρχαν και οι χασισοκαλλιέργειες, δεν ξεφύτρωσαν έτσι. Υπήρχαν, συγκαλύπτονταν όμως. 
      Βεβαίως, μπροστά σ΄ αυτήν τη γιγάντια προσπάθεια που γίνεται στην Κρήτη αυτήν τη στιγμή, υπάρχουν και εμφανίζονται κενά. Διότι, όταν επί ΠΑ.ΣΟ.Κ. δεν γινόταν τίποτα, πού να φανούν τα κενά; Τώρα που γίνεται η όλη επιχείρηση και έχουν πάει αστυνομικοί από την Αθήνα και από παντού, μιλάει το ΠΑ.ΣΟ.Κ. για κενά, την εποχή που όλα συγκαλύπτονταν; 
      Δεύτερον, θεωρώ ανεπίτρεπτο –και το λέω- αυτό το οποίο τόνισε ο κ. Παπουτσής. Πραγματικά με εκπλήσσει, γιατί με έχει συνηθίσει σε μία διαφορετική αντίληψη και σ΄ ένα διαφορετικό επίπεδο μέσα σ΄ αυτήν την Αίθουσα. 
    Εδώ μιλάμε για οργανωμένο έγκλημα και εγκληματίες και μου λέει: «Α, δεν κοιτάτε ποιους αφορά;». Παίρνει μια συγκεκριμένη υπόθεση, η οποία βρίσκεται υπό δικαστική έρευνα –και βεβαίως δεν μπορεί να βγάλει κάποιος κανένα συμπέρασμα-  για ένα περιθωριακό θέμα –το τονίζω- μιας μαρτυρίας –αν ισχύει και όσο ισχύει- και πάει να γενικεύσει. Ειλικρινά, τονίζω ότι αυτό το πράγμα, κύριε Παπουτσή, δεν είναι κάτι το οποίο ταιριάζει σ’ αυτό το οποίο τόσα χρόνια εκπροσωπείτε και όχι μόνο το κόμμα σας, αλλά εσείς προσωπικά, γιατί σας ξέρω και με ξέρετε. Δεν ταιριάζει αυτή η γενίκευση, όταν γίνεται αυτή η προσπάθεια, από όλους, από Τοπική Αυτοδιοίκηση κι από ανθρώπους. Παίρνετε ένα παράδειγμα εν εξελίξει, το οποίο είναι περιθωριακό και που δεν ξέρουμε πραγματικά αν αληθεύει και το γενικεύετε, για να δώσετε το στίγμα και σε ανθρώπους και σε μία παράταξη. Δεν προάγεται έτσι ο έλεγχος εκ μέρους του Κοινοβουλίου. Ούτε νομίζω ότι προσθέτουμε, έστω και κατά τι, στο πώς πρέπει να συμπεριφερόμαστε μέσα σ’ αυτήν την Αίθουσα. Εγώ όχι μόνο το αποκρούω ότι δεν συμβαίνει αυτό το πράγμα και το τονίζω, αλλά δεν έχει και καμμία σχέση με την παράταξή μου. Το αν υπάρχει μια δικαστική υπόθεση εν εξελίξει, θα μπορούσα να αναφέρω δεκάδες άλλες εν εξελίξει, που θα αφορούσαν την παράταξή σας. Αλλά εγώ, βλέπετε, δεν βγάζω συμπεράσματα, πριν η δικαιοσύνη αποφανθεί και πριν δώσει το πραγματικό στίγμα και το ξέρετε, ότι δεν το έχω κάνει ποτέ απ’ αυτό το Βήμα.
    Ευχαριστώ.
    ΠΡΟΕΔΡΕΥΩΝ (Φίλιππος Πετσάλνικος): Ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Αϊβαλιώτης έχει το λόγο για μια σύντομη παρέμβαση.
    ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κύριε Πρόεδρε.
    Έχω επιτέλους την ευκαιρία να απαντήσω για ένα θέμα, το οποίο έμεινε μετέωρο. Εκπλήσσομαι πραγματικά που εκπλήσσεται ο κ. Δένδιας και λυπάμαι που έχει αποχωρήσει. Πόσες φορές εκλήθη μέσα σε τριάμισι χρόνια ο Ευρωβουλευτής Γιώργος Καρατζαφέρης, ψηφισμένος από τριακόσιους χιλιάδες Έλληνες, αντιπρόεδρος Ευρωπαϊκής Πολιτικής Ομάδας, εννοώ στο Ευρωπαϊκό Κοινοβούλιο, σε εκπομπές της κυβερνητικής τηλεόρασης. Επαναλαμβάνω ότι πρόκειται, περί κυβερνητικής τηλεόρασης. Πόσα στελέχη του Λαϊκού Ορθόδοξου Συναγερμού  καλούνται σε εκπομπές της κυβερνητικής τηλεόρασης, η οποία επιπροσθέτως, συντηρείται και με το χαράτσι που πληρώνει ο κάθε Έλληνας, μέσω του λογαριασμού της Δ.Ε.Η.. Και μια και έφερε η συζήτηση έτσι την ιστορία αυτή με το χαράτσι, γιατί αφού η κυβερνητική τηλεόραση επιδοτείται αδρά από τον ελληνικό λαό, διακόπτει κάθε τρεις και λίγο τις εκπομπές της, για να μεταδώσει διαφημίσεις; Δεν την πληρώνει ο ελληνικός λαός; Τι είναι, ιδιωτικός σταθμός και διακόπτει τις εκπομπές της, για να μεταδώσει διαφημίσεις; Και μάλιστα είναι ένας φορέας, ο οποίος έχει και περίσσευμα. Για να υπάρχουν 400.000.000 δραχμές,  δηλαδή να δίνονται 1,2 εκατομμύρια ευρώ για να φτιάχνονται τα σηματάκια της Ε.Τ.1 της Ν.Ε.Τ., της Ε.Ρ.Τ.3 κ.λπ., σημαίνει ότι έχει πολλά χρήματα αυτή η τηλεόραση. Άρα, λοιπόν, στην ίδια χώρα ζούμε όλοι και, πραγματικά, εκπλήσσομαι που εκπλήσσεσθε. 
    ΠΡΟΕΔΡΕΥΩΝ (Φίλιππος Πετσάλνικος):  Το λόγο έχει ο Βουλευτής της Νέας Δημοκρατίας κ. Ελευθέριος Αυγενάκης.
    ΕΛΕΥΘΕΡΙΟΣ ΑΥΓΕΝΑΚΗΣ: Ευχαριστώ πολύ, κύριε Πρόεδρε.
    Κύριε Υπουργέ, κυρίες και κύριοι συνάδελφοι, μετά από ένα μικρό διάλλειμα για την έναρξη των θερινών τμημάτων, συνεχίζουμε τη συζήτηση για τη ρύθμιση των θεμάτων προσωπικού της Ελληνικής Αστυνομίας. Όπως είχα τοποθετηθεί και στη συζήτηση επί της αρχής, το παρόν σχέδιο νόμου, έχει ως στόχο την ενίσχυση της Αστυνομίας, προκειμένου να διασφαλιστεί με πιο αποτελεσματικό και αποδοτικό τρόπο η δημόσια ασφάλεια, η ασφάλεια των πολιτών.
    Οι προκλήσεις του 21ου αιώνα είναι πολύπλευρες. Απαιτούνται επομένως νέοι μηχανισμοί αντιμετώπισής τους, απαιτείται εκσυγχρονισμός της Αστυνομίας και προσαρμογή στα νέα δεδομένα. Απαιτείται εγρήγορση και καινοτόμες δράσεις, που δεν ακολουθούν μόνο κατασταλτικά τις παράνομες δράσεις. Διότι όταν ακολουθεί κάποιος βρίσκεται εξ ορισμού ένα τουλάχιστον βήμα πίσω. Απαιτείται λοιπόν, πρόληψη, απαιτείται έμψυχο δυναμικό, ικανό και εκπαιδευμένο, ώστε να μπορεί να προηγηθεί και να αντιμετωπίσει με επιτυχία την παρανομία και την εγκληματικότητα. 
    Κυρίες και κύριοι, τα τελευταία χρόνια έχουν γίνει σημαντικές προσπάθειες για την υποστήριξη του έργου της Αστυνομίας, με στόχο την καλύτερη και αποτελεσματικότερη προστασία του πολίτη. Οι πολιτικές αυτές έχουν ήδη αρχίσει να φέρνουν αποτελέσματα. Για παράδειγμα, υπάρχει βελτίωση σ΄ ό,τι αφορά τους δείκτες της εγκληματικότητας, ιδίως όσον αφορά στην αποκάλυψη των εγκλημάτων και τις συλλήψεις. Υπάρχει σημαντική μείωση σ΄ ό,τι αφορά τα τροχαία και, κυρίως, τα θανατηφόρα. Μέσα στο 2008 η μείωση αυτή φθάνει περίπου το 16%. Από την άλλη, έχουμε συνεχή βελτίωση των τρόπων και μεθόδων που χρησιμοποιούν οι εγκληματίες.
    Κυρίες και κύριοι συνάδελφοι, θα αναφερθώ ειδικότερα σε θέματα, που απασχολούν ολόκληρη την ελληνική κοινωνία, αλλά περισσότερο, την ιδιαίτερή μου πατρίδα την Κρήτη, μετά τα τελευταία γεγονότα και όχι τη Σικελία, όπως είπε κάποιος συνάδελφος του ΠΑ.ΣΟ.Κ.. Και θέλω να σταθώ σ’ αυτό το σημείο, διότι ακούγονται πολλά τον τελευταίο καιρό για λάθη της Αστυνομίας, για άχρηστη συμπεριφορά, για απουσία σχεδιασμού και προγραμματισμού, για ελλιπές προσωπικό, για απουσία επαγγελματισμού και μια σειρά από ανακρίβειες και ανυπόστατα στοιχεία.
      Επιτρέψτε μου κύριοι συνάδελφοι της Αντιπολιτεύσεως, μια μικρή παρένθεση. Είναι εύκολο να κατακρίνουμε, όμως θα σας παρακαλέσω να ασκούμε κριτική όταν έχουμε στοιχεία και όταν γνωρίζουμε, πραγματικά, γεγονότα και να ασκούμε εποικοδομητική κριτική, στοχεύοντας στη διόρθωση των προβλημάτων και στη βελτίωση της καταστάσεως και όχι στη δημιουργία εντυπώσεων, όπως κάνουν αρκετοί συνάδελφοι του ΠΑ.ΣΟ.Κ. τις τελευταίες ώρες.
      Δεν μπορώ να μην αναφερθώ στη μηδενιστική στάση πολλών, κυρίως αθηναϊκών, μέσων ενημέρωσης απέναντι στις επιχειρήσεις της Αστυνομίας στην Κρήτη. Αντιλαμβάνομαι την ανάγκη να κερδίσουν το ενδιαφέρον του κοινού, αλλά ας μην θυσιάζουν τα πάντα στο βωμό των εντυπώσεων. 
      Ειπώθηκαν ή γράφτηκαν πολλά για έλλειψη σχεδιασμού και ανικανότητα της Αστυνομίας, αλλά ουδεμία σχέση έχουν με την πραγματικότητα. Η πραγματικότητα είναι ότι και αποτελέσματα έχουμε τους τελευταίους μήνες στην Κρήτη και σειρά μέτρων έχουν ήδη ξεκινήσει να υλοποιούνται, όπως για παράδειγμα, η ίδρυση κλιμακίου στο τμήμα αστυνομικών επιχειρήσεων, η ενίσχυση της Αστυνομικής Διεύθυνσης Ηρακλείου με πενήντα αστυνομικούς μέχρι το Φθινόπωρο και εκατόν τριάντα δόκιμους αστυνομικούς κατά την καλοκαιρινή περίοδο. Η περαιτέρω ενίσχυση της Αστυνομικής Διεύθυνσης Ηρακλείου με έκτακτες μεταθέσεις έως το Φθινόπωρο. Η στοχοποίηση των προβλημάτων και η διενέργεια οργανωμένων επιχειρήσεων υπό την εποπτεία του αστυνομικού διευθυντή και των αξιωματικών της Αστυνομίας. Βρίσκεται σε εξέλιξη  η αναδιάρθρωση των υπηρεσιών σε ολόκληρο το νησί. Αναμένεται η αποπεράτωση του αστυνομικού μεγάρου στο Ηράκλειο και η μετεγκατάσταση όλων των αστυνομικών υπηρεσιών, άρα και ο καλύτερος συντονισμός. Αναμένεται η έναρξη λειτουργίας της αστυνομικής υποδιεύθυνσης στη Μεσαρά. Να αναφέρω ότι ήδη έχει ξεκινήσει η διαδικασία παραχώρησης στρατοπέδων «Νικολούδη» από το Υπουργείο Εθνικής Άμυνας στο Υπουργείο Εσωτερικών.
      Επίσης προβλέπεται η ίδρυση κλιμακίου τμήματος αστυνομικών επιχειρήσεων ΣΤΑΕ στη Μεσαρά, ενώ προβλέπεται η μόνιμη εγκατάσταση μονάδας Ε.Κ.Α.Μ. στην Κρήτη.
      Σίγουρα, αυτά που έπρεπε να έχουν γίνει εδώ και είκοσι χρόνια, δεν είναι δυνατόν να γίνουν μέσα σε ελάχιστους μήνες. Αναμένουμε με ιδιαίτερο ενδιαφέρον, κύριε Υπουργέ, τις εξελίξεις στα θέματα, κυρίως, της αστυνομικής υποδιεύθυνσης στη Μεσαρά, αλλά και των Τ.Α.Ε. της Μεσαράς. Έχετε δώσει χρονοδιάγραμμα και κοινός στόχος όλων μας είναι να τηρηθεί.
      Επίσης να αναφερθώ ότι ορθά αιτούνται οι ενώσεις αστυνομικών υπαλλήλων Κρήτης μετά από μια σιωπηλή και διακριτική πορεία που έκαναν μόλις χθες στο κέντρο της πόλης, την αναδιάρθρωση των υπηρεσιών της Αστυνομίας, όπως άλλωστε ήδη έχετε ξεκινήσει, την άμεση κάλυψη όλων των κενών οργανικών θέσεων, τη χρήση της σύγχρονης τεχνολογίας για την αντιμετώπιση του οργανωμένου εγκλήματος, την επιστημονική κατάρτιση του προσωπικού και το σχεδιασμό των επιχειρήσεων, καθώς και την οικονομική και ψυχολογική στήριξη των οικογενειών των τραυματισμένων αστυνομικών. Να γνωρίζουν όλες οι οικογένειες των αστυνομικών ότι είμαστε δίπλα τους. Και προσωπικά είμαι δίπλα τους. Το γνωρίζουν. Όλα αυτά, θα συμβάλλουν καθοριστικά στην αύξηση της αποτελεσματικότητας του έργου της Ελληνικής Αστυνομίας και την εξάρθρωση του οργανωμένου εγκλήματος.
      Κυρίες και κύριοι συνάδελφοι, σεβόμαστε τον αγώνα των αστυνομικών. Είναι οικογενειάρχες άνθρωποι, είναι ενεργά μέλη της κοινωνίας με συμμετοχή και συνεισφορά στην κοινωνία και στη δημοκρατία. Είμαι σίγουρος όμως –και εδώ είναι δική μας η ευθύνη- ότι η Αστυνομία, αξιωματικοί και μη, επιβάλλεται να έχουν και την ουσιαστική στήριξη της κοινωνίας στο έργο τους. Δεν μπορούμε να τους αναζητούμε και συνάμα να τους πυροβολούμε μετά από κάθε γεγονός και όταν βρίσκονται σε εξέλιξη αστυνομικές επιχειρήσεις, να τους κατηγορούμε ότι πολλές φορές κάνουν υπερβολές ή οτιδήποτε άλλο.
      Κυρίες και κύριοι συνάδελφοι, το σχέδιο νόμου που συζητάμε, δίνει έμφαση στο ανθρώπινο κεφάλαιο, στην ενδυνάμωση του προσωπικού της Ελληνικής Αστυνομίας. Το ανθρώπινο κεφάλαιο, αποτελεί την κινητήρια δύναμη στην προσπάθεια ανάπτυξης ενός σύγχρονου και αποτελεσματικού συστήματος προστασίας της δημόσιας ασφάλειας. Το ανθρώπινο δυναμικό, είναι ο κεντρικός παράγοντας του μηχανισμού της Αστυνομίας. 
      Κυρίες και κύριοι συνάδελφοι, επενδύουμε στο ανθρώπινο κεφάλαιο. Με το παρών σχέδιο νόμου, ρυθμίζονται αποκλειστικά τα θέματα του προσωπικού. Το νέο σύστημα βαθμολογικής εξέλιξης, αποσκοπεί να δημιουργήσει κίνητρο περαιτέρω παραμονής στο Σώμα, των αστυνομικών που διαθέτουν πολύτιμη και πολυετή εμπειρία και τεχνογνωσία. 
      Πιο συγκεκριμένα, στις επί μέρους διατάξεις του νομοσχεδίου, ρυθμίζονται τα εξής: Με τις διατάξεις του άρθρου 1 αυξάνονται οι οργανικές θέσεις των αξιωματικών που προέρχονται από το τμήμα Επαγγελματικής Μετεκπαίδευσης Ανθυπαστυνόμων. Με το άρθρο 2, ρυθμίζονται θέματα εξέλιξης του αστυνομικού προσωπικού ειδικών καθηκόντων. 
      Με τις διατάξεις των άρθρων που συζητάμε σήμερα δίνεται η δυνατότητα ταχύτερης ανέλιξης των ανθυπαστυνόμων, αρχιφυλάκων και αστυφυλάκων. Διευκολύνεται η εξέλιξη των αξιωματικών, οι οποίοι λόγω της συμφόρησης της επετηρίδας, δεν προλαβαίνουν να μετεξελιχθούν στους ανωτέρους βαθμούς. Παρέχεται κίνητρο παραμονής του προσωπικού στο Σώμα και επιδιώκεται η ορθολογική υπηρεσιακή τους μεταχείριση, ανεξάρτητα από το χρόνο κατάταξης. 
      Δημιουργούνται προϋποθέσεις βελτίωσης της απόδοσης και αύξησης του υπηρεσιακού ενδιαφέροντος. Καθίσταται εφικτή η παραμονή έμπειρων αξιωματικών σε θέσεις ευθύνης. Επιτυγχάνεται η λειτουργικότητα στη διοίκηση των αστυνομικών υπηρεσιών.
      Το νομοσχέδιο κινείται στην πολιτική της Κυβέρνησης, σχετικά με την πορεία της Ελληνικής Αστυνομίας και την αποστολή της. 
      Στοχεύει στην ενεργό παρουσία του αστυνομικού δίπλα στον πολίτη. Δίνει λύσεις σε προβλήματα και εκκρεμότητες του παρελθόντος, που απασχολούσαν επί σειρά ετών τους αστυνομικούς.
      Κυρίες και κύριοι συνάδελφοι, ζω καθημερινά από κοντά την αγωνία της ελληνικής και ειδικότερα της κρητικής κοινωνίας για ασφάλεια και παρακολουθώ από κοντά τις αξιόλογες προσπάθειες της Κυβέρνησης, της ηγεσίας της Αστυνομίας, των αξιωματικών και μη, να διασφαλίσουν την ασφάλεια και την προστασία των πολιτών προσπάθειες που ήδη έχουν φέρει αποτέλεσμα. Ο χάρτης της εγκληματικότητας στην Κρήτη έχει αλλάξει. Η εγκληματικότητα στην Κρήτη έχει σπάσει. Ο νόμος και η τάξη θα επιβληθούν όσο  και αν κάποιοι θέλουν να μην το πιστεύουν. Όμως αυτή η προσπάθεια, χρειάζεται να ενισχυθεί από την ίδια την κοινωνία. Η ευθύνη βαρύνει όλους μας. Η τοπική κοινωνία μπορεί και πρέπει να βοηθήσει με την ενεργό συμμετοχή της και να συμβάλλει στην αποβολή των εγκληματικών στοιχείων. Η σιωπή και η αποστασιοποίηση ενισχύουν παράνομες δράσεις. Πρέπει όλοι μας  να βγούμε από τη λογική ότι δεν μας αφορά, γιατί όλους μας μας αφορά. Πρέπει να συνδράμουμε και να αντιμετωπίσουμε την παρανομία. Πρέπει να βγούμε από τη νοοτροπία ότι δεν αφορά το σπίτι μας, άρα είναι μακριά από μένα, γιατί όταν καίγεται η καλύβα του γείτονα, θα καεί και η δική μας καλύβα.
      Κυρίες και κύριοι συνάδελφοι, η Κρήτη είναι τόπος με πανάρχαια και λαμπρή ιστορία, με υπέροχες φυσικές ομορφιές και με περήφανους και φιλόξενους κατοίκους. Όλα αυτά που συμβαίνουν τελευταία, μας προσβάλλουν, προσβάλλουν την ταυτότητά μας, τους προγόνους μας και την περηφάνεια μας. Δεν θα δείξουμε καμμιά ανοχή. 
      Και μια τελευταία κουβέντα και κλείνω. Δεν έχω διάθεση ως νέος άνθρωπος, ως Έλληνας και ως Βουλευτής, να αφήσω να συνεχίζονται και να συνεχίζονται τα λάθη του παρελθόντος. 
      Κύριε Υπουργέ, είμαστε δίπλα σας, κύριοι αξιωματικοί και μη, είμαστε δίπλα σας. Στελέχη της Ελληνικής Αστυνομίας συνεχίστε σωστά τη δουλειά σας. Πολίτες και οικογενειάρχες της χώρας και ιδιαίτερα της Κρήτης, είμαστε αποφασισμένοι, και είμαστε περισσότεροι από αυτούς που κλείνουν τα μάτια τους στην ανάγκη για ασφάλεια, για ευημερία και πρόοδο της κοινωνίας. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ζητήσει ο Κοινοβουλευτικός Εκπρόσωπος της Νέας Δημοκρατίας, κ. Δένδιας, για μία σύντομη παρέμβαση.
      ΝΙΚΟΛΑΟΣ ΔΕΝΔΙΑΣ: Κύριε Πρόεδρε, χαίρομαι και λυπούμαι συγχρόνως. Χαίρομαι διότι ορθώς διαπίστωσα, αλλά λυπούμαι, γι’ αυτό το οποίο άκουσα πάλι από το συνάδελφο και Κοινοβουλευτικό Εκπρόσωπο του ΛΑ.Ο.Σ., ότι ομιλεί περί κρατικής τηλεόρασης και μάλιστα αυτήν τη φορά επεξετάθη και ανέπτυξε ένα ολόκληρο σκεπτικό. Βεβαίως είναι απόλυτο δικαίωμα του ΛΑ.Ο.Σ. να έχει όποια άποψη θέλει. Όμως, θα μου επιτρέψετε να πω ότι το θέμα είναι τόσο σοβαρό που θα έπρεπε, εάν αυτήν την αντίληψη έχει ο ΛΑ.Ο.Σ. για την κρατική και όχι κυβερνητική τηλεόραση, που καθ’ ημάς και νομίζω ότι για την πλειοψηφία της Αίθουσας είναι το τελευταίο ουσιαστικό ανάχωμα που αφορά την ορθή, μετριοπαθή, σεμνή ενημέρωση του Έλληνα πολίτη, εάν αυτήν την άποψη έχει, θα έπρεπε τουλάχιστον από την παρουσία του σ’ αυτήν την Αίθουσα, με τα μέσα που δίνει ο κοινοβουλευτικός έλεγχος να την έχει αναδείξει. Θα ανέμενα, δηλαδή, να έχει καταθέσει ικανό αριθμό ερωτήσεων, ικανό αριθμό επερωτήσεων, να έχει προκαλέσει συζήτηση επ’ αυτού του θέματος…..
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Δεν είσαστε ενημερωμένος. 
      ΝΙΚΟΛΑΟΣ ΔΕΝΔΙΑΣ:  Σας παρακαλώ, αν έχετε την καλοσύνη. 
      Θα έπρεπε αυτά τα οποία λέει τώρα, να τα έχει προκαλέσει με συγκεκριμένη καταγγελία στην ανεξάρτητη αρχή, το Εθνικό Ραδιοτηλεοπτικό Συμβούλιο, ώστε να παρέμβει κατασταλτικά εάν δεν δίδεται στο κόμμα αυτό ο χρόνος που του αναλογεί, ανάλογα με τη σημαντική κατ’ αυτό εκλογική του δύναμη.
      Δεν είναι δυνατόν  να διατυπώνονται απόψεις ως εάν η χώρα αυτή είναι ένα εκφασίζον κράτος το οποίο χρησιμοποιεί την κρατική τηλεόραση για κρατική προπαγάνδα. Αυτά τα πράγματα δεν μπορεί να λέγονται έτσι. 
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Κύριε Πρόεδρε, αν μου επιτρέπετε.
      ΠΡΟΕΔΡΕΥΩΝ (Φίλιππος Πετσάλνικος): Κύριε συνάδελφε, δεν πρόκειται για κανένα προσωπικό θέμα. 
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Να μην απαντήσω, κύριε Πρόεδρε, σ’ αυτά που είπε ο κύριος συνάδελφος;
      ΠΡΟΕΔΡΕΥΩΝ (Φίλιππος Πετσάλνικος): Ακούστε, κύριε συνάδελφε. Δεν είναι δυνατόν να συνεχιστεί αυτή η διαδικασία, ο καθένας να απαντάμε εκτός σειράς και Κανονισμού σ’ αυτά που είπε ο προηγούμενος συνάδελφός μας. Θα έχετε, όμως, τη δυνατότητα να απαντήσετε στη δευτερολογία σας, να κάνετε μια τοποθέτηση.
      Τώρα δεν έχετε το λόγο, για να ολοκληρωθεί και ο κατάλογος των συναδέλφων που παρακολουθούν αναμένοντας τη σειρά τους επί πάρα πολύ ώρα εδώ. 
      Το λόγο έχει τώρα ο συνάδελφος κ. Παυλίδης.
      ΑΡΙΣΤΟΤΕΛΗΣ ΠΑΥΛΙΔΗΣ: Επ’ ευκαιρία της συζητήσεως επ’ αυτού του νομοσχεδίου κύριε Πρόεδρε, έχω να κάνω την εξής παρατήρηση. Παλαιότερα άκουγαν, διάφοροι πολίτες, «Αστυνομία» και αναζητούσαν τρόπο απομακρύνσεως του Αστυνομικού ή απομακρύνσεως αυτών από τους Αστυνομικούς. 
      Τώρα, κύριε Πρόεδρε, δεν ξέρω τι γίνεται στην εκλογική σας περιφέρεια -στην οποία να ξέρετε ότι υπηρέτησα Έφεδρος Αξιωματικός του Πυροβολικού, στην Καστοριά, τώρα, όπου πηγαίνω, μας ζητούν αστυνομικούς, ζητούν παρουσία της Αστυνομίας. 
      Έγινε μια εξαιρετική προσπάθεια στα νησιά όσο ήμουν Υπουργός Αιγαίου και Νησιωτικής Πολιτικής σε συνεργασία με το τότε Υπουργείο Δημοσίας Τάξεως για την πρώτη πειραματική επέμβαση στον ανασχηματισμό του συστήματος με το οποίο λειτουργεί η Αστυνομία στα νησιά. Κάποια Τμήματα κατηργήθησαν, κάποια άλλα ιδρύθηκαν. Όπου κατηργήθη Τμήμα, ξεσηκώθηκε ο κόσμος. Τι δείχνει αυτό; Οι πολίτες έχουν ανάγκη της παρουσίας της Αστυνομίας, μιας Αστυνομίας, όμως, που να δρα αποτελεσματικά ώστε να εδραιώνεται το αίσθημα της ασφάλειας. Ο λόγος καινοφανείς: κοινωνικοί κίνδυνοι. 
      Όσοι κυκλοφορούμε στους διεθνείς οργανισμούς έχουμε διαπιστώσει ότι δυο από τα κυρίως συζητούμενα θέματα είναι το της Δημοσίας Διοικήσεως και το της δημοσίας τάξεως, πέραν των άλλων βεβαίως που είναι τα οικονομικά τον τελευταίο καιρό, τα θέματα υγείας, παιδείας. Δημόσια Διοίκηση και Δημόσια τάξη, κατά σύμπτωση, κύριε Υπουργέ, και τα δυο τα έχετε εσείς. Το Υπουργείο Εσωτερικών έχει και τη Δημόσια Διοίκηση και τη Δημόσια τάξη. Είναι δε προβλήματα, δεν είναι πλέον θέματα. Αν δεν βάλουμε χέρι γερά στη Δημόσια Διοίκηση, όλα αυτά που συζητούμε τις τελευταίες ημέρες -το Ε.Σ.Π.Α. με κάμποσα δισεκατομμύρια ευρώ που θα εισρεύσουν  πάλι στα κρατικά ταμεία- δεν πρόκειται να προχωρήσουν χωρίς στιβαρά Δημόσια Διοίκηση. 
      Σήμερα μιλάμε για τη Δημόσια Τάξη. Το νομοσχέδιο δεν είναι αυτό το οποίο θα αλλάξει το σύστημα. Πάντως είναι μια καλή κυβερνητική πρωτοβουλία. Έχει διατάξεις  για θέματα, που εγώ με την κοινοβουλευτική πείρα που έχω και με τη συνεργασία με διαφόρους εκτός του Κοινοβουλίου ασχολουμένους με παρόμοια ζητήματα, τα παρακολουθώ να σύρονται επί χρόνια. 
      Πολύ καλή η ιδέα σας να εντάξετε και τους «ειδικούς φρουρούς» και τους συνοριοφύλακες στο Σώμα της Ελληνικής Αστυνομίας. Έγιναν προσπάθειες. Έγινε ένα πείραμα που απέδωσε μέχρι κάποιου σημείου.  Τα πράγματα ωρίμασαν. Τώρα είναι όλοι ένα. Και εφόσον προβλέπεται και εκπαίδευση των εντασσομένων ώστε να καταστεί δυνατόν να ασκήσουν καθήκοντα που μέχρι σήμερα δεν ασκούσαν, είναι καλή πρωτοβουλία. 
      Να προβλέψετε μονάχα στις νησιωτικές παραμεθόριες περιοχές να γίνει κατανομή των μελλόντων να ενταχθούν  πλήρως στο Σώμα της Ελληνικής Αστυνομίας, διότι τους έχει ανάγκη το σύστημα. Ασχολείσθε ιδιαιτέρως και με τη λαθρομετανάστευση και βλέπετε τι συμβαίνει κάθε λίγο και λιγάκι. Έχουμε ανάγκη ενισχύσεων και όχι μόνο στο σύστημα των υποδομών φιλοξενίας των λαθρομεταναστών και άλλων αλλά και στο σύστημα της φυλάξεως και από θαλάσσης και από ξηράς. Και σ’ αυτήν την περίπτωση οι εντασσόμενοι στην Ελληνική Αστυνομία έχω την αίσθηση πως μπορούν να παίξουν αποφασιστικό ρόλο.
      Επαινώ την πρωτοβουλία να δοθούν κίνητρα παραμονής στο Σώμα. Και μακάρι να το αντιγράψουν αυτό και άλλοι. Εις ηλικίαν πενήντα ετών συνταξιούχος; Ο αξιότιμος κύριος Υφυπουργός Εσωτερικών προέρχεται από τις Ένοπλες Δυνάμεις όπου ήταν Αρχηγός Γ.Ε.Ε.Θ.Α.. Πόσοι νέοι, νεότατοι αξιωματικοί έβγαλαν το πηλίκιο και έβαλαν το ρεπούμπλικο την ώρα που τους θέλουμε με την πείρα που έχουν αποκτήσει και με την επένδυση που έχει κάνει το κράτος μας επ’ αυτών, με  εκπαιδεύσεις επί εκπαιδεύσεων, πρέπει να παραμείνουν στο στράτευμα; 
      Το επιχείρημα ότι φρακάρει η πυραμίδα εγώ βλέπω ότι έχει σχετική αξία. Εν πάση περιπτώσει το αντιμετωπίζετε. Τώρα δίνετε κίνητρα να παραμείνει κανείς στο Σώμα με ό,τι αυτό συνεπάγεται. Δεν παραμένει στάσιμος.
       Ένας πεπειραμένος αξιωματικός  της Αστυνομίας, κύριε Πρόεδρε, αλλά και πέρα από αξιωματικός, ένας υπηρετών στην Αστυνομία είναι κεφάλαιο. Μου έλεγε αξιωματικός προ ημερών και μιλάω πάντα για τα νησάκια που γνωρίζω ιδιαιτέρως: «να μη μας παίρνετε τους υπηρετούντες στα Τμήματα Ασφαλείας. Να τους αφήνετε να μένουν κάποιο διάστημα, χρόνια, να γνωρίζουν πρόσωπα και πράγματα ώστε να μπορούν να ανταποκριθούν σε ό,τι έχετε αξίωση οι πολίτες».
      Και έχω να πω ότι τα τελευταία χρόνια γενικώς η Αστυνομία έχει κάμει στα νησιά εξαιρετικές επεμβάσεις. Αλλά μου δίδεται η ευκαιρία να υπογραμμίσω ό,τι λέγω στον κύριο Υπουργό Εσωτερικών και στον κύριο Υφυπουργό στις κατ’ ιδίαν συζητήσεις μας. Πέστε με τα μούτρα στα νησιά για τα διάφορα θέματα που απασχολούν αλλά κυρίως για τα ναρκωτικά. Κάντε ό,τι μπορείτε. Στην περιοχή που έχω την τιμή να εκπροσωπώ στο Κοινοβούλιο η ανάγκη επεμβάσεως είναι το μέγιστο των θεμάτων που έχετε να αντιμετωπίσετε. Ναρκωτικό, συμπτώματα μεταξύ των ντόπιων και των άλλων. Και δυσκολεύομαι να πιστέψω,  κύριοι συνάδελφοι, ότι σε τόπους σαν τους δικούς μας, που οι κοινωνίες είναι περιορισμένες, ο τροφοδότης είναι δύσκολο να επισημανθεί. Δεν είναι τελείως εύκολο, αλλά δεν είναι και πολύ δύσκολο. Γνωρίζω τα διάφορα συμβαίνοντα με τη νομοθεσία και πώς την αξιοποιούν οι νομικοί ώστε ο έμπορος να βρίσκεται χρήστης, τα γνωρίζουμε όλα αυτά, αλλά εξαντλήστε τις δυνατότητες που έχετε, τώρα μάλιστα με την ενίσχυση της Αστυνομίας και τους εντασσομένους συνοριοφύλακες και ειδικούς φρουρούς, ώστε αυτή η προσπάθεια του να περισταλεί όσο γίνεται η εισαγωγή να πάρει μια σημαντική έκταση.
      Αναφέρθηκα σε δύο σημεία που θεωρώ ότι είναι τα καίρια σημεία του νομοσχεδίου σας, η ένταξη των ειδικών φρουρών και συνοριοφυλάκων στο Σώμα και τα κίνητρα για την παραμονή. Έχει, όμως, αξία και η αναμόρφωση του βαθμολογίου και η εξέλιξη των αστυνομικών, των αρχιφυλάκων και των υπαστυνόμων ώστε να έχουν μια προσδοκία ότι δεν σταματάνε κάπου χαμηλά. Η προσδοκία τους βοηθάει, βοηθάει όλους μας, είτε είμεθα εντός Κοινοβουλίου είτε είμεθα εκτός Κοινοβουλίου. 
      Κύριε Υπουργέ, ξέρετε τι μου έκανε εντύπωση τον τελευταίο καιρό; Διαφημίσεις! Διαφήμιση στο πλάι των τρόλεϊ: Αλεξίσφαιρα τζάμια. Στην Αθήνα διαφημίζονται τα αλεξίσφαιρα τζάμια. Θυμάσθε παλαιότερα να υπήρχε τέτοια διαφήμιση; Τι αποδεικνύει, κύριε  Πρόεδρε; Οι νέοι κίνδυνοι, οι οποίοι οδηγούν και σε τέτοια που πιθανόν να είναι ακραία σαν παραδείγματα, αλλά πάντως μπήκαν στη ζωή μας. Διαρρήξεις, εγκληματικές πράξεις και από πρόσωπα που κανείς σε παλαιότερες εποχές και όχι πολύ παλαιά, στο παρελθόν το απώτερο, δεν τα ανέμενε. Ως εκ τούτου, η κάθε προσπάθεια ενισχύσεως των αστυνομικών αρχών είναι επαινετή. Αλλά να συνοδεύεται και από κάτι άλλο, κύριε Υπουργέ. Κάντε και μια εκκαθάριση. Όλα τα Σώματα έχουν τα συν και τα πλην. Όλο το Κοινοβούλιο θα είναι κοντά σας και όχι μόνο το Κοινοβούλιο, οι πολίτες. Υπάρχουν και στίγματα. Η Αστυνομία τα γνωρίζει, έχει ειδική υπηρεσία. Εμένα η πρότασή μου για μια ακόμη φορά είναι και για τον παραδειγματισμό αυστηρή, αυστηροτάτη παρέμβαση. 
      Με τις σκέψεις αυτές και έχων τη δυνατότητα να εκφράσω γνώμη, σας λέω ότι κάνετε πολύ καλά, που φέρνετε αυτό το νομοσχέδιο. Θα γίνει νόμος του κράτους και θα συμβάλλει ώστε και η Αστυνομία να δουλέψει καλύτερα και ανετότερα αλλά και οι πολίτες να δουν ότι οι ανησυχίες που κατά καιρούς γεννώνται δεν περνούν απαρατήρητες. 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑ.ΣΟ.Κ., κ. Παναγιώτης Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε  Πρόεδρε. 
      Θα ξεκινήσω με τρεις επισημάνσεις. Η πρώτη επισήμανση έχει να κάνει με αυτό το οποίο μόλις προ ολίγου είπε ο κ. Παυλίδης μέσα σ’ αυτήν εδώ την Αίθουσα, ότι παλαιότερα η ελληνική κοινωνία δεν επιζητούσε την ύπαρξη αστυνομικών τμημάτων στη γειτονιά της. Σήμερα όπου να γυρίσεις, όποιον να ρωτήσεις, το θέμα της ασφάλειας είναι φλέγον και όλοι ζητούν την παρουσία των αστυνομικών. Αυτό έχει δύο όψεις. Η μία όψη έχει να κάνει με το ότι πράγματι έχουν αλλάξει τα δεδομένα της παραβατικότητας, υπάρχει εισαγόμενη και ντόπια παραβατικότητα, ο πολίτης αισθάνεται την ανάγκη της ασφάλειας, της προστασίας. Όμως, υπάρχει και μια άλλη όψη, την οποία εντέχνως την ξεχνάμε. Κάποτε τα Σώματα Ασφαλείας, η Αστυνομία, δεν ήταν για τη φύλαξη των πολιτών, αλλά ήταν για την αστυνόμευση του φρονήματος του πολίτη.
    	Κάποτε πριν από χρόνια άκουγες για αστυνομικό και έστριβες από τη γωνία. Τι συνετέλεσε ώστε ο αστυνομικός, τα Σώματα Ασφαλείας να γίνουν φίλοι του πολίτη; Ήταν μια πολιτική που άσκησε το ΠΑ.ΣΟ.Κ. από το 1981 και μετά. Δεν πρέπει να το ξεχνάμε αυτό. Αυτό το λέω για την ιστορία. 
    Δεύτερη επισήμανση: Τρελαίνομαι όταν σ’ αυτήν εδώ την Αίθουσα, αφαιρετικά και διαλεκτικά κάνουμε επιφανειακές συγκρίσεις και προχωρούμε σε θεοποίηση άλλων κρατών. Λέμε ότι στην Ευρώπη έτσι γίνεται, ότι υπάρχει ο αστυνομικός της γειτονιάς κ.λπ.. Θέλω απλώς να θυμίσω ότι σε εκείνες τις πουριτανικές κοινωνίες ανθεί η παιδεραστία, ανθούν οι σφαγείς που τρώνε ανθρώπινο κρέας και είναι δίπλα τους, είναι ο γείτονάς τους. Γιατί κάνω αυτήν την επισήμανση; Γιατί η μεταφύτευση προτύπων χωρίς να λαμβάνεται υπόψη η νοοτροπία τα ήθη και τα έθιμα τα δικά μας, η δική μας περιοχή, δεν είναι κάτι ευχάριστο. Πολλές φορές τα πράγματα πρέπει να προσαρμόζονται στη δική μας νοοτροπία, στη δική μας λογική, στη δική μας φιλοσοφία. Άκριτα δεν μπορείς να εμφυτεύεις πρότυπα. Δεν γίνεται μεταφύτευση. 
    Η τρίτη επισήμανσή μου έχει να κάνει με το ευμετάβλητο πολλές φορές των Μέσων Μαζικής Ενημέρωσης σε ζητήματα τα οποία επηρεάζουν εμάς τους πολιτικούς. Ακούγεται κατά καιρούς ότι για τη φύλαξη των πολιτικών προσώπων, για τη φύλαξη οικονομικών παραγόντων διατίθεται σχεδόν η μισή Αστυνομία. Και εκεί κάπου ζυμώνεται και η κοινή γνώμη από τα Μέσα Μαζικής Ενημέρωσης. Όμως αν υπάρξει ένα επεισόδιο όπως αυτό που έγινε με την κ. Ντόρα Μπακογιάννη, όταν ήταν Δήμαρχος Αθηναίων δεν θα ξεχάσω το τι έγραφαν οι εφημερίδες για το ότι υπήρχε ελλιπής φύλαξη. Το αντίθετο. Το ίδιο ισχύει για την περίπτωση του επιχειρηματία Μυλωνά. Αν υπήρχε πράγματι φύλαξη αυτού του σημαντικού οικονομικού παράγοντα δεν θα φθάναμε σε αυτό το σημείο. Τέλος πάντων, δεν μπαίνω σε αυτήν την υπόθεση για να τη διερευνήσω, αλλά ήθελα να κάνω αυτές τις τρεις επισημάνσεις. 
    Έρχομαι στο νομοσχέδιο και θα κάνω μια διαδικαστική παρατήρηση. Τα πρώτα οκτώ άρθρα καλύπτουν την υποτιθέμενη βελτίωση της εξέλιξης των αστυνομικών και εμμέσως της οικονομικής τους καταστάσεως. Θα έλεγα ότι θα ήταν πιο δόκιμο για την επεξεργασία του νομοσχεδίου να περιληφθούν και το άρθρο 9 για την εξέλιξη αστυφυλάκων, ανακριτικών υπαλλήλων του ν.2226/94 που είναι συναφές με το άρθρο 8, το άρθρο 10 σχετικά με τις προαγωγικές εξετάσεις αστυφυλάκων, υπαρχιφυλάκων και αρχιφυλάκων και επίσης το άρθρο 11 για την εξέλιξη αστυφυλάκων μη ανακριτικών υπαλλήλων και το άρθρο 12 για τη σύσταση βαθμού υπαρχιφύλακα.  Όλα αυτά μαζί είναι μια ενότητα.
    Από εκεί και πέρα η ομογενοποίηση, οι λοιπές και καταργούμενες διατάξεις είναι άλλο θέμα και θα έπρεπε να συζητηθεί μαζί με τις τροπολογίες. 
    Θα εξηγήσω γιατί καταψηφίζουμε κάποια άρθρα από τα οκτώ. Θα πω μόνο γι’ αυτά για τα οποία καταψηφίζουμε και όχι γι’ αυτά για τα οποία ψηφίζουμε. Κατ’ αρχήν επί του άρθρου 1 δεν αιτιολογείται η αύξηση του αριθμού των αξιωματικών σε σχέση με τις ανάγκες του Σώματος. Αυτό μου θυμίζει ρουσφέτι. Δηλαδή μου θυμίζει ότι δημιουργούμε θέσεις οι οποίες είναι μια χάρη και δεν τις έχει ανάγκη η Αστυνομία. Γι’ αυτό ακριβώς το καταψηφίζουμε. 
    Στο άρθρο 3 θέλω να σας, πω κύριε Υπουργέ, ότι στην παράγραφο 3 βάζετε μια γενική αρχή για να περάσετε τις εξαιρέσεις. 
      Λέει, ας πούμε, «η αρχαιότητα του προσωπικού αυτού σε κάθε βαθμό προσδιορίζεται από τη χρονολογία κτήσεως του βαθμού», αλλά εξαιρείται εκείνο, εξαιρείται το άλλο, εξαιρούνται τρεις περιπτώσεις. Εγώ πιστεύω πως το πόσο μένει σε κάποιο βαθμό θα πρέπει να είναι το στοιχείο της εξέλιξης. Δεν μπορείς να παίρνεις τον προηγούμενο βαθμό στα είκοσι πέντε χρόνια και αμέσως στα είκοσι έξι χρόνια τον επόμενο. Θα έπρεπε να υπάρχει κάποια λογική αναλογία, κάποια χρυσή τομή, θα έλεγα.
      Στο άρθρο 4, το οποίο επίσης καταψηφίζουμε, οι κενές θέσεις προς μετάθεση για τους υπηρετούντες αστυφύλακες μειώνονται με τη δημιουργία βαθμών εξέλιξης. Αυτό θα πρέπει να το δούμε. Όταν θα μπουν και οι συνοριοφύλακες θα είναι ακόμα λιγότερες οι δυνατότητες που θα έχουν οι κοινοί αστυφύλακες. 
      Επίσης, για το άρθρο 7 ισχύει αυτό που ισχύει και για το άρθρο 3. Στα είκοσι έξι χρόνια που βάζετε, νομίζω ότι πρέπει να υπάρχει ένας χρόνος που θα υπηρετήσει κάποιος τον ένα βαθμό για να πάει στον επόμενο. 
      Τελειώνω με αυτό. Απευθύνομαι στους αστυνομικούς, γιατί είπα ότι εμμέσως όλα αυτά έχουν να κάνουν με τα οικονομικά των Σωμάτων Ασφαλείας, μεταθέσεις, δημιουργία θέσεων και όλα αυτά τα σχετικά. Θα τους πω «στερνή μου γνώση να σε είχα πρώτα». Αν οι επικεφαλής του συνδικαλιστικού κινήματος δεν είχαν υπακούσει στη Ρηγίλλης και αποδέχονταν τα 60 ευρώ που τους είχε δώσει ο τότε Υπουργός, ο Γιώργος Φλωρίδης, σήμερα θα είχαν ενσωματώσει ένα κομμάτι και στο θέμα των συντάξεων. 
      Δυστυχώς, όμως, ακολουθώντας την ελπίδα που εσείς τους δώσατε και ουσιαστικά κατέληξε στα 12 ευρώ, έχασαν την ευκαιρία. «Στερνή μου γνώση να σε είχα πρώτα». Πολλά πράγματα δεν πρέπει να έχουν τον κομματικό αποπροσανατολισμό. Δυστυχώς, αποπροσανατολίστηκαν κομματικά από τις δικές σας μεγάλες υποσχέσεις και σήμερα έμειναν πίσω μισθολογικά. 
      ΠΡΟΕΔΡΕΥΩΝ (Φίλιππος Πετσάλνικος): Ολοκληρώθηκε ο κατάλογος των συναδέλφων που είχαν δικαίωμα πρωτολογίας. Επειδή…
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Κύριε Πρόεδρε, θα ήθελα το λόγο. 
      ΠΡΟΕΔΡΕΥΩΝ (Φίλιππος Πετσάλνικος): Μισό λεπτό, κύριε Υφυπουργέ. 
      Κατά την έναρξη της δικής του τοποθέτησης ο συνάδελφος κ. Παυλίδης -υπηρετήσας εν Καστοριά, όπως άκουσα, ένα μέρος της στρατιωτικής του θητείας, που είναι η ιδιαίτερη πατρίδα μου- ρώτησε τι συμβαίνει στην Καστοριά. Αν και εκεί έχουμε ανάγκη αστυνόμευσης. 
      Κύριε Παυλίδη, σαφώς και έχουμε ανάγκη αστυνόμευσης. Ο Νομός Καστοριάς είναι παραμεθόριος. Έχουμε επιπρόσθετα προβλήματα σε σχέση με τη διακίνηση και τη λαθραία εισαγωγή και εξαρτησιογόνων ουσιών. Προσυπογράφω αυτά που είπατε για την αναγκαιότητα της αντιμετώπισης του προβλήματος της διακίνησης των ναρκωτικών που συνεχώς μεγαλώνει, γιγαντώνεται, με τα τεράστια προβλήματα που δημιουργεί στη νεολαία, δυστυχώς και ακριτικών περιοχών, όπως ο Νομός Καστοριάς. 
      Το Σώμα των Συνοριοφυλάκων, όπως και η Ελληνική Αστυνομία έχουν παίξει ιδιαίτερα θετικό ρόλο, το δε Σώμα των Συνοριοφυλάκων ήταν καθοριστικό για εμάς. Η λειτουργία του ήταν καθοριστική επάνω στις παραμεθόριες περιοχές, στα χερσαία σύνορα. Εύχομαι να συνεχίσει να προσφέρει, αλλά χρειάζεται ενίσχυση και αριθμητική ως προς τους συνοριοφύλακες. Χρειάζεται περαιτέρω αριθμητική ενίσχυση, όπως βέβαια και ενίσχυση με τα σύγχρονα μέσα που λείπουν.
      Πριν δώσω το λόγο στον Υφυπουργό Εσωτερικών κ. Χηνοφώτη, θα μου επιτρέψετε να κάνω μία ανακοίνωση προς το Τμήμα. 
      Οι Υπουργοί Αγροτικής Ανάπτυξης και Τροφίμων, Εσωτερικών, Οικονομίας και Οικονομικών, Εθνικής Άμυνας, Ανάπτυξης, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Δικαιοσύνης και Πολιτισμού κατέθεσαν σχέδιο νόμου: «Ρυθμίσεις θεμάτων κτηνοτροφίας και άλλες διατάξεις».
      Παραπέμπεται στην αρμόδια Διαρκή Επιτροπή. 
      Το λόγο έχει ο κ. Χηνοφώτης πριν περάσουμε στις δευτερολογίες. 
      Κύριε Υφυπουργέ, θα είναι παρέμβαση; Πόσα λεπτά χρειάζεστε; 
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Πέντε λεπτά, κύριε Πρόεδρε. 
      ΠΡΟΕΔΡΕΥΩΝ (Φίλιππος Πετσάλνικος): Ορίστε, κύριε Υφυπουργέ. 
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Στα πέντε λεπτά, ευελπιστώ ότι θα συμβάλλω, διευκρινίζοντας ορισμένα θέματα, στην όλη συζήτηση που λαμβάνει χώρα. 
    Αναφορικά με τη φύση του νομοσχεδίου: Δεν είναι το νομοσχέδιο το οποίο θα αναδιαρθρώσει –επιτρέψτε μου την έκφραση, αν και δεν είναι σωστή, αλλά ακούστηκε- την Αστυνομία. Η φύση του νομοσχεδίου ορίζεται στο εδάφιο 5 της εισαγωγικής έκθεσης και στην ουσία αποσκοπεί, όπως εκεί οριοθετείται, στην παροχή κινήτρων για την  παραμονή στο Σώμα, λόγω των ελλείψεων που παρουσιάζονται, καθώς επίσης και στην ενσωμάτωση των ειδικών φρουρών και των συνοριοφυλάκων, προκειμένου να αποφύγουμε την τριχοτόμηση η οποία υπάρχει σήμερα στην Ελληνική Αστυνομία λόγω του διαφορετικού καθεστώτος που διέπει αυτές τις κατηγορίες των στελεχών της Ελληνικής Αστυνομίας.
    (Στο σημείο αυτό την Προεδρική ΄Εδρα  καταλαμβάνει ο Γ΄ Αντιπρόεδρος της Βουλής κ.  ΑΝΑΣΤΑΣΙΟΣ ΝΕΡΑΝΤΖΗΣ).
    Ακούστηκε ότι δεν υπάρχει όραμα κ.λπ., ένα όραμα για το συγκεκριμένο Σώμα το οποίο είναι ένστολο –επιτρέψτε μου αυτήν τη μικρή παρένθεση- φέρει όπλα, διέπεται από ορισμένους κανονισμούς, δεν είναι στρατιωτικό Σώμα, δεν διέπεται από στρατιωτικό ποινικό κώδικα, όπως ακούστηκε από την αριστερή πλευρά του Κοινοβουλίου. Όχι, είναι τελείως διαφορετικό και δεν θα πρέπει να δημιουργούνται λανθασμένες εντυπώσεις. 
    Ως προς το όραμα: Δεν μπορεί το όραμα να μην περιλαμβάνει νέα δομή δυνάμεων της Αστυνομίας, νέα δομή διοικήσεως της Αστυνομίας, νέο κανονισμό για την ιεραρχία και την εξέλιξη των αστυνομικών, ένα νέο πειθαρχικό δίκαιο το οποίο να είναι προσαρμοσμένο στις απαιτήσεις που δημιουργούνται, να μην περιλαμβάνει έναν εκσυγχρονισμό της εκπαίδευσης με τα νέα μοντέλα, με τις ελλείψεις τις οποίες έχουμε διαπιστώσει και οπωσδήποτε να μην περιλαμβάνει σταδιοδρομική εξέλιξη όπου κατά βάση τώρα, το μοναδικό κριτήριο για την σταδιοδρομική εξέλιξη -όπως ακούστηκε και εδώ νομίζω από τον κ. Σγουρίδη- δεν πρέπει να είναι μόνον ο χρόνος στο βαθμό. 
    Ορισμένες διευκρινίσεις: Ακούστηκε από τον κ. Παπουτσή το σωστό για τα συμβούλια παραβατικότητας. Όντως, κύριε Παπουτσή, προβλέπεται μέσα, είναι στους βασικούς στόχους που έχουν τεθεί στην πολιτική δημοσίας τάξεως και ασφάλειας για την τριετία η οποία είναι γραμμένη και δίδεται ιδιαίτερη έμφαση στα συμβούλια παραβατικότητας. Επιτρέψτε μου μόνον να υπενθυμίσω ότι η συγκρότησή τους προϋποθέτει και τη συναίνεση της δημοτικής αρχής. 
    Στη συνέχεια, μια άλλη διευκρίνιση την οποία θα ήθελα να υπογραμμίσω, αναφορικά με το χρόνο εφαρμογής του νέου προεδρικού διατάγματος ως προς τις αστυνομικές υπηρεσίες της Κρήτης. Δεν υπάρχει καμμία αναφορά για 1.1.2009. Το διάταγμα από τη στιγμή που θα υπογραφεί από τον κύριο Πρόεδρο της Δημοκρατίας, αρχίζει να εφαρμόζεται. Ήδη ετέθησαν ορισμένα θέματα από τον κ. Αυγενάκη και επιπρόσθετα σας λέω εγώ ότι με τωρινές μεταθέσεις αποστέλλονται κάτω εκατόν τριάντα τρία επιπλέον στελέχη, ενώ μετατίθενται μόνον έντεκα. Αναφέρομαι σε όλη την περιφέρεια της Κρήτης.
    Ακούστηκε επίσης –και θα το ξαναπώ, θεωρώ ότι ακούστηκε εν τη ρύμη του λόγου, διότι δεν μπορεί σε αυτήν την Αίθουσα να ακούγονται τέτοια πράγματα- ότι ελέχθη από αστυνομικό, εγώ προσωπικά πιστεύω ότι δεν υπάρχει αστυνομικός στην Ελληνική Αστυνομία ο οποίος να λέει τέτοια πράγματα, ότι τα αλεξίσφαιρα γιλέκα, τα οποία είναι τα ίδια που χρησιμοποιεί ο ελληνικός Στρατός, οι ελληνικές Ένοπλες Δυνάμεις, «είναι για λιανοντούφεκα». Νομίζω ότι για το επιεικέστερο θα πρέπει να το δεχθούμε ως μια λανθασμένη διατύπωση από το συνάδελφο και ως προς την ουσία, αλλά και ως προς θέματα τάξεως, τα οποία αναφέρονται όχι μόνον στην Ελληνική Αστυνομία, αλλά και στις Ένοπλες Δυνάμεις.
    Στη συνέχεια ως προς τις θέσεις αξιωματικών: Δεν έχω το χρόνο τώρα, αλλά αύριο θα απαντήσω συγκεκριμένα για το πού προορίζεται η κάθε αύξηση θέσεως που γίνεται σε όλη την κλίμακα των αξιωματικών με τις νέες θεσμοθετούμενες θέσεις. 
    Και ένα τελευταίο: Επιτρέψτε μου, κύριε Πρόεδρε, να επανέλθω και να πω προσωπικά σαν Έλληνας πολίτης, σαν Έλληνας Βουλευτής –και νομίζω ότι το Έλληνας πολίτης είναι υπέρ αρκετό- δεν δέχομαι ένα μέρος από την πατρίδα μου να χαρακτηρίζεται με το χαρακτηρισμό που απεδόθη και το υπονοούμενο ως ένα γεωγραφικό μέρος που ανήκει σε κάποιο μέρος του κόσμου, είτε είναι συγκεκριμένη περιοχή η οποία ελέχθη είτε οπουδήποτε αλλού, σε όλα τα μήκη και τα πλάτη!
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ, κύριε Υφυπουργέ. 
      Το λόγο έχει ο Βουλευτής του ΣΥ.ΡΙΖ.Α. κ. Περικλής Κοροβέσης για προτασσόμενη δευτερολογία.
      ΠΕΡΙΚΛΗΣ ΚΟΡΟΒΕΣΗΣ: Ευχαριστώ πάρα πολύ.
      Με ιδιαίτερη χαρά μιλάω όταν είστε Πρόεδρος… 
      ΠΡΟΕΔΡΕΥΩΝ (Αναστάσιος Νεράντζης): Ανταποδίδω.
      ΠΕΡΙΚΛΗΣ ΚΟΡΟΒΕΣΗΣ:…και αυτό βέβαια σκανδαλίζει, αλλά δεν πειράζει. Και το σκάνδαλο είναι της εποχής μας. 
      Η διαφωνία μου με το νομοσχέδιο είναι στη φιλοσοφία του. Υπάρχει ένα φιλοσοφικό λάθος, ότι τα κοινωνικά προβλήματα λύνονται με καταστολή. Η καταστολή δεν λύνει κανένα απολύτως πρόβλημα. Πρέπει να δούμε τις κοινωνικές αιτίες, το γιατί δημιουργούνται τέτοια φαινόμενα. Αν δεν δούμε τις κοινωνικές αιτίες η καταστολή θα είναι στην ουσία ένας πόλεμος διαφόρων κοινωνικών κατηγοριών. Από τη μια μεριά θα είναι το κράτος και από την άλλη μεριά θα είναι άλλες ομάδες. Άρα, λοιπόν, η καταστολή δεν λύνει ούτε το πρόβλημα των ναρκωτικών ούτε το πρόβλημα του trafficking ούτε κανένα άλλο πρόβλημα. Πρέπει να δούμε τις αιτίες. Οπότε μας χρειάζεται ένα Σώμα αστυνομικών που να είναι στην ουσία ένοπλοι δικηγόροι, ένοπλοι κοινωνιολόγοι, ένοπλοι ψυχολόγοι, ένοπλοι δημοσιογράφοι. Γιατί οπωσδήποτε έχουν να αντιμετωπίσουν κι άλλες ένοπλες ομάδες. Δεν είμαι κατά του αφοπλισμού της Αστυνομίας. Αυτό κάποτε ίσχυε στην Αγγλία νομίζω. Τώρα δεν θυμάμαι, αλλά εν πάση περιπτώσει ο αστυνομικός δεν ήταν ένοπλος. Στο σημείο, λοιπόν, που η Αστυνομία δεν μπει στην ουσία του προβλήματος -και που στην ουσία είναι δουλειά πανεπιστημίου- και δεν εκπαιδεύσει ανάλογα τους άνδρες και τις γυναίκες, δεν κάνουμε τίποτα. 
      Ένα δεύτερο θέμα το οποίο ξεκινάει από τη σημειολογία, δηλαδή άλλο αυτό που φαίνεται και άλλο αυτό που είναι, είναι η ίδια η περιφρόνηση που έχουμε εμείς ως κοινοβουλευτικοί άνδρες και γυναίκες, όπως και διάφοροι επώνυμοι της ελληνικής κοινωνίας, που παίρνουμε τους αστυνομικούς σαν υπηρέτες μας. Έχω δει αστυνομικό να κάνει θελήματα, να πηγαίνει για τσιγάρα. Είναι αυτή η δουλειά του; Κι αυτό το κάνουν οι κοινοβουλευτικοί άνδρες και γυναίκες. Για το όνομα του Θεού! Ας αποσαφηνιστεί ποια είναι η δουλειά του αστυνομικού, όταν εμείς οι ίδιοι την περιφρονούμε. Άρα, λοιπόν, ας δούμε εκεί έναν εργαζόμενο κι όχι έναν υπηρέτη. Στο σημείο, λοιπόν, που εμείς οι ίδιοι ως μέλη του Κοινοβουλίου χρησιμοποιούμε αυτούς τους ανθρώπους ως υπηρέτες, ως spring boys ή οτιδήποτε άλλο, σημαίνει ότι εμείς οι ίδιοι δεν έχουμε τη φιλοσοφία να αναβαθμίσουμε το επάγγελμά τους. Δεν είμαι κατά της Αστυνομίας. Είμαι υπέρ της Αστυνομίας, με την προϋπόθεση ότι είναι λειτουργικό μέρος της κοινωνίας. Και δυστυχώς τους χρησιμοποιούμε ως υπηρέτες και ως δυνάμεις καταστολής. 
      Ευχαριστώ πάρα πολύ και συγχωρήστε το ύφος μου. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε κι εμείς, κύριε Κοροβέση. Είστε πάντοτε  σύντομος και ουσιαστικός. 
      Εξαντλήθηκε ο κατάλογος και των πρωτολογιών και των προτασσομένων δευτερολογιών.
      Εκ των εισηγητών υπάρχει κάποιος ο οποίος θέλει να δευτερολογήσει; 
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Εγώ, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Μαρκογιαννάκη, έχετε το λόγο. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, κύριε Υπουργέ, η μεγαλύτερη απόδειξη ότι ένα νομοσχέδιο κινείται προς τη σωστή κατεύθυνση είναι η κριτική η οποία ασκείται εναντίον του. Αν άκουγα τους συναδέλφους να αναφέρονται σε συγκεκριμένες ρυθμίσεις επικριτικά και με προτάσεις, θα έλεγα ότι ίσως έχουν δίκιο. Όταν όμως ακούω συνολικά τους Βουλευτές της Αντιπολίτευσης, από τους Κοινοβουλευτικούς Εκπροσώπους μέχρι τους απλούς ομιλητές, να αναπτύσσουν γενικότερες θεωρίες γύρω από την εγκληματικότητα, να μιλάνε για κομματισμό, για Ολυμπιακούς Αγώνες, για Ζωνιανά, και τόσα άλλα που ακούσαμε, χωρίς να αναφέρεται κάποιος εμπεριστατωμένα κι αναλυτικά σε κάποιο άρθρο, επικριτικά έστω, αυτό με κάνει να πιστεύω ότι το νομοσχέδιο πράγματι κινείται προς τη σωστή κατεύθυνση.
      Βέβαια εγώ θα είμαι ο πρώτος που θα πω ότι δεν λύνονται όλα τα προβλήματα κι είμαι εκείνος που θα πω πως πράγματι υπάρχει πρόβλημα εγκληματικότητας και στην Ελλάδα. Όμως θα πρέπει να δεχθούμε, αγαπητοί συνάδελφοι, ότι η Ελλάδα δεν φιγουράρει στις πρώτες θέσεις της εγκληματικότητας στην Ευρώπη. Στις τελευταίες θέσεις είναι.
      Εγκληματοφοβία έχουμε σε μεγάλο βαθμό –είμαστε στις πρώτες θέσεις- όχι όμως τόσο μεγάλη εγκληματικότητα όσο είναι στις άλλες χώρες της Ευρωπαϊκής Ένωσης.
      Θα έλεγα και κάτι άλλο. Πράγματι χρειάζεται και η Αστυνομία, όπως και πολλοί άλλοι θεσμοί στην Ελλάδα, βαθιές τομές. Όμως, για να επιχειρηθούν αυτές, θα πρέπει να αποβάλουμε και τον κομματισμό, αλλά και την καχυποψία του κομματισμού. Διότι αυτήν τη στιγμή εάν οποιαδήποτε κυβέρνηση, ένας οποιοσδήποτε Υπουργός επιχειρήσει πράγματι τις βαθιές αυτές τομές, οι οποίες χρειάζονται και στην Αστυνομία και στη δικαιοσύνη και σε πολλούς θεσμούς, όσο αγαθή και αν είναι η προαίρεσίς του, όσο και αν κινείται από αγαθά κίνητρα, θεωρώ δεδομένο ότι αυτόματα θα αρχίσει η κριτική περί κομματισμού, περί αναξιοκρατίας και όλα τα συναφή. 
      Εάν, όσον αφορά την Αστυνομία, ενστερνιστούμε όλοι την άποψη ότι είμαστε μακριά από τον κομματισμό και να το κάνουμε πράξη, αλλά και εκείνοι που είναι στην Αντιπολίτευση αποβάλλουν την καχυποψία του κομματισμού, τότε πράγματι μπορούν να γίνουν και άλλες παρεμβάσεις, σωστές παρεμβάσεις.
      Παραδείγματος χάριν, για εμένα μεγάλη τροχοπέδη είναι το π.δ. 100/2003, ένα προεδρικό διάταγμα, το οποίο επεβλήθη από τους συνδικαλιστές ορθώς την εποχή εκείνη, διότι έπρεπε να προφυλαχθεί ο κάθε αστυνομικός από τη δίωξη, την οποία υφίσταται σε έναν υπέρτατο βαθμό κομματισμού. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Και έχουμε φθάσει στο σημείο σήμερα –κύριε Υπουργέ, το ξέρετε καλύτερα από εμένα- να υπάρχει αδυναμία εκ μέρους της φυσικής ηγεσίας μετακίνησης πολλών υπεραρίθμων αξιωματικών από ορισμένους νομούς –και δεν διστάζω να το πω, παραδείγματος χάριν, Ηρακλείου και Αχαΐας- οι οποίοι βρίσκονται στο βαθμό του αστυνομικού υποδιευθυντού ή στο βαθμό του αστυνόμου Α΄, δεν υπάρχει δυνατότητα μετάθεσής τους –έχει επιβληθεί από το π.δ. 100/2003- ενώ σε άλλους νομούς υπάρχει μεγάλη έλλειψη αξιωματικών.
      Όταν ήμουν στο Υπουργείο, είχα πάει στο Νομό Αρκαδίας, όπου εκεί ο αστυνομικός διευθυντής μου είπε ότι σε όλα τα Τμήματα και τα πιο σοβαρά, τα πιο σπουδαία, τα πιο μεγάλα –παραδείγματος χάριν, το Τμήμα Ασφάλειας, Τροχαίας- έχει ανθυπαστυνόμους διοικητές, όταν υπάρχει περίσσευμα σε άλλους νομούς δεκάδων ανωτέρων αξιωματικών, οι οποίοι θα μπορούσαν θαυμάσια να κάνουν τη δουλειά τους εκεί. Όμως, εάν επιχειρηθεί η οποιαδήποτε μετακίνηση, αυτόματα υπάρχει δίωξις πολιτική, κομματισμός.
      Ας καταλάβουμε κάποια στιγμή ότι κι εσείς κι εμείς μπορεί κάποια στιγμή να αποβάλουμε αυτήν την παλιά κακή συνήθεια, η οποία έκανε τόσο μεγάλη ζημιά στη Δημόσια Διοίκηση και μπορούμε επιτέλους να λειτουργήσουμε με στόχους, με επιδιώξεις, οι οποίες θα φέρουν αγαθά αποτελέσματα. 
      Θα σας πω ότι καλό είναι να μην αναφερόμαστε στο παρελθόν. Ας μην αναφερόμαστε στο παρελθόν προπάντων επαιρόμενοι ή καταρώμενοι, διότι έχω να σας αναφέρω παραδείγματα που δεν τα λέω σ’ αυτήν την Αίθουσα για να μην πυροδοτήσω το κλίμα, παραδείγματα που πράγματι θα έπρεπε να μας κάνει να σεμνυνόμεθα περισσότερο, όταν μιλούμε και καταλογίζουμε στους άλλους κομματισμό και αναξιοκρατία. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Μαρκογιαννάκη.
      Άλλος εκ των εισηγητών;
      ΠΑΝΑΓΙΩΤΗΣ ΡΗΓΑΣ: Εγώ, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης):  Ορίστε, κύριε Ρήγα.
      ΠΑΝΑΓΙΩΤΗΣ ΡΗΓΑΣ: Ευχαριστώ, κύριε Πρόεδρε. 
      Προφανώς, η κριτική που ασκήθηκε στο σχέδιο νόμου δεν έγινε από πρόθεση του να κάνουμε ασκήσεις αντιπολιτευτικής γυμναστικής. Ήταν πολύ συγκεκριμένη, τουλάχιστον σε ό,τι μας αφορά και επικεντρώθηκε σε παρατηρήσεις που έχουν να κάνουν με ρυθμίσεις και αλλαγές που εισάγει το συγκεκριμένο σχέδιο νόμου. 
      Το πρώτο που παρατηρήσαμε είναι ότι αντί να υπάρξει ένα αξιοπρεπές μισθολόγιο, το οποίο θα βελτιώνει την οικονομική θέση των αστυνομικών, το οποίο θα έλθει τουλάχιστον να καλύψει τις δεσμεύσεις και τις υποσχέσεις που είχε αναλάβει το 2004 η Νέα Δημοκρατία, προκρίνεται ένα τρικ μισθολογικών προαγωγών που θα έχει σαν αποτέλεσμα σε λίγα χρόνια οι βαθμοφόροι να αφθονούν στην Ελληνική Αστυνομία, να μην υπάρχουν σε επαρκή αριθμό οι απλοί αστυφύλακες, δηλαδή, αυτοί που θα κάνουν την περιπολία, που θα είναι στο πεδίο παρόντες και θα διαγκωνίζονται στην επετηρίδα βαθμοφόροι, οι οποίοι θα εκτελούν ουσιαστικά χρέη αστυφύλακα. 
      Δημιουργούμε, λοιπόν, αυτήν τη στιγμή μία αναλογία ανάμεσα σε υπαξιωματικούς βαθμοφόρους και σε αστυφύλακες, που είναι πρωτοφανής για τα ευρωπαϊκά δεδομένα. Και αυτό όλο -επαναλαμβάνω- δεν το κάνουμε γιατί θέλουμε να κρατήσουμε τους αστυνομικούς, γιατί θεωρείται εξέλιξη. Μα, τι εξέλιξη θεωρείται η προαγωγή κάποιου σε υπαρχιφύλακα, ακόμα και σε υπαστυνόμο, όταν τελικά θα φθάσει κάποια στιγμή που αυτοί δεν θα έχουν ούτε οργανικές θέσεις και θα εκτελούν χρέη και καθήκοντα αστυφύλακα; Τους δίνουμε, δηλαδή, βαθμούς και ουσιαστικά τους αφήνουμε. Διότι, εκεί θα οδηγηθούμε, εκεί θα φθάσουμε, να εκτελούν χρέη αστυφύλακα. Στερείται σοβαρότητας το να λέμε ότι είναι κίνητρο ένας βαθμός χωρίς καμμία συγκεκριμένη αρμοδιότητα και χωρίς καμμιά ουσιαστική αναβάθμιση.
      Είναι, λοιπόν, μία προσπάθεια προφανής να κάνουμε μισθολογικές προαγωγές, επειδή δεν έχουμε τη δυνατότητα, το τόλμημα και το θάρρος να κάνουμε ένα αξιοπρεπές μισθολόγιο για να αμείβονται οι αστυνομικοί και έτσι να αποφύγουμε αυτά τα οποία γίνονται με το συγκεκριμένο νομοσχέδιο. Αυτή ήταν μια πολύ συγκεκριμένη παρατήρηση την οποία κάναμε και με την οποία ξεκινήσαμε τις παρατηρήσεις στο συγκεκριμένο σχέδιο νόμου.
      Το δεύτερο στο οποίο αναφερθήκαμε και τελειώνω μ’ αυτό, ήταν ότι με το άρθρο 4, το οποίο και καταψηφίζουμε, περιορίζονται οι κενές θέσεις που μπορούν να καταλάβουν οι αστυφύλακες που έχουν το δικαίωμα μετάθεσης, από τη στιγμή που και οι αρχιφύλακες και οι συνοριοφύλακες και οι ειδικοί φρουροί θα έλθουν να καταλάβουν τις συγκεκριμένες θέσεις των αστυφυλάκων. Είπαμε, λοιπόν, ότι εδώ θα δημιουργηθεί συγκεκριμένο πρόβλημα.
      Οι παρατηρήσεις μας είναι πολύ συγκεκριμένες, πολύ σαφείς. Δεν αναφερθήκαμε στο άρθρο 13, το οποίο θα σχολιάσουμε αύριο και το οποίο αφορά, αν θέλετε και τον πυρήνα των ρυθμίσεων που κάνει αυτό το σχέδιο νόμου και αφορά την ομογενοποίηση. Ο κύριος Υπουργός προέτρεξε και προκατέλαβε τα όσα θα λέγαμε. Δεν αναφερθήκαμε σ’ αυτό.
      Κλείνω, λέγοντας το εξής. Εμείς, ως γενική παρατήρηση, περιοριστήκαμε να πούμε πολύ συγκεκριμένα ότι το συγκεκριμένο σχέδιο νόμου κάνει τακτοποιήσεις και μάλιστα, ελλιπείς και δεν απαντά σε ένα καθολικό αίτημα, που είναι και αίτημα και των ίδιων των αστυνομικών για ένα συγκεκριμένο σχέδιο, που θα καταστήσει την Αστυνομία ένα Σώμα ευέλικτο, αποτελεσματικό, που θα μπορεί να ανταποκριθεί στο αίτημα της κοινωνίας για τη δημιουργία ενός ασφαλούς περιβάλλοντος.
      Αυτό είναι κάτι το οποίο ζητάμε όλοι, ζητάει το ελληνικό Κοινοβούλιο, ζητούν και οι ίδιοι οι αστυνομικοί. Γι’ αυτό δε λέει λέξη το νομοσχέδιο. Γι’ αυτό και η κριτική μας ήταν έντονη και όταν συζητήθηκε επί της αρχής και επιμένουμε και σήμερα.
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ.
      Εκ των Κοινοβουλευτικών Εκπροσώπων έχει ήδη ζητήσει το λόγο ο κ. Αϊβαλιώτης από το Λαϊκό Ορθόδοξο Συναγερμό.
      Ορίστε, κύριε Αϊβαλιώτη, έχετε το λόγο.
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, μου επιτρέπετε να δευτερολογήσω;
      ΠΡΟΕΔΡΕΥΩΝ (Αναστάσιος Νεράντζης): Το ζητάτε τώρα. Ευθύς αμέσως θα έχετε το λόγο.
      Ορίστε, κύριε Αϊβαλιώτη, έχετε το λόγο.
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, σήκωσα το χέρι μου.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Κύριε Πρόεδρε, αν θέλει ο κύριος Λαφαζάνης…
      ΠΡΟΕΔΡΕΥΩΝ (Αναστάσιος Νεράντζης): Ελάτε, κύριε Αϊβαλιώτη.
      Όποιος ζητάει το λόγο, μιλάει. Δεν δίδεται ο λόγος χωρίς να ζητείται.
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, το είχα σηκώσει το χέρι επανειλημμένως.
      ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Αϊβαλιώτη.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Κύριε Πρόεδρε, κατ’ αρχάς χαίρομαι πολύ που προεδρεύετε, διότι είστε υποδειγματικός Πρόεδρος. Ποτέ δεν αρνείστε το λόγο σε Βουλευτή που τον δικαιούται, ποτέ δεν παραβιάζετε τον Κανονισμό και κοσμείτε την Αίθουσα της Βουλής.
      Επειδή, λοιπόν, πριν δεν μπόρεσα να τοποθετηθώ σ' αυτό που είπε ο κ. Δένδιας, θα ήθελα να πω…
      ΧΡΗΣΤΟΣ ΜΑΡΚΟΓΙΑΝΝΑΚΗΣ: (Δεν ακούστηκε).
      ΑΡΙΣΤΟΤΕΛΗΣ ΠΑΥΛΙΔΗΣ: Άρα και επικίνδυνος.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Μπορώ να συνεχίσω;
      ΠΡΟΕΔΡΕΥΩΝ (Αναστάσιος Νεράντζης): Ο κ. Παυλίδης διαρκώς κάνει παρεμβολές. Είναι γνωστό. Και από τη Δωδεκάνησο μας έρχονται διάφορα.
      Σας ζητώ συγγνώμη. Ορίστε, συνεχίστε.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ο κ. Παυλίδης είναι από τους πιο συμπαθείς και έμπειρους κοινοβουλευτικούς.
      Η Ε.Ρ.Τ., λοιπόν, είναι μια κυβερνητική τηλεόραση.
      Είναι δεδομένη, κύριε συνάδελφε της Νέας Δημοκρατίας, η μειωμένη εκπροσώπηση στελεχών του ΛΑ.Ο.Σ. στην κυβερνητική τηλεόραση αυτό έχει καταγγελθεί δημοσίως. Είναι δεδομένο ότι χαρατσώνεται ο κόσμος με την εισφορά υπέρ Ε.Ρ.Τ. μέσω της Δ.Ε.Η. και έχει δεόντως καταγγελθεί και μέσα στη Βουλή.
      Να σημειωθεί εδώ ότι ακόμα και οι νεκροί -όπως το ακούτε και οι νεκροί- πληρώνουν εισφορά υπέρ Ε.Ρ.Τ., όταν υπάρχει ηλεκτρικό καντήλι σε τάφο. Δεν το λέει ο Αϊβαλιώτης, το λέει επίσημη καταγγελία που έφθασε στην Επιτροπή Αναφορών του Ευρωπαϊκού Κοινοβουλίου. Πληρώνουν, λοιπόν, και οι νεκροί εισφορά υπέρ Ε.Ρ.Τ..
      Αυτά όλα, γιατί…
      ΠΡΟΕΔΡΕΥΩΝ (Αναστάσιος Νεράντζης): Όλα πληρώνονται στο μάταιο τούτο κόσμο, κύριε συνάδελφε.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ξέρουμε, λοιπόν, όλοι τι εστί Ε.Ρ.Τ. και επί Νέας Δημοκρατίας και επί ΠΑ.ΣΟ.Κ.. Άρα, ας μη συγκρουόμαστε για το αυτονόητο.
      Τώρα για το ζήτημα το οποίο συζητάμε, δεν ανέφερα στην πρωτολογία μου το θέμα των αστυνομικών οχημάτων.
      Συνδικαλιστής της Αστυνομίας είχε πει ότι υπάρχουν είκοσι πέντε περιπολικά ανά βάρδια στο Λεκανοπέδιο. Πέντε εκατομμύρια κατοίκους έχει το Λεκανοπέδιο. Ο εκπρόσωπος της Αστυνομίας είπε ότι υπάρχουν εκατό περιπολικά ανά βάρδια. Είναι πιο κοντά τα στοιχεία που μου έδωσε ο κ. Χηνοφώτης στα στοιχεία που έδωσε ο συνδικαλιστής της Αστυνομίας. Μου απαντήσατε σε ερώτησή μου ότι είναι τριάντα πέντε με σαράντα περιπολικά ανά βάρδια –χαίρομαι που το επιβεβαιώνετε- και περίπου τριάντα πέντε «ζητάδες». Δηλαδή, για μια πόλη πέντε εκατομμυρίων κατοίκων έχουμε περίπου εβδομήντα πέντε οχήματα. Να τα ακούσει ο κόσμος αυτό. Πέντε εκατομμύρια κάτοικοι, εβδομήντα πέντε αστυνομικά οχήματα -μιλάω για περιπολικά και «ζητάδες»- δηλαδή, περίπου ένα αστυνομικό όχημα ή μοτοσικλέτα ή περιπολικό για εβδομήντα πέντε χιλιάδες κατοίκους! 
      Εδώ τέθηκαν ορισμένα ερωτήματα. Σταματάει αυτή η απαράδεκτη κατάσταση, με τους αστυνομικούς που κάνουν δύο και τρεις δουλειές, με το παρόν νομοσχέδιο; 
      Πριν τοποθετήθηκε ο κ. Βελόπουλος και είπε για το ζήτημα του αστυνομικού, ο οποίος πυροβολήθηκε στα Ζωνιανά. Τι γίνεται μ’ αυτό το παλικάρι; Δεν πρέπει κάποια στιγμή να πάρει απάντηση; Ο κ. Βελόπουλος το έχει φέρει ήδη τρεις φορές στη Βουλή. 
      Πιστόλια τριάντα πέντε ετών! Να ακούσουμε κάποια στιγμή να τοποθετούνται οι Υπουργοί. Είναι πιστόλια τριάντα πέντε ετών και σφαίρες που πληρώνουν από την τσέπη τους οι αστυνομικοί. Κάθε πότε κάνουν εκπαίδευση; Πόσες βολές κάνουν μέσα στην εκπαίδευση; Πόσες σφαίρες έχουν ρίξει στην εκπαίδευση; 
      Και επειδή άκουσα και μια παράδοξη άποψη από το ΠΑ.ΣΟ.Κ., σχετικά με τον αστυνομικό της γειτονίας, να πω το εξής: Κοιτάξτε, ο αστυνομικός της γειτονιάς και η πεζή περιπολία είναι δημοκρατική κατάκτηση χωρών, οι οποίες έχουν επί αιώνες δημοκρατικά καθεστώτα. Και στην Αγγλία υπάρχει και γενικά σε χώρες με κοινοβουλευτισμό και δημοκρατικές παραδόσεις. Δεν κατάλαβα τι σχέση έχει το να μην υπάρχει αστυνομικός της γειτονιάς, με τους παιδεραστές. Ειλικρινά, δεν καταλαβαίνω τη σύνδεση. Ζητάμε κάτι το οποίο είναι πολύ απλό: να υπάρχει πεζή περιπολία –την είχε εξαγγείλει δεν ξέρω και εγώ πόσες φορές το ΠΑ.ΣΟ.Κ. και η Νέα Δημοκρατία- και αστυνομικός της γειτονιάς, ώστε να μπορεί ο μη προνομιούχος, εκείνος που ζει στις λαϊκές περιοχές, να έχει σε κάποιον να αναφέρεται και να ζητάει μια βοήθεια, όταν έρθει η κακιά η ώρα. Και είπαμε ότι στην Ελλάδα δεν υπάρχουν μόνο τα ντόπια «μπουμπούκια» της εγκληματικότητας. Έχουμε και τα εισαγόμενα. 
      Ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ για τη συντομία σας. 
      Έχει ζητήσει το λόγο ο Κοινοβουλευτικός Εκπρόσωπος του ΣΥ.ΡΙΖ.Α. κ. Λαφαζάνης. 
      Ορίστε, κύριε Λαφαζάνη, έχετε το λόγο. 
      ΠΑΝΑΓΙΩΤΗΣ ΛΑΦΑΖΑΝΗΣ: Επιμένει ο κύριος Υπουργός και ο κύριος Υφυπουργός ότι περίπου συμφωνούμε όλοι με το νομοσχέδιο, δεν έχουμε συγκεκριμένες παρατηρήσεις και εν πάση περιπτώσει, γενικεύουμε τη συζήτηση, προκειμένου να βρούμε αφορμές αντιπολιτευτικού λόγου. 
      Κύριοι, όταν τα προβλήματα είναι μεγάλα και χρειάζονται ριζικές αλλαγές και έρχονται επιλεκτικές, αποσπασματικές ρυθμίσεις, οι οποίες δεν απαντούν σε αυτά τα ώριμα προβλήματα και τις μεγάλες αλλαγές που πρέπει να γίνουν, τότε δικαιούμεθα να σας λέμε ότι φέρνετε νομοσχέδια, τα οποία δεν επιδιώκουν να απαντήσουν στα ουσιώδη προβλήματα. 
      Δεύτερον, το πρόβλημα σήμερα στην Αστυνομία είναι να υπάρξει μια βαθμολογική εξέλιξη ανετότερη, θα έλεγα, για να φτάσουμε σ’ ένα σημείο να έχουμε περισσότερους αξιωματικούς και μάλιστα υψηλόβαθμους αξιωματικούς; Αυτό είναι το πρόβλημα ή η ισχυροποίηση η μισθολογική, η εκπαιδευτική, του ρόλου του απλού αστυφύλακα, που είναι το κέντρο της Αστυνομίας;
      Βεβαίως, κάθε Σώμα χρειάζεται στελέχη και τα στελέχη του παίζουν πρωταγωνιστικό ρόλο. Αλλά τι στελέχη; Δεν ξέρω γιατί βάζετε δεκαέξι ταξίαρχους, τόσους υποδιευθυντές κ.λπ.. Δεν κατάλαβα καμμία εξήγηση. Μπορεί κάποιοι ειδικοί τεχνικοί να ξέρουν. Αλλά σας λέω, τι στελέχη, τι αξιωματικούς χρειαζόμαστε; 
      Εγώ αυτό που διαπιστώνω εμπειρικά είναι ότι αξιωματικό έξω από το γραφείο του δεν έχω δει ποτέ, πλην μιας περιπτώσεως, όπου εκεί βλέπω και πληθώρα αστυνομικών: στις διαδηλώσεις. Και φτάσαμε στο σημείο να γνωριζόμαστε μάλιστα θαυμάσια με ορισμένους αξιωματικούς των ΜΑΤ και να μιλάμε και με το μικρό τους όνομα. Αυτούς μόνο έχω δει να βγαίνουν έξω. 
      Ο αξιωματικός πρέπει να είναι στην πρώτη γραμμή, όπως κάθε στέλεχος κάθε μαχόμενου οργανισμού είναι στην πρώτη γραμμή και δίνει πρώτο τη μάχη. Αυτόν τον αναπροσανατολισμό του Σώματος των αξιωματικών δεν τον επιδιώκετε εδώ. Καταχωνιάζετε αξιωματικούς και θεωρείτε ότι με τη βαθμολόγηση και άλλων και την περαιτέρω πιο εύκολη εξέλιξή τους, θα απαντήσετε στα προβλήματα της Αστυνομίας. Απαντάτε ίσως εν μέρει και πολύ περιοριστικά, βεβαίως, σε κάποιες μισθολογικές απαιτήσεις, οι οποίες δεν λύνονται. Και βλέπω περίπου 150.000.000 ευρώ το συνολικό κόστος αυτού του νομοσχεδίου και δεν ξέρω εάν θα μπορούσατε να τα διαθέσετε διαφορετικά...
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Εκατόν πενήντα εκατομμύρια ευρώ; 
      ΠΑΝΑΓΙΩΤΗΣ ΛΑΦΑΖΑΝΗΣ: Μπορεί να μην τα έχω μετρήσει καλά. Εν πάση περιπτώσει, είναι πάρα πολλά. Είναι δεκάδες εκατομμύρια. 
    Κατανείμετέ τα διαφορετικά και θα μπορούσατε να έχετε ένα καλύτερο αποτέλεσμα ως προς την ουσιαστική αναβάθμιση. 
    Λέτε ότι δίνετε κίνητρα παραμονής στην υπηρεσία. Ευχάριστο είναι να υπάρχουν κίνητρα παραμονής. Σας έθεσα, όμως, ένα ερώτημα το οποίο είναι αγωνιώδες και υπάρχει και πριν από το νομοσχέδιο και θα υπάρξει και μετά το νομοσχέδιο. Αυτά τα κίνητρα παραμονής δίδονται, διότι επέρχεται ασφαλιστικό νομοσχέδιο όσον αφορά το δημόσιο γενικά και ειδικότερα τα Σώματα Ασφαλείας,  με το οποίο θα έχουμε δραστικές περικοπές –κατά το αντιασφαλιστικό νομοσχέδιο που είχε έλθει προχθές από την κ. Πετραλιά- των λεγόμενων «πρόωρων συνταξιοδοτήσεων»; Σ’ αυτό πρέπει να υπάρξει μια δέσμευση.
    ΑΡΙΣΤΟΤΕΛΗΣ ΠΑΥΛΙΔΗΣ: Πολύ αστυνομική η σκέψη σας!
    ΠΑΝΑΓΙΩΤΗΣ ΛΑΦΑΖΑΝΗΣ: Δεν κατάλαβα τι λέτε, αλλά εν πάση περιπτώσει δεν άκουσα μία δέσμευση, παρ’ όλο που σας προκάλεσα ως προς το τι σκοπεύετε να κάνετε και τι αλλαγές θα φέρετε στο ασφαλιστικό γενικότερα του δημοσίου και ειδικότερα των Σωμάτων Ασφαλείας. Όχι ότι είναι αρκετή η δέσμευση –διότι θυμάσθε ότι ο Πρωθυπουργός έλεγε πριν πως δεν θα μειωθούν οι συντάξεις, τα όρια συνταξιοδότησης κ.λπ.- όμως, εν πάση περιπτώσει, κάτι θα είναι. 
    Μπορείτε να δεσμευτείτε ότι αυτά τα κίνητρα δεν είναι το άλλοθι ενός αυριανού νομοσχεδίου, το οποίο θα έλθει και θα περιορίσει αυτές τις συντάξεις, οι οποίες δίδονται στα είκοσι πέντε ή στα είκοσι έξι χρόνια στον αστυνομικό και θα χρησιμοποιηθούν τα κίνητρα παραμονής ως στοιχείο για να δικαιολογηθούν αυτές οι αντιασφαλιστικές ρυθμίσεις; 
    ΧΡΗΣΤΟΣ ΜΑΡΚΟΓΙΑΝΝΑΚΗΣ: Εσείς θέλετε είκοσι πέντε ετών συνταξιούχο; 
    ΠΡΟΕΔΡΕΥΩΝ (Αναστάσιος Νεράντζης): Κύριε Μαρκογιαννάκη, σας παρακαλώ μην τον διακόπτετε. 
    ΠΑΝΑΓΙΩΤΗΣ ΛΑΦΑΖΑΝΗΣ: Κοιτάξτε, κύριε Μαρκογιαννάκη. Χαμογελάτε και απευθύνετε σε μένα ένα ερώτημα για να σας απαντήσω. Ευχαρίστως να σας απαντήσω. Το «είκοσι πέντε ετών» ποιος το έκανε; Δεν κατάλαβα, γιατί απευθύνετε σε μένα το ερώτημα; Εγώ το έκανα; Η Αριστερά το έκανε; Αν όμως ήταν λάθος, εσείς το έχετε αξιοποιήσει όλον αυτόν τον καιρό. Και αυτή τη στιγμή έρχεσθε να μου απευθύνετε το ερώτημα για κάτι το οποίο εσείς κάνατε, δηλαδή για τα είκοσι πέντε χρόνια. Και με ρωτάτε: «εσείς τι λέτε; Να το πάρουμε πίσω;».
    Όχι, δεν θα το πάρετε πίσω αυτό με τα είκοσι πέντε χρόνια και δεν θα τους πάτε όλους στα εξήντα πέντε, στα εβδομήντα, στα εβδομήντα πέντε χρόνια! Και αυτό που λέμε «πρόωρη συνταξιοδότηση» στα είκοσι πέντε χρόνια δουλειάς σε κάθε επάγγελμα, σε κάθε ειδικότητα, σε κάθε δραστηριότητα, θα μπορεί ο άλλος να το αξιοποιήσει και θα μπορεί να πάρει μια στοιχειώδη, αξιοπρεπή σύνταξη μετά από είκοσι πέντε χρόνια δουλειάς.
    (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
    Θα ήθελα να πω και κάτι άλλο, διότι έχουμε φθάσει στο σημείο –έχω τρελαθεί πια- τα δύο κόμματα εξουσίας και η Νέα Δημοκρατία και το ΠΑ.ΣΟ.Κ. να κάνουν πράγματα, μετά να τα αλλάζουν και αυτούς από την πλευρά των εργαζομένων οι οποίοι υπεραμύνονται κάποιων κεκτημένων, να τους βγάζουμε ότι είναι και συντεχνιακοί και ότι έχουν μια παλαιά αναχρονιστική λογική.
    Τελειώνω με τους λεγόμενους «συνοριακούς φύλακες» και τους «ειδικούς φρουρούς». Εφόσον θέλετε να κάνετε…
    ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, αυτά δεν είναι στα άρθρα που συζητάμε. 
    ΠΡΟΕΔΡΕΥΩΝ (Αναστάσιος Νεράντζης): Κύριε Μαρκογιαννάκη, μην τον διακόπτετε. Δεν πρόλαβε να ολοκληρώσει. Αφήστε τον να ολοκληρώσει. 
    ΠΑΝΑΓΙΩΤΗΣ ΛΑΦΑΖΑΝΗΣ: Εντάξει, δεν είναι στα άρθρα που συζητάμε αλλά…
    ΠΡΟΕΔΡΕΥΩΝ (Αναστάσιος Νεράντζης): Κύριε Λαφαζάνη, σας παρακαλώ να μην απαντάτε. Ολοκληρώστε, αν έχετε την καλοσύνη. 
    ΠΑΝΑΓΙΩΤΗΣ ΛΑΦΑΖΑΝΗΣ: Σωστή, λοιπόν, σε γενικές γραμμές η ρύθμιση. Γιατί δεν την κάνετε για όλους; Τι την θέλετε την τριετία; Γιατί υπάρχει η τριετία; 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Γιατί δεν λέτε ότι εντάσσονται και όσοι είναι σήμερα συνοριοφύλακες και έχουν μπει μ’ αυτές τις διαδικασίες, που έχουν μπει και οι ειδικοί φρουροί; Και το ερώτημα είναι –μπορεί να μην το κατάλαβα εγώ- αν αυτά τα Σώματα διαλύονται. Δεν θα έχουμε πλέον συνοριοφύλακες; Δεν θα έχουμε άλλους ειδικούς φρουρούς; Και σας ρωτώ το εξής: Τους αγροφύλακες γιατί τους κάνατε; Για να τους καταργήσετε αύριο πάλι μ’ αυτόν τον τρόπο; Γιατί κατηγορείτε το ΠΑ.ΣΟ.Κ. για τους συνοριοφύλακες και τους ειδικούς φρουρούς. Τότε εμείς είχαμε αντιρρήσεις. Τι είναι αυτό το πράγμα, που φτιάχνετε τώρα με τους αγροφύλακες; 
      Γι’ αυτό, λοιπόν, χρειάζεται μία ενιαία Αστυνομία και όχι μια Αστυνομία τεμαχισμένη σε διάφορα ειδικά Σώματα από εδώ κι από εκεί. Χρειάζεται μία Αστυνομία, η οποία θα έχει ένα ενιαίο ρόλο και βεβαίως, εξειδικεύσεις. 
      Όμως, εδώ τα στεγανά διατηρούνται. Διότι αυτά τα διάφορα ειδικά Σώματα, ορισμένα από τα οποία, μάλιστα, επιδιώκετε -όχι προσωπικά εσείς, αλλά γενικά ως Κυβέρνηση- να είναι και Σώματα πραιτοριανών, παίζουν άλλους ρόλους και αρχίζουν κι άλλου είδους αντιθέσεις και αντιπαραθέσεις. Εν πάση περιπτώσει, θα πρέπει να σταματήσετε τη λογική της στρατιωτικοποίησης. 
      Κύριε Χηνοφώτη, δεν είστε πειστικός όταν οδηγείτε όλη την ιεραρχία στην ιεραρχία του στρατού και από την άλλη λέτε ότι δεν θέλετε την περαιτέρω στρατιωτικοποίηση του Σώματος. 
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Δεν είστε….
      ΠΑΝΑΓΙΩΤΗΣ ΛΑΦΑΖΑΝΗΣ: Ξέρω τι είναι. Ξέρω τι είναι, αλλά λειτουργεί περίπου ως ημιστρατιωτικό Σώμα. Πρέπει να αποκτήσει καθαρά πολιτικά χαρακτηριστικά και από την άποψη της συγκρότησης της ιεραρχίας και του ρόλου της. Βεβαίως, χρειάζεται κι ένας γενικότερος αναπροσανατολισμός. Η Αστυνομία πρέπει να πάψει να είναι εμφανής μόνο στις διαδηλώσεις και όταν χρησιμοποιεί το ρόπαλο ή το δακρυγόνο. Η Αστυνομία χρειάζεται και για άλλα πράγματα βεβαίως, τα οποία όμως φαίνεται ότι έρχονται σε δεύτερη μοίρα με τις αντιλήψεις και την πολιτική, η οποία κυριαρχεί στις μέρες μας. 
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ζητήσει ο Κοινοβουλευτικός Εκπρόσωπος του ΠΑ.ΣΟ.Κ. κ. Παπουτσής.
      ΧΡΗΣΤΟΣ ΠΑΠΟΥΤΣΗΣ:  Ευχαριστώ πολύ, κύριε Πρόεδρε.
      Σε δύο παρεμβάσεις του κυρίου Υπουργού και σε δύο παρεμβάσεις του κυρίου Υφυπουργού, ακούσαμε ότι η Αντιπολίτευση και ιδιαίτερα το ΠΑ.ΣΟ.Κ. –γιατί πάντα το ΠΑ.ΣΟ.Κ. φταίει για όλα- κάνει γενικές αναφορές και δεν αναφέρεται στα συγκεκριμένα άρθρα. Μάλιστα, ακούσαμε και τον αξιότιμο εισηγητή της Πλειοψηφίας με την ίδια παρατήρηση. 
      Εγώ, λοιπόν, θα γίνω συγκεκριμένος. Υπάρχει, ναι ή όχι, αύξηση του αριθμού των αξιωματικών, είναι αλήθεια όσον αφορά τους αστυφύλακες είναι ότι φεύγουν τρεισήμισι χιλιάδες και μπαίνουν χίλιοι εξακόσιοι; Ναι, ή όχι; Για να γίνουμε συγκεκριμένοι!
      Ποιους θα διοικούν οι αξιωματικοί; Ποιους θα διοικούν όλοι εκείνοι, οι οποίοι θα συμμετέχουν στην πυραμίδα που μας παρουσίασε ο κύριος Υπουργός προηγουμένως και που αύριο, όπως υποσχέθηκε ο κύριος Υπουργός, θα μας την παρουσιάσει λεπτομερώς για να δούμε όλη τη διοικητική πυραμίδα; Να δούμε: πρόκειται περί πυραμίδας ή περί αντιστραμμένου κώνου; 
      Ένα Σώμα και η διοικητική του διάρθρωση δεν κρίνεται γενικώς και αορίστως από το πόσους αξιωματικούς έχει, αλλά από άλλα στοιχεία, όπως από το ποια είναι η δυνατότητά του, επιχειρησιακή του δυνατότητα να συμμετέχει στο σύγχρονο ρόλο του. Και ο ρόλος της Αστυνομίας σήμερα είναι πολύ διαφορετικός από αυτόν που ήταν πριν από δέκα, δεκαπέντε, είκοσι χρόνια. Οι αναφορές, λοιπόν, με το παρελθόν και η σύγκριση με το παρελθόν δεν έχουν κανένα νόημα. 
      Αυτό για το οποίο κρίνεστε σήμερα είναι το εάν και κατά πόσο διαμορφώνετε μία τέτοια πολιτική με πρόγραμμα και σχέδιο, ούτως ώστε το Σώμα της Ελληνικής Αστυνομίας να είναι σε θέση πάντοτε να ανταποκριθεί σε όλα τα επίπεδα –στο επιτελικό και στο επιχειρησιακό επίπεδο-  με τον καλύτερο δυνατό τρόπο προς όφελος του δημοσίου συμφέροντος και βεβαίως, του συμφέροντος της κοινωνίας και του πολίτη, προς όφελος δηλαδή της δημόσιας ασφάλειας. Αυτό είναι το ερώτημα, το οποίο θέτουμε με επιμονή όλοι οι συνάδελφοι του ΠΑ.ΣΟ.Κ., όλες τις προηγούμενες μέρες και σήμερα, αλλά και στην προηγούμενη συνεδρίαση κατά τη διάρκεια της Ολομέλειας της Βουλής. 
      Αύριο θα συζητήσουμε για την περίφημη ομογενοποίηση. Σας είπαμε όλοι οι συνάδελφοι ότι θεωρητικά θα μπορούσε να πει κανείς πως είναι ένα σωστό μέτρο. Το ερώτημα είναι το εξής: Θα πάρετε άλλους συνοριοφύλακες; Θα πάρετε άλλους ειδικούς φρουρούς;  Η απάντηση είναι «ναι», σύμφωνα με τις δηλώσεις της Κυβέρνησης. Άρα, γιατί διαμαρτύρεστε όταν εμείς σας απευθύνουμε την κατηγορία –γιατί περί κατηγορίας πρόκειται- ότι η ομογενοποίηση την οποία κάνετε, στην πραγματικότητα είναι μία κερκόπορτα για να αλλάξετε τον αξιοκρατικό τρόπο συγκρότησης των Σωμάτων της Ελληνικής Αστυνομίας μ’ ένα σύστημα καθαρά ρουσφετολογικό;
      Και το χειρότερο όλων είναι το εξής: Ξέρετε τι σημαίνει αν δείτε την διοικητική εξέλιξη των ρυθμίσεων που κάνετε τώρα με το σχέδιο νόμου σας, δηλαδή, με την αύξηση του αριθμού των αξιωματικών και των οργανικών θέσεων των αξιωματικών, με τη μείωση του αριθμού των Αστυφυλάκων και χωρίς ένα συγκεκριμένο λειτουργικό σχέδιο και ταυτόχρονα ένα συγκεκριμένο κανονισμό λειτουργίας -τον οποίο επίσης οφείλετε- του κατώτερου προσωπικού; 
Σημαίνει, ότι όχι μόνο μειώνετε την αποτελεσματικότητα του Σώματος όχι μόνο δημιουργείτε νέους δρόμους για τη λειτουργία μιας ακραίας ρουσφετολογικής μηχανής στην Ελληνική Αστυνομία, αλλά κάνετε και κάτι χειρότερο: Δημιουργείτε σχέση εξάρτησης. Υποδεικνύετε στον απλό αστυφύλακα «Πρόσεξε! Πιάσε επαφή! Πιάσε «μπάρμπα στην Κορώνη» -είτε είναι ο αξιωματικός σου είτε είναι ο πολιτικός που εκλέγεται στην περιοχή σου- προκειμένου να έχεις την ελπίδα κάποια στιγμή να τοποθετηθείς σε μια καλύτερη θέση.» Αυτό κάνετε, κύριε Υπουργέ. 
	Εάν έχετε διαφορετική προσέγγιση των πραγμάτων, σας παρακαλώ, αύριο, με στοιχεία, παρουσιάστε τα. Παρουσιάστε ποια ακριβώς είναι η πυραμίδα. Ποια είναι η σχέση αξιωματικών βαθμοφόρων και μη βαθμοφόρων αστυνομικών. Παρουσιάστε μας τα στοιχεία που αποδεικνύουν ότι έχουν ένα συγκεκριμένο σχέδιο και ένα όραμα για την Ελληνική Αστυνομία, που ανταποκρίνεται πράγματι στις απαιτήσεις της εποχής μας. 
      Επιπλέον, πείτε μας με ποιο τρόπο θα λειτουργεί η αξιοκρατία στο Σώμα, όταν εκείνοι οι οποίοι θα προσληφθούν ως συνοριοφύλακες ή ως ειδικοί φρουροί με τις ρυθμίσεις που ήδη διαμορφώνετε και τους διαγωνισμούς που εξαγγέλλετε αυτοί θα ξέρουν ότι σε λίγο χρόνο θα πάρουν τις θέσεις των αστυνομικών, που κατά τα άλλα μπαίνουν με το σύστημα των πανελλαδικών εξετάσεων. Αυτό κάνετε. Γιατί το αρνείστε και γιατί διαμαρτύρεστε, όταν ασκείτε κριτική επί του συγκεκριμένου; Αυτήν την κριτική επί του συγκεκριμένου την οποία ασκούμε από την πρώτη μέρα εσείς την αναφέρετε συνεχώς ως γενική κριτική του ΠΑ.ΣΟ.Κ.. 
	Ε, λοιπόν, το ΠΑ.ΣΟ.Κ. -για να εξηγηθούμε- έχει πάρει τις αποφάσεις του! Η αντιπολίτευσή μας θα είναι δημιουργική και αυστηρή ταυτόχρονα. Θα αποκαλύπτει τις πολιτικές σας προθέσεις και τις πολιτικές σας επιδιώξεις. Όπου υπάρχουν σωστά, θα τα υποστηρίξουμε. Όπου, όμως, υπάρχουν λαθεμένες πολιτικές και λαθεμένες εκτιμήσεις ή τουλάχιστον διαφορετικές από το δικό μας μοντέλο οργάνωσης της ελληνικής κοινωνίας και του κράτους, θα τα ακούτε. Και θα τα ακούτε πάρα πολύ συγκεκριμένα. 
	Εμείς, λοιπόν, από εσάς που διατείνεστε ότι πράγματι ενδιαφέρεστε για το Σώμα της Ελληνικής Αστυνομίας –θυμάμαι ακόμη, γιατί είναι νωπές στη μνήμη μας, τις εξαγγελίες του ιδίου του Πρωθυπουργού στην περίφημη «ανοικτή συνδιάσκεψη» το Φεβρουάριο του 2004 στη Θεσσαλονίκη για τα Σώματα Ασφαλείας και για τις Ένοπλες Δυνάμεις- θα περιμέναμε να ακούσουμε ένα συγκεκριμένο πρόγραμμα που θα ενισχύει την εκπαίδευση, την επανεκπαίδευση, την κατάρτιση των στελεχών της Αστυνομίας. 
      Θα περιμέναμε να ακούσουμε ένα συγκεκριμένο πρόγραμμα ενίσχυσης και εκσυγχρονισμού όλων των μέσων που χρειάζονται για την αντιμετώπιση του οργανωμένου εγκλήματος, σε μια εποχή που γνωρίζουμε ότι η τεχνολογία βρίσκεται σε πολύ υψηλό επίπεδο, στα χέρια του οργανωμένου εγκλήματος και η Ελληνική Αστυνομία, όπως και άλλες αστυνομίες, υπολείπεται. 
	Θα περιμέναμε, λοιπόν, ενίσχυση και επένδυση σε αυτόν τον τομέα. 
	Θα περιμέναμε, επίσης, μεγάλη ενίσχυση στον τομέα της εκπαίδευσης σε όλα τα επίπεδα: αξιωματικούς, υπαξιωματικούς και αστυνομικούς. 
	Θα περιμέναμε καλύτερη εκπαίδευση όσον αφορά τις διεθνείς υποχρεώσεις της χώρας, αυτές που προβλέπονται από τις νέες υποχρεώσεις που έχουμε όσον αφορά τη δίωξη της λαθρομετανάστευσης ή ακόμη τη συνεργασία με τις άλλες αρχές, όπως είναι το Λιμενικό Σώμα. 
	Θα περιμέναμε, επίσης, να ακούσουμε πώς θα μπορούσε με τον καλύτερο δυνατό τρόπο η Ελληνική Αστυνομία να συνεργαστεί με τις άλλες δυνάμεις στη δίωξη των ναρκωτικών, την INTERPOL, παντού, όπως στη δίωξη του ηλεκτρονικού εγκλήματος. Όμως, όλα αυτά χρειάζονται εκπαίδευση. Χρειάζονται στελέχη υψηλής ποιότητας και υψηλού επιπέδου. Και επιπλέον, βεβαίως, χρειαζόμαστε τις άλλες υπηρεσίες, όπως είναι οι συνοριοφύλακες. Βεβαίως, μας ενδιαφέρει πώς θα προστατέψουμε τα σύνορά μας. Βεβαίως, θα τα δούμε όλα αυτά. 
	Αυτό δεν γίνεται μόνο με αξιωματικούς, κύριοι. Χρειάζεται πυραμίδα. Αυτό σας ζητούμε και γι’ αυτό σας εγκαλούμε διαρκώς. Αμφισβητούμε την ύπαρξη ενός συγκεκριμένου σχεδίου και ενός συνολικού και συγκεκριμένου μοντέλου για την ενίσχυση και την ανάπτυξη του Σώματος. 
	Επιπλέον μας ενδιαφέρει, όχι μόνο πώς θα φτιάξουμε μια καλή Αστυνομία, επειδή μας ενδιαφέρει πώς θα εγγυηθούμε καλύτερη ασφάλεια στον πολίτη. Μας ενδιαφέρουν και οι συνθήκες εργασίας των αστυνομικών και το βιοτικό τους επίπεδο –γιατί εγώ δεν μπορώ να δεχθώ ότι ένας αστυνομικός που δεν αμείβεται καλά, δεν μπορεί να ζήσει την οικογένειά του και είναι υποχρεωμένος να κάνει δεύτερη και τρίτη δουλειά, μπορεί, όταν κληθεί να ασκήσει τα καθήκοντά του για την ασφάλεια του πολίτη, να ανταποκριθεί με όλες του τις δυνατότητες. Γι’ αυτό κατακρίνουμε τη Νέα Δημοκρατία. 
    Γι’ αυτό καταγγέλλουμε την αξιοπιστία της Νέας Δημοκρατίας. Γιατί πρόκειται για μια απόδειξη της αναξιοπιστίας με την οποία κυβερνάτε τον τόπο. 
    Κύριε Υπουργέ, όταν πήρατε το λόγο, είχατε κι εσείς την ιδέα να αναφερθείτε στις αμοιβές, στο μισθό των αστυνομικών. Σας θυμίζω την υπόσχεση του κ. Καραμανλή τον Φεβρουάριο του 2004 ότι αμέσως με το που θα έρθει η Νέα Δημοκρατία στην Κυβέρνηση θα δώσετε 140 ευρώ το μήνα το μισθό των αστυνομικών και όλων των αξιωματικών των Σωμάτων Ασφαλείας. Είπατε για αύξηση 140 ευρώ τον Φεβρουάριο του 2004. Κερδίσατε τις εκλογές το 2004. Πότε πήραν αύξηση όλοι οι άνθρωποι αυτοί; Και σε τι αναφερθήκατε εσείς; Αναφερθήκατε στην αύξηση η οποία προήλθε από την τιμαριθμική προσαρμογή, με βάση τον πληθωρισμό.
    Σας προκαλώ να κάνετε αυτό τον υπολογισμό: Εάν ήσασταν συνεπείς, αν είχατε δώσει τα 140 ευρώ την άνοιξη του 2004 με το που κερδίσατε τις εκλογές, σήμερα πού θα ήταν ο μισθός των αστυνομικών; Αυτά τα λέω γιατί όταν πήρατε το λόγο αναφερθήκατε στο ΠΑ.ΣΟ.Κ., «το οποίο δεν ήταν εντάξει, δεν ήταν συνεπές». 
    Το ΠΑ.ΣΟ.Κ. κύριε Υπουργέ, έχει πολύ μεγάλη ικανοποίηση όσον αφορά την αποτελεσματικότητα της παρέμβασής του στον τομέα της οργάνωσης της Ελληνικής Αστυνομίας, σε όλα τα επίπεδα. Μια Ελληνική Αστυνομία, η οποία ανταποκρίθηκε στον καλύτερο δυνατό βαθμό στους Ολυμπιακούς αγώνες. Και αυτό όπως ξέρετε δεν έγινε με τον αυτόματο πιλότο. Έγινε με πολύχρονη προσπάθεια, με μεγάλη ενίσχυση και του ανθρώπινου δυναμικού και των εξοπλισμών και βεβαίως με τη συμμετοχή του σε πολλά διεθνή σεμινάρια και σε μεγάλα εκπαιδευτικά προγράμματα. 
    Αυτή είναι η πραγματικότητα. Αυτή την πραγματικότητα με τον ισοπεδωτικό σας λόγο δεν μπορείτε να την ακυρώσετε και δεν θα σας επιτρέψουμε εμείς να την ακυρώσετε, γι’ αυτό θα ακούτε πάντοτε την απάντηση σε κάθε τόνο και με κάθε τρόπο. 
    Σας ευχαριστώ, κύριε Πρόεδρε. 
    ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ, κύριε Παπουτσή. 
    Έχει ζητήσει το λόγο ο  Υπουργός κ. Προκόπης Παυλόπουλος.
    Ορίστε, κύριε Υπουργέ, έχετε το λόγο.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Πρώτα, πρώτα δεν είναι στην πρόθεσή μου, κύριε Παπουτσή, και το ξέρετε, να ακυρώσω την προσπάθεια κανενός και την προσφορά κανενός. 
    Η πορεία του Τόπου είναι δεδομένη, ο καθένας έχει προσφέρει. Το ζήτημα είναι: τι έχει προσφέρει. Το θέμα είναι αν διαφημίζει εκείνο που προσέφερε χωρίς να το έχει κάνει ή αν αναγνωρίζει τουλάχιστον και τα λάθη του. Ξέρετε τι έχει σημασία; Δεν σας ακυρώνω ούτε σκέφτομαι να ακυρώσω ποτέ την προσφορά σας.  Σίγουρα όμως δυο φορές πήρατε την απάντηση από τον Ελληνικό Λαό και για τα θέματα της Ελληνικής Αστυνομίας. Κι αυτό εμένα μου φθάνει. Ό,τι και να λέτε εσείς, ό,τι και να λέω εγώ εδώ, τι σημασία έχει; Και για την Αστυνομία την απάντηση την πήρατε το 2004 και το 2007. Τη συνολική σας πολιτική δεν τη νοσταλγεί ο Ελληνικός Λαός. Και για να σας το πω κι έτσι, δεν τη νοσταλγεί και η ίδια η Ελληνική Αστυνομία. Κάθεστε και μου λέτε, γι’ αυτή την Αστυνομία την οποία μας την αφήσατε «μοντέλο» κι εμείς την οδηγήσαμε εκεί που την οδηγήσαμε! Θα σας θυμίσω ότι είχαμε ανθρώπους που έφθασαν να διαδηλώνουν στους δρόμους την εποχή εκείνη και να τρώνε ξύλο στην πλατεία Συντάγματος. Πρωτοφανή πράγματα κύριε Παπουτσή! Πρωτοφανή πράγματα να βλέπετε διαδηλωτές που ζητούσαν οικονομική ενίσχυση, που δεν την δίνατε και να δέρνονται από συναδέλφους τους με άνωθεν εντολές. Αυτή την «ηρεμία» στην Αστυνομία και αυτό το «μοντέλο» μας αφήσατε. 
    Για να φθάσουν αστυνομικοί ένστολοι έξω από την πλατεία Συντάγματος να ζητούν, σημαίνει ότι οικονομικά δεν ήταν εντάξει οι άνθρωποι. Και να δέρνονται; Αυτά τα πράγματα, θα με συγχωρέσετε να πω, ότι δεν είχαν συμβεί ποτέ. Δεν τα νοσταλγεί κανείς και νομίζω ότι αυτή η πρακτική του ΠΑ.ΣΟ.Κ. δεν το τιμά διαχρονικά απέναντι στο Σώμα και το Σώμα δεν το ξεχνάει.
    Ένα τρίτο που θα ήθελα να αναφερθώ. Είπατε για την Αστυνομία τότε και σήμερα. Μα κύριε Παπουτσή, πριν από λίγες μέρες ήταν εδώ ο κ. Μπλερ επικεφαλής της Scotland Yard και ήταν εκείνος ο οποίος ζήτησε τη συνεργασία και με βάση την Ολυμπιακή εμπειρία της σημερινής Ελληνικής Αστυνομίας. Όχι της αστυνομίας του 2004. Σήμερα ήρθε και το ζήτησε και είπε ότι θεωρεί την αστυνομία τόσο αξιόπιστη, ώστε η Αγγλία, ακόμη ενόψει των Ολυμπιακών Αγώνων του 2012, ζητάει πραγματικά να συνεργαστούμε στον τομέα αυτό. 
    Εγώ προσωπικά πήγα στο Παρίσι και υπέγραψα με την κυρία Μισέλ Αλιό Μαρί όλη αυτή την συμφωνία με την συνεργασία η οποία υπάρχει και που δεν είναι μονομερής αν την δείτε. 
Συμβαίνει κάποιοι, ακόμη και στο εξωτερικό, να εκτιμούν την Ελληνική Αστυνομία, όπως την εκτιμάει και ο Ελληνικός Λαός. Και άλλοι να προσπαθούν να την απαξιώσουν και να μας θυμίζουν τις μέρες τους. 
    Εγώ δεν είπα ότι δεν κάνατε τίποτα. Εσείς λέτε ότι τότε ήταν όλα τέλεια, ενώ δέρνονταν αστυνομικοί και είχαν προβλήματα οικονομικά. Και, βεβαίως, αρνείστε το γεγονός, το αυτονόητο, αυτό που άλλες αρχές έξω, προηγμένες, αναγνωρίζουν στην Ελληνική Αστυνομία. Και δεν σκέπτεστε ότι με το να υποβαθμίζετε την Ελληνική Αστυνομία τόσο, να έρχεστε να την απαξιώνετε με αυτό τον τρόπο, στην ουσία στρέφεστε εναντίον του Σώματος.
    Είπατε στη συνέχεια ότι υπάρχουν μόνο αξιωματικοί και τι θα γίνει παραπέρα. Εγώ σας είπα ένα πράγμα: Ρίξτε μια ματιά στην επετηρίδα του ΠΑ.ΣΟ.Κ.. Στρατηγούς φτιάχνετε και στο Πυροσβεστικό και στην Αστυνομία. Θα σας φέρει αύριο ο κ. Χηνοφώτης την πυραμίδα και θα δείτε ότι είναι μια κανονική πυραμίδα. Κι αυτό που κάνουμε είναι για να κρατήσουμε έμπειρους ανθρώπους στο Σώμα, το τονίζω, για να μη σηκωθούν να φύγουν αύριο αλλά να έχουν ένα κίνητρο να παραμείνουν. Και βεβαίως δεν αναστρέφει σε καμμία περίπτωση την πυραμίδα. 
    Εκείνο που με κατέπληξε, όμως πραγματικά ήταν η λογική σας για τους συνοριοφύλακες και τους ειδικούς φρουρούς. Ξέρετε τι είπατε; Ότι από τη μια μεριά υπάρχει το θέμα των πανελληνίων εξετάσεων, το οποίο εξασφαλίζει την αξιοκρατική πρόσληψη. Τους ειδικούς φρουρούς και τους συνοριακούς φύλακες ε, τους φτιάξαμε την εποχή εκείνη στο ΠΑ.ΣΟ.Κ., έπρεπε να γίνει ό,τι έπρεπε να γίνει για να λύσουμε μερικά κενά, αλλά πάντως είναι κάτι άλλο. Παρίες. Πάρθηκαν όπως να είναι. Να μείνουν στην άκρη. Προσέξτε καλά,  για τα ίδια σας τα δημιουργήματα, τα θεσμικά, αυτά λέτε. 
    Εμείς τι είπαμε; Αποδείχθηκαν οι συνοριοφύλακες και οι ειδικοί φρουροί –σίγουρα το Σώμα της Ελληνικής Αστυνομίας είναι καταξιωμένο και το ξέρετε- και το απέδειξαν στην πράξη, άξιοι άνθρωποι; Το σύστημα δεν είναι αναξιοκρατικό καθόλου. Και ξέρετε ότι το σύστημα των εξετάσεων, ιδίως για συνοριοφύλακες και ειδικούς φρουρούς, είναι point system, το οποίο σε καμμία περίπτωση δεν μπορεί να πει κανείς ότι πάσχει από πλευράς αξιοκρατίας. 
    Τι κάνουμε, λοιπόν; Λέμε ότι αυτοί οι άνθρωποι μπαίνουν μέσα, χωρίς να αλλάζει το καθεστώς των καθηκόντων και γίνονται αστυνομικοί. Και ερωτώ: Είναι προς ψόγο αυτό το πράγμα; Δηλαδή αυτή η εξομοίωση σημαίνει για σας ότι έπρεπε να μείνουν στο περιθώριο; Τότε γιατί τους δημιουργήσατε; Με ρωτήσατε στην πορεία «θα πάρετε και άλλους;». Όσο υπάρχουν κενά, τα οποία δεν μπορεί να καλυφθούν από τις πανελλήνιες εξετάσεις, γιατί μπορεί να υπάρξει ένας συγκεκριμένος αριθμός πανελληνίων, όπως ξέρετε, θα υπάρχει το μεταβατικό των συνοριοφυλάκων και των ειδικών φρουρών, που δεν θίγει κατά τίποτα το σύστημα των πανελληνίων. Και θα δείτε, όταν θα συζητήσουμε αύριο, ότι δίνει τη δυνατότητα σε όλους τους προερχόμενους από το Σώμα πλέον να πάνε στη Σχολή Αξιωματικών, να μπουν με πανελλήνιες εξετάσεις μέσα από το Σώμα. Γιατί είναι έμπειροι άνθρωποι που μπορούν να προσφέρουν, χωρίς να θιγεί η αξιοκρατία των πανελληνίων εξετάσεων. 
    Και ερωτώ: Το να έρχεσαι ανθρώπους που καταξιώθηκαν με την προσφορά τους -οι συνοριοφύλακες και οι ειδικοί φρουροί- μετά από τρία χρόνια να τους δίνεις το status του αστυφύλακα και να τους λες ότι έχεις τα δικά σου καθήκοντα, αλλά πάντως έχεις μια στοιχειώδη εξέλιξη παραπάνω, αυτό είναι προς ψόγο; Και ερωτώ επίσης: Δεν ξέρετε ότι τα κενά στην Ελληνική Αστυνομία –κενά που εσείς είχατε αφήσει τόσα χρόνια- δεν μπορούν να καλυφθούν ό,τι και να κάνουμε, μόνο με τις πανελλήνιες εξετάσεις; Μακάρι να μπορούσαμε να τα καλύψουμε από τις πανελλήνιες εξετάσεις, που παίρνουμε τον ίδιο αριθμό με αυτόν που παίρνατε εσείς. Τόσους μπορεί να πάρει κανείς. Πώς να γίνει; Έφυγαν οι άνθρωποι και έφυγαν γιατί δεν είχαν κίνητρα. Έφυγαν γιατί υπήρξαν αυτές οι φήμες για το ασφαλιστικό. Σηκώθηκαν και έφυγαν. Τα κενά τι θα τα κάνουμε; Θα τα αφήσουμε; Πόσους μπορεί να πάρει κανείς μέσω πανελληνίων εξετάσεων και πόσους μπορεί να αξιοποιήσει μ’ ένα αξιοκρατικό σύστημα μετά από τριετή παραμονή, μετά από εκπαίδευση; Και φυσικά, μιλάμε για στελέχη που τους δίνεις τη δυνατότητα να μετάσχουν σε πανελλήνιες εξετάσεις.
    Μην απαξιώνετε αυτούς τους ανθρώπους. Εγώ, ζώντας το λίγο χρονικό διάστημα μαζί με τον κ. Χηνοφώτη, την Ελληνική Αστυνομία, ξέρουμε ότι με υπεράνθρωπες προσπάθειες κάνει τη δουλειά της και το πληρώνει με αίμα, όπως το πλήρωσαν με αίμα και το πληρώνουν και οι ειδικοί φρουροί και οι συνοριοφύλακες. Και δεν μπορεί να μιλάμε γι’ αυτούς τους ανθρώπους, με αυτό τον τρόπο.
    Θέλω να σας πω -γιατί ρωτήθηκα εδώ τι συμβαίνει με τον αστυφύλακα, ο οποίος βρισκόταν στην εντατική- ότι πάει καλύτερα. Πάει καλύτερα και βγήκε από την εντατική και νομίζω ότι τα πράγματα θα πάνε καλά. Δεν παύει, όμως, να είναι γεγονός, το οποίο πρέπει όλοι να αναγνωρίσουμε σ’ αυτή την Αίθουσα, αυτή η μεγάλη προσπάθεια η μεγάλη που κάνει το Σώμα για το κοινωνικό σύνολο. Και δεν είναι η Αστυνομία που κυνηγάει ανθρώπους και παρακολουθεί ανθρώπους, που είπε ο κ. Σγουρίδης, αλλά είναι η Αστυνομία, που είναι δίπλα στον άνθρωπο. Όλη η Αστυνομία, ενιαία πλέον, πληρώνει και με αίμα, και αυτή και οι οικογένειές της, αυτό το οποίο κάνει. 
      Ας τους το αναγνωρίσουμε και ας πάψουμε να μιλάμε, όταν προσπαθούμε να καλύψουμε κενά, μέσα σ’ αυτή την Αίθουσα, για ρουσφετολόι. Άλλοι είναι καλοί, άλλοι είναι κακοί; Με αυτό τον τρόπο λειτουργεί κανείς υπό πνεύμα ενότητας; Και πιστεύει κανείς –και το ξέρετε πολύ καλά από τις επιλογές της ηγεσίας και όλα αυτά που έγιναν, κύριε Παπουτσή, στην Ελληνική Αστυνομία- ότι ήλθαμε ως Κυβέρνηση για να κάνουμε  κομματική πολιτική; Οι κομματικές πολιτικές δεν απέδωσαν τίποτα. Και οι πρώτοι που έπρεπε να το έχουν διδαχθεί, είστε εσείς. Βραχυχρόνια κάπου μπορεί να οδήγησαν. Ύστερα; Ύστερα αποδείχθηκε σ’ αυτό τον Τόπο ότι έχουμε ανάγκη να υπερασπιστούμε τους καλύτερους, όπου κι αν είναι, από όπου και αν προέρχονται. Αυτή είναι η αξιοπιστία της πολιτικής, εμείς αυτή θα υπηρετήσουμε. Φυσικά, έχετε κάθε δικαίωμα να κάνετε την κριτική σας, αλλά παρακαλώ πολύ, η κριτική που κάνουμε για το Σώμα της Ελληνικής Αστυνομίας, όπως για τα ένστολα σώματα γενικά, ας γίνεται με βάσει στοιχείων, όχι με βάσει κραυγών. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ, κύριε Υπουργέ.
      Κύριε Παυλίδη, μετά ταύτα επιμένετε να μιλήσετε;
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε…
      ΠΡΟΕΔΡΕΥΩΝ (Αναστάσιος Νεράντζης): Είστε ακάθεκτος. 
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Αναστάσιος Νεράντζης): Κύριε Παπουτσή, έχετε εξαντλήσει το χρόνο. Έχω δώσει ήδη το λόγο στον κ. Παυλίδη. Παρακαλώ, όταν τελειώσει. 
      ΧΡΗΣΤΟΣ ΠΑΠΟΥΤΣΗΣ: Επειδή έχω υποσχεθεί στον κύριο Υπουργό ότι τίποτα δεν θα μείνει αναπάντητο. 
      ΠΡΟΕΔΡΕΥΩΝ (Αναστάσιος Νεράντζης): Αυτό δεν αφορά το χρόνο που θα δοθεί απάντηση, αφορά την απάντηση.
      Κύριε Παυλίδη, ορίστε.  
      ΑΡΙΣΤΟΤΕΛΗΣ ΠΑΥΛΙΔΗΣ: Από μένα πάντως, ελεύθερα. Αν θέλει ο κύριος Πρόεδρος, να εγκρίνει να μιλήσει ο κ. Παπουτσής και μετά εγώ. 
      ΠΡΟΕΔΡΕΥΩΝ (Αναστάσιος Νεράντζης): Κύριε Παυλίδη, ορίστε έχετε το λόγο για τέσσερα λεπτά, μη επιδεχόμενα αυξήσεως και επεκτάσεως.
      ΑΡΙΣΤΟΤΕΛΗΣ ΠΑΥΛΙΔΗΣ: Στα τέσσερα αυτά λεπτά θέλω να συμπληρώσω την πρωτολογία μου. Παίρνω αφορμή από τις παρατηρήσεις του Υπουργού του κ. Παυλόπουλου. Θυμάμαι τότε που έγινε, κύριε Πρόεδρε, η ενοποίηση των Σωμάτων, Ελληνική Χωροφυλακή και Αστυνομία Πόλεων. Καλή απόφαση. Είχαμε ενδοιασμούς τότε. Άλλα, κύριε Υπουργέ, καλή η απόφαση. Ιωάννης Σκουλαρίκης: άκουσε διάφορα, αλλά πάντως το πράγμα απέδωσε και τώρα, λοιπόν, έχουμε ένα Σώμα, στο οποίο υπάρχουν στελέχη, άλλα και απλοί αστυφύλακες, ανήκοντες σε διάφορα κόμματα. Αυτά που λέγει κατά καιρούς το ΠΑ.ΣΟ.Κ. ότι είναι επηρεασμένοι από τη Νέα Δημοκρατία, θα παρακαλούσα να τα περιορίσει, διότι εμείς οι παλαιότεροι έχουμε συμπτώματα στελεχών υπηρετησάντων τότε, τα οποία λειτούργησαν κατά τρόπο εντυπωσιακό, λες και ήσαν κομματικά σας στελέχη στις επιτροπές ΠΑ.ΣΟ.Κ.. Τα ενθυμείσθε, να μην αναφέρω ονόματα. 
      Πέρασε εκείνη η εποχή. Τώρα, κύριοι συνάδελφοι, κύριε Παπουτσή, ο καθένας κάνει του κεφαλιού του και μην ακούτε ότι ψηφίζει το άλφα ή το βήτα κόμμα, που είναι στην Κυβέρνηση. Θα σας δώσω εγώ αποτελέσματα από εκλογικά τμήματα στα μέρη μας που ελέγχονται ευκόλως. Δέκα άνθρωποι είμαστε. Εγώ μόνο που δεν παίρνω τα δακτυλικά αποτυπώματα από τα ψηφοδέλτια, να ξέρω τι ψήφισε ο καθένας. Μπορεί να κρυφτείς στην Κάσο; Πού να κρυφτείς; Είναι δυνατόν; Μπορείς να κρυφτείς στους Λειψούς, στους Αρκειούς, στο Αγαθονήσι; Δεν μπορείς να κρυφτείς.
      ΠΡΟΕΔΡΕΥΩΝ (Αναστάσιος Νεράντζης): Και η Ευαγγέλα πέθανε.
      ΑΡΙΣΤΟΤΕΛΗΣ ΠΑΥΛΙΔΗΣ: Θεός συγχωρέσ’ την.  
      Δεν κρύβονται. 
      Σήμερα έχουμε ένα Σώμα που έχει ανάγκη στήριξης. Το νομοσχέδιο δεν νομίζω ότι το έφεραν προς συζήτηση στη Βουλή για να λύσουμε όλα τα προβλήματα που παρουσιάζει αυτό το μεγάλο Σώμα, η Ελληνική Αστυνομία, αλλά κάνει δύο καλές επεμβάσεις. Θέλω, λοιπόν, να πω στον κύριο Υπουργό ότι τώρα, που τελειώνει με την Αστυνομία, να κοιτάξει την Αγροφυλακή. Επανασυνεστήθη, αλλά να μην μείνει στα χαρτιά. Όπως είπα προηγουμένως, όπου πηγαίνουμε τώρα μας ζητούν «στείλτε κανέναν Αστυφύλακα», αλλά στείλτε και Αγροφύλακα. Εκάματε ένα καλό βήμα, κάποιοι δειλά-δειλά μπήκαν στο Σώμα της Αγροφυλακής, επεκτείνατέ το. 
      Ενθυμούνται οι συμπατριώτες μου στη Ρόδο με νοσταλγία τις Σχολές της Χωροφυλακής, οι οποίες προσέφεραν δυο αγαθά. Πρώτον, Χωροφύλακες στην Ελλάδα και δεύτερον, κύριε Πρόεδρε, όλη εκείνη η σειρά των Κρητών, των Πελοποννησίων και άλλων η οποία απεφοίτησε και υπηρέτησε, αναζωογόνησαν την κοινωνία, παντρεύτηκαν εκεί και εξελίχθηκαν σε κοινωνικούς παράγοντες. Τι διαπιστώνω τώρα εγώ: οι άνθρωποι που έχουν περάσει από τα Σώματα αυτά έχουν μια άλλη αντίληψη περί τη ζωή: την αυστηρότητα, αλλά και την προκοπή. Και είναι χρήσιμο να τους αντιμετωπίζουμε έτσι  και όχι με το πνεύμα που συνάδελφος εκ της Αριστεράς προηγουμένως περιέγραψε. 
      Θα κάμετε εκπαίδευση τώρα. Γνωρίζω πως κτηριακά δεν είναι αρκετές οι εγκαταστάσεις που έχετε, Υπουργέ κύριε Παυλόπουλε. Επ’ ευκαιρία «χρόνια πολλά» για τη σημερινή ονομαστική γιορτή σας! 
Έκλεισε η Σχολή στη Ρόδο. Υπάρχει κτηριακός πλούτος στη Λέρο. 
      Παρακαλώ θερμώς, κύριε Υπουργέ, βάλτε το στη σκέψη σας. Είναι εύκολη επέμβαση, να γίνει μόνιμα σχολή. Τώρα θα δείτε τεσσερισήμισι χιλιάδες κόσμο. Πού θα τον πάτε για εκπαίδευση; Αντί να ψάχνετε για οικόπεδα να χτίσετε ή άλλο τι, έχετε έτοιμες τις εγκαταστάσεις. Και είναι καλή η απόφασή σας, δηλαδή, της προηγούμενης ηγεσίας της Ελληνικής Αστυνομίας στην εκλογική μου περιφέρεια, στα Δωδεκάνησα, να γίνει διαίρεση σε δύο Αστυνομικές Διευθύνσεις, Ρόδος η μία και Κως η άλλη, με ενίσχυση, με  νέα τμήματα και με προσωπικό. Όμως, επιμένω γενικώς επί της εξής ιδέας: Εκπαίδευση, παράσταση. Και χαίρομαι γιατί στο Κοινοβούλιο βλέπω ότι η Φρουρά επιτέλους συνειδητοποίησε πως πρέπει να έχει παράσταση. Οι επισκεπτόμενοι να βλέπουν ότι έχουμε φρουρά, όπως έχουν και άλλα κοινοβούλια. 
      Για τα υπόλοιπα καλό το νομοσχέδιο, νόμος του κράτους θα γίνει μεθαύριο, βάλτε το γρήγορα σε εφαρμογή. Ενίσχυση της Αστυνομίας με εκπαίδευση καλή και με τη συμπαράσταση του Κοινοβουλίου. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε για το πέρας της αγορεύσεώς σας –παρ’ ολίγον θα έλεγα της παραστάσεως- κύριε Παυλίδη.
      Για μία μονόλεπτη παρέμβαση έχει το λόγο ο κ. Παπουτσής.
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, σας παρακαλώ το λόγο.
      ΠΡΟΕΔΡΕΥΩΝ (Αναστάσιος Νεράντζης): Δεν έχετε το λόγο, κύριε Λαφαζάνη. Τον έχετε εξαντλήσει το χρόνο σας, τον έχετε υπερβεί, αλλά εσείς με τίποτα δεν ικανοποιείστε. Δεν έχετε το λόγο!
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, αν δώσετε το λόγο σε άλλους εισηγητές, θα τον πάρω κι εγώ!
      ΠΡΟΕΔΡΕΥΩΝ (Αναστάσιος Νεράντζης): Κύριε Παπουτσή, για ένα λεπτό έχετε το λόγο καταχρηστικά, γιατί βλέπετε ότι ανοίγουν ορέξεις έτσι!
      ΧΡΗΣΤΟΣ ΠΑΠΟΥΤΣΗΣ: Ίσως και λιγότερο, κύριε Πρόεδρε. Απλώς επειδή είχα υποσχεθεί στον κύριο Υπουργό ότι δεν θα αφήσουμε τίποτα αναπάντητο ακόμα και σήμερα που είναι η μέρα της ονομαστικής του εορτής. 
      Δικαιολογημένα, λοιπόν, αποχώρησε, προφανώς για να συμμετάσχει σε κάποιο εορταστικό τραπέζι. Αλλά θέλω να παρακαλέσω τον παριστάμενο Υφυπουργό, τον κ. Χηνοφώτη, να του μεταφέρει το σχόλιό μου. 
      Θεωρώ ότι είναι πολύ κακός σύμβουλος στην πολιτική και κυρίως στην Αίθουσα αυτή να χρησιμοποιούμε ιδέες και μεθοδολογία, οι οποίες εμφορούνται από λαϊκισμό. 
      Ο κύριος Υπουργός, πολύ συγκεκριμένα και πολύ συνειδητά και επανειλημμένα, αναφέρεται στην πολιτική μας κάνοντας το άσπρο μαύρο, κάνοντας την πολιτική του ΠΑ.ΣΟ.Κ. τελείως διαφορετική από αυτή την οποία εμείς εμφανίζουμε και παρουσιάζουμε σε αυτήν την Αίθουσα, πιστεύω με υπευθυνότητα. 
      Τόσο ο εισηγητής μας κ. Ρήγας, όσο κι εγώ και όλοι οι υπόλοιποι συνάδελφοι, αναφερόμενοι διαρκώς στο θέμα των συνοριοφυλάκων και των ειδικών φρουρών θεωρούμε ότι αυτό το μέτρο είναι ένα μέτρο το οποίο είναι καλό για το τώρα, όμως δεν μπορεί να διαιωνίζεται στο μέλλον. Γιατί εκείνο το οποίο ενδιαφέρει εμάς είναι να μην απαξιώνουμε στο μέλλον το Σώμα της Ελληνικής Αστυνομίας. Εάν κάνουμε μία τακτοποίηση, μία ομογενοποίηση για την τακτοποίηση, έχει καλώς, αυτό όμως δεν μπορεί να συνεχίζεται στο μέλλον. Σε αυτό επιμένουμε, το τονίζουμε, το λέμε και το ξαναλέμε και παρ’ όλα αυτά η Κυβέρνηση χρησιμοποιεί ακριβώς αντεστραμμένα επιχειρήματα. Θέλω να το διευκρινίσω αυτό, για να αποδεχθεί επιτέλους η Κυβέρνηση τη λογική μας. Ο δικός μας λόγος και η δική μας πολιτική δεν είναι για να απαξιώσουμε κανέναν ούτε τους συνοριοφύλακες ούτε τους ειδικούς φρουρούς ούτε τους αστυνομικούς. Το δικό μας έργο είναι για να αποτρέψουμε την πολιτική της Νέας Δημοκρατίας να απαξιώσει το σύνολο του Σώματος. Αυτό είναι το  θέμα μας. 
      ΠΡΟΕΔΡΕΥΩΝ (Αναστάσιος Νεράντζης): Κηρύσσεται περαιωμένη η συζήτηση επί της ενότητας των άρθρων 1 ως και 8 και θα γίνει η ψήφισή τους χωριστά.
      Ερωτάται το Τμήμα: Γίνεται δεκτό το άρθρο 1 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΑΝΑΓΙΩΤΗΣ ΡΗΓΑΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΙΩΑΝΝΗΣ ΓΚΙΟΚΑΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 1 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 2 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΙΩΑΝΝΗΣ ΓΚΙΟΚΑΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 2 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 3 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΑΝΑΓΙΩΤΗΣ ΡΗΓΑΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΙΩΑΝΝΗΣ ΓΚΙΟΚΑΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 3 έγινε δεκτό ως έχει κατά πλειοψηφία.
	Ερωτάται το Τμήμα: Γίνεται δεκτό το άρθρο 4 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΠΑΝΑΓΙΩΤΗΣ ΡΗΓΑΣ: Κατά πλειοψηφία.
	ΙΩΑΝΝΗΣ ΓΚΙΟΚΑΣ: Κατά πλειοψηφία.
	ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
	ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 4 έγινε δεκτό ως έχει κατά πλειοψηφία.
	Ερωτάται το Τμήμα: Γίνεται δεκτό το άρθρο 5 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΠΑΝΑΓΙΩΤΗΣ ΡΗΓΑΣ: Κατά πλειοψηφία.
	ΙΩΑΝΝΗΣ ΓΚΙΟΚΑΣ: Κατά πλειοψηφία.
	ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
	ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 5 έγινε δεκτό ως έχει κατά πλειοψηφία.
	Ερωτάται το Τμήμα: Γίνεται δεκτό το άρθρο 6 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΙΩΑΝΝΗΣ ΓΚΙΟΚΑΣ: Κατά πλειοψηφία.
	ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 6 έγινε δεκτό ως έχει κατά πλειοψηφία.
	Ερωτάται το Τμήμα: Γίνεται δεκτό το άρθρο 7 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΠΑΝΑΓΙΩΤΗΣ ΡΗΓΑΣ: Κατά πλειοψηφία.
	ΙΩΑΝΝΗΣ ΓΚΙΟΚΑΣ: Κατά πλειοψηφία.
	Συνεπώς το άρθρο 7 έγινε δεκτό ως έχει κατά πλειοψηφία.
	Ερωτάται το Τμήμα: Γίνεται δεκτό το άρθρο 8 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΙΩΑΝΝΗΣ ΓΚΙΟΚΑΣ: Κατά πλειοψηφία.
	ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 8 έγινε δεκτό ως έχει κατά πλειοψηφία.
	Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Τμήματος και ώρα 22.50΄ λύεται η συνεδρίαση για αύριο ημέρα Τετάρτη 9 Ιουλίου 2008 και ώρα 10.00΄ με αντικείμενο εργασιών του Τμήματος νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Εσωτερικών: «Ρύθμιση θεμάτων προσωπικού της Ελληνικής Αστυνομίας», σύμφωνα με την ημερήσια διάταξη που έχει διανεμηθεί.
                        Ο ΠΡΟΕΔΡΟΣ                                        ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 8-7-008	ΣΕΛ. 6



