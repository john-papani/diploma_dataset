Τετάρτη 15 Ιουνίου 2005
ΣΥΝΕΔΡΙΑΣΗ ΡΠΕ’
ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’

ΘΕΜΑΤΑ
Α. ΕΙΔΙΚΑ ΘΕΜΑΤΑ

1. Επικύρωση Πρακτικών, σελ.
2. Επί του Κανονισμού, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 16 Ιουνίου 2005, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί της αρχής του σχεδίου νόμου του Υπουργείου Εθνικής ‘Αμυνας: «’Εφεδροι Υψηλής Ετοιμότητας (ΕΦ.Υ.ΕΣ).
2. Κατάθεση σχεδίων νόμων:
α) Οι Υπουργοί Εμπορικής Ναυτιλίας, Οικονομίας και Οικονομικών, Εξωτερικών, Περιβάλλοντος, Χωροταξίας και Δημοσίων ‘Εργων και Δικαιοσύνης κατέθεσαν σχέδιο νόμου: «Κύρωση της Διεθνούς Σύμβασης για τον έλεγχο επιβλαβών συστημάτων υφαλοχρωματισμού των πλοίων, 2001», σελ.
β) Οι Υπουργοί Πολιτισμού, Οικονομίας και Οικονομικών, Εξωτερικών, Εθνικής Παιδείας και Θρησκευμάτων και Επικρατείας κατέθεσαν σχέδιο νόμου: «Κύρωση της Συμφωνίας πολιτιστικής συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Ινδονησίας», σελ.
γ) Οι Υπουργοί Τουριστικής Ανάπτυξης, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση της τροποποίησης της παραγράφου 4 των Κανόνων Χρηματοδότησης που είναι προσαρτημένη στο Καταστατικό του Παγκόσμιου Οργανισμού Τουρισμού καθώς και των συναφών Χρηματοδοτικών του Κανονισμών 4 (2) και 14 (3)», σελ.
3. Κατάθεση ‘Εκθεσης Διαρκούς Επιτροπής:
Η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Παιδείας και Θρησκευμάτων: «Διασφάλιση της ποιότητας στην ανωτάτη εκπαίδευση, σύστημα μεταφοράς και συσσώρευσης πιστωτικών μονάδων, παράρτημα διπλώματος», σελ.

ΟΜΙΛΗΤΕΣ
Α. Επί του Κανονισμού:
ΚΑΚΛΑΜΑΝΗΣ Α., σελ.
ΣΟΥΡΛΑΣ Γ., σελ.

Β. Επί του σχεδίου νόμου του Υπουργείου Εθνικής ‘Αμυνας:
ΑΓΓΕΛΗΣ Α., σελ.
ΑΠΟΣΤΟΛΑΚΗ Μ., σελ.
ΓΙΑΝΝΕΛΗΣ-ΘΕΟΔΟΣΙΑΔΗΣ Ι., σελ.
ΘΑΛΑΣΣΙΝΟΣ Θ., σελ.
ΚΑΚΛΑΜΑΝΗΣ Α., σελ.
ΚΑΝΕΛΛΗ Λ., σελ.
ΚΑΡΑΣΜΑΝΗΣ Γ., σελ.
ΚΟΛΟΖΩΦ Ο., σελ.
ΚΟΡΤΣΑΡΗΣ Ν., σελ.
ΚΩΝΣΤΑΝΤΟΠΟΥΛΟΣ Ν.,σ ελ.
ΜΑΝΟΥΣΟΥ-ΜΠΙΝΟΠΟΥΛΟΥ Α., σελ.
ΟΙΚΟΝΟΜΟΥ Β., σελ.
ΠΟΛΥΔΩΡΑΣ Β., σελ.
ΡΑΠΤΗ Ε., σελ.
ΣΠΗΛΙΩΤΟΠΟΥΛΟΣ Σ., σελ.
ΤΖΙΜΑΣ Μ., σελ.
ΤΣΟΧΑΤΖΟΠΟΥΛΟΣ Α., σελ.
ΧΡΥΣΗΣ Β., σελ.
ΧΡΥΣΟΧΟΙΔΗΣ Μ., σελ.

      
      ΠΡΑΚΤΙΚΑ ΒΟΥΛΗΣ
      ΙΑ’ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α’
      ΣΥΝΕΔΡΙΑΣΗ ΡΠΕ΄
      Τετάρτη 15 Ιουνίου 2005
      ----------
      Αθήνα, σήμερα στις 15 Ιουνίου 2005, ημέρα Τετάρτη και ώρα 10.49΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 14 Ιουνίου 2005 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΠΔ συνεδριάσεως του, της Τρίτης 14 Ιουνίου 2005, σε ό,τι αφορά στην ψήφιση στο σύνολό των νομοσχεδίων: 1) «Κύρωση του Μνημονίου κατανόησης και συνεργασίας στον τομέα της περιβαλλοντικής προστασίας μεταξύ του Υπουργείου Περιβάλλοντος, Χωροταξίας και Δημοσίων Έργων της Ελληνικής Δημοκρατίας και του Υπουργείου Περιβάλλοντος της Δημοκρατίας της Αλβανίας». 2) «Κύρωση της Συμφωνίας μεταξύ του Υπουργείου Περιβάλλοντος, Χωροταξίας και Δημοσίων Έργων της Ελληνικής Δημοκρατίας και του Υπουργείου Περιβάλλοντος και Ύδατος της Δημοκρατίας της Βουλγαρίας περί συνεργασίας στον τομέα προστασίας του περιβάλλοντος.»)
      Παρακαλείται η κυρία Γραμματέας να ανακοινώσει τις αναφορές προς το Σώμα.
    (Ανακοινώνονται προς το Σώμα από την κ. Αριάδνη Μανούσου-Μπινοπούλου, Βουλευτή Κυκλάδων, τα ακόλουθα: 
    Α. ΚΑΤΑΘΕΣΗ ΑΝΑΦΟΡΩΝ
    1) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία η Ένωση Αστυνομικών Υπαλλήλων Αιτωλ/νίας ζητεί το σύγχρονο εξοπλισμό με υλικοτεχνικά μέσα του νέου κτηρίου της Αστυνομικής Διεύθυνσης Αιτωλ/νίας.
    2) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο κ. Ιωάννης Αργυρούδης, συνταξιούχος ανάπηρος ειρηνικής περιόδου, διαμαρτύρεται για τη μείωση της αναπηρικής του σύνταξης από την περικοπή του ΕΚΑΣ.
    3) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία ο Σύλλογος Εργαζομένων ΟΤΑ Νομού Πέλλας ζητεί την ικανοποίηση οικονομικών αιτημάτων των εργαζομένων στους ΟΤΑ Πέλλας.
    4) Οι Βουλευτές κύριοι ΑΛΕΞΑΝΔΡΟΣ ΑΛΑΒΑΝΟΣ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία το Εργατοϋπαλληλικό Κέντρο Ξάνθης ζητεί τη στελέχωση του Σώματος Επιθεώρησης Εργασίας του Νομού Ξάνθης.
    5) Ο Βουλευτής Νομού Αττικής  κ. ΑΘΑΝΑΣΙΟΣ ΛΕΒΕΝΤΗΣ κατέθεσε  αναφορά με την οποία το Δημοτικό Συμβούλιο Βούλας Αττικής ζητεί την προστασία του περιβάλλοντος χώρου των ακτών του Δήμου Βούλας από τις αυθαίρετες κατασκευές.
    6) Οι Βουλευτές κύριοι ΑΘΑΝΑΣΙΟΣ ΛΕΒΕΝΤΗΣ και ΙΩΑΝΝΗΣ ΔΡΑΓΑΣΑΚΗΣ κατέθεσαν αναφορά με την οποία τα Σωματεία Επαγγελματιών Αμοργού ζητούν την οριστικοποίηση των ακτοπλοϊκών δρομολογίων της Νήσου Αμοργού.
    7) Ο Βουλευτής Β΄ Αθηνών κ. ΑΛΕΞΑΝΔΡΟΣ ΑΛΑΒΑΝΟΣ κατέθεσε αναφορά με την οποία η Ελληνική Εταιρεία για την προστασία του Περιβάλλοντος και της Πολιτιστικής Κληρονομιάς ζητεί  τη δημιουργία Υπουργείου που θα αποτελεί έναν ενιαίο φορέα προστασίας ανθρωπογενούς και φυσικού περιβάλλοντος σύμφωνα με τη διεθνή πρακτική.
    8) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία ο Σύλλογος Καθηγητών της Γερμανικής Γλώσσας στην Ελλάδα ζητεί να μη μειωθούν οι ώρες διδασκαλίας της δεύτερης ξένης γλώσσας στο Γυμνάσιο.
    9) Οι Βουλευτές κύριοι ΑΘΑΝΑΣΙΟΣ ΛΕΒΕΝΤΗΣ και ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία ο Πανελλήνιος Σύνδεσμος Τυφλών ζητεί οι Ελληνίδες και οι Έλληνες με προβλήματα όρασης να έχουν ισότιμη συμμετοχή στην κοινωνική, οικονομική και πολιτική ζωή της χώρας με τη χρήση προσβάσιμων νέων τεχνολογιών.
    10) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Πανελλήνιος Σύλλογος Υπαλλήλων Κέντρων Στήριξης Ατόμων με Αναπηρίες ζητεί τη λήψη μέτρων προκειμένου τα κέντρα αυτά να συνεχίσουν τις υπηρεσίες τους.
    11) Ο Βουλευτής Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία το Σωματείο Συνταξιούχων ΤΕΒΕ Νομού Ιωαννίνων ζητεί την άμεση καταβολή του ΛΑΦΚΑ εφάπαξ, το πάγωμα των τιμών στα είδη πρώτης ανάγκης κ.λπ.
    12) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία ο Δήμος Ζεφυρίου Αττικής ζητεί να μην επιτραπεί η εναπόθεση της λυματολάσπης της Ψυτάλειας σε λατομεία της περιοχής του και την απομάκρυνση της χωματερής από το Θριάσιο Πεδίο.
    13) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία ο Σύνδεσμος Εργολάβων Ηλεκτρικών Έργων Αττικής ζητεί την αναβάθμιση των υπηρεσιών που προσφέρει το ΤΕΒΕ και την εξυγίανση του κλάδου.
    14) Ο Βουλευτής Β΄ Αθηνών κ. ΑΛΕΞΑΝΔΡΟΣ ΑΛΑΒΑΝΟΣ κατέθεσε αναφορά με την οποία το Παράρτημα Αχαΐας του Πανελλήνιου Συλλόγου Παραπληγικών ζητεί τη δημιουργία Μονάδας Φυσικής Αποκατάστασης στο Πανεπιστημιακό Γενικό Νοσοκομείο Πατρών.
    15) Ο Βουλευτής Β΄ Αθηνών κ. ΑΛΕΞΑΝΔΡΟΣ ΑΛΑΒΑΝΟΣ κατέθεσε αναφορά με την οποία η Εθνική Επιτροπή Βιοηθικής ζητεί η δεοντολογία κάθε μορφής βιοϊατρικής έρευνας να ελέγχεται.
    16) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμος Σπερχειάδος Φθιώτιδας ζητεί τη χρηματοδότηση της επισκευής του αρδευτικού δικτύου Παλαιοχωρίου Σπερχειάδος.
    17) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί στο νέο αναπτυξιακό νόμο για τα μικρά νησιά των Κυκλάδων, να συμπεριληφθεί και η επιχορήγηση για την κατασκευή νέων πλοίων.
    18) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Μητροπολίτης Παροναξίας Αμβρόσιος ζητεί την επισκευή και βελτίωση του δρόμου από Κόρωνο προς το Ιερό Πανναξιακό Προσκύνημα  και Λιώνα Νάξου.
    19) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Νομάρχης Κυκλάδων ζητεί την τοποθέτηση συνθετικού χλοοτάπητα στο γήπεδο ποδοσφαίρου της πρώην κοινότητας Στενής του Δήμου Εξωμβούργου Τήνου.
    20) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Νάξου ζητεί την οικονομική έγκριση της μελέτης δικτύων αποχέτευσης της περιοχής του.
    21) Ο Βουλευτής Ηλείας κ. ΙΩΑΝΝΗΣ ΚΟΥΤΣΟΥΚΟΣ κατέθεσε αναφορά με την οποία ο Σύλλογος Εργαζομένων του Γενικού Νοσοκομείου Πύργου ζητεί την επάνδρωση του εν λόγω νοσοκομείου.
    22) Ο Βουλευτής Ηλείας κ. ΙΩΑΝΝΗΣ ΚΟΥΤΣΟΥΚΟΣ κατέθεσε αναφορά με την οποία ο Σύλλογος Σπουδαστών του Παραρτήματος Πύργου του ΑΤΕΙ Πάτρας ζητεί την υποστήριξη και αναβάθμιση του Τμήματος Πληροφορικής και ΜΜΕ του εν λόγω Παραρτήματος.
    23) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Σύλλογος Γονέων και Κηδεμόνων του 1ου Ειδικού Σχολείου Χαλκίδας, Φίλοι ΑΜΕΑ και Γονείς Παιδιών ΕΕΕΕΚ Ν. Εύβοιας ζητούν την επίλυση προβλήματος στέγασης των Εργαστηρίων Ειδικής Επαγγελματικής Εκπαίδευσης και Κατάρτισης Ν. Εύβοιας.
    24) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο Νομάρχης Ιωαννίνων ζητεί τη στέγαση της μουσειακής συλλογής «Φ.Ραπακούσης» στο κτήριο Σουφαρί Σαράι.
    25) Ο Βουλευτής Καβάλας κ. ΔΗΜΗΤΡΙΟΣ ΧΡΙΣΤΟΦΙΛΟΓΙΑΝΝΗΣ κατέθεσε αναφορά με την  οποία ζητεί την ικανοποίηση αιτήματος του κ. Αναστασίου Χατζηχρήστου.
    26) Ο Βουλευτής Καβάλας κ. ΔΗΜΗΤΡΙΟΣ ΧΡΙΣΤΟΦΙΛΟΓΙΑΝΝΗΣ κατέθεσε αναφορά με την οποία ζητεί την παροχή τηλεφωνικής  σύνδεσης στην εταιρεία «Γ. ΒΕΖΥΡΙΔΗΣ και ΣΙΑ Ο.Ε.».
    27) Ο Βουλευτής Καβάλας κ. ΔΗΜΗΤΡΙΟΣ ΧΡΙΣΤΟΦΙΛΟΓΙΑΝΝΗΣ κατέθεσε αναφορά με την οποία η Εκκλησιαστική Επιτροπή του Ιερού Ναού Αγίου Κων/νου και Ελένης Λεκάνης – Καβάλας ζητεί οικονομική ενίσχυση για εργασίες συντήρησης του εν λόγω ναού.
    28) Ο Βουλευτής Καβάλας κ. ΔΗΜΗΤΡΙΟΣ ΧΡΙΣΤΟΦΙΛΟΓΙΑΝΝΗΣ κατέθεσε αναφορά με την οποία ο Πολιτιστικός Σύλλογος «ΟΙ ΡΙΖΕΣ» Λεκάνης – Καβάλας ζητεί οικονομική ενίσχυση.
    29) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο Πανελλήνιος Σύλλογος Υπαλλήλων ΚΕΚΥΚΑΜΕΑ ζητεί την υποστήριξη με εξειδικευμένο προσωπικό, υλικοτεχνικά και λοιπά μέσα, των Κέντρων Υποστήριξης Ατόμων με Αναπηρίες.
    30) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΙΩΑΝΝΗΣ ΠΑΤΣΙΛΙΝΑΚΟΣ κατέθεσαν αναφορά με την οποία το Παράρτημα Αχαΐας του Πανελλήνιου Συλλόγου Παραπληγικών ζητεί να ολοκληρωθεί η κατασκευή του Κέντρου Μονάδας Φυσικής Αποκατάστασης στο Πανεπιστημιακό Γενικό Νοσοκομείο Πάτρας.
    31) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Σύνδεσμος Ξενοδοχοϋπαλλήλων Αθήνας – Πειραιά και Περιχώρων καταγγέλλει ενέργειες σε βάρος απολυμένου ξενοδοχοϋπαλλήλου.
    32) Οι Βουλευτές κ. ΑΝΤΩΝΗΣ ΣΚΥΛΛΑΚΟΣ και κ. ΛΙΑΝΑ ΚΑΝΕΛΛΗ κατέθεσαν αναφορά με την οποία οι Δημοτικοί Σύμβουλοι του συνδυασμού ΧΑΛΑΝΔΡΙ – ΔΥΝΑΜΗ ΕΝΟΤΗΤΑΣ καταγγέλλουν την καταπάτηση κοινόχρηστου χώρου της πλατείας Δούρου, από επαγγελματία ιδιώτη.
    33) Οι Βουλευτές κ. ΑΝΤΩΝΗΣ ΣΚΥΛΛΑΚΟΣ και κ. ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία η Ομοσπονδία Βιοτεχνικών Σωματείων Αθήνας ζητεί να διακοπεί η αποστολή σημειωμάτων «περαίωσης» σε σωματεία και σε άλλους συνδικαλιστικούς φορείς των επαγγελματοβιοτεχνών .
    34) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο Σύλλογος Προστασίας Περιβάλλοντος Ιωαννίνων ζητεί τη δημιουργία οργανισμού διαχείρισης της λίμνης Παμβώτιδας Ιωαννίνων.
    35) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο κ. Ν. Μπεκιαρόπουλος, κάτοικος Σταυρού Ημαθίας, ζητεί το διορισμό του στην πρωτοβάθμια εκπαίδευση.
    36) Οι Βουλευτές κ. ΑΝΤΩΝΗΣ ΣΚΥΛΛΑΚΟΣ και κ. ΛΙΑΝΑ ΚΑΝΕΛΛΗ κατέθεσαν αναφορά με την οποία η Πανελλήνια Ομοσπονδία Συνταξιούχων ΤΕΒΕ – ΟΑΕΕ ζητεί την αύξηση των συντάξεων των μελών της.
    37) Οι Βουλευτές κ. ΕΛΠΙΔΑ ΠΑΝΤΕΛΑΚΗ και κ. ΙΩΑΝΝΗΣ ΠΑΤΣΙΛΙΝΑΚΟΣ κατέθεσαν αναφορά με την οποία Ενώσεις Μηχανικών Εμπορικού Ναυτικού και Κατωτέρων Πληρωμάτων Μηχανής ΕΝ «Ο ΣΤΕΦΕΝΣΟΝ» καταγγέλλουν τις αντιναυτεργατικές μεθοδεύσεις για την καταπάτηση μισθολογικών,  εργασιακών και ασφαλιστικών δικαιωμάτων των ναυτεργατών.
    38) Οι Βουλευτές κ. ΔΗΜΗΤΡΙΟΣ ΤΣΙΟΓΚΑΣ και κ. ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία το Εργατικό Κέντρο Φωκίδας καταγγέλλει την προσπάθεια που γίνεται από  την εργοδοσία στο Νομό Φωκίδας για κατάργηση των συνδικαλιστικών δικαιωμάτων και ελευθεριών του Ν. 1264/82.
    39) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΙΩΑΝΝΗΣ ΠΑΤΣΙΛΙΝΑΚΟΣ κατέθεσαν αναφορά με την οποία το Σωματείο Ιδιωτικών Υπαλλήλων Νομού Κορινθίας ζητεί να φύγουν οι εργολάβοι καθαριότητας από τα Νοσοκομεία και οι καθαρίστριες να ενταχθούν στο προσωπικό του Εθνικού Συστήματος Υγείας.
    40) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία το Εργατοϋπαλληλικό Κέντρο Άρτας ζητεί την προστασία των εργαζομένων και ανέργων, καθώς και την αύξηση των αποδοχών τους.
    41) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία η Πανελλαδική Ομοσπονδία Εργατοϋπαλλήλων Εμφιαλωμένων Ποτών καταγγέλλει δικαστικές διώξεις σε βάρος συνδικαλιστών του κλάδου της.
    42) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΣΤΑΥΡΟΣ ΣΚΟΠΕΛΙΤΗΣ κατέθεσαν αναφορά με την οποία ο Αγροτικός Συνεταιρισμός Δήμου Ιαρδανού Αχαΐας ζητεί την εκτίμηση των ζημιών στα εσπεριδοειδή εξαιτίας της χαλαζόπτωσης.
    43) Οι Βουλευτές κ. ΑΝΤΩΝΗΣ ΣΚΥΛΛΑΚΟΣ και κ. ΛΙΑΝΑ ΚΑΝΕΛΛΗ κατέθεσαν αναφορά με την οποία η Πανελλήνια Ομοσπονδία Συνταξιούχων ΤΕΒΕ – ΟΑΕΕ ζητεί τη λήψη μέτρων για την προστασία της παγκόσμιας ειρήνης από την επιθετικότητα των ιμπεριαλιστών.
    44) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Ενιαίος Σύλλογος Καθηγητών του Πανεπιστημίου Κρήτης στο Ηράκλειο εκφράζει τις παρατηρήσεις και τις απόψεις του επί του σχεδίου νόμου περί αξιολόγησης των ανωτάτων εκπαιδευτικών ιδρυμάτων.
    45) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας το οποίο αναφέρεται στην αναστήλωση του ναού του Αγίου Πέτρου στο Ηράκλειο.
    46) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας το οποίο αναφέρεται στην προστασία του ενετικού τείχους και του μνημείου του Κουλέ.
    47) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας στο οποίο ζητείται η κατασκευή κωπηλατοδρομίου στη λίμνη Τριχωνίδα.
      B΄ ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 8562/8-3-05 ερώτηση των Βουλευτών κυρίων Βασιλείου Κεγκέρογλου, Εμμανουήλ Στρατάκη, Ευαγγελίας Σχοιναράκη-Ηλιάκη, Εμμανουήλ Φραγκιαδουλάκη και Στυλιανού Ματζαπετάκη, δόθηκε με το υπ’ αριθμ. 145/31-3-05 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθμό πρωτοκόλλου 8562/08-03-2005 εγγράφου σας, με το οποίο μας διαβιβάσθηκε ερώτηση των Βουλευτών κ. Β. Κεγκέρογλου, κ. Μ. Στρατάκη, κας Ε. Σχοιναράκη-Ηλιάκη, κ. Μ. Φραγκιαδουλάκη και κ. Στ. Ματζαπετάκη, που κατατέθηκε στη Βουλή των Ελλήνων, σας γνωρίζουμε τ' ακόλουθα:
      1. Το θέμα που θίγεται από τους συναδέλφους κ.κ. Βουλευτές είναι πολύ σοβαρό και πραγματικά τα αγροτικά προϊόντα της Κρήτης κινδύνευσαν να καταστραφούν κατά την απεργία. Η Κυβέρνηση και το ΥΕΝ είχε την ενεργό συμπαράσταση του αγροτικού πληθυσμού στις προσπάθειες επίλυσης της απεργίας, πράγμα που αποδεικνύεται και από τα συγχαρητήρια των φορέων των αγροτών.
      Με τη συμπαράσταση της τοπικής κοινωνίας και τη συνεργασία της ΠΝΟ ανεστάλη η απεργία. Επί του προβλήματος αυτού ζητούμε τις συγκεκριμένες προτάσεις των αρμοδίων φορέων και των συναδέλφων κ. κ. Βουλευτών των νησιωτικών περιοχών και ιδιαίτερα της Κρήτης, προκειμένου να αντιμετωπισθεί το πρόβλημα του αποκλεισμού των νησιών σε περίπτωση απεργιακών κινητοποιήσεων. Δεν είναι δυνατόν οι διεκδικήσεις κάποιων Kοινωνικών ομάδων να αποστερούν από το εισόδημά τους άλλες παραγωγικές τάξεις της κοινωνίας και κυρίως τους αγρότες.
      2. Με βάση το ισχύον θεσμικό πλαίσιο, οι πλοιοκτήτες υποβάλλουν τις δηλώσεις δρομολόγησης πλοίων τους σε γραμμές της επιλογής τους, σύμφωνα με την επιχειρηματική τους πρωτοβουλία, ενώ το Κράτος ελέγχει αν πληρούνται όλες οι απαραίτητες προϋποθέσεις δρομολόγησης που προβλέπονται και παρεμβαίνει, τόσο για λόγους δημοσίου συμφέροντος, όσο και στις περιπτώσεις που οι δυνάμεις της αγοράς δεν μπορούν από μόνες τους να εξασφαλίσουν επαρκές επίπεδο εξυπηρέτησης.
      3. Πέραν όμως αυτού, το ΥΕΝ εξετάζει θετικά κάθε πρόταση επιχειρηματικής δραστηριότητας και καταβάλλει κάθε προσπάθεια στην κατεύθυνση της καλύτερης δυνατής εξυπηρέτησης των πολιτών, ενώ παράλληλα προσβλέπει στη συνεργασία των συναρμόδιων φορέων, ώστε να διασφαλίζεται η απρόσκοπτη μετακίνηση των πολιτών από και προς την Κρήτη.
      4. Ειδικότερα, στο Συμβούλιο Ακτοπλοϊκών Συγκοινωνιών που σύμφωνα με τον ν. 2932/2001 αποτελεί γνωμοδοτικό όργανο σε θέματα ακτοπλοΐας, συμμετέχουν εκτός από τους εκπροσώπους του ΥΕΝ και του Υπουργείου Αιγαίου και Νησιωτικής Πολιτικής, εκπρόσωποι της Ένωσης Νομαρχιακών Αυτοδιοικήσεων Ελλάδος, της Κεντρικής Ένωσης Δήμων και Κοινοτήτων Ελλάδος, της Κεντρικής Ένωσης Επιμελητηρίων Ελλάδος, του Ναυτικού Επιμελητηρίου Ελλάδος, του Ξενοδοχειακού Επιμελητηρίου Ελλάδος, της Ένωσης Εφοπλιστών Ακτοπλοΐας, της Πανελλήνιας Ναυτικής Ομοσπονδίας, του Ελληνικού Οργανισμού Τουρισμού, της Πανελλήνιας Ένωσης Πορθμείων Εσωτερικού, του Συνδέσμου των εν Ελλάδι Τουριστικών και Ταξιδιωτικών Γραφείων, της Ένωσης Ομοσπονδιών Φορτηγών Αυτοκινήτων Εθνικών Μεταφορών και της αντιπροσωπευτικότερης ένωσης ναυτικών πρακτόρων στον τομέα της ακτοπλοΐας.
      5. Σε κάθε περίπτωση, η αντιμετώπιση εκτάκτων καταστάσεων στα δρομολόγια των πλοίων, αντιμετωπίζεται ανάλογα με τις κατά περίπτωση διαμορφούμενες συνθήκες.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      2. Στην με αριθμό 8859/16-3-05 ερώτηση των Βουλευτών κυρίων Χρύσας Αράπογλου, Μάρκου Μπόλαρη, Εμμανουήλ Όθωνα, Απόστολου Κατσιφάρα και Παναγιώτη Αντωνακόπουλου δόθηκε με το υπ’ αριθμ. 28273/ΙΗ/18-4-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 8859/16-3-2005 την οποία κατέθεσαν οι προαναφερόμενοι Βουλευτές και αφορά στο Κρατικό Πιστοποιητικό Κατάρτισης στις νέες Τεχνολογίες και στα θέματα της αρμοδιότητάς μας, σας γνωρίζουμε τα ακόλουθα:
      1. Το άρθρο 28 του ν.3320/2005 και η παράγραφος 4 του άρθρου μόνου του Π.Δ.44/09-03-2005 (ΦΕΚ 63 τ.Α΄), ρυθμίζει και το ζήτημα της πιστοποίησης φορέων που παρέχουν γνώσεις πληροφορικής ή χειρισμού Η/Υ και χορηγούν αντίστοιχα πιστοποιητικά, όπου η γνώση αυτή προβλέπεται ως πρόσθετο προσόν διορισμού πολιτών στο δημόσιο τομέα, για του Οργανισμού Επαγγελματικής Εκπαίδευσης και Κατάρτισης (Ο.Ε.Ε.Κ.) του ΥΠ.Ε.Π.Θ., ο οποίος θα τους πιστοποιεί με βάση κανόνες της διεθνούς πρακτικής, ως προς τις υποδομές, τις μεθόδους και τη διαδικασία. Και τούτο, διότι το προϊσχύον νομοθετικό πλαίσιο περιοριζόταν με γενικόλογες αναφορές σε φορείς διεθνούς κύρους, χωρίς να προσδιορίζει, επακριβώς ποιοι είναι αυτοί. και χωρίς να καθορίζει κανόνες και κριτήρια ως προς τις υποδομές, το λογισμικό, τις μεθόδους και τη διαδικασία. Συνεπώς, με το νόμο αυτό -αλλά και μεταβατικά με την παράγραφο 4 του άρθρου μόνου του Π.Δ. 44/09-03-2005 (ΦΕΚ 63, τ.Α΄) έως την 31-12-2005 ανατέθηκε η πιστοποίηση αυτή στον Οργανισμό Επαγγελματικής Εκπαίδευσης και Κατάρτισης (Ο.Ε.Ε.Κ.), ο οποίος με τη συνδρομή της τεχνογνωσίας, των ανθρώπινων και υλικών πόρων και το κύρος του ΥΠΕΠΘ από το οποίο εποπτεύεται, διασφαλίζει την εγκυρότητά της.
      2. Σημειώνεται ότι το ΥΠ.Ε.Π.Θ. έχει ήδη εξαγγείλει και εξετάζει σοβαρά το ζήτημα της θεσμοθέτησης κρατικού πιστοποιητικού πιστοποίησης της Επαγγελματικής Κατάρτισης στις Νέες Τεχνολογίες (πληροφορική). Τούτο επιβεβαιώνεται και από το γεγονός ότι υπάρχει ανάλογη πρόβλεψη στο συμπλήρωμα του προγραμματισμού του ΕΠΕΑΕΚ.
      3. Ο αριθμός των εκπαιδευτικών που υπηρετούν σε δημόσια σχολεία Πρωτοβάθμιας και  Δευτεροβάθμιας Εκπαίδευσης και οι οποίοι προβλέφθηκε να επιμορφωθούν στη χρήση Τ.Π.Ε. στο πλαίσιο του Έργου «Επιμόρφωση Εκπαιδευτικών στην αξιοποίηση των Τ.Π.Ε. στην Εκπαίδευση» (Μέτρο 1.2 του Επ ΚτΚ) είναι 84360. Μέχρι σήμερα έχουν επιμορφωθεί περίπου 76000 εκπαιδευτικοί.
      Σε αυτή την χρονική περίοδο πραγματοποιείται σταδιακά η πιστοποίηση για τους εκπαιδευτικούς είτε είναι επιμορφωμένοι είτε όχι.
      Η αποφυγή συμμετοχής των ήδη επιμορφωμένων εκπαιδευτικών σε μελλοντικά ομοειδή προγράμματα επιμόρφωσης διασφαλίζεται από την ύπαρξη ολοκληρωμένου πληροφοριακού συστήματος που ανιχνεύει επιχειρούμενες διπλοκαταχωρήσεις.
      Ο Υφυπουργός
      ΓΕΩΡΓΙΟΣ ΚΑΛΟΣ»
      3. Στην με αριθμό 8362/2-3-05 ερώτηση των Βουλευτών κυρίων Απόστολου Κατσιφάρα, Χρήστου Αηδόνη, Βασιλείου Έξαρχου, Εμμανουήλ Όθωνα, Αικατερίνης Περλεπέ και Αγγελικής Γκερέκου δόθηκε με το υπ’ αριθμ. Α.Π.Υ./1Α/153/24-3-05 έγγραφο από τον Υπουργό Επικρατείας η ακόλουθη απάντηση:
      «Σχετικώς με την ανωτέρω ερώτηση, σας διαβιβάζουμε συνημμένως το υπ' αριθμ. πρωτ. 329/17.3.2005 έγγραφο του Προέδρου-Δ/νοντος Συμβούλου της ΕΡΤ-Α.Ε., στο οποίο απαντάται το θιγόμενο στην ερώτησή σας ζήτημα.
      Ο Υπουργός
      ΘΕΟΔΩΡΟΣ ΡΟΥΣΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό 8666/10-3-05 ερώτηση των Βουλευτών κυρίων Μιχάλη Καρχιμάκη, Βασιλείου Οικονόμου, Ροδούλας Ζήση, Γρηγορίου Νιώτη, Γεωργίου Ανωμερίτη, Μάρκου Μπόλαρη, Κων/νου Σπηλιόπουλου, Έκτορα Νασιώκα, Ευάγγελου Παπαχρήστου και Λεωνίδα Γρηγοράκου δόθηκε με το υπ’ αριθμ. Φ900α/4515/7863/4-4-05 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 8666/10-3-2005 ερώτησης, που κατέθεσαν οι Βουλευτές κ.κ. Μιχάλης Καρχιμάκης, Βασίλης Οικονόμου, Ροδούλα Ζήση, Γρηγόρης Νιώτης, Γιώργος Ανωμερίτης, Μάρκος Μπόλαρης, Κώστας Σπηλιόπουλος, Έκτορας Νασιώκας, Βαγγέλης Παπαχρήστος και Λεωνίδας Γρηγοράκος, με θέμα τη διαθεσιμότητα των Συστημάτων TOR-Ml, σας γνωρίζουμε τα ακόλουθα:
      Ο αριθμός των εκτός λειτουργίας Συστημάτων TOR-Ml, που αναφέρθηκε από τον Υπουργό. Εθνικής Άμυνας, κατά την κατάθεσή του στην Εξεταστική Επιτροπή της Βουλής, είναι διαφορετικός από αυτόν που αναφέρουν στην ερώτησή τους οι κ.κ. Βουλευτές του ΠΑΣΟΚ. Αδιάψευστο μάρτυρα γι' αυτό αποτελούν τα πρακτικά. Διαφορετικός είναι επίσης ο αριθμός των συστημάτων που σήμερα βρίσκονται εκτός ενεργείας και τον οποίο επικαλούνται οι κ.κ. Βουλευτές της Αξιωματικής Αντιπολίτευσης για να ψέξουν τον Υπουργό Εθνικής ΄Αμυνας.
      Το ποσοστό των ακινητούντων συστημάτων το Μάιο του 2004, σύμφωνα με γραπτή και ενυπόγραφη ενημέρωση του τότε Α/ΓΕΣ, Αντιστράτηγου Χαρβάλα, ήταν απαράδεκτο υψηλό. Τα στοιχεία αυτά κατέθεσε ο Υπουργός Εθνικής Άμυνας στην Εξεταστική Επιτροπή. Το σημερινό ποσοστό των εκτός λειτουργίας συστημάτων είναι πολύ μικρότερο, γιατί το ΓΕΣ με εντολή της Πολιτικής Ηγεσίας 'του Υπουργείου, βελτίωσε σημαντικά την κατάσταση,' αν και μέχρι σήμερα δεν έχει επιλυθεί το μείζον πρόβλημα της εν συνεχεία υποστήριξης των συστημάτων, λόγω της απαράδεκτης πολιτικής των προηγούμενων ηγεσιών του Υπουργείου.
      Όλα τα παραπάνω στοιχεία είναι απόρρητα, βρίσκονται όμως στη διάθεση των κ.κ. Συναδέλφων σε επίσκεψή τους στο Υπουργείο Εθνικής Άμυνας σε χρόνο που αυτοί επιθυμούν.
      Σήμερα, η πολιτική και στρατιωτική ηγεσία του Υπουργείου αλλά και όλοι οι υπηρεσιακοί παράγοντες καταβάλλουν κάθε δυνατή προσπάθεια για να τηρούν τα Συστήματα TOR-Ml επιχειρησιακά και σε πλήρη ετοιμότητα. Αυτό είναι το αυτονόητο καθήκον τους απέναντι στον Ελληνικό Λαό που κατέβαλε μέσα από αμφισβητούμενες διαδικασίες υπέρογκα χρηματικά ποσά για την απόκτησή τους, προκειμένου να αισθάνεται ασφαλής, παρά την αδιαφορία που επέδειξαν για το θέμα αυτό οι προηγούμενες Ηγεσίες του ΥΠΕΘΑ.
      Όσον δε αφορά στο ύφος και στους χαρακτηρισμούς της ερώτησης δε συνάδουν με τη σοβαρότητα του Κοινοβουλευτικού ελέγχου.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      5. Στην με αριθμό 8641/9-3-05 ερώτηση των Βουλευτών κυρίων Ανδρέα Φούρα, Απόστολου Κατσιφάρα, Μιλτιάδου Βέρρα και Κων/νου Σπηλιόπουλου δόθηκε με το υπ’ αριθμ. έγγραφο 149/31-3-05 από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του υπ' αριθ. πρωτ. 8641/09-03-2005 εγγράφου σας, με το οποίο μας διαβιβάσθηκε ερώτηση των Βουλευτών κ. κ. Α. Φούρα, Απ. Κατσιφάρα, Μ. Βέρρα και Κ. Σπηλιόπουλου, που κατατέθηκε στη Βουλή των Ελλήνων, σας γνωρίζουμε τ' ακόλουθα:
      1. Οι διενεργούμενες έκτακτες - τακτικές μεταθέσεις/τοποθετήσεις εσωτερικού, καθώς και οι αποσπάσεις στρατιωτικού προσωπικού του Λιμενικού Σώματος (Λ.Σ.), πραγματοποιούνται κατ' εφαρμογήν των διατάξεων του π.δ. 190/2003 (Α΄ 145), λαμβάνοντας υπόψη πάντοτε τις υφισταμένες υπηρεσιακές ανάγκες.
      2. Η εμπλοκή του Λ.Σ. στην προετοιμασία και τη διεξαγωγή των Ολυμπιακών Αγώνων 2004, δημιούργησε ανάγκες για ενίσχυση των Λιμενικών Αρχών στις Ολυμπιακές Πόλεις (Πειραιά -Θεσσαλονίκη -Πάτρα -Ηράκλειο -Βόλο) με προσωπικό Λ.Σ. Αυτό είχε ως αποτέλεσμα ν' αποδυναμωθούν μερικώς ορισμένες από τις λοιπές Λιμενικές Αρχές και περιπολικά σκάφη του Λ.Σ., όπως άλλωστε φαίνεται και στα σχετικά έγγραφα τοπικών ενώσεων προσωπικού Λ.Σ. που επισυνάπτονται.
      3. Μετά το πέρας των Ολυμπιακών Αγώνων, το ΥΕΝ, προέβη στην εκ νέου ανακατανομή του προσωπικού Λ.Σ., προκειμένου να καλυφθούν σύμφωνα με τις διατάξεις του π.δ. 190/2003, οι παραπάνω κενές θέσεις.
      4. Ο κανονισμός 65 του Λ.Σ. «Κατανομή Προσωπικού Λ.Σ.», με τον οποίο κυρώθηκε η Υπουργική Απόφαση 1118.8/49/2002 (Β΄ 344), προβλέπει 10.156 οργανικές θέσεις, ενώ η πραγματική δύναμη του Λ.Σ. σήμερα ανέρχεται σε 7.400 άτομα. Ως εκ τούτου, ο υπολογισμός της προβλεπόμενης οργανικής δύναμης εκάστης μονάδας γίνεται με βάση το 75% της τελικής οργανικής δύναμης των 10.156 ατόμων.
      5. Η προβλεπόμενη οργανική σύνθεση του Κ.Λ. Πάτρας, αποτελείται από 161 άτομα και υπολογιζόμενη στο 75% της οργανικής σύνθεσης, ανέρχεται στα 121 άτομα. Σήμερα, στην εν λόγω Λιμενική Αρχή υπηρετούν 226 άτομα. Επίσης και στις λοιπές Ολυμπιακές Πόλεις, ο αριθμός του προσωπικού Λ.Σ. που υπηρετεί σήμερα υπερβαίνει το 75% της προβλεπόμενης οργανικής σύνθεσης. Ειδικότερα, στο Κ.Λ. Πειραιά υπηρετούν 749 άτομα αντί 511, στο Κ.Λ. Θεσ/νικης 288 αντί 125, στο Κ.Λ. Βόλου 149 αντί 56 και στο Κ.Λ. Ηρακλείου 145 αντί 81.
      6. Με σκοπό την εύρυθμη λειτουργία των περιφερειακών Λιμεvικών Υπηρεσιών, δια της περαιτέρω ενισχύσεώς τους σε προσωπικό και της καλύψεως των υφισταμένων αναγκών και κενών οργανικών τους θέσεων, το Συμβούλιο Μεταθέσεων, προέβη σε προγραμματισμό της ανακατανομής του προσωπικού ΛΣ, αφού έλαβε υπόψη του, αφ' ενός τα πρoαναφερθέντα και αφ' ετέρου την ανάγκη αποκαταστάσεως μετά τους Ολυμπιακού Αγώνες των ισορροπιών σε προσωπικό μεταξύ κέντρου - περιφέρειας αλλά και την οικογενειακή κατάσταση των μετατιθεμένων.
      7. Σημειώνεται ότι κατά την υλοποίηση των μετακινήσεων (μετά το πέρας των Ολυμπιακών Αγώνων) υποβλήθηκε μικρός αριθμός ενστάσεων-προσφυγών, κάποιες από τις οποίες ικανοποιήθηκαν αφού αξιολογήθηκαν από το Συμβούλιο Εξέτασης Προσφυγών, το οποίο είναι το αρμόδιο όργανο για την εξέταση των αιτήσεων ακύρωσης, αναστολής, τροποποίησης των τοποθετήσεων και μεταθέσεων που' αποφασίζονται από το Συμβούλιο Μεταθέσεων. Επίσης, χαρακτηριστικό επί του προκειμένου, είναι το γεγονός ότι η πλειονότητα των μεταθέσεων αφορούσε την ενίσχυση παραμεθορίων και ακριτικών Λιμενικών Αρχών, θέμα το οποίο ως γνωστόν, είναι στις προτεραιότητες του ΥΕΝ.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό 8698/10-3-05 ερώτηση της Βουλευτού κ. Θεοδώρας Τζακρή δόθηκε με το υπ’ αριθμ. Α.Π.Φ. 21/137/ΑΣ559 δις/31-3-05 έγγραφο από τον Υπουργό Εξωτερικών η ακόλουθη απάντηση:
      «Εν όψει της εφετινής περιόδου συγκομιδής αγροτικών προϊόντων, το Υπουργείο Εξωτερικών, στα πλαίσια των αρμοδιοτήτων του, καταβάλλει κάθε δυνατή προσπάθεια, προκειμένου να αντιμετωπισθεί το πρόβλημα της έλλειψης εργατικών χειρών, σύμφωνα, πάντοτε, με τα διαλαμβανόμενα στις διμερείς συμφωνίες εποχικής απασχόλησης, τις οποίες έχει συνάψει η χώρα μας με την Αλβανία και τη Βουλγαρία. Οι εν λόγω συμφωνίες (Ν. 2482/16.5.1997 και Ν. 2407/4.6.1996 αντίστοιχα, καθώς και ο Ν. 2910/2.5.2001, όπως τροποποιήθηκε με το Ν. 3202/11.12.2003), παρέχουν τη δυνατότητα σε Έλληνες παραγωγούς να απασχολούν, για ορισμένο χρονικό διάστημα, πολίτες των προαναφερόμενων χωρών σε διάφορες εποχιακές εργασίες.
      Επισημαίνεται ωστόσο ότι, οι αρμόδιες εθνικές υπηρεσίες έχουν, κατά καιρούς, διαπιστώσει φαινόμενα καταστρατήγησης του υφιστάμενου συμβατικού πλαισίου. Σύμφωνα με έγκυρα στοιχεία του Υπουργείου Δημόσιας Τάξης, σε πλείστες περιπτώσεις η διαδικασία εποχικών μετακλήσεων χρησιμοποιείται ως δίαυλος για την έλευση αλλοδαπών στη χώρα μας και για άλλους λόγους, πέραν της εποχικής απασχόλησης, ενώ είναι συχνότατα τα κρούσματα πλαστογράφησης των δικαιολογητικών τα οποία προσκομίζονται στις αρμόδιες Προξενικές μας Αρχές. Επιπλέον, δεν είναι λίγες οι περιπτώσεις στις οποίες η αυτοπρόσωπη συνέντευξη αποδεικνύει σαφώς ότι, ο ενδιαφερόμενος για μετάκληση, ουδεμία σχέση έχει με συναφείς αγροτικές εργασίες (π.χ. υπερήλικες).
      Υπό το φως των ανωτέρω, καθίσταται σαφής ο λόγος για τον οποίο το Υπουργείο Εξωτερικών επαγρυπνά και μεριμνά για τη συνεπέστερη δυνατή εφαρμογή των διμερών συμφωνιών εποχικής απασχόλησης, αλλά και για την επωφελέστερη αξιοποίηση των δυνατοτήτων, τις οποίες αυτές προσφέρουν. Προς τον σκοπό τούτο, έχει ήδη πραγματοποιηθεί σειρά συσκέψεων με τα συναρμόδια Υπουργεία και αναμένονται ενέργειες, κατά λόγο αρμοδιότητας.
      Επισημαίνεται επίσης ότι, το Υπουργείο Εξωτερικών, αποσκοπώντας στην ενίσχυση των τοπικών οικονομιών σε αγροτικές περιοχές της χώρας μας, κατά την τρέχουσα περίοδο εποχικών καλλιεργειών και με γνώμονα, πάντοτε, την εξυπηρέτηση των Ελλήνων αγροτών, εξέδωσε από τις 8 Μαρτίου 2005, εγκύκλιο, η οποία αναφέρεται στην άρση του περιορισμού, βάσει του οποίου απαιτείτο οι ενδιαφερόμενοι να έχουν λάβει θεώρηση εισόδου για εποχική εργασία κατά την τελευταία τριετία ικανοποιώντας κατ' αυτόν τον τρόπο πάγιο αίτημα των παραγωγών και των τοπικών φορέων. Παράλληλα, προχώρησε στη λήψη σειράς μέτρων για εξορθολογισμό των σχετικών διαδικασιών, όπως, ευέλικτο ωράριο υποδοχής και εξυπηρέτησης του κοινού, ενίσχυση του τομέα θεωρήσεων των Προξενικών Αρχών, ενημέρωση του κοινού για την ισχύουσα νομοθεσία και τις προβλεπόμενες διαδικασίες χορήγησης των εν λόγω θεωρήσεων, διενέργεια ελέγχου της καταλληλότητας των ενδιαφερομένων καθώς και αυτοπρόσωπης συνέντευξης και τέλος, σε ορθολογικό καταμερισμό στη διεκπεραίωση των αιτήσεων, προκειμένου να παρέχεται προτεραιότητα στη χορήγηση θεωρήσεων σε εποχικούς εργάτες, οι οποίοι θα απασχοληθούν σε παραγωγούς των οποίων οι καλλιέργειες βρίσκονται στο στάδιο της συγκομιδής, με βάση τα συνημμένα στοιχεία των κατά τόπους Νομαρχιών.
      Τέλος, εξετάζεται η δυνατότητα σύναψης συμφωνιών εποχικής απασχόλησης και με άλλες χώρες, ως ένα μακροπρόθεσμο μέτρο για την καλύτερη δυνατή αντιμετώπιση των αναγκών της αγροτικής οικονομίας της χώρας μας σε εποχικούς εργάτες.
      Ο Υπουργός
      ΠΕΤΡΟΣ Γ. ΜΟΛΥΒΙΑΤΗΣ»
    7. Στην με αριθμό 8941/18-3-05 ερώτηση του Βουλευτή κ. Κωνσταντίνου Καΐσερλη δόθηκε με το υπ’ αριθμ. 1456/12-4-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθ. πρωτ. 1294/7-4-05 έγγραφο του Ειδικού Γραμματέα του Γ΄ ΚΠΣ, σε απάντηση της ανωτέρω ερώτησης του Βουλευτή κ. Κ. Καΐσερλη.
     Ο Υπουργός
     Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
    8. Στην με αριθμό 8948/18-3-05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 1458/12-4-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Μ. Στρατάκης, για τα θέματα της αρμοδιότητάς μας, σας πληροφορούμε τα εξής:
     Α. Από τον Ιούνιο του 2002, το θέμα της εμπορίας και τυποποίησης των ελαιολάδων ρυθμίστηκε νομοθετικά, σε επίπεδο Ε.Ε., με την ψήφιση του Καν. (ΕΚ) 1019/2002 της Επιτροπής «για τις προδιαγραφές εμπορίας του ελαιολάδου» προκειμένου να αντιμετωπιστούν διάφορα προβλήματα που είχαν προκύψει από την εφαρμογή των προηγούμενων διατάξεων.
     Ο νέος Κανονισμός αναμένεται να λύσει πολλά από τα προβλήματα στον τομέα της διακίνησης του ελαιολάδου καθώς κατά παράβαση της αγορανομικής διάταξης 14/89 (η οποία και αναμένεται να εναρμονισθεί με τον Καν. (ΕΚ) 1019/2002 από το Υπουργείο Ανάπτυξης) το χύμα ελαιόλαδο δεν διακινούνταν αποκλειστικά και μόνο από παραγωγούς και με παραστατικά που προβλέπονται από τον Κ.Β.Σ. αλλά και από ελαιοτριβεία, εμπόρους, πλανόδιους και «δήθεν» παραγωγούς οι οποίοι διακινούσαν ελαιόλαδο σε δεκαεξάκιλα δοχεία (χύμα), αγνώστου προέλευσης και σύστασης, συχνά νοθευμένο, με αρνητικές συνέπειες:
     1. στην υγεία του καταναλωτή καθώς μόνο τα συσκευασμένα ελαιόλαδα ελέγχονται ως προς τις προδιαγραφές που ορίζουν οι κοινοτικοί κανονισμοί (σήμανση, φυσικοχημικά χαρακτηριστικά κ.λπ.).
     2. στο εισόδημα του καταναλωτή εφόσον πληρώνει ακριβά ελαιόλαδο που πιθανόν δεν ανταποκρίνεται στην ποιοτική κατηγορία για την οποία πωλείται.
     3. στο εισόδημα του ελαιοπαραγωγού, ο οποίος από 1ης Νοεμβρίου 2003 εφόσον θα πωλεί το ελαιόλαδό του συσκευασμένο (σε πεντάλιτρα δοχεία με πώμα μιας χρήσης και ετικέτα) θα μπορεί να το πωλεί σε καλύτερες τιμές από ότι το χύμα.
     4. στην γενικότερη υποβάθμιση του προϊόντος στη συνείδηση του καταναλωτή. 
     Επισημαίνεται ότι δεν προβλέπεται ενίσχυση για την τήρηση των υποχρεώσεων που απορρέουν από τον εν λόγω Κανονισμό.
     Β. Στον Καν. (Ε.Κ) 865/2004 του Συμβουλίου, σχετικά με την Κοινή Οργάνωση της Αγοράς ελαιολάδου και επιτραπέζιας ελιάς, και συγκεκριμένα στο άρθρο 8, προβλέπεται κοινοτική χρηματοδότηση τριετών προγραμμάτων εργασίας που καταρτίζουν Οργανώσεις Ελαιουργικών Φορέων σε έναν ή περισσότερους από τους ακόλουθους τομείς:
     1) παρακολούθηση της αγοράς και διοικητική διαχείριση στον τομέα του ελαιολάδου και των επιτραπέζιων ελιών,
     2) βελτίωση του περιβαλλοντικού αντίκτυπου της ελαιοκαλλιέργειας 
     3) βελτίωση της ποιότητας παραγωγής ελαιολάδου και επιτραπέζιων ελιών,
     4) σύστημα ιχνηλασιμότητας, πιστοποίηση και προστασία της ποιότητας του ελαιολάδου και των επιτραπέζιων ελιών και ειδικότερα παρακολούθηση της ποιότητας των ελαιολάδων που πωλούνται στους τελικούς καταναλωτές, στο πλαίσιο των αρμοδιοτήτων των εθνικών διοικήσεων,
     5) διάδοση πληροφοριών σχετικά με τις δραστηριότητες των οργανώσεων φορέων για τη βελτίωση της ποιότητας του ελαιολάδου.
     Οι Οργανώσεις Ελαιουργικών Φορέων μπoρεί να είναι οργανώσεις παραγωγών, ενώσεις οργανώσεων παραγωγών, διεπαγγελματικές οργανώσεις, ή άλλες οργανώσεις ελαιουργικών φορέων αρκεί να πληρούν τις προϋποθέσεις παραγωγής, μελών κ.τ.λ. που θα καθοριστούν στον εφαρμοστικό Κανονισμό, σχέδιο του οποίου θα κατατεθεί και θα ψηφιστεί εντός του 1ου εξαμήνου του 2005.
     Γ. Όσον αφορά τα επενδυτικά σχέδια στον τομέα των ελαιούχων, σας διαβιβάζουμε συνημμένα το με αριθμό πρωτοκόλλου 1298/7-4-2005 έγγραφο του Ειδικού Γραμματέα του Γ΄ Κ.Π.Σ. που απαντά σχετικά.
     Ο Υπουργός
     Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
    9. Στην με αριθμό 8676/10-3-05 ερώτηση του Βουλευτή κ. Αλέξανδρου Ακριβάκη δόθηκε με το υπ’ αριθμ. 27363/11-4-05 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 8676/10-3-2005 ερώτηση που κατατέθηκε στη Βουλή από το Βουλευτή κ. Α. Ακριβάκη, σχετικά με τα κριτήρια στελέχωσης του 5ου ΣΚΕΙΟΠΝΙ, σας γνωρίζουμε τα εξής:
     Ύστερα από τις υπoβληθείσες προτάσεις του Κεντρικού Συμβoυλίoυ Υγείας και του Πανελλήνιου Ιατρικού Συλλόγου, σύμφωνα με τις διατάξεις του άρθρου 20 του Ν. 3293/2004 (ΦΕΚ 231/26-11-2004 τ.Α), εκδόθηκε η ΔΥ1δ/86934/4-2-2005 (ΦΕΚ 178/11-2-2005 τ.Β) Υπουργική Απόφαση συγκρότησης του 5ου Περιφερειακού Συμβoυλίoυ Επιλογής και Αξιολόγησης των Επιμελητών Α΄ και Β΄ ιατρών ΕΣΥ, αρμόδιο για την περιοχή ευθύνης Θεσσαλίας και Στερεάς Ελλάδος, με έδρα του την έδρα του ΠεΣΥΠ Θεσσαλίας.
     Τα κριτήρια επιλογής για τη συγκρότηση των Περιφερειακών Συμβoυλίων Επιλογής και Αξιολόγησης είναι αμιγώς επιστημονικά μεταξύ καταξιωμένων συναδέλφων, οι οποίοι έχουν αξιολογηθεί κατά το παρελθόν από τους εθνικούς κριτές. Έμφαση δόθηκε στην επιλογή ιατρών με εμπειρία και ικανότητα κρίσης των υποψηφίων.
     Το γεγονός ότι μέχρι τώρα έχουν τοποθετηθεί 81 κριτές οφείλεται, αφενός στην άρνηση αρκετών συναδέλφων να στελεχώσουν τα παραπάνω Συμβoύλια, αφετέρου στην έλλειψη ικανού αριθμού ιατρών συγκεκριμένων ειδικοτήτων στις Περιφέρειες Θεσσαλίας και Στερεάς Ελλάδος.
     Για τους παραπάνω λόγους τοποθετούνται ιατροί συναφών ειδικοτήτων σε κάποιες συνθέσεις, όπως πρoβλέπει ο Νόμος.
     Ο Υπουργός
     Ν. ΚΑΚΛΑΜΑΝΗΣ»
    10. Στην με αριθμό 8706/11-3-05 ερώτηση των Βουλευτών κυρίων Νικολάου Γκατζή και Δημητρίου Τσιόγκα δόθηκε με το υπ’ αριθμ. 27852/11-4-05 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αριθμό 8706/11-3-2005 ερώτηση που κατατέθηκε στη Βουλή από τους Βουλευτές κ.κ. Ν. Γκατζή και Τ. Τσιόγκα σχετικά με θέματα του Γ.Ν. Βόλου, σας γνωρίζουμε ότι:
     Το έτος 2004 στο ΓΝ Βόλου ανέλαβε υπηρεσία το εξής ιατρικό προσωπικό:
      (1) Επιμ. Β΄ Γαστρεντερολογίας
      (1) Επιμ. Β' Παθολογικής Ανατομίας
      (1) Επιμ. Β' Καρδιολογίας
     Επίσης για την κάλυψη λειτουργικών αναγκών του Νοσοκομείου έγινε πρόσληψη (20) ατόμων, διαφόρων κλάδων και ειδικοτήτων, με σύμβαση Ιδιωτικού Δικαίου Ορισμένου Χρόνου, διάρκειας 8 και 4 μηνών.
     Όσον αφορά τον προγραμματισμό νέων θέσεων για το 2005, από το Υπουργείο Εσωτερικών, Δημόσιας Διοίκησης και Αποκέντρωσης εγκρίθηκε η κατ' εξαίρεση πρόσληψη 3.400 θέσεων μόνιμου προσωπικού διαφόρων κλάδων και ειδικοτήτων για τα Νοσηλευτικά Ιδρύματα της χώρας, η κατανομή των οποίων θα γίνει σύντομα και αφού εκτιμηθούν οι ανάγκες τους σε προσωπικό.
     Οι προγραμματισμένες προσλήψεις για τις Μονάδες Υγείας της Θεσσαλίας που δεν πραγματοποιήθηκαν εντός του 2004, θα πραγματοποιηθούν εντός του προσεχούς διμήνου.
     Επίσης με την ΠΥΣ έτους 2005 και σε συνεννόηση με το ΠεΣΥΠ Θεσσαλίας θα πληρωθούν κενές θέσεις ιατρών ΕΣΥ.
     Αναφορικά με την ολοκλήρωση της νέας πτέρυγας του Γ.Ν. Βόλου, σας πληροφορούμε ότι έχει δοθεί απάντηση από το Υπουργείο Υγείας και Κοινωνικής Αλληλεγγύης στην ερώτησή σας 8708/11-3-2005.
     Ο Υπουργός
     Ν. ΚΑΚΛΑΜΑΝΗΣ»
    11. Στην με αριθμό 8965/21-3-05 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 18771/12-4-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της παραπάνω ερώτησης σχετικά με το αντικείμενο του θέματος και μετά από σχετικά έγγραφα της Περιφέρειας Κρήτης και της Ν.Α. Λασιθίου σας πληροφορούμε τα εξής:
     Με έγγραφο της Κτηματικής Υπηρεσίας Λασιθίου, έχει ζητηθεί από την Περιφέρεια Κρήτης να κηρύξει την απαλλοτρίωση για το έργο «Νότιος Οδικός Άξονας Κρήτης Ολοκλήρωση Παράκαμψης Κουτσουρά - Μακρύ Γιαλού - Ανάληψη».
     Μετά τη δημοσίευση της Απόφασης σε ΦΕΚ, θα πρέπει να οριστεί δικάσιμος για την έκδοση απόφασης προσδιορισμού της προσωρινής τιμής μονάδας, διαδικασία για την οποία εκτιμάται ότι θα απαιτηθεί χρονικό διάστημα 6 μηνών περίπου.
     Με βάση αυτόν το χρονικό προγραμματισμό και εφόσον δεν υπάρξουν σοβαρές αποκλίσεις από αυτόν, η δημοπράτηση του έργου θα είναι δυνατή στο τέλος του 2005.
     Ο Υφυπουργός
     ΑΘΑΝ. ΝΑΚΟΣ»
    12. Στην με αριθμό 8975/21-3-05 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 18789/12-4-05 έγγραφο από τον Υφυπουργό Εσωτερικών, δημόσιας Διοίκησης και Αποκέντρωσης η ακόλουθη απάντηση:
     «Σε απάvτηση της ανωτέρω ερώτησης σχετικά με τη κατασκευή περιφερειακού δρόμου στη Βόνιτσα Δήμου Ανακτορίου Ν. Αιτωλ/νίας σας γνωρίζουμε ότι μέχρι σήμερα και στο πλαίσιο των προκηρύξεων των σχετικών μέτρων του Επιχειρησιακού προγράμματος δεν έχει υποβληθεί Τεχνικό Δελτίο του εν λόγω έργου προς αξιολόγηση και έvταξη στο Γ' ΠΕΠ Δυτικής Ελλάδας.
     Ωστόσο η Περιφέρεια Δυτικής Ελλάδας γνωρίζοvτας την αναγκαιότητα υλοποίησης του έργου εξετάζει σε συνεργασία με τους αρμόδιους φορείς την ωριμότητά του προκειμένου να ενταχθεί για χρηματοδότηση στο Γ΄ ΠΕΠ σχετική πρόταση.
     Ο Υφυπουργός
     Α. ΝΑΚΟΣ»
    13. Στην με αριθμό 8957/21-3-05 ερώτηση του Βουλευτή κ. Χρήστου Πρωτόπαπα δόθηκε με το υπ’ αριθμ. ΤΚΕ/Φ2/7139/11-4-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ερώτησης με αριθμό 8957/21.3.05, που κατέθεσε στη Βουλή ο Βουλευτής κ. Xρήστος Πρωτόπαπας, αναφορικά με τη λειτουργία του Κέντρου Ερευνών Θεμάτων Ισότητας (ΚΕΘΙ) και τα προβλήματα των συμβασιούχων υπαλλήλων του, σας γνωρίζουμε τα εξής:
     Το ΚΕΘΙ είναι νομικό. πρόσωπο ιδιωτικού δικαίου και λειτουργεί υπό την εποπτεία και την χρηματοδότηση της Γενικής Γραμματείας Ισότητας του ΥΠΕΣΔΔΑ. Ως κύριο σκοπό σύμφωνα με το νόμο έχει τη διεξαγωγή επιστημονικών μελετών και ερευνών για θέματα ισότητας των φύλων καθώς και την προαγωγή της ισότητας των ευκαιριών στην απασχόληση και την οικονομική ανάπτυξη με το σχεδιασμό, την εφαρμογή, την παρακολούθηση και την αξιολόγηση προγραμμάτων επαγγελματικής κατάρτισης μέσα στο πλαίσιο πολιτικής για την ισότητα των φύλων όπως αυτή καθορίζεται από τη Γενική Γραμματεία Ισότητας. Στο πλαίσιο αυτό έχει αναπτύξει και υπηρεσίες συμβουλευτικής υποστήριξης των γυναικών σε πολλούς τομείς.
     Η βαρύτητα του συμβουλευτικού του έργου, αναγνωρίζεται ρητά και στις Εθνικές Προτεραιότητες Πολιτικής και Δράσης για την Ισότητα των Φύλων (2004-2008), όπως υιοθετήθηκαν από την κυβερνητική επιτροπή σύμφωνα με τις οποίες το έργο αυτό θα συνεχισθεί και θα ενισχυθεί.
     Πιο συγκεκριμένα:
     Σχετικά με την συμβουλευτική του φορέα θα πρέπει να γίνει σαφές ότι δεν τίθεται θέμα απαξίωσης του θεσμού του και διάλυσης των συμβουλευτικών του κέντρων, αφού η συμβουλευτική στήριξη των γυναικών θα συνεχίσει να παρέχεται και στην απασχόληση, που δεν είχαν σχέση με το αντικείμενο, δημιουργώντας έτσι προβλήματα στην οικονομική διαχείριση του φορέα.
     Αυτό είχε σαν αποτέλεσμα η νέα διοίκηση να αναγκαστεί να καλύψει δαπάνες από τον τακτικό προϋπολογισμό σχετικά με οφειλές στους Δικηγορικούς Συλλόγους Αθηνών και Θεσσαλονίκης, που εκρίθησαν μη επιλέξιμες από τις διαχειριστικές αρχές και την Ευρωπαϊκή Επιτροπή.
     Όσον αφορά στο προσωπικό, ένα μεγάλο μέρος του, 67 άτομα, είχε προσληφθεί κατά το διάστημα προ των εκλογών του Μαρτίου 2004 χωρίς να έχει εξασφαλιστεί το θέμα των αποδοχών τους από τον τακτικό προϋπολογισμό του φορέα.
     Με τη νέα διοίκηση η προκήρυξη θέσεων γίνεται με νόμιμες και διαφανείς διαδικασίες.
     Ο Υφυπουργός
     ΑΠΟΣΤΟΛΟΣ ΑΝΔΡΕΟΥΛΑΚΟΣ»
    14. Στην με αριθμό 8939/18-3-05 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. 9284/12-4-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην με αριθμό 8939/2005 ερώτηση, που κατατέθηκε στη Βουλή από το Βουλευτή κ. Α. Μανωλάκη, σχετικά με τα προβλήματα εργαζομένων στο εργοστάσιο PEPSIKO - ΗΒΗ Λoυτρακίου, σας πληροφορούμε τα εξής:
     Το Τμήμα Κοινωνικής Επιθεώρησης Κορίνθου επισκέφθηκε τον χώρο της επιχείρησης PEPSICO-HBH στο Λουτράκι και ζήτησε να ενημερωθεί εάν αληθεύουν δημοσιεύματα για ενδεχόμενη μεταφορά του εργοστασίου σε άλλη περιοχή. Όπως δήλωσε ο Διευθυντής του εργοστασίου, η εταιρεία έχει πραγματοποιήσει κάποιες διερευνητικές συζητήσεις με την ΕΥΔΑΠ, αλλά ακόμα δεν έχει ληφθεί καμία απόφαση.
     Η ως άνω υπηρεσία παρακολουθεί στενά την υπόθεση και είναι έτοιμη να παρέμβει ώστε να εξασφαλιστεί η τήρηση της εργατικής νομοθεσίας.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»)
    
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 16 Ιουνίου 2005.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 1030/13.6.2005 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ροδούλας Ζήση προς τους Υπουργούς Περιβάλλοντος, Χωροταξίας και Δημοσίων Έργων και Μεταφορών και Επικοινωνιών, σχετικά με τη δημοπράτηση της μελέτης των έργων αναβάθμισης του Αεροδρομίου στη Νέα Αγχίαλο κλπ..
      2. Η με αριθμό 1036/13.6.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Αγροτικής Ανάπτυξης και Τροφίμων, σχετικά με την αποζημίωση των πληγέντων από την έντονη χαλαζόπτωση αγροτών του Νομού Ηλείας κλπ..
      3. Η με αριθμό 1034/13.6.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τις αλλαγές που προτίθεται να προωθήσει το Υπουργείο ώστε να καταστεί πιο αποτελεσματική η Δημόσια Διοίκηση κλπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 1028/13.6.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Όθωνα προς τον Υπουργό Οικονομίας και Οικονομικών, σχετικά με τη χρηματοδότηση αποπληρωμής των μελετών του οδικού άξονα «Ρέθυμνο-Απόστολοι-Μάνδρες».
      2. Η με αριθμό 1037/13.6.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Πολιτισμού, σχετικά με την αξιοποίηση διατηρητέου κτηρίου που βρίσκεται επί της οδού Βασιλίσσης Όλγας 105 στη Θεσσαλονίκη.
      3. Η με αριθμό 1035/13.6.2005 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τους Υπουργούς Οικονομίας και Οικονομικών και Περιβάλλοντος, Χωροταξίας και Δημοσίων Έργων, σχετικά με τη λήψη μέτρων για την καλύτερη διαχείριση των αναπτυξιακών προγραμμάτων κλπ.. 
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμεθα στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εθνικής Άμυνας: «Έφεδροι υψηλής ετοιμότητας (ΕΦ.Υ.ΕΣ.)».
      Είναι γνωστό ότι στη Διάσκεψη των Προέδρων αποφασίστηκε το νομοσχέδιο να συζητηθεί σε δύο συνεδριάσεις. Σήμερα λοιπόν θα συζητήσουμε επί της αρχής και αύριο επί των άρθρων, σε μια ενότητα βέβαια. 
      Κύριε Υπουργέ, θέλετε το λόγο; Ορίστε.
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής ΄Αμυνας): Κύριε Πρόεδρε, κυρίες και κύριοι συνάδελφοι, μετά από τη συζήτηση του νομοσχεδίου στην Επιτροπή ΄Αμυνας και Εξωτερικών Υποθέσεων και από τις εισηγήσεις και τις προτάσεις των συναδέλφων έχουμε επιφέρει κάποιες νομοτεχνικές βελτιώσεις στο νομοσχέδιο, τις οποίες, κύριε Πρόεδρε, θα καταθέσω στα Πρακτικά, προκειμένου να ενημερωθούν και οι συνάδελφοι, ούτως ώστε στην κατ’ άρθρον συζήτηση να γίνουν όλες αυτές οι βελτιώσεις που έχουμε ήδη συντάξει.
      Σας ευχαριστώ.
      (Στο σημείο αυτό ο Υπουργός Εθνικής Άμυνας κ. Σπήλιος Σπηλιωτόπουλος καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
      «ΣΧΕΔΙΟ ΝΟΜΟΥ
      Έφεδροι Υψηλής Ετοιμότητας «ΕΦ.Υ.ΕΣ.»
      ΝΟΜΟΤΕΧΝΙΚΕΣ ΒΕΛΤΙΩΣΕΙΣ
      1. Στο άρθρο 1 γ οι λέξεις «Οποτεδήποτε απαιτηθεί» αντικαθίστανται από τις λέξεις «Σε περίοδο κρίσης»
      2. Στο άρθρο 3β μετά τις λέξεις «δύνανται να την ανανεώσουν» τίθενται οι λέξεις «κατόπιν εγκρίσεως του Γενικού Επιτελείου Στρατού»
      	3. Η παρ. 2 του άρθρου 4 επαναδιατυπώνεται ως εξής: «2. Κριτήρια επιλογής των ΕΦΥΕΣ είναι: η ηλικία, η οικογενειακή κατάσταση, η ειδικότητα με την οποία υπηρέτησαν καθώς και ο χρόνος απολύσεως από τις Ένοπλες Δυνάμεις. Με απόφαση του Υπουργού Εθνικής Άμυνας που εκδίδεται μετά από γνωμοδότηση του Ανώτατου Στρατιωτικού Συμβουλίου (Α.Σ.Σ.) εξειδικεύονται τα κριτήρια και καθορίζονται η διαδικασία και οι λοιπές λεπτομέρειες επιλογής των υποψηφίων ΕΦΥΕΣ».
      4. Στο άρθρο 7 παρ. 2 διαγράφεται το διαζευκτικό και οι λέξεις «ή οποτεδήποτε κριθεί σκόπιμο» 
      5. Διαγράφονται οι παράγραφοι 3γ και 5 του άρθρου 7. 
      6. Στην παρ. 1 του άρθρου 10 οι λέξεις «δικαιούνται προαγωγής» αντικαθίστανται από τις λέξεις «δύνανται να προαχθούν»
      7. Στην παρ. 6 του άρθρου 10 μετά το αρτικόλεξο ΕΦΥΕΣ προστίθενται οι λέξεις «ή τραυματισμού του που προκαλεί αναπηρία 67% και άνω,». 
      Στο τέλος της ίδιας παραγράφου η λέξη «θανόντος» αντικαθίσταται από τη λέξη «παθόντος».
      8. Στην παρ. 1 του άρθρου 14 οι λέξεις «απασχολούνται στο θεσμό», τόσο στο πρώτο όσο και στο δεύτερο εδάφιο αντικαθίστανται από τις λέξεις «τελούν υπό τα όπλα». Στην παρ. 2 εδ. α΄ του ίδιου άρθρου μετά τις λέξεις «ασφαλιστικών εισφορών», τίθενται εντός παρενθέσεως οι λέξεις «εργοδότη και ασφαλισμένου». Στο εδ. β΄ της ίδιας παραγράφου διαγράφονται οι λέξεις «Υπουργική» και «αναγκαία».
      9. Στην παρ. 2 του άρθρου 15 μετά τη λέξη «πιλοτικά» προστίθενται οι λέξεις «αλλά και στην οριστική του μορφή». Στο ίδιο άρθρο διαγράφεται η παρ. 3.
      10. Στο άρθρο 13 παρ. 1 προστίθεται περίπτωση «δ» ως εξής: «Στις περιπτώσεις απώλειας της ελληνικής ιθαγένειας, καταδίκης για κάποιο από τα αδικήματα του άρθρου 2στ', απώλειας των πολιτικών τους δικαιωμάτων καθώς και σε περίπτωση σύναψης σύμβασης παροχής υπηρεσιών ενώ τελούν υπό τα όπλα».»)
      
ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ. 
      Να ανατυπωθεί και να διανεμηθεί στους κυρίους συναδέλφους αυτό που κατέθεσε ο κύριος Υπουργός.
      Η εισηγήτρια της Πλειοψηφίας κ. Αριάδνη Μανούσου-Μπινοπούλου έχει το λόγο για δεκαπέντε λεπτά.


      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Κυρίες και κύριοι συνάδελφοι, έχω την τιμή να εισηγούμαι σήμερα το νομοσχέδιο του Υπουργείου Εθνικής Άμυνας «Έφεδροι Υψηλής Ετοιμότητας (ΕΦΥΕΣ)». 
      Με τις διατάξεις του νομοσχεδίου αυτού εισάγεται στο Στρατό Ξηράς ο θεσμός των Εφέδρων Υψηλής Ετοιμότητας (ΕΦΥΕΣ) και καθορίζεται το νομοθετικό πλαίσιο που διέπει την εφαρμογή του. Οι ΕΦΥΕΣ θα αποτελέσουν συστατικό στοιχείο του Στρατού Ξηράς μαζί με τον ενεργό στρατό, την εθνοφυλακή και την εφεδρεία. Η συνεχής μείωση του αριθμού των κατατασσομένων και της θητείας των οπλιτών δημιουργούν την ανάγκη να αντιμετωπισθούν οι ελλείψεις σε κατώτερα στελέχη και στρατιώτες του Στρατού Ξηράς και κυρίως στις μονάδες των παραμεθορίων περιοχών.
      Το πρόβλημα της ανεργίας των νέων μας έχει σαν συνέπεια, μεταξύ άλλων, τη συνεχή απομάκρυνσή τους από την περιφέρεια και ιδίως από τις ακριτικές μας περιοχές. Το Υπουργείο Εθνικής Άμυνας επιχειρεί με την καθιέρωση του θεσμού των ΕΦΥΕΣ να αυξήσει τη στελέχωση των μονάδων των παραμεθορίων περιοχών  με τη συμμετοχή της τοπικής κοινωνίας και να δημιουργήσει προϋποθέσεις για παραμονή του πληθυσμού στις ακριτικές μας περιοχές. Παράλληλα, τονώνει την οικονομική ζωή της περιοχής και υλοποιείται έτσι η κυβερνητική πολιτική για στήριξη των ακριτικών περιοχών της περιφέρειας γενικότερα.
      Η κοινωνική προσφορά των Ενόπλων Δυνάμεων είναι έντονη και καθοριστική. Οι δεσμοί των τοπικών κοινωνιών με τις Ένοπλες Δυνάμεις είναι ιστορικοί, παραδοσιακοί και πολύ ισχυροί κυρίως στις ακριτικές περιοχές, λόγω της πραγματικότητας που τους συνδέει.
      Κυρίες και κύριοι συνάδελφοι, αποδεχόμενη την πρόταση του Υπουργού Εθνικής Άμυνας να παρευρεθώ κατά την επίσκεψή του στην ανατολική Μακεδονία και Θράκη αλλά και στη Χίο, εισέπραξα προσωπικά τη θετική αντίδραση των εκπροσώπων και της Τοπικής Αυτοδιοίκησης αλλά και άλλων φορέων των τοπικών κοινωνιών, που ανεξάρτητα με την κομματική τους τοποθέτηση στήριζαν το θεσμό αυτόν αλλά και τη λειτουργία κέντρων εκπαίδευσης που δημιουργήσαμε στην περιφέρεια και ζητούσαν μάλιστα από τον Υπουργό να επισπεύσει τη σύσταση του θεσμού των ΕΦΥΕΣ, γιατί με αυτόν το θεσμό και με τη δημιουργία των καινούργιων μονάδων εκπαίδευσης η κοινωνία θα ωφεληθεί μέσω της παρουσίας των Ενόπλων Δυνάμεων στην περιοχή. Η κοινωνική παρέμβαση των Ενόπλων Δυνάμεων στις μικρές κοινωνίες είναι ιδιαίτερα ευεργετική. Ενδεικτικά σας αναφέρω ότι κατά την ορκωμοσία νεοσυλλέκτων στη Χίο, όπου παρευρέθηκα, η παρουσίαση των κληθέντων στα όπλα άγγιξε το 100%. Οι οικογένειες των νεοσυλλέκτων ήταν ενθουσιασμένες, όχι μόνο γιατί τα παιδιά τους θα έμεναν κοντά τους, αλλά και διότι δεν θα είχαν την οικονομική επιβάρυνση που θα αντιμετώπιζαν, αν παρουσιάζονταν μακριά από τα νησιά τους, σε άλλον τόπο παρουσίασης.
      Κυρίες και κύριοι συνάδελφοι, πέραν όλων των ανωτέρω οι ΕΦΥΕΣ θα συμβάλλουν στη στενότερη σύνδεση και ενεργό συμμετοχή των ακριτών μας στον αμυντικό μηχανισμό της χώρας μας, αλλά και στην αύξηση της ειρηνικής δύναμης των παραμεθορίων περιοχών. 
      Κατά τη συζήτηση του νομοσχεδίου στην αρμόδια Διαρκή Επιτροπή της Βουλής ερρίφθησαν πολλές  βολές από τους συναδέλφους της Αντιπολίτευσης εναντίον της αρχής του θεσμού των ΕΦΥΕΣ. Προκειμένου να αποτρέψω συναδέλφους της Αξιωματικής Αντιπολίτευσης από τοποθετήσεις που ίσως εξέθεταν τον πρώην Υπουργό Εθνικής Άμυνας της κυβέρνησής τους, το 2001, θα μου επιτρέψετε να σας διαβάσω τις θέσεις του τότε Υπουργού για τον ίδιο θεσμό των ΕΦΥΕΣ που ήθελε να θεσπίσει. Σε συνέντευξη που έδωσε το 2001. Είχε πει λοιπόν: «Οι νέες εφεδρείες άμεσης ετοιμότητας δύναται να χρησιμοποιηθούν αφ’ ενός σε εξειδικευμένες αποστολές και αφ’ ετέρου να συμβάλουν στη μείωση της ανεργίας σε παραμεθόριες περιοχές, στη δημιουργία κινήτρων για παραμονή του πληθυσμού στις εστίες του με το τρίπτυχο «στρατολογία-εκπαίδευση-χρηματοδότηση από το ΥΠΕΥΘΑ. Είναι προφανής η αναγκαιότητα εφεδρειών υψηλής ετοιμότητας». Όπως αντιλαμβάνεσθε, κυρίες και κύριοι συνάδελφοι, σ’ αυτές τις ίδιες αρχές βασίζεται και κινείται και το παρόν νομοσχέδιο. 
      Ο ρόλος, τα χαρακτηριστικά και το νομοθετικό πλαίσιο που διέπει τους ΕΦΥΕΣ καθορίστηκε με σχετική επιτελική μελέτη, η οποία υιοθετήθηκε από το Ανώτατο Στρατιωτικό Συμβούλιο και εγκρίθηκε από το Συμβούλιο Άμυνας, διαδικασία που ενισχύει το ορθό του θεσμού.
      Ο θεσμός των ΕΦΥΕΣ θα εφαρμοστεί αρχικά για ένα έτος πιλοτικά, δοκιμαστικά δηλαδή και στη συνέχεια σε οριστική μορφή σε παραμεθόριους ακριτικούς νομούς που θα οριστούν με υπουργική απόφαση. Κατά την πιλοτική εφαρμογή θα προσληφθούν χίλια εκατό άτομα το 2005 και δύο χιλιάδες διακόσια άτομα το 2006. Από το 2007 και μετά ο αριθμός των ΕΦΥΕΣ θα καθορίζεται με κοινή απόφαση των Υπουργών Εθνικής Άμυνας και Οικονομίας και Οικονομικών και σε κάθε περίπτωση δεν θα μπορούν να υπερβαίνουν τις τριάντα χιλιάδες. 
      Οι ΕΦΥΕΣ θα καλούνται σε μία ή δύο το πολύ περιόδους και για χρονικό διάστημα από έναν έως τέσσερις μήνες συνολικά κάθε χρόνο. Σε περίοδο κρίσεως οι ΕΦΥΕΣ καλούνται υπό τα όπλα, χωρίς να ακολουθούνται οι διαδικασίες του εθνικού συστήματος συναγερμού και ανεξάρτητα από τυχόν προηγηθείσες προσκλήσεις στην ίδια περίοδο στο ίδιο έτος. 
      Δυνατότητα πρόσληψης έχουν οι Έλληνες πολίτες οι οποίοι κατοικούν μόνιμα στις παραμεθόριες περιοχές, όπου και θα τοποθετηθούν, έχουν εκπληρώσει τις στρατιωτικές τους υποχρεώσεις ή έχουν αφυπηρετήσει και έχουν ηλικία μέχρι τριάντα πέντε ετών ως οπλίτες και μέχρι σαράντα ετών ως αξιωματικοί και ανθυπασπιστές. 
      Προκειμένου να ενισχυθούν οι άνεργοι, οι εποχικά απασχολούμενοι και οι αυτοαπασχολούμενοι και παράλληλα να μη δημιουργήσουμε πρόβλημα στη λειτουργία των επιχειρήσεων των περιοχών αυτών, το σχέδιο νόμου ρητώς ορίζει ότι κατά το χρονικό διάστημα που τελούν υπό τα όπλα, δεν δύνανται να διατελούν σε σχέση παροχής υπηρεσίας προς οποιοδήποτε φυσικό ή νομικό πρόσωπο ιδιωτικού ή δημόσιου τομέα.
      Η πρόσληψη των ΕΦΥΕΣ γίνεται έπειτα από σχετική προκήρυξη, που εκδίδεται από τον Υπουργό Εθνικής Άμυνας μετά από εισήγηση του Γενικού Επιτελείου Στρατού. Κριτήρια δε της επιλογής είναι η ηλικία τους, η οικογενειακή τους κατάσταση, η ειδικότητα και άλλα. Η ένταξή τους είναι εθελοντική. Η δε διάρκεια της σύμβασης είναι τριετής, εκτός της αρχικής, της πιλοτικής μορφής, όπου εκεί είναι ενός έτους.
      Υπάρχει δυνατότητα ανανέωσης μέχρι τη συμπλήρωση του καθορισμένου ορίου ηλικίας, οπότε και λύεται η σύμβαση. Εκτός από την περίπτωση της συμπλήρωσης του ορίου ηλικίας, η ως άνω σύμβαση λύεται αν αποκτήσουν δημοσιοϋπαλληλική ιδιότητα ή εγκατασταθούν μόνιμα σε έναν άλλο νομό εκτός απ’ αυτόν της μονάδας που ανήκουν. Επίσης σε περίπτωση που κληθούν υπό τα όπλα και δεν παρουσιαστούν έγκαιρα, κηρύσσονται ανυπότακτοι και λύεται βέβαια η σύμβασή τους.
      Η αποχώρηση από το θεσμό μετά από αίτημα του ίδιου του ΕΦΥΕΣ, πριν από τη λήξη της σύμβασης, είναι δυνατή σε εξαιρετικές μόνο περιπτώσεις και βέβαια μετά από απόφαση του Γενικού Επιτελείου Στρατού, έπειτα από πρόταση του αρμόδιου συμβουλίου. 
      Για το χρονικό διάστημα που οι ΕΦΥΕΣ τελούν υπό τα όπλα, διέπονται από το νομικό καθεστώς που ισχύει για τους επαγγελματίες στρατιωτικούς. Στην περίοδο δηλαδή που τελούν υπό τα όπλα, σε περίπτωση που υποπέσουν σε πειθαρχικό παράπτωμα ή διαπράξουν ποινικό αδίκημα, θα δικαστούν στα στρατοδικεία.
      Κατά το χρονικό διάστημα που βρίσκονται εκτός στρατεύματος, ενώ ανήκουν όμως στο θεσμό, δεν θεωρούνται στρατιωτικοί, υποχρεώνονται όμως να τελούν σε υψηλή ετοιμότητα όταν κληθούν και, όπως είπα προηγουμένως, αν δεν παρουσιαστούν έγκαιρα κηρύσσονται ανυπότακτοι.
      Όσον αφορά τις αποδοχές τους, αυτές καθορίζονται για το χρόνο που τελούν υπό τα όπλα. Έτσι οι ΕΦΥΕΣ λαμβάνουν αποδοχές ίδιες με τους ομοιόβαθμους με αυτούς επαγγελματίες στρατιωτικούς, μόνο όμως για τους μήνες που βρίσκονται υπό τα όπλα. Για τον υπολογισμό της προϋπηρεσίας τους λαμβάνεται υπ΄όψιν αποκλειστικά και μόνο ο χρόνος πραγματικής παρασχεθείσης υπηρεσίας στα όπλα. 
      Οι ΕΦΥΕΣ έχουν δυνατότητα να προαχθούν μέχρι δύο βαθμούς σε σχέση με το βαθμό που είχαν όταν απολύθηκαν ή αφυπηρέτησαν από τις Ένοπλες Δυνάμεις. 
    Μεταξύ άλλων, τους παρέχεται υγειονομική περίθαλψη στις αντίστοιχες υπηρεσίες του Στρατού Ξηράς και στα στρατιωτικά νοσοκομεία, μόνο όμως για τη χρονική περίοδο που τελούν υπό τα όπλα. 
      Για το νομικό καθεστώς που διέπει τους ΕΦΥΕΣ, τον καθορισμό των καθηκόντων τους και των υποχρεώσεών τους, αλλά και σε ό,τι αφορά τα πειθαρχικά παραπτώματα που προκύπτουν ή τα ποινικά αδικήματα που διαπράττουν, κύριο κριτήριο –και αυτό παρακαλώ να προσεχθεί- είναι αν βρίσκονται σε περίοδο που τελούν υπό τα όπλα ή απλώς βρίσκονται στο θεσμό. Υπάρχει δηλαδή μια διαφοροποίηση στο όλο καθεστώς.
      Πρέπει επίσης να τονιστούν οι ευεργετικές ρυθμίσεις που ισχύουν, όσον αφορά την ασφάλιση των ΕΦΥΕΣ γιατί είναι πάρα πολύ ευνοϊκές γι’ αυτούς. Έτσι ορίστηκε ότι για το χρόνο που τελούν υπό τα όπλα από τους ΕΦΥΕΣ αυτοί που έχουν ήδη κάποιον ασφαλιστικό οργανισμό, αυτοί δηλαδή που πριν από την ένταξή τους στο θεσμό ήταν ασφαλισμένοι σε οποιονδήποτε ασφαλιστικό φορέα, συνεχίζουν να ασφαλίζονται στον ίδιο φορέα που ήταν ασφαλισμένοι. Από τους ΕΦΥΕΣ αυτοί που δεν έχουν ασφαλιστεί ποτέ σε ασφαλιστικό οργανισμό ασφαλίζονται υποχρεωτικά στο ΙΚΑ-ΕΤΑΜ-ΕΤΕΑΜ.
      Τελειώνοντας, κυρίες και κύριοι συνάδελφοι, αφού λάβετε υπ΄όψιν σας, πρώτον, την κοινωνική προσφορά των ΕΦΥΕΣ στις τοπικές κοινωνίες των παραμεθορίων περιοχών της χώρας μας και, δεύτερον, τη συμβολή τους στη στενότερη σύνδεση και στην ενεργό συμμετοχή των ακριτών μας στον αμυντικό μηχανισμό της χώρας μας, αλλά και την αύξηση της ειρηνικής δύναμης των παραμεθορίων περιοχών, σας καλώ να ψηφίσετε επί της αρχής το σχέδιο νόμου που αφορά το θεσμό Εφέδρων Υψηλής Ετοιμότητας «ΕΦΥΕΣ».
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε.
      Από επιστολή που λάβαμε από τον Κοινοβουλευτικό Εκπρόσωπο του Κομμουνιστικού Κόμματος 	Ελλάδας κ. Ορέστη Κολοζώφ ειδικά για το νομοσχέδιο ορίζει ως ειδική αγορήτρια τη Βουλευτή κ. Λιάνα Κανέλλη. 
      Επίσης, από επιστολή που λάβαμε από τον Κοινοβουλευτικό Εκπρόσωπο του ΠΑΣΟΚ κ. Χαράλαμπο Καστανίδη ορίζεται ως Κοινοβουλευτικός Εκπρόσωπος ο Βουλευτής Ημαθίας κ. Μιχαήλ Χρυσοχοΐδης. 
      Ο εισηγητής της Μειοψηφίας κ. Βασίλειος Οικονόμου έχει το λόγο.
      ΒΑΣΙΛΕΙΟΣ ΟΙΚΟΝΟΜΟΥ: Δεν ήταν ο κύριος Υπουργός στην επιτροπή, όταν συζητήσαμε το νομοσχέδιο. Θα καταθέσουμε τις απόψεις μας. 
      Αυτό που πιστεύουμε είναι ότι με το παρόν σχέδιο νόμου του Υπουργείου Εθνικής Άμυνας «Έφεδροι Υψηλής Ετοιμότητας “ΕΦΥΕΣ”» η Κυβέρνηση ισχυρίζεται ότι θα αντιμετωπίσει τις αυξημένες ανάγκες του Στρατού Ξηράς σε κατώτερα στελέχη και στρατιώτες λόγω της συνεχούς μειώσεως της αποδόσεως των κλάσεων και της μείωσης της θητείας των οπλιτών, με την ελπίδα με όλα αυτά, να αυξηθούν τα ποσοστά στελέχωσης των μονάδων και ειδικότερα αυτά των παραμεθορίων περιοχών.
      Συγχρόνως η Κυβέρνηση ελπίζει ότι θα συμβάλει στην τόνωση της οικονομίας των εν λόγω περιοχών και της παραμονής σε αυτές νέων ανθρώπων, εξασφαλίζοντας έτσι τοπική εφεδρεία για τις μονάδες που εδρεύουν σε ακριτικούς νομούς. Αυτούς τους στόχους, κύριοι συνάδελφοι, θέτει η Κυβέρνηση και προσπαθεί και ελπίζει ότι θα τους επιτύχει με τους ΕΦΥΕΣ στο παρόν νομοσχέδιο. 
      Εμείς όμως θα θέσουμε το εξής ερώτημα: Είναι αυτό το νομοσχέδιο που απάντησε σε αυτά τα μεγάλα ζητήματα που ελπίζει να επιλύσει η Κυβέρνηση; Εξαρχής σας λέμε ότι αυτός ο θεσμός δεν αποτελεί λύση στα ζητήματα που η Κυβέρνηση θέτει. Και μόνο η αιτιολογική έκθεση αποτελεί αποδοχή αποτυχίας για τα έργα και τις ημέρες της Κυβέρνησης της Νέας Δημοκρατίας τους τελευταίους δεκαπέντε μήνες στο χώρο της άμυνας.
      Έρχεται σήμερα η Νέα Δημοκρατία, τον Ιούνιο του 2005, και ψάχνει να βρει τρόπο να καλύψει τα τεράστια κενά που δημιούργησε η ίδια στις οροφές των μονάδων των Ενόπλων Δυνάμεων και κατασκευάζει με αυτόν τον περίεργο τρόπο στρατιωτικές ή παράλληλα στρατιωτικές δομές που δεν μπορούν με κανέναν τρόπο να αποτελέσουν εναλλακτικό τρόπο κάλυψης των κενών ειδικά των παραμεθόριων μονάδων.
      Εμείς καταθέτουμε, κύριε Υπουργέ, την έντονη αντίθεσή μας στη δημιουργία των ΕΦΥΕΣ, καθώς πιστεύουμε ότι το πιθανότερο που μπορούμε να περιμένουμε είναι η εξέλιξη των ΕΦΥΕΣ σε έναν κομματικό στρατό ή αλλιώς μια εφεδρεία συντεταγμένων ψηφοφόρων που δεν θα καλύπτουν αμυντικά, αλλά εκλογικά κενά.
     Διαφωνούμε ριζικά στην ανάδειξη ενός μοντέλου ανάπτυξης στρατιωτικού τύπου όπου η νεολαία, αλλά και η τοπική οικονομία των ακριτικών νομών θα στηρίζονται σε ένα ιδιότυπο στρατιωτικό, οικονομικό μοντέλο, όπου ο στρατός θα φαντάζει, όχι ως πηγή ασφάλειας και υπερηφάνειας, όπως μέχρι σήμερα τον γνωρίζαμε, αλλά θα μεταλλαχθεί σε πηγή προσωρινών, ευκαιριακών εισοδημάτων και ουσιαστικά θα είναι μία πλασματική κάλυψη μιας υποαπασχόλησης. 
     Σήμερα, που παγκόσμια η διάρθρωση και η εξέλιξη των σύγχρονων αμυντικών μέσων στηρίζονται στην τεχνολογία, στο εξειδικευμένο προσωπικό, στην ευελιξία και στην ταχυκίνηση, καθώς και στην εξοικονόμηση μέσων με στόχο το άμεσο, ακαριαίο και ακριβές αποτέλεσμα στον αντίπαλο, στην Ελλάδα γυρίζουμε ανάποδα τους δείκτες του ρολογιού. 
     Εσείς, κύριε Υπουργέ, γυρίζετε στο χθες. Στην Ελλάδα φτιάχνουμε μονάδες ή γεμίζουμε τις μονάδες μας με φαντάρους part time. Επιλέγετε την part time άμυνα και την εκ περιτροπής στελέχωση των  μονάδων. Θεσπίζετε το «μπες βγες» στις μονάδες χωρίς να πετυχαίνετε κανένα επιχειρησιακό αποτέλεσμα για το Στρατό Ξηράς. 
     Αλήθεια μπορεί να μας πει κάποιος –αξιόπιστος όμως- ότι αυτός ο θεσμός καλύπτει έστω και ένα πρόβλημα στην αναδιάρθρωση των Ενόπλων Δυνάμεων και στην επιχειρησιακή αναβάθμιση των μονάδων της παραμεθορίου; Παίρνοντας προσωπικό από τις εφεδρείες και την εθνοφυλακή τούς επανατοποθετείτε –επί πληρωμή όμως πλέον- μέσα στις μονάδες ή παραπλεύρως αυτών των μονάδων και ισχυρίζεστε ότι το Υπουργείο Άμυνας λύνει κάποιο επιχειρησιακό ζητούμενο των παραμεθορίων μονάδων; Αυτό περισσότερο σαν αστείο ακούγεται, παρά ως συντεταγμένη πορεία αναβάθμισης των μονάδων μας.
     Αναφέρατε στην αιτιολογική έκθεση ότι το πόρισμα στην επάνδρωση των μονάδων εμφανίζεται λόγω του δημογραφικού προβλήματος και λόγω της μείωσης της θητείας των οπλιτών. Τον πρώτο λόγο θα τον δεχθώ και θα τον δεχθούμε και εμείς και νομίζω ότι συμφωνούμε ότι το δημογραφικό πρόβλημα είναι ένα πρόβλημα, το οποίο χρειάζεται τη σύμπραξη όλης της πολιτικής ηγεσίας του τόπου, ώστε να αντιμετωπιστεί. Στο δεύτερο, όμως, λόγο θα ζητήσω να σταθούμε λίγο και να δούμε τι λέτε ακριβώς. Ισχυρίζεστε ότι η μείωση της θητείας στους δώδεκα μήνες αποτελεί πρόβλημα για την επάνδρωση των μονάδων, που σας οδηγεί να φέρετε αυτούς τους τρόπους για να το καλύψετε. 
     Θα μπω λοιπόν, στον πειρασμό, κύριε Υπουργέ, να θυμηθώ τι έλεγε το κόμμα σας και εσείς προσωπικά πριν από δεκαπέντε μήνες στις εκλογές του Μαρτίου του 2004. Πριν τις εκλογές, κύριε Υπουργέ, η Νέα Δημοκρατία και εσείς προσωπικά θέσατε στην ελληνική κοινωνία και την ελληνική νεολαία το ζήτημα τη εξάμηνης θητείας, όπως καλά ενθυμείσθε. Πλειοδοτώντας μάλιστα στον προγραμματισμό της κυβέρνησης του ΠΑΣΟΚ που είχε πετύχει τη δωδεκάμηνη θητεία, θέσατε τον πιο φιλόδοξο στόχο του εξαμήνου, προκαλώντας την εύλογη προσδοκία της νεολαίας, που αυτό φυσικά εξαργυρώθηκε σε ψήφους –υποθέτουμε- ή ίσως να προσδοκούσατε σε αυτό. Σήμερα δεκαπέντε μήνες μετά ψιθυρίζετε ότι δεν μπορεί να γίνει αυτό. Ψάχνετε συμμάχους για να μπορέσετε να καλύψετε αυτήν την ανακολουθία σας και κατηγορείτε, εμμέσως πλην σαφώς, το ΠΑΣΟΚ ότι βεβιασμένα πήγε στους δώδεκα μήνες τη θητεία πριν από δύο χρόνια, με αποτέλεσμα να μην μπορείτε να καλύψετε τις οροφές των μονάδων των Ενόπλων Δυνάμεων με φυσικό επακόλουθο να έχουμε αυτά τα μεγάλα κενά και να ψάχνετε να βρείτε τρόπους να τα καλύψετε. 
     Εμείς απαντάμε ότι τίποτε από όλα αυτά δεν ισχύει. Θα το αποδείξουμε και θα σας θέσουμε ορισμένα ερωτήματα και θα ζητήσουμε και τις απαντήσεις, βέβαια. 
     Πριν όμως θέσω αυτά τα ερωτήματα, θα προσπαθήσω με λίγα λόγια να θυμίσω το περίγραμμα της πολιτικής που το ΠΑΣΟΚ άσκησε επί αυτού του σοβαρού θέματος. Έχω να θυμίσω το εξής: Η μείωση της θητείας δεν αποτέλεσε ένα πρόσκαιρο δώρο εκλογικού τύπου του ΠΑΣΟΚ, αλλά στηρίχθηκε στους πυλώνες και στους άξονες ενός σοβαρού σχεδιασμού και θα σας πω τις βασικές παραμέτρους του. 
     Πρώτη παράμετρος. Η θέσπιση των ΕΠΟΠ και η κάλυψη είκοσι πέντε χιλιάδων  θέσεων μέχρι το 2004. 
     Δεύτερη παράμετρος. Η αναδιάρθρωση των μονάδων με ενίσχυση των παραμεθορίων μονάδων, το κλείσιμο άχρηστων στρατοπέδων και μονάδων στα μετόπισθεν και η ενίσχυση των μονάδων για την άμυνα έναντι της αξιολογούμενης ως υπαρκτής απειλής της χώρας, η οποία είναι εξ ανατολών, όπως όλοι παραδεχόμεθα, εκτός εάν κάποιος εδώ το ξέχασε ή το αλλάζει.
      Και βέβαια τα στρατόπεδα, τα οποία αφήνουμε στα μετόπισθεν, αξιοποιούνται από τις τοπικές κοινωνίες σε συνδυασμό με την Τοπική Αυτοδιοίκηση, όπως είναι το Πρόγραμμα Μετεγκατάστασης Στρατοπέδων.
      Τρίτο στοιχείο ήταν η ανάπτυξη οπλικών συστημάτων τελευταίας τεχνολογίας και επιχειρησιακής ετοιμότητας Μονάδων Άμεσης Αντίδρασης, μέσω της διακλαδικότητας και την επαγγελματοποίησης του ανθρωπίνου δυναμικού. Εξ αυτού και μπήκαμε στη διαδικασία της πρόσληψης των ΕΠΟΠ και δεν τους πήραμε για να κάνουμε διορισμούς απλά και μόνο. Υπήρχε μία λογική γι’ αυτόν το θεσμό . 
      Πρέπει να παραδεχτώ ότι στην τελευταία άσκηση που παρακολούθησα και εγώ, την άσκηση «ΔΕΛΦΙΝΙ 05», είδαμε όντως αυτά τα δείγματα και τα αποτελέσματα της διακλαδικότητας, τα οποία ήταν πολύ σημαντικά. Ήταν μία επιτυχημένη άσκηση, η οποία έδωσε τα μηνύματα που είχαμε ανάγκη να πάρουμε.
      Αυτό ήταν, λοιπόν, το πλέγμα των δράσεων που επέτρεψαν στο ΠΑΣΟΚ τη μείωση της θητείας στους δώδεκα μήνες από τους είκοσι έναν μήνες, χωρίς να διασαλευτεί όμως το αξιόμαχο των Ενόπλων Δυνάμεων και συγχρόνως η χώρα να μπορεί να κατέχει πρωταγωνιστική θέση στο γεωπολιτικό χώρο των Βαλκανίων και της Ανατολικής Μεσογείου. 
      Πιστεύω ότι ο κ. Σπηλιωτόπολος, ο νυν Υπουργός Άμυνας, δεχόταν ως ορθή τη μέχρι τότε πορεία και τα τότε δεδομένα, δηλαδή τα πριν δεκαπέντε μηνών, για να μπορεί να ξεστομίζει την υπόσχεση «εγώ θα το πάω και έξι μήνες». Έτσι θέλω να πιστεύω γιατί θα ήταν απίστευτο κάτι διαφορετικό. Δεν θα μπορούσα να πιστέψω εγώ και κανένας άλλος ότι ο υπεύθυνος της Εθνικής Άμυνας της Αξιωματικής Αντιπολιτεύσεως τότε, δηλαδή της Νέας Δημοκρατίας, έλεγε και υποσχόταν εξάμηνο αυτός και το κόμμα του, ενώ πίστευε ότι δεν στεκόταν ούτε το δωδεκάμηνο.
      Αυτό δεν μπορώ να το διανοηθώ, θα ήταν απίστευτο. Θα ήταν  πολιτική που δεν θα ήθελα να την χαρακτηρίσω. Ας μην τη χαρακτηρίσω, ας κρατήσουμε τους τόνους μέχρι ένα σημείο.
      Πάντως, η αλίευση ψήφων με μία υπόσχεση προς τη νεολαία «θα σας πάμε στο εξάμηνο», ενώ δεν πίστευε στο δωδεκάμηνο, δεν μπορεί να είναι ανεκτή στα πολιτικά πράγματα του τόπου.
      Σήμερα, δεκαπέντε μήνες μετά, ομολογεί ότι δεν μπορεί να βαδίσει προς αυτόν το στόχο που ο ίδιος και το κόμμα του έθεσαν προεκλογικά στο λαό. Και όχι μόνο αυτό, αλλά ψάχνει τρόπους για να καλύψει τα κενά που δημιουργήθηκαν. Κενά που δημιουργούνται από την άστοχη πολιτική που εφαρμόζει το δεκαπεντάμηνο.
      Πρέπει να παραδεχτεί ο κύριος Υπουργός τους λόγους αυτής της αποτυχίας. Βασανιστικά ερωτήματα αναφύονται για τους λόγους αυτής της αποτυχίας και ζητούν απαντήσεις από τον ελληνικό λαό και ειδικότερα από τη νεολαία. 
      Θα σας θέσουμε εμείς μερικά ερωτήματα, για να διευκολύνουμε τη δημόσια συζήτηση διά της Βουλής, μας παρακολουθεί όμως και ο ελληνικός λαός.
      Πρώτο ερώτημα: Μήπως αποτύχατε, κύριε Υπουργέ, γιατί δεν προχωράει καθόλου η αναδιάρθρωση των Ενόπλων Δυνάμεων;
      Δεύτερο ερώτημα: Μήπως αποτύχατε γιατί, αντί να κλείνουν οι μονάδες των μετόπισθεν και να μεταφέρονται οι λεγόμενες ημιενεργές μονάδες προς την παραμεθόριο, στήνονται νέα στρατόπεδα και νέες μονάδες στα μετόπισθεν, αυξάνοντας τις ανάγκες σε προσωπικό και ξεχειλώνοντας την αντοχή των ήδη ισχνών σε ποσοστά επάνδρωσης μονάδων της παραμεθορίου;  
      Όταν λέω «παραμεθόριο» -για να μην μπερδεύονται κάποιοι- εννοώ την παραμεθόριο, όπως ορίστηκε από το ελληνικό δόγμα, δηλαδή νησιά Αιγαίου-Θράκη. Αν πιστεύει κάποιος ότι είναι αλλού ο εχθρός, να το πει εδώ στο Βήμα. Αυτή κρίνουμε παραμεθόριο, εκτός αν εσείς αλλάξατε την παραμεθόριο. Αυτό ήταν το σύστημα των μεταθέσεων και της λειτουργίας του Στρατού όλα αυτά τα χρόνια. Γι’ αυτό λέω «παραμεθόριο» και κάνω μία ακόμα διευκρίνιση, γιατί καμιά φορά χρειάζεται να ξαναπούμε το αυτονόητο.
      Τρίτη ερώτηση: Μήπως αποτύχατε γιατί, ενώ είκοσι πέντε χιλιάδες ΕΠ.ΟΠ. έπρεπε να είχαν προσληφθεί μέχρι το 2004, φθάσαμε το 2005, το μήνα Ιούνιο, και τώρα βγάλατε την προκήρυξη, μετά από απανωτές προσπάθειες να βγάζετε προκηρύξεις και να κυκλοφορούν από εδώ και από εκεί;
      Τέλος πάντων, φθάσαμε σε μία προκήρυξη, βάζοντας μέσα σ’ αυτήν, τη συνέντευξη, δυστυχώς, όμως προβλέπω ότι θα δούμε πράγματα και θαύματα σ’ αυτήν την υπόθεση για το ποιοι τελικά θα προσληφθούν.
      Μήπως αυτό ανοίγει τον κομματικό δρόμο σ’ αυτούς που έχουν μπάρμπα στη «γαλάζια Κορώνη»; 
      Πάντως, όπως και να έχει, το 2004 έπρεπε να είχε ολοκληρωθεί το πρόγραμμα των ΕΠΟΠ με είκοσι πέντε χιλιάδες προσλήψεις, για να σταθεί το δωδεκάμηνο. Και πάμε στο 2005 και, ενώ ήταν επτάμισι χιλιάδες να προσληφθούν, προκηρύξατε και στα τρία όπλα πεντέμισι χιλιάδες. Άρα υπάρχει τεράστιο ζήτημα.
    Τέταρτη ερώτηση. Μήπως αποτύχατε γιατί αντί να ενισχύσετε την άμυνα απέναντι στον υπαρκτό κίνδυνο εξ ανατολών διαχέεται δυνάμεις ακόμη και τώρα υπέρ του ενδεχόμενου κινδύνου εκ βορρά, αφήνοντας εκτεθειμένη την άμυνα μπροστά στον υπαρκτό κίνδυνο και με αυτόν τον τρόπο η επάνδρωση των μονάδων έχει πέσει σε δραματικά επίπεδα και όχι βέβαια στα επίπεδα που μας είπατε στην ενημέρωση που κάνατε στο Υπουργείο Εθνικής Άμυνας ή που λέτε από εδώ και από εκεί, τα οποία είναι τα ευκταία; 
    Πιστεύω, κύριε Υπουργέ, ότι έχετε παγιδευτεί στα ίδια σας τα λόγια. Σας θυμίζω απλά ότι η Βουλγαρία και η Ρουμανία, σε δυο χρόνια, θα είναι μέλη της Ευρωπαϊκής Ενώσεως. Επιπλέον σας θυμίζω ότι τις προκλήσεις των ασύμμετρων απειλών αντιμετωπίζουν οι ειδικές δυνάμεις ασφαλείας, οι συνοριοφύλακες και όχι οι Ένοπλες Δυνάμεις και πόσο δε άλλωστε οι μονάδες τύπου ΕΦΥΕΣ, ας πούμε, στο Νομό Σερρών.
    Σ’ αυτά τα ερωτήματα που σας θέτω υπάρχει μία απάντηση, η οποία λέει το εξής: Εμείς πιστεύουμε ότι αποτύχατε σ’ αυτούς τους δεκαπέντε μήνες να συνεχίσετε το μεγάλο έργο που το ΠΑΣΟΚ έκανε στο Υπουργείο Άμυνας. Δεν μπορείτε, λέτε, να εφαρμόσετε την υπόσχεσή σας για εξάμηνη θητεία και ο λόγος αυτής της αποτυχίας είναι ότι κάνατε ακριβώς ό,τι πρέπει για να τορπιλίσετε την υπόσχεσή σας. 
    Αν παρά ταύτα, όμως, επιμένετε στην προεκλογική σας υπόσχεση, αναρωτιέμαι με ποιον τρόπο θα την υλοποιήσετε, χωρίς να διασαλευτεί η μαχητική και η επιχειρησιακή ικανότητα των Ενόπλων Δυνάμεων και χωρίς να έχουμε κατάρρευση των μονάδων μας. Το στράτευμα έχει πράγματι περιέλθει σε δυσμενέστερη θέση, απ’ αυτήν που το παραλάβατε πριν δεκαπέντε μήνες. Δυστυχώς, χρειάστηκαν μόνο δεκαπέντε μήνες για να διαμορφωθεί αυτή η δύσκολη κατάσταση. Πιστεύουμε ότι θα πρέπει να κάνετε την αυτοκριτική σας, να παραδεχθείτε τα λάθη σας, να αρχίσετε μία νέα προσπάθεια, με νέο πνεύμα και όχι με ισοπεδωτική διάθεση και εμμονές ηθικοπλαστικού περιεχομένου. Ζητάτε συναίνεση, αλλά κάνετε ό,τι περνάει από το χέρι σας για να τη δυναμιτίσετε. Πρέπει να αλλάξετε εικόνα και λειτουργία, για να μπορέσουμε να πούμε ότι υπάρχει έδαφος συνεννόησης μαζί σας.
    Στο σχέδιο νόμου που φέρνετε σήμερα, εμείς θα διαφωνήσουμε επί της αρχής. Θα πρέπει, όμως, να μας απαντήσετε και να εξηγήσετε στον ελληνικό λαό τα εξής σημεία του νομοσχεδίου:
    Πρώτον, γιατί θα πρέπει ο Υπουργός Άμυνας να συγκροτεί ανεξάρτητες μονάδες ΕΦΥΕΣ σε επίπεδο λόχου τάγματος; 
    Δεύτερον, γιατί, κύριε Υπουργέ, ενώ παραμερίζετε τους ΕΠΟΠ, πετυχημένο θεσμό μέχρι το 2004, ετοιμάζετε τα τάγματα των ΕΦΥΕΣ; 
    Τρίτον, ποιο θα είναι το μέγεθός τους, τι είδους μονάδες θα είναι αυτές, ποια η αποστολή τους και ποια η γεωγραφική κατανομή τους; 
    Τέταρτον, γιατί δεν καθορίζει ο νόμος σας τα κριτήρια επιλογής των ΕΦΥΕΣ και το κάνει ο Υπουργός; Γιατί δεν εφαρμόζουμε ας πούμε τα αντικειμενικά κριτήρια επιλογής των ΕΠΟΠ, αλλά με το ν. 2936/2001 και όχι τον τωρινό;
    Πέμπτον, γιατί η πρόσκληση στα όπλα των ΕΦΥΕΣ και ειδικά των ταγμάτων ΕΦΥΕΣ να μη γίνεται μέσα από τις διαδικασίες του Εθνικού Συστήματος Συναγερμού, με συνέπεια να αποδεσμεύετε πλήρως την πρόσκληση στα όπλα των ΕΦΥΕΣ από τα θεσμικά όργανα του κράτους, όπως είναι το ΚΥΣΕΑ και προβλέπεται ότι είναι μόνο ευθύνη δική σας, του Υπουργού; 
    Έκτον, γιατί μπορεί ο Υπουργός να καλεί τους ΕΦΥΕΣ και ειδικά τις ανεξάρτητες μονάδες τους πάνω από δύο περιόδους ετησίως;
    Έβδομον, γιατί δίνεται η δυνατότητα ανεξέλεγκτης χρήσης αυτών των μονάδων και για ποιο λόγο; Γιατί δεν υιοθετείται αποκλειστικά και συσταλτικά ο ρόλος και ο σκοπός αυτών των μονάδων;
    Όγδοον, ποια η επιχειρησιακή σκοπιμότητα συγκρότησης μονάδων ΕΦΥΕΣ εκτός των νήσων και Θράκης, όπου βρίσκονται οι παραμεθόριες μονάδες, όπως είπα προηγουμένως, για τις οποίες αγωνιάτε, όπως ισχυρίζεστε; 
    Ένατον, ποιος ο λόγος συγκρότησης μονάδων ΕΦΥΕΣ στη Μακεδονία, Ήπειρο και ειδικά στο Νομό Σερρών; 
    Δέκατον, γιατί δεν αρκείται ο Υπουργός στην πρόσληψη ΕΦΥΕΣ μέσα στις υπάρχουσες μονάδες του στρατού ξηράς και δίνει στον εαυτό του το δικαίωμα να ιδρύει νέες μονάδες και μάλιστα εκτός Θράκης και νήσων; Τι σκοπό εξυπηρετείτε; Γιατί δεν ονομάζει τους νομούς της Μακεδονίας και Θράκης που θα εφαρμόσει το θεσμό και ξεχωρίζει ειδικά το Νομό Σερρών, ο οποίος μάλιστα σε δύο χρόνια θα συνορεύει με χώρα της Ευρωπαϊκής Ένωσης;
    Ενδέκατον, τέλος γιατί δεν θέτει ως κριτήρια προαγωγής των ΕΦΥΕΣ αυτά των μονίμων ομοιοβάθμων τους που υπηρετούν, με αποτέλεσμα να δημιουργηθεί βιομηχανία παραγωγής βαθμοφόρων, με φυσικό επακόλουθο να δημιουργηθούν τριβές και κλονισμός του ηθικού των μονίμων στελεχών μας …
    ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
    ΒΑΣΙΛΕΙΟΣ ΟΙΚΟΝΟΜΟΥ: Ολοκληρώνω, κύριε Πρόεδρε.
    … που θα θεωρηθούν αδικημένα και με ανισότητα αντιμετωπίσιμα από την πατρίδα τους, την οποία βέβαια και υπηρετούν.


      Σας λέω κάτι τελείως ενδεικτικό. Σκεφθείτε έναν ταγματάρχη ΕΦΥΕΣ, διμηνίτη, να  διοικεί το λοχαγό της Σχολής Ευελπίδων. Το δέχεσθε αυτό το πράγμα; Αυτό είναι αδιανόητο.
      ΝΙΚΟΛΑΟΣ ΚΟΡΤΣΑΡΗΣ: Αυτό δεν γίνεται.
      ΒΑΣΙΛΕΙΟΣ ΟΙΚΟΝΟΜΟΥ: Γίνεται και θα σας το πoυν και ο Υπουργός και οι γνωρίζοντες.
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, ολοκληρώστε.
      ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε, ολοκληρώνω σ΄ ένα λεπτό. 
      Κυρίες και κύριοι συνάδελφοι, όπως και να έχει, εμείς πιστεύουμε στον ελληνικό Στρατό, αλλά με τη στρατιωτική δομή που έχει και δεν δεχόμαστε καμία παράλληλη δομή στρατιωτικού τύπου να λειτουργεί παράπλευρα και ανεξέλεγκτα από αυτόν. Εμείς στηρίζουμε τον ελληνικό Στρατό. Δημιουργήσαμε έναν αξιόμαχο Στρατό, θέλουμε την αναβάθμιση και την αναδιάρθρωσή του και θέλουμε έναν Στρατό που να αποτελεί παράγοντα σταθερότητας στην περιοχή μας. Εμείς πιστεύουμε στις εφεδρείες του Στρατού μας, δηλαδή στη δύναμη του ελληνικού λαού. 
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, ολοκληρώστε.
      ΒΑΣΙΛΕΙΟΣ ΟΙΚΟΝΟΜΟΥ: Ένα λεπτό, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Δεν έχετε άλλο χρόνο. Συνεχώς ένα λεπτό ζητάτε. 
      ΒΑΣΙΛΕΙΟΣ ΟΙΚΟΝΟΜΟΥ: Κυρίες και κύριοι συνάδελφοι, γι’ αυτόν το λόγο προβλέψαμε και προτείναμε ένα σύστημα ενεργοποίησης αυτών των εφεδρειών ως εφέδρων άμεσης ετοιμότητας που θα συμπληρώσει τις μονάδες μας, σε στιγμές κρίσης. Δεν καταλαβαίνουμε τι εξυπηρετούν τα τάγματα ΕΦΥΕΣ, ως ανεξάρτητες μονάδες, που θα συγκροτεί ο Υπουργός Άμυνας. Χωρίς έλεγχο και υπό το άλλοθι των κρίσεων θα συγκροτούνται μονάδες στρατιωτικού τύπου με θολή εικόνα και σκοτεινό σκοπό. 
      Σας τονίζουμε το συνταγματικό μας δικαίωμα του ελέγχου στην εφαρμογή του νέου θεσμού των ΕΦΥΕΣ, το οποίο και θα ασκήσουμε. Η ψήφιση του νομοσχεδίου είναι το λιγότερο. Θα ελέγξουμε την εφαρμογή του θεσμού των ΕΦΥΕΣ, δεν θα επιτρέψουμε να εξελιχθεί σ΄ ένα ψηφοθηρικό εκλογικό μηχανισμό στα πλευρά του στρατεύματος και σας διαβεβαιώνω ότι θα μας βρείτε, σκληρά, απέναντί σας, αν τολμήσετε να το μεταβάλετε σε καρικατούρα εφεδρείας του Στρατού Ξηράς.
      Το ΠΑΣΟΚ πιστεύει στα μόνιμα στελέχη που συγκροτούν το Στρατό μας, πιστεύει στην αστείρευτη δύναμη της εφεδρείας του ελληνικού λαού, γιατί είναι αυτός που θα προτάξει τα στήθη του απέναντι στους εχθρούς, κάθε σπιθαμής, της ελληνικής γης.
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, τα ξαναείπατε αυτά. 
      Σας ευχαριστούμε πολύ.
      ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε, αυτό έπραξε το ΠΑΣΟΚ όσο ήταν στην Κυβέρνηση, αυτό πιστεύει τώρα που είναι στην Αντιπολίτευση και αυτό θα ξαναπράξει σε δύο χρόνια που θα είναι πάλι στην Κυβέρνηση. 
      Ευχαριστώ πολύ. 
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, ο επιπλέον χρόνος θα κρατηθεί από τη δευτερολογία σας.
      Το λόγο έχει η ειδική αγορήτρια του Κομμουνιστικού Κόμματος κα Λιάνα Κανέλλη.
      ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
      Κυρίες και κύριοι συνάδελφοι, θα ήθελα να ξεκινήσω με μία μικρή παρατήρηση. Η συζήτηση ενός νομοσχεδίου, κατά τη γνώμη μας, θα έπρεπε να είναι στα αλήθεια επί της αρχής του νομοσχέδιου. Οφείλω να ομολογήσω ότι με εξαιρετική περισυλλογή, αγαπητέ συνάδελφε εισηγητή της Αξιωματικής Αντιπολίτευσης, η ένταξη οποιασδήποτε συζήτησης στον απόηχο μίας μικροπολιτικοεκλογολογικής αντιπαράθεσης των δύο κομμάτων δεν συνεισφέρει και ειδικά για τέτοια νομοσχέδια εξαιρετικής βαρύτητας. Είναι σαν να ήσασταν στον απόηχο του Σαββατοκύριακου, πότε θα γίνετε και πότε δεν θα γίνετε εξουσία. Εδώ μιλάμε για πράγματα εξαιρετικά σημαντικά με βαρύνουσα σημασία.
      ΒΑΣΙΛΕΙΟΣ ΟΙΚΟΝΟΜΟΥ: Αυτό καταλάβατε από όσα είπα;
      ΛΙΑΝΑ ΚΑΝΕΛΛΗ: Ναι, αυτό άκουσα, κύριε συνάδελφε, μαζί με δεκαπέντε ρητορικές ερωτήσεις που, δυστυχώς, δεν τις διατυπώσατε, όταν γινόταν η συζήτηση στην επιτροπή.
      ΒΑΣΙΛΕΙΟΣ ΟΙΚΟΝΟΜΟΥ: Τότε δεν ακούσατε καλά.
      ΛΙΑΝΑ ΚΑΝΕΛΛΗ: Κυρίες και κύριοι συνάδελφοι, τι έχουμε εδώ; Έχουμε έναν ευφυή τρόπο να προσαρμοστούμε σε μία βαθύτατα αντιλαϊκή, βαθύτατα αντιπολιτισμική και βαθύτατα αντινεολαιίστικη διαδικασία. Γι’ αυτόν το λόγο τους λένε και ΕΦΥΕΣ. Σας καλέσαμε και στην επιτροπή, κύριε Υπουργέ, να αλλάξετε τον τίτλο. Μοιάζει προσφυής, ευφυολογηματικός, αλλά στην πραγματικότητα είναι δραματικός, παρ΄ ότι είναι μία απλή ακροστιχίδα.    
      Θα ξεκινήσω από μία ιστορία, που αφορά την παγκοσμιοποιημένη καταναγκαστική προσχώρηση, και τέως, σοσιαλιστών στην παγκοσμιοποιημένη ελεύθερη σκληρή ανταγωνιστική αγορά, που λέγεται Ιράκ. Στο Ιράκ αυτήν τη στιγμή, αγαπητοί συνάδελφοι, υπηρετούν εκατό χιλιάδες Αμερικανοί στρατιώτες και τριάντα οκτώ χιλιάδες ΕΦΥΕΣ. Ξέρετε τι είναι αυτοί; Άνεργοι Αμερικανοί, που πέρασαν από τις παραστρατιωτικές -γιατί περί αυτού πρόκειται επί της ουσίας- οργανώσεις στη δομή των Ενόπλων Δυνάμεων, όπως SILS, πρώην τάδε, πρώην δείνα και δεν έχω κανένα λόγο να σας απασχολώ με άλλα ανάλογα στοιχεία, γιατί τα ξέρετε καλύτερα από εμένα εσείς οι στρατιωτικοί. 


      Ξεπέρασαν ένα πρόβλημα ανεργίας για ένα «χ» χρονικό διάστημα. Καλή ώρα εδώ 3.000-4.000 ευρώ περιστασιακά. Μεγάλες και σπουδαίες κουβέντες: Να αντιμετωπίσουμε το δημογραφικό, να αντιμετωπίσουμε την ανεργία. Άνθρωποι τριάντα πέντε και σαράντα χρονών να μην βρίσκουν πουθενά αλλού διέξοδο και να βρίσκουν στο να πάνε να πάρουν 3.000-4.000 ευρώ επίδομα για μια κατεστραμμένη οικονομία με βαθύτατες αντιλαϊκές επικείμενες επιθέσεις και αποφάσεις. Τα ίδια έκαναν και οι Αμερικανοί. Πού βρήκαν δουλειά αυτοί; Επί της αρχής μιλάμε εδώ. Ξέρετε πού βρήκαν αυτοί δουλειά; Σε ιδιωτικές εταιρείες αντιμετώπισης της τρομοκρατίας. Τις πιο πολλές από αυτές τις ξέρετε και σας είναι εξαιρετικά οικείες. Τις χρησιμοποιήσατε δίκην consortium ξοδεύοντας δισεκατομμύρια των δισεκατομμυρίων για την ασφάλεια των Ολυμπιακών Αγώνων, π.χ. «SIKE», «HALY BURTON» και τα παραρτήματά τους.
      Με αυτό το νομοσχέδιο, πίσω από μεγάλα και πολύ ουσιαστικά αναγκαία να συζητηθούν κάποια στιγμή σοβαρά επί της αρχής, να δούμε ποιος λέει ποιες λέξεις και αν θα γυρίσουμε πίσω σε πρότυπα οργουελικά αντιστρέφοντας το νόημα των λέξεων, για να αντιμετωπίσετε το δημογραφικό. Με αυτόν τον τρόπο θα αντιμετωπίσετε την ανεργία; Θα κάνετε προκηρύξεις, για να έρθουν να μπουν στους ΕΦΥΕΣ αθροιζόμενοι σε παλλαϊκή άμυνα, συνοριοφύλακες, ΕΠΟΠ; Άμα αρχίσετε να τα μαζεύετε, σιγά σιγά το σχέδιό σας είναι να υπάρχει ένας περί τις Ένοπλες Δυνάμεις γιγάντιος θεσμός, ο οποίος στην πραγματικότητα θα χρησιμοποιείται για οποιονδήποτε άλλο λόγο εκτός από την άμυνα της πατρίδας.
       Ποιος είναι ο εχθρός; Κύριοι συνάδελφοι με το χέρι στην καρδιά πείτε μου: Ποιος είναι ο εχθρός σήμερα; Και εσείς του ΠΑΣΟΚ, που κόπτεστε για την ασφάλεια και αισθάνεστε ότι δεν είναι προς βορράν ο εχθρός, γιατί η Βουλγαρία και οι άλλες χώρες δεν είναι μέλη της Ευρωπαϊκής Ένωσης, αλλά είναι μέλη του ΝΑΤΟ, για πείτε μου: Σε ποια χώρα ζείτε; Τώρα το ανακαλύψατε; Με συγχωρείτε πάρα πολύ, ρητορικό είναι το ερώτημα, δεν είναι διαλεκτικό. Σε ποια χώρα ζείτε; Δεν μου λέτε, αν έχετε εξ ανατολών κίνδυνο, η Τουρκία είναι ή δεν είναι μέλος του ΝΑΤΟ; Και ξαφνικά θα έχετε ασφάλεια από τη Βουλγαρία, που θα είναι χώρα μέλος του ΝΑΤΟ;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Τι σχέση έχει αυτό;
      ΛΙΑΝΑ ΚΑΝΕΛΛΗ:  Σας προέκυψε ποτέ κανένας κίνδυνος σε αυτήν εδώ τη χώρα από την Βενεζουέλα; Μήπως από διάφορα άλλα πρόθυμα κράτη; Από τη Μαλεσία σας προέκυψαν κίνδυνοι; Από που σας προέκυψαν; Από φίλες σύμμαχες χώρες μέσα σ΄ ένα συγκεκριμένο δόγμα.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Υπάρχει κίνδυνος δηλαδή; 
      ΛΙΑΝΑ ΚΑΝΕΛΛΗ:  Σας παρακαλώ πολύ να μη με διακόπτετε.
      ΠΡΟΕΔΡΕΥΩΝ (Ιωάννης Τραγάκης): Θα ήθελα να παρακαλέσω κι εγώ να μη διακόπτετε. Όλα τα ερωτήματα είναι ρητορικά.
      ΛΙΑΝΑ ΚΑΝΕΛΛΗ:  Ας με προστατέψει το Προεδρείο.
      Μα, και εσείς κάνατε πενήντα ερωτήματα και εμείς δεν έχουμε τέτοια ερωτήματα. Στην Αξιωματική Αντιπολίτευση απευθύνομαι, δεν απευθύνομαι προσωπικά σε εσάς, αλλά στις θέσεις σας. Διαστρεβλωτικές μιας πραγματικότητας είναι.
      Έρχεστε, λοιπόν, και λέτε ότι θα φτιάξετε αυτές τις μονάδες. Προσέξτε: Οι συμμετέχοντες σε αυτές, αγαπητοί συνάδελφοι, δεν θα είναι στρατιωτικοί. Θα δικάζονται από στρατοδικείο. Θα ασφαλίζονται στο φορέα που είναι. 
      Έχετε κάτι ειρωνικό και σας το λέω χαρακτηριστικά. Κοιτάξτε το άρθρο 13. Τρόπος να απολέσει ένας ΕΦΥΕΣ την ιδιότητα του «ΕΦΥΟΥΣ» -για να το κλίνω κιόλας, έτσι που το φτιάξατε- ξέρετε ποιος είναι; Να αποκτήσει τη δημοσιοϋπαλληλική ιδιότητα. Μα, πού τα λέτε αυτά; Εδώ διακυβεύεται η έννοια της δημοσιοϋπαλληλικής ιδιότητας με τις μονιμότητες και τις συζητήσεις που κάνετε, εξαρθρώνετε τα ασφαλιστικά και έρχεστε να πείτε σε κάποιον να αισθάνεται ασφαλής, επειδή θα πάει εκεί να τσοντάρει στο ανύπαρκτο εισόδημά του ως άνεργος ετών τριάντα πέντε;
      Τι άλλο τους μαθαίνετε; Την εξής καταπληκτική «ανατριχίλα». Αυτό είναι διδακτικό προς τα πού πάμε, σε εποχή κατασκευής εχθρού, ώστε να μπορούν να ελέγχονται οι μάζες με βασικό όπλο την ανεργία και την πείνα και να κατασκευάζουμε ένα γιγάντιο μηχανισμό στον οποίο υποχρεωτικά να προσχωρούν. Μα δεν μας απασχολεί η συναίνεση που θέλετε να έχετε με το ΠΑΣΟΚ για κάτι τέτοιο. 
      Επί της αρχής αυτό είναι ένα εξαιρετικά επικίνδυνο νομοσχέδιο, διότι στρατιωτικοποιεί τη χώρα, εκπαιδεύει τη νεολαία στο να γίνεται εν στολή υπηρέτης της τωρινής υπαρκτής, και αιτίας των προβλημάτων του, νέας τάξης πραγμάτων, γιατί αυτό θα είναι εξ απελπισίας, η μοναδική του διέξοδος: Μισθοφόρος στο Στρατό. Περιστασιακός, εποχικός μισθοφόρος. Τι κουλτούρα περιμένετε να γεννηθεί; Κουλτούρα ειρήνης;
      Όταν καταφύγιο για την ανεργία είναι αυτό και μάλιστα σε περιοχές δημογραφικά ασθενείς και εξανδραποδισμένες από πλευράς αγροτικής παραγωγής, θα σωθεί ο άλλος με τους ΕΦΥΕΣ για 3.000-4.000 ευρώ το χρόνο; Σας το είπα και στην επιτροπή. 
      Θα τον φωνάξετε εκτάκτως όταν θα πρέπει να μαζέψει τις ελιές; Ξέρετε πότε θα πάει να μαζέψει τις ελιές, κύριε Υπουργέ; Θα πάει να τις μαζέψει αν δεν έχει καταφέρει η τοπική αρχή να έχει κλείσει σύμφωνο να κουβαλήσει λαθραία ή νόμιμα μετανάστες κατ’ έκκληση για να μαζέψει τις ελιές, για να κάνει τις αγροτικές εργασίες. 
      Δεν φτιάχνετε αγρότες, δεν φτιάχνετε ανθρώπους που θέλουν να δουλέψουν, δεν φτιάχνετε εργάτες, δεν υπάρχει ανάπτυξη. Διέξοδο τους δίνετε. Το μοναδικό πράγμα που θα απομείνει από το κράτος είναι η ιδιωτικοποίηση στην παροχή υπηρεσιών, το ΚΨΜ να γίνεται λιγάκι ίντερνετ καφέ, αντίληψη παλιά, θεμελιωμένη από τους νεόκοπους πραιτωριανούς του νεοφιλελευθερισμού, όπως είναι το ΠΑΣΟΚ. Στην πραγματικότητα, ό,τι θα απομείνει από το κράτος θα είναι η αιχμαλώτιση σε κεντρικές στρατηγικές πολιτικές, όπως το να μετατραπεί ο λαός σε πειθήνιο όργανο, χωρίς δικαιώματα. 
      Οι ΕΦΥΕΣ δεν περιέχουν μέσα στο πνεύμα του νομοσχεδίου όλη την αντίληψη εξάρθρωσης κάθε έννοιας ασφαλιστικού και εργασιακού δικαιώματος και κεκτημένου.
      Για παράδειγμα, έχετε κάτι ανατριχιαστικό. Ο στρατιωτικός θα δικάζεται από το στρατοδικείο και θα θεωρείται στρατιωτικός, αλλά δεν θα είναι στρατιωτικός που θα ασφαλίζεται στον ΟΓΑ για το διάστημα αυτό. Αναρωτιέμαι ποιος θα του καλύπτει τα μεροκάματα αν δουλεύει σε κάποια εταιρεία ή σε κάποια κονσερβοβιομηχανία, έστω και ως μερικώς απασχολούμενος, όταν εσείς θα τον φωνάξετε και θα πρέπει να κρίνει ανάμεσα στο ταπεινό μεροκάματο, που θα έπαιρνε ως προσωρινώς απασχολούμενος, με τα λεφτά που θα του δίνετε ως ΕΦΥΕΣ, για να διαλέξει κορώνα-γράμματα ο ίδιος, το πάλαι ποτέ δικαίωμα της εργασίας να το παίζει κορώνα-γράμματα, για να δει τι τον συμφέρει και αν θα βγάλει πέντε δεκάρες παραπάνω. Θα μπαίνει σ΄ ένα προσωπικό «χρηματιστήριο» και σε μία προσωπική «λοταρία» για να δει τι θα διαλέξει από τα δύο. Δεν θα τολμάει κιόλας, γιατί αν δεν εμφανιστεί θα είναι λιποτάκτης.
      Σ’ αυτόν, λοιπόν, τον άνθρωπο, σε περίπτωση που πάθει κάτι την ώρα που θα υπηρετεί στην υπομονάδα, την ανεξάρτητη, τη μη υπομονάδα, ξέρετε τι λέτε; Αν πάθει κάτι, αφού δεν είναι και στρατιωτικός και αφού δεν έχει τα δικαιώματα των στρατιωτικών, αλλά έχει τις υποχρεώσεις των στρατιωτικών, θα μοριοδοτείτε σε περίπτωση θανάτου τα παιδιά του. 
      Καταλαβαίνετε δηλαδή τι κάνετε τώρα; Κοστολογείτε, «επιδοματοποιείτε» το θάνατο κάποιου εν ημιστρατιωτική υπηρεσία, ούτε στρατιωτική, ούτε πολιτική, ούτε ασφαλισμένη, ούτε ανασφάλιστη; Αυτό εμπεδώνει τι; Πνεύμα Ενόπλων Δυνάμεων, μονάδων υποστήριξης της πατρίδας; Φυλάει «Θερμοπύλες»; 
      Επί της αρχής είναι ένα διαδικαστικό, λειτουργικό, στο πνεύμα υπαγορευόμενων από αλλότρια παγκόσμια οικονομικά καπιταλιστικά συμφέροντα, διαρθρωτικό σχήμα Ενόπλων Δυνάμεων, υπό τον απόλυτο έλεγχο της εκάστοτε κυρίαρχης εξουσίας, που συμφωνεί μ’ αυτά. Γι’ αυτό και τα κάνει όλα ο Υπουργός.
      Δεν θα καθίσουμε εμείς να μπούμε σε λεπτομέρειες αν είστε καλός Υπουργός, αν είστε κακός Υπουργός και αν είναι ζήτημα μομφής. Επί της αρχής συζητάμε τώρα. Σήμερα είστε εσείς, αύριο θα είναι κάποιος άλλος. 
      Το γενικότερο πνεύμα ποιο είναι; Τι θέλετε; Θέλετε μία μονάδα από πολίτες απολύτως ανασφαλείς, οι οποίοι έχουν γίνει όντως απολύτως ανασφαλείς. Ξέρετε τώρα, αν κάποιος το έκανε στα εικοσάχρονα ή το έκανε στα δεκαπεντάμηνα για δύο πολιτικές οι οποίες δεν διαφωνούν ούτε στην Ευρωπαϊκή Ένωση, ούτε στο ΝΑΤΟ, ούτε στην αποστολή στρατευμάτων στο εξωτερικό, σε τίποτε απ’ όλα αυτά, με τα οποία εμείς ερχόμαστε και σας λέμε ότι νομοσχέδια με επίφαση λαϊκότητας δεν μετατρέπουν τις Ένοπλες Δυνάμεις σε λαϊκό στρατό, δεν συνδέουν την κοινωνία και τους πολίτες με την έννοια της άμυνας της πατρίδας. Επίφαση είναι. Είναι επίλυση προσωρινών προβλημάτων και πολιτική, ουσιαστική, λειτουργική αιχμαλώτιση των πολιτών σ’ ένα κράτος, το οποίο φοράει στολή, μία τάξη που φοράει στολή.
      Βαθύτατα ταξικό είναι το πρόβλημα. Δεν θα σας έλθει ΕΦΥΕΣ έφεδρος υψηλής ετοιμότητας ο τετράκις απόφοιτος του Χάρβαρντ για ν’ ανεβάσετε το επίπεδο. Θα σας έλθει το παιδί που δεν έχει δουλειά, που δεν έχει διέξοδο, που είναι τριάντα πέντε ετών.
    Και θεωρείτε, αγαπητοί συνάδελφοι, αυτό το μέτρο λαϊκό;  Μήπως είναι εξοντωτικό; Υπάρχει μεγαλύτερη απειλή και μεγαλύτερος εχθρός από το να μην μπορείς να δουλέψεις στα τριάντα πέντε σου, να μην μπορείς να μείνεις στον τόπο σου και να πρέπει να βάλεις το χακί για να είσαι για δυο φορές το χρόνο με δέκα ευρώ στην τσέπη; Αυτό το θεωρείτε επίλυση προβλήματος; Μήπως είναι εκτρωματικό δημιούργημα μιας γενιάς, η οποία μόνο όταν φοράει τη στολή του δημίου συγκεκριμένων συμφερόντων θα μπορεί να επιζεί. 
    Υπάρχει μεγαλύτερος εχθρός από τη φτώχεια; Υπάρχει μεγαλύτερος εχθρός από την ανεργία; Και έρχεστε και του λέτε «για να σωθείς θα γίνεις εσωτερικός, παραβοηθός, παραστρατιωτικός για το καλόν της πατρίδος και ίνα απομείνεις εις τον τόπο σου για να πέσει η υπογεννητικότητα»; Δηλαδή, εσείς τι πιστεύετε; Ότι δίνετε κίνητρο σε άνεργους άντρες τριάντα πέντε χρονών και σαράντα με 3000 ευρώ και 4000 ευρώ να παντρευτούν, να νοικοκυρευτούν, να κάνουν και δυο παιδιά; Και να μην ξέρουν να πιάσουν ένα φτυάρι; Να μην έχουν εκπαιδευτεί σε τίποτα; Ως ανειδίκευτοι εργάτες; Να μην υπάρχει μια ουσιαστική μονάδα, ένας συνεταιρισμός, μια ανάπτυξη με λαϊκό περιεχόμενο, με στόχο τη λαϊκή οικονομία επί της ουσίας; Και είναι λαϊκό αυτό το μέτρο; 
    Βάζετε και ένα υψηλότατο κόστος στις Ένοπλες Δυνάμεις. Πρέπει να καλυφθούν αυτά τα πράγματα. Θα πάνε και στο ΙΚΑ. Μετά, υπογράφουν σύμβαση. Με συμβασιουχικές αντιλήψεις θα ικανοποιηθεί η άμυνα της πατρίδας; Σε τι διαφέρει αυτό, λοιπόν, από τους ιδιωτικοποιημένους ράμπο που έχουν οι Αμερικάνοι; Και ξέρετε τι έχουν κάνει αυτούς τους ιδιωτικοποιημένους ράμπο; Δεν απευθύνομαι σε εσάς. Στον ελληνικό λαό που ακούει. Στο ΚΚΕ αυτήν τη στιγμή απευθύνομαι. Αυτοί θα έχουν και βιογραφικό μετά από ένα χρονικό διάστημα. Θα πάνε σε μια ιδιωτική εταιρεία. Ξέρετε τι δουλειά θα κάνουν; Θα τους στείλει το Αφγανιστάν –«μεγάλος» ο πολιτισμός, η χολέρα τους θερίζει τώρα- και θα κάνουν ότι κάνουν τώρα στο Ιράκ. Βάζουν αυτούς τους ΕΦΥΕΣ στο Ιράκ μπροστά να φυλάνε το στρατόπεδο, να φάνε πρώτοι στη «μάπα» τον αντιστεκόμενο ή το βομβιστή και πίσω έχουν τον τακτικό στρατό. Μα είστε καλά; Στο 2005, στην Ελλάδα του Κολοτρονώνη, του έπους της Εθνικής Αντίστασης, της Μάχης της Κρήτης με τις τσουγκράνες, θα κάνετε σύμβαση σήμερα με τον τριάντα πέντε ετών άνεργο; «Έλα εδώ δυο φορές το χρόνο και πρόσεξε καλά. Σε καλώ όποτε θέλω. Θ’ αφήσεις τα πάντα. Και έτσι και δεν παρουσιαστείς, θα θεωρηθείς ανυπότακτος. Θα διαπράξεις αδίκημα; Θα παραπεμφθείς στο στρατοδικείο. Πού είσαι ασφαλισμένος παιδάκι μου; Στον ΟΓΑ, στο ΙΚΑ. Θα σου τα καλύψω εγώ για τρεις-τέσσερις μήνες». 
    Ποιας άμυνας; Διαρθρωμένη πώς; Ποιο είναι το δόγμα μας; Πού πάμε; Έχουμε εθνικό δόγμα; Πού είναι; Το υπαγορεύουν οι Αμερικανοί, το υπαγορεύει το ΝΑΤΟ, το υπαγορεύει ο Στρατός. Καθορίζετε τη Μεσόγειο όπως θέλουν αυτοί. Καθορίζουμε τα σύνορα στο Αιγαίο όπως θέλουν αυτοί. Καθορίζουμε τα βόρεια σύνορά μας όποτε θέλουν αυτοί. Μπαινοβγαίνουν άνθρωποι στην Ευρωπαϊκή Ένωση, λένε όχι, τους γράφουμε στα παλιά μας τα υποδήματα. 
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
    Και το αντιμετωπίζουμε λες και συνορεύουμε με μια χώρα που εξάγει τουλίπες ή γάλα. 
    Οι κίνδυνοι που προκύπτουν απ’ αυτό το νομοσχέδιο ήτοι προσχώρηση στην κυρίαρχη τάξη με όρους δουλείας και μάλιστα ένστολης δουλείας, συμβασιουχικά, ως διέξοδο από την ανεργία, η αντίληψη ότι υπηρετεί κάποιος την πατρίδα, όταν υπηρετεί -και μάλιστα κάτω από καθεστώς απίστευτης ανασφάλειας- τα συμφέροντα που συγκροτούν την άμυνα στο επίπεδο πολυεθνικού επιχειρηματικού στρατού, που πρέπει να προωθήσει τα συμφέροντά του, η εκπαιδευτική αντίληψη ότι η υπογεννητικότητα και όλα αυτά αντιμετωπίζονται μόνο όταν κάνεις μια σύμβαση με το Στρατό, έχω την εντύπωση ότι είναι πολύ πιο επικίνδυνα από τους πραγματικούς εχθρούς, που ενδεχομένως να απειλήσουν την άμυνα αυτής της χώρας. 
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε παρακαλώ. 
     ΛΙΑΝΑ ΚΑΝΕΛΛΗ: Στα επιμέρους άρθρα θα σας επισημάνουμε τους εξαιρετικά υψηλούς κινδύνους για όλα. Αλλά, σας καλώ να καθίσετε και να σκεφθείτε στα σοβαρά τι τριαντάρηδες και σαραντάρηδες «κατασκευάζουμε», με τι παιδεία που έχει προηγηθεί, να φοράνε τη στολή λες και πηγαίνουν να εισπράξουν ένα επίδομα ανεργίας δυο φορές το χρόνο. 
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε.
    Ο ειδικός αγορητής του Συνασπισμού κ. Νικόλαος Κωνσταντόπουλος έχει το λόγο.
    ΛΙΑΝΑ ΚΑΝΕΛΛΗ: Περιττό να πω, κύριε Πρόεδρε, ότι το καταψηφίζουμε. Το λέω για τα Πρακτικά επειδή με διακόψατε.
    ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κυρίες και κύριοι συνάδελφοι, όταν έρχονται τέτοια νομοσχέδια νιώθει κανείς τον πειρασμό να πει αυτό που έχει ακουστεί από κάποιον Έλληνα ποιητή: «Γέμισε ο τόπος τρύπες, τι να πρωτομπαλώσεις.»
    Κύριοι της Κυβέρνησης, αντιφάσκετε με τον εαυτό σας, όταν φέρνετε τέτοια νομοσχέδια, με τα οποία καθιερώνετε διαδικασίες προσλήψεων με συμβάσεις, την ίδια ώρα που λέτε ότι αυτό το καθεστώς είναι αμαρτωλό καθεστώς πελατειακών σχέσεων. 
    Αντιφάσκετε με τον εαυτό σας, όταν λέτε ότι σας ενοχλεί ο ευρύτερος δημόσιος τομέας, εξαπολύετε μύδρους εναντίον του και την ίδια ώρα διευρύνετε δι’ αυτού του τρόπου το δημόσιο τομέα, πάλι με τη λογική κάποιων ευκαιριακών σχέσεων. 
    Δώστε μια εξήγηση, επιτέλους, γιατί συνεχίζετε αυτήν την αμαρτωλή διαδικασία της ένταξης στον ευρύτερο δημόσιο τομέα, με την πατέντα των συμβάσεων για νέους ανθρώπους που θέλουν να βρουν δουλειά και γιατί δι’ αυτού του τρόπου εμφανίζετε ένα μείγμα ιδιωτικού και δημοσίου, όπου κανείς δεν μπορεί να ξέρει πότε ανήκει στον έναν τομέα, πότε στον άλλον, από ποιον ελέγχεται και ποιο είναι το αίσθημα ευθύνης που έχει απέναντι της πολιτείας διά της ιδιωτικής συμβάσεως ή διά της αποστολής.
    Επιπροσθέτως, αντιφάσκετε με τον εαυτό σας όταν μιλάτε για την περιφερειακή ανάπτυξη και θεωρείτε, ως υποκατάστατο περιφερειακής ανάπτυξης, αυτό το νομοσχέδιο. 
    Αντιφάσκετε με τον εαυτό σας όταν μιλάτε για νέο αμυντικό δόγμα στις καινούργιες συνθήκες και θεωρείτε ως παρένθετο αμυντικού δόγματος αυτό το νομοσχέδιο, ένα νομοσχέδιο ευκαιριακό, συγκυριακό, που το είχαν κάνει και οι προηγούμενοι και που το βρήκατε στα συρτάρια. Και το προωθείτε τώρα με μία βαρύγδουπη λογική με την οποία τι θέλετε να πείτε, λόγου χάριν, στους κατοίκους της Ροδόπης, της Ξάνθης και των Σερρών; Ότι θα δώσει περισσότερη επενδυτική πνοή αυτό το νομοσχέδιο από το αν φτιάχνατε τις καθέτους διόδους προς τη Βουλγαρία και προς την υπόλοιπη Ανατολική Ευρώπη; 
    ΦΙΛΙΠΠΟΣ ΤΣΑΛΙΔΗΣ: Της Δράμας εγκαινιάζεται.
    ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Εγκαινιάζεται. Για σκεφτείτε, όμως, κύριε συνάδελφε, με πόση καθυστέρηση και με πόσα λεφτά.
    ΦΙΛΙΠΠΟΣ ΤΣΑΛΙΔΗΣ: Αργήσαμε, αλλά το κάναμε.
    ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Οι Βούλγαροι το έχουν κάνει προ πολλού. 
    ΦΙΛΙΠΠΟΣ ΤΣΑΛΙΔΗΣ: Αργήσαμε, αλλά το κάναμε.
    ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Εμείς δεν το έχουμε κάνει.
    ΦΙΛΙΠΠΟΣ ΤΣΑΛΙΔΗΣ: Το κάναμε και το έκανε η δική μας η Κυβέρνηση.
    ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Η Ευρωπαϊκή Ένωση χρηματοδότησε και εμάς και τους Βούλγαρους. Οι Βούλγαροι το έκαναν, εμείς δεν το κάναμε και ζητάει λογαριασμό από εμάς η Ευρωπαϊκή Ένωση. Για να συνεννοηθούμε.
    Επί της αρχής, λοιπόν, δεν πείθετε, διότι φέρνετε ένα νομοσχέδιο με το οποίο επιχειρείτε φτιάχνοντας ημιστρατιωτικές, παράλληλες στρατιωτικές δομές, να υποκαταστήσετε αναγκαίες κοινωνικές πολιτικές για την ανεργία, για την ερήμωση, για το δημογραφικό, για την περιφερειακή ανισότητα, για τις εισοδηματικές πιέσεις, για τη συγκράτηση του πληθυσμού, για την τόνωση της οικονομίας ευπαθών, «εύθραυστων» περιοχών και κοινωνιών και για τη δημιουργία ενός άλλου κλίματος, διαφορετικού από το κλίμα της επενδυτικής απραξίας που υπάρχει σήμερα.
    Αυτός είναι ένας λόγος, λοιπόν, για τον οποίο εμείς καταψηφίζουμε το νομοσχέδιο επί της αρχής.
    Ποια είναι η αρχή που υπηρετεί; Αμυντικού χαρακτήρα; Όχι. αναπτυξιακού χαρακτήρα; Όχι. Απεναντίας, πατάει στα χνάρια δοκιμασμένων πολιτικών. 
    Και κάποτε, με αφορμή και επιμέρους νομοσχέδια, να συνεννοηθούμε ποιο μοντέλο ανάπτυξης θέλουμε, ποιο κοινωνικό περιεχόμενο πρέπει να έχει αυτό το μοντέλο, ποιες κοινωνικές αναφορές πρέπει να έχει αυτό το μοντέλο και πώς, σε τελευταία ανάλυση, μια πολιτεία χρηστή διαχειρίζεται τη νομοθετική εξουσία και το δημόσιο χρήμα για να καλύπτει ισόρροπα πρωταρχικές ανάγκες.
      Δεύτερος λόγος για τον οποίο εμείς επί της αρχής καταψηφίζουμε αυτό το νομοσχέδιο: Στη στρατιωτική δομή –την όποια στρατιωτική δομή, δεν την αξιολογούμε, θα την αξιολογήσουν οι ειδικοί, γιατί άλλωστε, εγώ δεν είμαι ούτε πολέμαρχος ούτε στρατηγός κατ’ απονομήν, στρατιώτης ήμουν, μεταταγείς εις την τάξη των σκαπανέων για λόγους φρονημάτων- η οποία είναι αναγκαία για τη χώρα μας για την εφαρμογή μιας αμυντικής πολιτικής, προσθέτει τίποτε αυτό το νομοσχέδιο;
      Λειτουργικά και από πλευράς αποστολής, σύγχυση θα δημιουργήσει και το ξέρετε πάρα πολύ καλά, γιατί διαμορφώνεται ένα σώμα, το οποίο έχει μία διπλή αναφορά, δηλαδή και εντός της κοινωνίας και εντός του Στρατού. Άλλοτε θα είναι εντός του θεσμού, άλλοτε θα είναι υπό τα όπλα. 
      Για δείτε το αυτό στην πράξη, πώς εφαρμόζεται. Σε περιόδους, λέει, κρίσης, οι οποίες θα προσδιορίζονται και θα αξιολογούνται από ποιον; Από τον Υπουργό. Σε τοπικό επίπεδο ή και σε γενικό επίπεδο; Και αν είναι μεν σε γενικό, εύκολα μπορεί κανείς να αξιολογήσει εάν υπάρχει γενική κρίση στην χώρα. Αλλά σε τοπικό επίπεδο;
      Με αυτή την έννοια, λοιπόν, η προσθήκη και άλλων παράπλευρων στρατιωτικών δομών προς την υπάρχουσα δομή άμυνας της χώρας, δεν εξυπηρετεί από πλευράς αποτελεσματικότητας και λειτουργικότητας τους όποιους σκοπούς επί της αρχής επικαλείται το νομοσχέδιο.
      Τρίτος λόγος για τον οποίο καταψηφίζουμε επί της αρχής αυτό το νομοσχέδιο: Δεν υπήρξε μέχρι σήμερα προς την κοινωνία και προς την Εθνική Αντιπροσωπεία καμία αξιολόγηση της εφαρμογής προηγούμενων παρόμοιων θεσμών. Έχουμε εφέδρους με συνταγματική υποχρεωτικότητα. Έχουμε επαγγελματίες οπλίτες. Έχουμε οπλίτες πενταετούς υποχρεώσεως. Έχουμε διασυνοριακούς φύλακες. Υπήρξε κανένας απολογισμός;
      Ορισμένες από αυτές τις δομές έχουν, τουλάχιστον από πλευράς ενημέρωσης της κοινής γνώμης, μία αποστολή οι άλλες έχουν;
      ΝΙΚΟΛΑΟΣ ΚΟΡΤΣΑΡΗΣ: Οι συνοριοφύλακες, κύριε Πρόεδρε.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Λέω ορισμένες, κύριε συνάδελφε. Σύνορα κάποτε μου είπαν και εμένα ότι είναι η Ηλεία, η πατρίδα μου. 
      ΝΙΚΟΛΑΟΣ ΚΟΡΤΣΑΡΗΣ: Αυτό το έχουμε ακούσει.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Το ξέρετε, λοιπόν. Κίνητρα παραμεθορίου περιοχής δόθηκαν κάποτε και στην Ηλεία, διότι «έχει σύνορα στο πέλαγος».
      Δεν υπήρξε αξιολόγηση και εννοώ αξιολόγηση τεχνοκρατική, εννοώ αξιολόγηση πολιτική, εννοώ αξιολόγηση κοινωνική και δημοκρατική. Αυτή είναι η γνώμη μας. 
      Εάν εσείς θεωρείτε ότι προσθέτοντας τέτοια σώματα κάθε κυβέρνηση που έρχεται, με μία επιμεριστική αντίληψη της αμυντικής πολιτικής, φτιάχνουμε εθνική πολιτική για την άμυνα και τη σταθερότητα της χώρας, επιτρέψτε μου να θεωρώ ότι κάνετε λάθος. Και έχετε το δικαίωμα να αξιολογήσετε, εάν είναι λαθεμένη η δική μου κρίση.
      Τέταρτος λόγος, για τον οποίο εμείς επί της αρχής καταψηφίζουμε αυτό το νομοσχέδιο: Στην χρονική περίοδο που περνάμε, το αίτημα είναι η αύξηση των στρατιωτικών δαπανών ή η μείωσή τους; Εμείς υποστηρίζουμε σταθερά ότι το αίτημα είναι η μείωση των στρατιωτικών δαπανών και όχι η αύξησή τους. Και επειδή οι εξελίξεις είναι ραγδαίες, βλέπετε και πόσο αντιφατικές είναι. 
      Πράγματι, εντός της Ευρώπης έχουμε ένα καθεστώς, το οποίο αλλάζει τα δεδομένα. Τα σύνορα πλέον της Ελλάδας σε δύο χρόνια στη Μακεδονία και τη Θράκη δεν θα είναι τα εξωτερικά σύνορα της Ευρωπαϊκής Ένωσης. Θα πάνε στα ρουμανικά σύνορα τα σύνορα τα εξωτερικά της Ευρώπης. Αλλά βλέπετε ότι, ενώ προς αυτήν την κατεύθυνση εντός της Ευρώπης εξομαλύνονται τα πράγματα δια των προσχωρήσεων και των νέων χωρών στην Ευρωπαϊκή Ένωση, εξακολουθούν να υπάρχουν οι εντάσεις στην ευρύτερη περιοχή της Μέσης Ανατολής, στην ευρύτερη περιοχή που μας αφορά. Είμαστε μία χώρα, δυστυχώς, που βρίσκεται ανάμεσα σε περιοχές, όπως τα Βαλκάνια και η Μέση Ανατολή, που αιμορραγούν διαρκώς και αναφλέγονται, συν τα πρόσθετα προβλήματα που δημιουργούνται σε σχέση με την Τουρκία.


    Αυτά τα ζητήματα, λοιπόν, έχουν τεθεί προ πολλού και υπάρχουν και εξαγγελίες από την πλευρά τόσο της Κυβέρνησης όσο και της Αξιωματικής Αντιπολίτευσης για το ότι δεν συντρέχει κανένας λόγος αύξησης των αμυντικών δαπανών. Απεναντίας, εξαγγελία θα ήταν η μείωση των στρατιωτικών δαπανών. Και η δική σας Κυβέρνηση το εξήγγειλε προφορικά ή γραπτά, δεν έχει σημασία. Σημασία έχει το πολιτικό μήνυμα που διατυπώνει κανείς, όταν λέει ότι είμαστε σε περίοδο, που πρέπει λελογισμένα να οδηγηθούμε στη μείωση των στρατιωτικών δαπανών. Εμείς λέμε «ισόρροπη μείωση των στρατιωτικών δαπανών», γιατί αυτά τα χρήματα λείπουν από τις κοινωνικές πολιτικές που χρειάζονται οι λαοί και οι κοινωνίες, για να είναι κοινωνίες ισορροπίας, σταθερότητας και αισιοδοξίας προς το μέλλον.
    Κάποια φορά, επιτέλους, ας δοθεί και ένας λογαριασμός. Και εγώ απευθύνομαι προς τους συναδέλφους της Νέας Δημοκρατίας και του ΠΑΣΟΚ για να δοθεί μια απάντηση, γιατί είμαστε η τρίτη χώρα στην αγορά όπλων. ‘Όπως προχθές μάλιστα δημοσιεύτηκε στη συγκεκριμένη έκθεση του Διεθνούς Ερευνητικού Ινστιτούτου για την Ειρήνη της Στοκχόλμης, μετά την Κίνα, μετά την Ινδία, τρίτη χώρα με 5,3 δισεκατομμύρια ευρώ είναι η Ελλάδα, πέμπτη η Τουρκία και μετά οι άλλες χώρες στη συνέχεια. Γιατί; 
    Εγώ θα σας πω τη δική μου άποψη. Γιατί αγοράζουμε κατά καιρούς πράγματα που γρήγορα απαξιώνονται, είναι άχρηστα. Διευκολύνουμε έτσι να αγοράζονται τα άχρηστα των πολεμικών βιομηχανιών, γι’ αυτό και ανθεί στον τόπο μας το είδος αυτό, το κακό αυτό λουλούδι των μεσαζόντων.
    Εγώ θα ζητήσω από εσάς, κύριε Υπουργέ, αντί να φέρνετε ένα τέτοιο νομοσχέδιο που είναι διάτρητο επί της αρχής, να δώσετε κάποτε στη δημοσιότητα το ποιοι αντιπροσωπεύουν ποιους, ποιοι μεσιτεύουν για ποιους και ποιοι απόστρατοι συγκροτούν τις ομάδες πίεσης που περιφέρονται στα αρμόδια Υπουργεία, για να πιέζουν προς λήψη ευνοϊκών πολιτικών αποφάσεων παρανόμως, αντισυνταγματικά. Αυτό να κάνετε, αν θέλετε πραγματικά να κάνετε μια τομή σ’ αυτόν τον ευαίσθητο και κρίσιμο τομέα.
    Ξέρετε τις εταιρείες, ξέρετε τη συγκρότησή τους, ξέρετε ποιοι εμφανίζονται ως εκπρόσωποι των lobbies, ξέρετε ποιοι εμφανίζονται διεκδικώντας με το ένα χέρι να παίρνουν ζεστό χρήμα του δημοσίου και με το άλλο να αγοράζουν περιουσία του δημοσίου. Αν θέλετε, κάντε κάτι τέτοιο, ώστε να προκαλέσετε πράγματι εξυγίανση στο εσωτερικό της δομής της άμυνας και του Υπουργείου Εθνικής Άμυνας.
    Θα πω ακόμα μια παράμετρο, την οποία επίσης ξέρετε εσείς και οι συνάδελφοι του ΠΑΣΟΚ. Είμαστε ή δεν είμαστε η μοναδική χώρα που έχουμε στο ελάχιστο απομειώσει τη συμβολή της εγχώριας πολεμικής βιομηχανίας στην κάλυψη πραγματικών αναγκών, ακόμα και για αναλώσιμα είδη; Ακόμα και για την εκπαίδευση κάνουμε εισαγωγή, γιατί έχουμε απομειώσει την πολεμική βιομηχανία στο ελάχιστο. 
    Ένας ακόμη λόγος αρχής, για τον οποίο εμείς λέμε «όχι» σ’ αυτό το νομοσχέδιο. Περιέχει και αυτό το νομοσχέδιο, κατά τη συνήθη πρακτική όλων των κυβερνήσεων, αόριστες έννοιες προσφερόμενες για ερμηνευτικές ασκήσεις: ειδικό καθεστώς, περίοδοι κρίσεις. Ο Υπουργός δεν προσδιορίζει επακριβώς τα κριτήρια εκείνα, τα οποία τεκμηριώνουν κάθε φορά τη συνταγματική δημοκρατική νομιμότητα. Επιτρέψτε μου να πω και ένα κριτήριο της  εθνοωφέλειας, με την παραδοσιακή του όρου «έννοια» της ωφέλειας, δηλαδή, του δημοσίου συμφέροντος.
    Την ώρα που εισάγετε αυτές τις γενικές έννοιες, δεν περιλαμβάνετε στο νομοσχέδιο ρυθμίσεις «αντισταθμιστικές», ώστε να αποτρέπεται -έστω και κατά παρεκτροπή- η μετατροπή τέτοιων σωμάτων σε παραστρατιωτικά σώματα. Και ξέρετε τι εννοώ, γιατί αυτά τα ζείτε κάθε μέρα και από πλευράς διοικητικής. 
    Και τέλος -για να είμαι και εντός του χρόνου- πράγματι τέτοια νομοσχέδια δίνουν λάθος μηνύματα στην κοινωνία. «Η Κυβέρνηση είναι εδώ, θα φέρει ένα νομοσχέδιο, κάποιους θα βολέψει». «Με κάποια πατέντα συμβάσεων θα βάλουμε κάποιους, έτσι ώστε να πιαστούν από την κρικέλα του δημοσίου». Έτσι έλεγε η γιαγιά μου: «Από την κρικέλα του δημοσίου να πιαστείς, παιδάκι μου». 
    Δυστυχώς, κυριαρχεί αυτή η λογική και θα σας πω γιατί είστε σε αντίφαση με τον εαυτό σας, για να τελειώσω έτσι όπως άρχισα. Προχθές, φέρνατε νομοσχέδιο με το οποίο ενισχύετε –υποτίθεται- τη διά βίου κατάρτιση και τώρα φέρνετε νομοσχέδιο με το οποίο ενισχύετε τη διά βίου εξάρτηση από τις συμβάσεις, τη διά βίου προσχώρηση στη λογική του κρατικοδίαιτου. Φέρνετε νομοσχέδιο με το οποίο ενισχύετε διά βίου τις πελατειακές σχέσεις.
    Για όλους αυτούς τους λόγους, εμείς καταψηφίζουμε αυτό το νομοσχέδιο και θα έλεγα, κύριε Υπουργέ, επειδή τα ζητήματα άμυνας σ’ αυτήν την κρίσιμη περιοχή είναι ευρύτερης σημασίας και η επειδή άμυνα είναι οργανικό τμήμα της εθνικής εξωτερικής πολιτικής, για τέτοια νομοσχέδια καλό θα ήταν να υπάρχει διαβούλευση και στο Συμβούλιο Εξωτερικής Πολιτικής, αν θέλουμε οι θεσμοί που φτιάχνουμε, να έχουν περιεχόμενο και να μην είναι «σκούφιες χωρίς εγκεφάλους». 
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Κυρίες και κύριοι συνάδελφοι, έχω την τιμή να ανακοινώσω στο Σώμα τα εξής:
    Οι Υπουργοί Εμπορικής Ναυτιλίας, Οικονομίας και Οικονομικών, Εξωτερικών, Περιβάλλοντος, Χωροταξίας και Δημοσίων Έργων και Δικαιοσύνης κατέθεσαν σχέδιο νόμου: «Κύρωση της Διεθνούς Σύμβασης για τον έλεγχο επιβλαβών συστημάτων υφαλοχρωματισμού των πλοίων, 2001». 
    Οι Υπουργοί Πολιτισμού, Οικονομίας και Οικονομικών, Εξωτερικών, Εθνικής Παιδείας και Θρησκευμάτων και Επικρατείας κατέθεσαν σχέδιο νόμου: «Κύρωση της Συμφωνίας πολιτιστικής συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Ινδονησίας».
    Οι Υπουργοί Τουριστικής Ανάπτυξης, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση της τροποποίησης της παραγράφου 4 των Κανόνων Χρηματοδότησης που είναι προσαρτημένη στο Καταστατικό του Παγκόσμιου Οργανισμού Τουρισμού καθώς και των συναφών Χρηματοδοτικών του Κανονισμών 4(2) και 14(3)».
    Παραπέμπονται στις αρμόδιες Διαρκείς Επιτροπές.
    Το λόγο έχει η συνάδελφος κ. Ελένη Ράπτη.
    ΕΛΕΝΗ ΡΑΠΤΗ: Κύριε Πρόεδρε, κυρίες και κύριοι συνάδελφοι, το νομοσχέδιο που συζητούμε σήμερα, προωθεί την καθιέρωση ενός νέου θεσμού, των Εφέδρων Υψηλής Ετοιμότητας. Στόχος του είναι η αντιμετώπιση των αυξανόμενων αναγκών του Στρατού Ξηράς σε κατώτερα στελέχη και στρατιώτες λόγω των συνεχών μειώσεων της θητείας και η ενίσχυση της αμυντικής δύναμης των μονάδων των παραμεθορίων περιοχών.
    Το τελικό αποτέλεσμα της εφαρμογής του θεσμού αναπτύσσεται σε τρία επίπεδα. Αφ’ ενός, με την εξασφάλιση τοπικής εφεδρείας θα οδηγήσει στην αύξηση των ποσοστών στελέχωσης των μονάδων των παραμεθορίων περιοχών. Αφ’ ετέρου προσφέρει τη δυνατότητα για έναρξη της μείωσης της θητείας από το τέλος του 2005. Και τέλος, μέσω της δημιουργίας νέων θέσεων εργασίας, θα τονώσει την οικονομία των ακριτικών περιοχών. Είναι ένα νομοσχέδιο ιδιαίτερα σημαντικό, καθώς έχει ταυτόχρονα στρατιωτική και κοινωνική χρησιμότητα. Αποτελεί για το λόγο αυτό δείγμα μιας νέας αντίληψης στη διαχείριση θεμάτων σύγχρονου στρατιωτικού σχεδιασμού. Επαληθεύεται η δέσμευσή μας να εντάξουμε την κοινωνική ευαισθησία στο σύνολο της πολιτικής μας. 
    Οι βασικές προϋποθέσεις για την πρόσληψη Εφέδρων Υψηλής Ετοιμότητας ορίζουν πως πρέπει να είναι Έλληνες πολίτες και μόνιμοι κάτοικοι των παραμεθορίων περιοχών στις οποίες θα τοποθετηθούν. Η μόνιμη εγκατάστασή τους έξω από τη μονάδα του  νομού στον οποίο κατοικούν, αποτελεί άλλωστε παράγοντα λύσης της σύμβασής τους. Θα υπηρετούν στο στράτευμα ορισμένους μήνες το χρόνο και κατά την περίοδο αυτή λαμβάνουν απολαβές ίσες μ’ αυτές των ομοιόβαθμών τους επαγγελματιών στρατιωτικών και έχουν δυνατότητα για ανάλογες βαθμολογικές προαγωγές και υγειονομική περίθαλψη από τις υπηρεσίες του Στρατού Ξηράς. Σε περιόδους κρίσεως καλούνται υπό τα όπλα άμεσα, χωρίς να προηγηθούν οι τυπικές διαδικασίες του εθνικού συστήματος συναγερμού, γεγονός που διασφαλίζει ακριβώς το χαρακτήρα υψηλής ετοιμότητας που διακρίνει το θεσμό. 
    Τα στοιχεία αυτά ορίζουν τη δημιουργία μίας ποιοτικής δύναμης εφεδρείας απαραίτητης, με βάση τις εδαφικές μας ανάγκες, ανάγκες που υπαγορεύονται από την αύξηση των φαινομένων λαθρομετανάστευσης και λαθρεμπορίου, τα οποία πλήττουν τις ακριτικές περιοχές της ελληνικής περιφέρειας.


Ενισχύεται η ειρηνική δύναμη των μονάδων των παραμεθορίων περιοχών και μάλιστα με τους ίδιους τους κατοίκους.
      Η προσωπική συμμετοχή των κατοίκων, η εξοικείωσή τους με τον αμυντικό μηχανισμό της χώρας συμβάλλει στην εμπέδωση του αισθήματος ασφάλειας. Δεν μπορούμε να παραβλέψουμε και τους ήδη ισχυρούς δεσμούς των Ενόπλων Δυνάμεων με τις τοπικές κοινωνίες. Είναι γνωστό, άλλωστε, πως ο ρόλος τους επεκτείνεται σε δραστηριότητες κοινωνικής αρωγής και υποστήριξης των κρατικών υπηρεσιών για την αντιμετώπιση εκτάκτων αναγκών. Εξίσου σημαντική είναι και η κοινωνική διάσταση του δεσμού. Τα υψηλά ποσοστά ανεργίας, το ανεκμετάλλευτο εργατικό δυναμικό, η μετακίνηση των νέων σε μεγάλα αστικά κέντρα μετά το λύκειο, συνθέτουν την εικόνα της στασιμότητας και εγκατάλειψης της ελληνικής περιφέρειας. Η εφαρμογή του θεσμού, με τη δημιουργία νέων θέσεων εργασίας οι οποίες θα καλυφθούν από τους κατοίκους των παραμεθορίων περιοχών, θα συμβάλει στην τόνωση της τοπικής οικονομίας, στην ενθάρρυνση των νέων ανθρώπων να παραμείνουν στον τόπο της κατοικίας τους και τελικά στην ενίσχυση της κοινωνικής συνοχής. 
      Αγαπητοί συνάδελφοι, η εδραίωση του αισθήματος ασφάλειας σε όλους τους πολίτες και ιδιαίτερα σ’ αυτούς που κατοικούν σε απομακρυσμένες περιοχές της χώρας αποτελεί στόχο της πολιτικής μας. Η Κυβέρνηση με την προώθηση της εφαρμογής του θεσμού των Εφέδρων Υψηλής Ετοιμότητας ενισχύει τις ακριτικές περιοχές. Και αυτό γίνεται τόσο σε επίπεδο εθνικής άμυνας με την αύξηση της επιχειρησιακής ικανότητας των μονάδων που εδρεύουν εκεί όσο και σε οικονομικό και κοινωνικό επίπεδο, συμβάλλοντας στη μείωση της εποχικής ανεργίας. 
      Είναι πράγματι αξιόλογο πώς ένα νομοσχέδιο που έχει ως κύριο αντικείμενο  τον επιτελικό σχεδιασμό των Ενόπλων Δυνάμεων, συμβάλλει επίσης στην περιφερειακή ανάπτυξη. Επιβεβαιώνεται έτσι η δέσμευσή μας για μεταρρυθμίσεις με κοινωνικό πρόσωπο. Ο θεσμός που εντάσσεται στο πλαίσιο εφαρμογής του ολοκληρωμένου προγράμματος μεταρρύθμισης της δομής των Ενόπλων Δυνάμεων αποτελεί και μία από τις προγραμματικές εξαγγελίες της Κυβέρνησης στον τομέα της άμυνας. Η πολιτική της εθνικής άμυνας εγκρίνεται. Η νέα δομή δυνάμεων και διοίκησης υλοποιείται. Οι ελληνικές Ένοπλες Δυνάμεις εκσυγχρονίζονται, γίνονται πιο αποδοτικές και πιο ευέλικτες.  Προωθούμε καθημερινά καινοτόμες ενέργειες, ρεαλιστικές αλλαγές, εφαρμόζοντας σταδιακά το κυβερνητικό μας πρόγραμμα. Και στο επίκεντρο βρίσκεται πάντα ο άνθρωπος.  
      Σας ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
    Η συνάδελφος κ. Αποστολάκη, έχει το λόγο.
      ΜΙΛΕΝΑ ΑΠΟΣΤΟΛΑΚΗ: Κύριε Πρόεδρε, κυρίες και κύριοι συνάδελφοι, συζητάμε σήμερα ένα σχέδιο νόμου που καταθέτει η Κυβέρνηση και που κατ’ αρχήν δίνει τη δυνατότητα για ένα λογοπαίγνιο σε σχέση με την επιγραφή του, ένα λογοπαίγνιο που αναφέρεται στο ότι αυτό το νομοσχέδιο, κατά την άποψή μας, δεν είναι καθόλου ευφυές. 
      Δυστυχώς, όμως, η κριτική εκφεύγει από τα στενά όρια ενός λογοπαιγνίου και πηγαίνει σε πολύ πιο ουσιαστικά ζητήματα, ουσιαστικά ζητήματα που αφορούν τον αμυντικό σχεδιασμό της χώρας, αλλά και που αφορούν στον ευρύτερο σχεδιασμό μιας Κυβέρνησης που τα κίνητρά της είναι πάντοτε θολά, τα κίνητρά της είναι ύποπτα, γι’ αυτό και τα κίνητρά της είναι ανομολόγητα. 
      Με την πρώτη ανάγνωση που θα κάνει κανείς, αντιλαμβάνεται ότι οι προβλέψεις του νομοσχεδίου δεν έχουν καμία σχέση με το σύγχρονο πόλεμο και το σύγχρονο στρατό. 
      Κόντρα σ’ έναν εκσυγχρονισμό που επιχειρήθηκε τα τελευταία χρόνια στις Ένοπλες Δυνάμεις της χώρας, σχεδιάζεται ουσιαστικά η δημιουργία μπουλουκιών, που θα άγονται και θα φέρονται κάθε τέσσερις μήνες. Καμία λογική στην κάλυψη των επιχειρησιακών αναγκών της άμυνας της χώρας, σήμερα που η διάρθρωση και η εξέλιξη των σύγχρονων αμυντικών μέσων στηρίζονται στην τεχνολογία, στο εξειδικευμένο προσωπικό, στην ευελιξία, στην ταχυκίνηση, στην εξοικονόμηση μέσων, ώστε να έχουμε αποτελέσματα άμεσα, ακαριαία και ακριβή κατά του αντιπάλου. Και όλα αυτά, όταν στην αιτιολογική έκθεση του νομοσχεδίου αναφέρεται ότι ο λόγος γι’ αυτήν τη νομοθετική πρωτοβουλία είναι η αντιμετώπιση των αναγκών των Ενόπλων Δυνάμεων που έχουν προκύψει από το δημογραφικό πρόβλημα της χώρας, καθώς και τη μείωση της θητείας. 
      Αναρωτιέμαι όμως, κύριε Υπουργέ, όταν προεκλογικά εξαγγέλλατε την περαιτέρω μείωση της θητείας στους έξι μήνες, αν είχατε υπόψη σας όλα αυτά. Αναρωτιέμαι κατά πόσο υπεύθυνα, συγκροτημένα απευθυνθήκατε στην ελληνική νεολαία και υφαρπάξατε σ’ ένα βαθμό την ψήφο της, τάζοντάς της εξάμηνη θητεία, ενώ γνωρίζατε πολύ καλά ότι δεν επρόκειτο να τη μειώσετε, όχι μόνο γιατί γνωρίζατε τις πραγματικές ανάγκες, αλλά και γιατί λυσσαλέα, μικροκομματικά και αντιπολιτευτικά είχατε αντιπολιτευθεί μία συγκροτημένη απόφαση και πρόταση του ΠΑΣΟΚ, που οδήγησε στη μείωση της θητείας στους δώδεκα μήνες, συγκροτώντας την ίδια στιγμή ένα αξιόμαχο στράτευμα. 
      Αυτή είναι, όμως, η αντίληψη μιας συγκεκριμένης παράταξης που, όπως φαίνεται, παρά το πέρασμα του χρόνου, δεν μετακινείται από συγκεκριμένες μεθόδους, δεν μετακινείται από μία συγκεκριμένη ιδεολογία. Και μάλιστα η ιδεολογία αυτή οδηγεί στο παράδοξο να προωθείται μία πραγματικά περίεργη αντίληψη για ανάπτυξη στρατιωτικού τύπου στις μέρες μας, για ανάπτυξη και πρωτοβουλίες υποτιθέμενης κοινωνικής συνοχής μέσα από την ομηρία νέων ανθρώπων, στους οποίους καμία διέξοδος δεν δίνεται. Αντιθέτως, οι άνθρωποι αυτοί μέσα απ’ αυτήν τη διαδικασία είναι όμηροι ενός κράτους, την επανίδρυση του οποίου επαγγελθήκατε, αλλά φαίνεται ότι στο μυαλό σας είχατε πολύ συγκεκριμένα πράγματα, τα οποία είναι αλήθεια ότι μέχρι τώρα δρομολογείτε με θαυμαστή συνέπεια. Ξεκινήσατε το ξήλωμα της αξιοκρατίας στο δημόσιο και στον ευρύτερο δημόσιο τομέα με την κατάργηση του ν. 2190, που αποτέλεσε για τη χώρα μας ένα μεγάλο θεσμικό εκσυγχρονισμό και που είναι αλήθεια ότι χρειάστηκε δέκα χρόνια για να μπορέσει να απορροφηθεί από την ελληνική κοινωνία και να γίνει συλλογική της συνείδηση. 
      Ξεκινήσατε, λοιπόν, από εκεί, ξηλώσατε ό,τι θεσμικά είχε κατορθώσει αυτή η κοινωνία να κερδίσει, οδηγηθήκατε στην προώθηση των «δικών σας γαλάζιων παιδιών» μέσα από την περιβόητη συνέντευξη και την αξιολόγηση, μέσα από τις περίφημες εταιρείες αξιολογήσεων, που ξεφυτρώνουν και στήνονται στα υπουργικά σας γραφεία. Κανένας, όμως, δεν θα μπορούσε να φανταστεί ότι δεν θα σταματούσατε εκεί και θα αγγίζατε το στράτευμα, θα αγγίζατε την άμυνα της χώρας. Η περίφημη επανίδρυση του κράτους θα έφθανε να διοχετευθεί και να εισχωρήσει στις Ένοπλες Δυνάμεις της χώρας. 
      Κυρίες και κύριοι συνάδελφοι, μία παράταξη, για την οποία η ιστορία μας έμαθε ότι κάποτε κέρδιζε τις εκλογές βάζοντας και τα δένδρα να ψηφίζουν, σήμερα -σαράντα χρόνια μετά- κάνει κάτι άλλο, προκειμένου ενδεχομένως να χρησιμοποιήσει εκλογικά: Δημιουργεί ένα παραστρατιωτικό ουσιαστικά σώμα, που βεβαίως δεν θα δουλεύει ούτε θα υπηρετεί την άμυνα. Ποιος σήμερα μπορεί να πιστέψει ότι άνθρωποι τετραμηνίτες, οι οποίοι ξαφνικά εγκαταλείποντας ό,τι δουλειά, ό,τι οικογενειακή υποχρέωση έχουν, θα πηγαίνουν σε μια μονάδα, την ίδια στιγμή που κανένας σχεδιασμός για τις μονάδες της χώρας δεν υπάρχει, και θα μπορούν να είναι αξιόμαχοι, αξιοπόλεμοι, ώστε να υπηρετήσουν την άμυνα της χώρας; Το μόνο βέβαιο είναι ότι οι άνθρωποι αυτοί θα υπηρετήσουν το σύστημα και το μηχανισμό, ο οποίος τους έθεσε σε ομηρία. Θα είναι ένα καλό εκλογικό Σώμα, το οποίο θα εκβιάσετε και του οποίου θα οδηγηθείτε και πάλι να υφαρπάξετε την ψήφο. 
      Το θέμα όμως είναι, κυρίες και κύριοι συνάδελφοι και κύριε Υπουργέ, ότι οι καιροί έχουν αλλάξει και δεν είσαστε σε θέση ούτε να το αντιληφθείτε ούτε να το υπηρετήσετε μέσα από ένα διαφορετικό πρίσμα.
      Δεν μπορείτε να ξεφύγετε από αυτόν τον παλαιοκομματισμό, δεν μπορείτε να ξεφύγετε από την παράδοση μιας παράταξης, που δεν δίστασε ποτέ να χρησιμοποιήσει οτιδήποτε, προκειμένου να υπηρετήσει το στενό κομματικό κράτος. Το θέμα είναι ότι αυτό που κάνετε, δεν αντιλαμβάνεστε ότι θα γυρίσει μπούμερανγκ. 
      Είναι σαφές ότι όχι μόνο καταψηφίζουμε το νομοσχέδιο, αλλά ζητάμε και την απόσυρσή του. Ζητάμε την απόσυρσή του, γιατί όπως είπα και πριν, οδηγεί στη δημιουργία παραστρατιωτικών σωμάτων, προκειμένου να εξυπηρετηθούν εκλογικές σκοπιμότητες και εκλογικοί μηχανισμοί.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Γιαννέλης έχει το λόγο.
      ΙΩΑΝΝΗΣ ΓΙΑΝΝΕΛΗΣ - ΘΕΟΔΟΣΙΑΔΗΣ: Κυρίες και κύριοι συνάδελφοι, εάν οι Έφεδροι Υψηλής Ετοιμότητας δίνουν αφορμή και ευκαιρία για κάποιο λογοπαίγνιο, όπως είπε η κ. Αποστολάκη, τότε οι συνοριοφύλακες που φυλάγουν τα σύνορα της πατρίδας μας στην Αθήνα, στα Επτάνησα και στην Κρήτη, είναι ένα μικρό ανέκδοτο. 
      ΒΑΣΙΛΕΙΟΣ ΟΙΚΟΝΟΜΟΥ: Οι λαθρομετανάστες …
      ΙΩΑΝΝΗΣ ΓΙΑΝΝΕΛΗΣ -ΘΕΟΔΟΣΙΑΔΗΣ: Έτσι είναι. Αφήστε! Αλλοδαποί υπάρχουν στα νησιά του ανατολικού Αιγαίου και όφειλαν να βρίσκονται εκεί πέρα και όχι να βρίσκονται εκεί που βρίσκονται.
      ΒΑΣΙΛΕΙΟΣ ΟΙΚΟΝΟΜΟΥ: Να ξέρουμε τι λέμε.
      ΠΡΟΕΔΡΕΥΩΝ (Ιωάννης Τραγάκης): Μη διακόπτετε, κύριε συνάδελφε.
      Συνεχίστε, κύριε Γιαννέλη.
      ΙΩΑΝΝΗΣ ΓΙΑΝΝΕΛΗΣ- ΘΕΟΔΟΣΙΑΔΗΣ: Κυρίες και κύριοι συνάδελφοι, η Κυβέρνηση Καραμανλή έχει λάβει μια πολύ σημαντική απόφαση, την απόφαση να μεταφέρει επιτέλους το κράτος στην επαρχία. Να ανοίξει η επαρχία για το ελληνικό κράτος, πράγμα το οποίο δεν έγινε επί είκοσι χρόνια και πράγμα το οποίο είχατε υποχρέωση να το πράξετε απέναντι στις κοινωνίες, που ζουν σ’ αυτές τις περιοχές. 
      Δυστυχώς δεν το πράξατε, με αποτέλεσμα σήμερα οι παραμεθόριες αυτές περιοχές, τα νησιά του βορειοανατολικού Αιγαίου, η κρίσιμη αυτή περιοχή του ελληνικού χώρου να είναι η τελευταία, μαζί με την Ήπειρο, από τις έντεκα φτωχότερες περιοχές της Ευρωπαϊκής Ένωσης. Και αυτό δεν έγινε τους τελευταίους δεκαπέντε μήνες. Έγινε από μια σειρά παραλείψεων. Έγινε από την απαξία, έγινε από την έλλειψη ενδιαφέροντος προς τις περιοχές αυτές όλα αυτά τα χρόνια. Και μας φτάσατε στο σημείο σήμερα να είμαστε οι φτωχότεροι σε ολόκληρη την Ευρώπη, με αποτέλεσμα –επειδή αυτό έγινε και στους άλλους δείκτες για την Ελλάδα- η Ελλάδα να αγωνίζεται να φτάσει την Ευρώπη, να αγωνίζεται να ακολουθήσει τους ρυθμούς ανάπτυξης της Ευρώπης και τα παραμεθόρια νησιά να αγωνίζονται να φτάσουν το ρυθμό ανάπτυξης των υπόλοιπων περιοχών της Ελλάδας. Αυτή είναι η κατάντια, κυρίες και κύριοι συνάδελφοι.
      Βέβαια την απάντηση σάς την έδωσε την Κυριακή η κ. Παπαρήγα, νομίζω. Μη χρησιμοποιείτε ως άλλοθι αυτούς τους δεκαπέντε μήνες γιατί μια οικονομία δεν καταρρέει σε δεκαπέντε μήνες. Κατέρρευσε, εάν κατέρρευσε και είναι τελευταία σε όλους τους δείκτες τα τελευταία χρόνια, στα οποία εσείς ήσασταν στην εξουσία.
      Αυτή, λοιπόν, την πολιτική του ανοίγματος του κράτους προς την επαρχία, προς την περιφέρεια, ακολουθεί και το Υπουργείο Εθνικής Άμυνας. Και οφείλω δημόσια να συγχαρώ τον Υπουργό Εθνικής Άμυνας, διότι αυτό ακριβώς το μέτρο το οποίο λαμβάνει με τους ΕΦΥΕΣ, είναι πραγματικά ένα μέτρο το οποίο θα τονώσει ψυχολογικά τους ντόπιους με το αίσθημα της άμυνας της χώρας, αλλά επιπλέον θα τονώσει και την οικονομία. 
      Άκουσα τον εισηγητή της Αξιωματικής Αντιπολίτευσης και πριν από λίγο την κ. Αποστολάκη η οποία είπε «Τι θα προσθέσει στην οικονομία αυτό το σύστημα των ΕΦΥΕΣ;». Νομίζω ότι πολύ εύκολα τα απαξιώνετε όλα. Έχει πάρα πολλά να προσθέσει. Όταν οι εργαζόμενοι στα νησιά αυτά, κυρίες και κύριοι συνάδελφοι του ΠΑΣΟΚ, εργάζονται δύο ή τρεις μήνες το χρόνο, όταν πηγαίνει το χειμώνα για τρεις μήνες για να μαζέψει τις ελιές του στη Λέσβο, για παράδειγμα και τους υπόλοιπους μήνες κάθεται, εάν του προσφέρει για άλλους τέσσερις μήνες η πολιτεία τη δυνατότητα να εργαστεί και να αμειφθεί αξιοπρεπώς, αυτό γιατί δεν θεωρείτε ότι ωφελεί την τοπική οικονομία, αλλά και την κοινωνία; Γιατί το απαξιώνετε αυτό; 
      ΒΑΣΙΛΕΙΟΣ ΟΙΚΟΝΟΜΟΥ: Θα ντύσετε στο χακί όλα τα νησιά.
      ΙΩΑΝΝΗΣ ΓΙΑΝΝΕΛΗΣ -ΘΕΟΔΟΣΙΑΔΗΣ: Αφήστε τα αυτά. Άλλα οφείλατε να κάνετε κύριε Οικονόμου, για τα νησιά τόσα χρόνια, που δεν τα πράξατε και είστε υπόλογοι γι’ αυτό. Σας καταδίκασε ο λαός και δεν εκλέξατε ούτε ένα Βουλευτή αυτή τη φορά στα δικά μας τα νησιά, τουλάχιστον. Χάσατε τη Νομαρχία, χάσατε και το Δήμο Μυτιλήνης και έχετε πολλά ακόμα να χάσετε, διότι σας καταλογίζει πάρα πολλά ο λαός στην περιοχή αυτή. 
        Κυρίες και κύριοι συνάδελφοι, πραγματικά είναι ένα πολύ σημαντικό νομοσχέδιο, το οποίο δίνει τη δυνατότητα στους νέους ανθρώπους, τριάντα, τριάντα πέντε έως σαράντα ετών, να μπορέσουν να εργασθούν εκεί. Και δεν είναι μόνο αυτό το μέτρο που έχει λάβει το Υπουργείο Εθνικής Άμυνας. Πριν από ενάμιση περίπου μήνα, θα διαβάσατε τα άλλα μέτρα που έλαβε και για το στράτευμα, αλλά και για ειδικές κατηγορίες ανθρώπων που είναι στρατευμένοι, εκτός αν δεν τα πληροφορηθήκατε ή δεν θέλατε να το πληροφορηθείτε.
        Ένα πολύ σημαντικό μέτρο, επίσης, είναι ότι επιτέλους τα Κέντρα Νεοσυλλέκτων έφυγαν από το Χαϊδάρι, έφυγαν από το Γουδί ή δεν ξέρω από πού αλλού έφυγαν. Ξέρω, όμως, με βεβαιότητα ότι σήμερα στον τόπο μου, στη Λέσβο, υπάρχουν δύο Κέντρα Εκπαίδευσης Νεοσυλλέκτων και άλλο ένα στη Λήμνο, τα οποία ήδη λειτουργούν. Αυτό βεβαίως είναι καλό.
        Χαίρομαι που επιτέλους βρίσκετε και κάτι καλό στην Κυβέρνηση. Όμως, έλειπε η πολιτική θέληση τόσα χρόνια να το πράξετε εσείς. Και ήρθε αυτή η Κυβέρνηση, ήρθε αυτός ο συγκεκριμένος Υπουργός -ο οποίος είναι συνεχώς υπό κατηγορία και δεν ξέρω ποιοι είναι οι στόχοι- και κάνει κάτι για το οποίο με τα τσιγκέλια σας βγάζουμε ότι είναι καλό.
        Και δεν έγινε μόνο αυτό. Έγιναν οι νηπιακοί σταθμοί. Όλα αυτά που γίνονταν στις μεγάλες πόλεις, γίνονται πλέον και στις δικές μας επαρχίες.
        Κύριε εισηγητή της Αξιωματικής Αντιπολίτευσης, είπατε: «Μα, αυτό το νομοσχέδιο οδηγεί σε άτοπα. Πώς είναι δυνατόν ο ταγματάρχης των ΕΦΥΕΣ να διοικεί τον αξιωματικό της Σχολής Ευελπίδων;». Αυτό δεν συμβαίνει μέχρι σήμερα;
        ΒΑΣΙΛΕΙΟΣ ΟΙΚΟΝΟΜΟΥ: Φυσικά και δεν συμβαίνει αυτό σήμερα.
        ΙΩΑΝΝΗΣ ΓΙΑΝΝΕΛΛΗΣ - ΘΕΟΔΟΣΙΑΔΗΣ: Με συγχωρείτε, ο λοχίας ο οποίος γίνεται ταγματάρχης, δεν διοικεί τον αξιωματικό της Σχολής Ευελπίδων; Δεν συμβαίνει αυτό εδώ και πενήντα χρόνια; Μην προσπαθείτε να απαξιώσετε…
        ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, συγγνώμη. Θα κρατήσω το χρόνο σας. 
        Θα ήθελα να παρακαλέσω τους κυρίους συναδέλφους να μην προκαλούν διακοπές, διότι οι διακοπές φέρνουν απαντήσεις και ξεστρατίζει η συζήτηση. 
        ΒΑΣΙΛΕΙΟΣ ΟΙΚΟΝΟΜΟΥ: Να διευκολύνω…
        ΠΡΟΕΔΡΕΥΩΝ (Ιωάννης Τραγάκης): Δεν υπάρχει διευκόλυνση σ’ αυτό το θέμα. 
        Επίσης να σας υπενθυμίσω  ότι οι ομιλητές που μίλησαν από την από εκεί πλευρά μέχρι τώρα δεν διεκόπησαν καθόλου. Λοιπόν, θα ήθελα να σας παρακαλέσω να αφεθεί ο ρήτορας να αναπτύξει ελεύθερα τις απόψεις του.
        Συνεχίστε, κύριε Γιαννέλλη.
        ΙΩΑΝΝΗΣ ΓΙΑΝΝΕΛΗΣ-ΘΕΟΔΟΣΙΑΔΗΣ: Είχε εκφράσει ο πρώην Πρόεδρος του Συνασπισμού, ο φίλος κ. Κωνσταντόπουλος στην επιτροπή την άποψη: «Τι θα γίνει αυτό το νομοσχέδιο, αν πέσει στα χέρια της απέναντι πλευράς;». Τους Τούρκους προφανώς θα εννοούσε. Δεν νομίζω ότι έχει νόημα ένα τέτοιο έστω και ρητορικό ερώτημα, διότι όλοι ξέρουμε ότι όταν φτάνει η στρατιά του Αιγαίου στα ρουθούνια μας…
        ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Είναι τόσο σημαντικό, που σήμερα το διαγράφει ο Υπουργός.
        ΙΩΑΝΝΗΣ ΓΙΑΝΝΕΛΗΣ-ΘΕΟΔΟΣΙΑΔΗΣ: Δεν ξέρω τι διαγράφει ο Υπουργός. Εγώ οφείλω να σας πω ότι όταν η στρατιά του Αιγαίου φτάνει απέναντι στη Σμύρνη, τότε, όταν ξέρετε την ψυχολογική μας κατάσταση, είμαστε υποχρεωμένοι να εξοπλίσουμε τα νησιά. Και το ξέρετε, διότι υπάρχει…
        ΠΡΟΕΔΡΕΥΩΝ (Ιωάννης Τραγάκης): Συνεχίστε και αφήστε αυτό το θέμα.
        ΙΩΑΝΝΗΣ ΓΙΑΝΝΕΛΗΣ-ΘΕΟΔΟΣΙΑΔΗΣ: … και γνωρίζετε ότι όλοι αυτοί παρελαύνουν την 25η Μαρτίου στις γιορτές στις οποίες συμμετέχει ο στρατός. 
        Αυτό το νομοσχέδιο είναι πολύ σημαντικό, αλλά κυρίως τονώνει το ντόπιο συναίσθημα. Αποκτά την αίσθηση ο κόσμος που βρίσκεται εκεί, ότι πραγματικά φυλάσσονται αυτές οι «Θερμοπύλες», ότι φυλάσσονται τα νησιά αυτά. Βέβαια δεν έχει αλλάξει το αμυντικό μας δόγμα. Αυτό θα μπορούσε να το σκεφθεί κανείς –ο κίνδυνος είναι εξ Ανατολών- όταν λάβει υπόψη του τους συνοριοφύλακες, ότι αυτοί φυλάγουν την Αθήνα, τα Επτάνησα και την Κρήτη. Συνεπώς, τότε μονάχα θα μπορούσε να γίνει αυτή η σκέψη.
        ΒΑΣΙΛΕΙΟΣ ΟΙΚΟΝΟΜΟΥ: Πάντως συμφωνείτε με μένα.
        ΙΩΑΝΝΗΣ ΓΙΑΝΝΕΛΗΣ-ΘΕΟΔΟΣΙΑΔΗΣ: Κυρίες και κύριοι συνάδελφοι, ιδρύεται ένας θεσμός εφέδρων, ο ΕΦΥΕΣ ο λεγόμενος, ο οποίος αυξάνει την ειρηνική δύναμη. Όμως και στην περίπτωση μιας έκτακτης ανάγκης, δίνεται η δυνατότητα να αυξηθεί η αμυντική ικανότητα της περιοχής.
    Γι’ αυτό, λοιπόν, καλά θα κάνατε τους συνοριοφύλακες να τους βάζατε στα δικά μας νησιά, όπου έχουμε ένα ιδιαίτερο πρόβλημα. Το έχω αναφέρει στον κύριο Υπουργό Εθνικής Άμυνας. Όμως, δεν είναι θέμα του Υπουργείου Εθνικής Άμυνας το γεγονός ότι έχουμε εβδομαδιαίως πάνω από εκατό λαθρομετανάστες από την Τουρκία. Δυστυχώς, οι άνδρες της Χωροφυλακής δεν αρκούν για να αντιμετωπίσουν την κατάσταση, αλλά ούτε και τα δύο σκάφη του Λιμενικού. Εάν όλους αυτούς τους διορίζατε στις περιοχές που έπρεπε να διοριστούν, δεν θα υπήρχε πρόβλημα. Δεν το κάνατε για λόγους σκοπιμότητας. 
    ΜΙΧΑΗΛ ΧΡΥΣΟΧΟΪΔΗΣ:  Και οι ΕΦΥΕΣ θα λύσουν αυτό το πρόβλημα; 
    ΙΩΑΝΝΗΣ ΓΙΑΝΝΕΛΗΣ-ΘΕΟΔΟΣΙΑΔΗΣ: Βεβαίως και θα το λύσουν κατά ένα ποσοστό. Αποστολή τους είναι να ενισχύσουν την ντόπια άμυνα και να εργαστεί για ένα διάστημα τεσσάρων μηνών αυτός που απασχολείται μόνο τρεις μήνες το χρόνο, για παράδειγμα, στις ελιές του. Έτσι θα έχει τη δυνατότητα να εισπράξει κάποια χρήματα, διότι έχετε καταντήσει τις παραμεθόριες περιοχές τη χειρότερη περιοχή της Ευρώπης. Υπάρχουν στατιστικές γι’ αυτό. 
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Ιωάννης Τραγάκης): Ο κ. Τσοχατζόπουλος έχει το λόγο. 
    ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Πρόεδρε, πράγματι θα ήθελα να στηρίξω την αντίληψη, η οποία δημιουργεί μονάδες υψηλής εφεδρείας στις παραμεθόριες περιοχές. Είναι μια πολιτική που την προωθήσαμε και εμείς. Είναι ενταγμένη στη δομή των Ενόπλων Δυνάμεων, όπως αποφασίστηκε το 2000. Είναι προβλεπόμενη δυνατότητα για την ενίσχυση της δομής των Ενόπλων Δυνάμεων. Προβλεπόταν ως ένας θεσμός τοπικής ενίσχυσης της παλλαϊκής άμυνας, ώστε να υπάρξει μια αυξημένη τοπική αμυντική ικανότητα αποκλειστικά στις παραμεθόριες περιοχές. 
    Όπως ξέρουμε, βάσει της εθνικής στρατηγικής της χώρας, παραμεθόριες περιοχές είναι τα νησιά του Αιγαίου και ο Έβρος, η Θράκη. Δυστυχώς, κύριε Υπουργέ, αυτό που προωθείτε εδώ, είναι μια προσπάθεια δημιουργίας ενός δήθεν τμήματος επαγγελματικού στρατού εποχικού χαρακτήρα, με το οποίο πιστεύετε ότι θα καλύψετε τις ανάγκες των Ενόπλων Δυνάμεων σε στρατιωτικό προσωπικό. Αυτό είναι τελείως λάθος, διότι όπως έχετε διαπιστώσει από την πολιτική την οποία έχουμε εφαρμόσει και την οποία μελετήσατε επαρκώς, όταν ήσασταν στην Αντιπολίτευση, είναι μια πολιτική ενδυνάμωσης του επαγγελματικού χαρακτήρα των Ενόπλων Δυνάμεων. 
    Στον 21ο αιώνα πρέπει να αποδεχθούμε ότι πέραν των οπλιτών θητείας, ο ελληνικός Στρατός έχει ανάγκη και επαγγελματικού τμήματος, δηλαδή από μόνιμους επαγγελματίες οπλίτες. Όλες οι ευρωπαϊκές χώρες, με εξαίρεση τη Γερμανία, την Ελλάδα και μια άλλη χώρα, που δεν θυμάμαι, προχώρησαν στην καθιέρωση αποκλειστικά επαγγελματικού στρατού. Εμείς διαθέτουμε οπλίτες θητείας, γιατί πιστεύουμε ότι είναι απαραίτητο στοιχείο στρατηγικού χαρακτήρα για τον ελληνικό στρατό να διατηρήσει το θεσμό ότι όλοι οι πολίτες, όλοι οι νέοι Έλληνες πρέπει να έχουν την υποχρέωση να υπηρετήσουν τη χώρα για ένα συγκεκριμένο χρονικό διάστημα. Η μείωση των οπλιτών θητείας ως αναγκαία σύγχρονη προϋπόθεση του 21ου αιώνα επέβαλε να οδηγήσουμε στη μείωση της θητείας των νέων Ελλήνων που κάποτε έφθανε τους είκοσι μήνες. 
      Κύριε Υπουργέ, για τη μείωση της θητείας για τους οπλίτες το εξασφαλίσαμε σε συζήτηση με τη Νέα Δημοκρατία τότε εδώ στη Βουλή και ακόμα σε συζήτηση με τις νεολαίες των κομμάτων συμφωνήσαμε ότι αυτή η μείωση από τους δεκαοκτώ μήνες στους δώδεκα μήνες είναι εφικτή μόνο εάν από το 2001, 2002, 2003 κάθε χρόνο μειώνουμε τη θητεία κατά δύο μήνες ώστε να φθάσουμε στους δώδεκα  μήνες το 2003 για όλους. Υπό την προϋπόθεση, όμως, ότι θα εισάγουμε τους επαγγελματίες οπλίτες που θα απαρτίζουν το πρώτο τμήμα επαγγελματιών στρατιωτών στις Ένοπλες Δυνάμεις, ώστε μαζί με τους αξιωματικούς και υπαξιωματικούς να φθάσουμε μέχρι το 50% του συνόλου των Ενόπλων Δυνάμεων να είναι το επαγγελματικό τμήμα των Ενόπλων Δυνάμεων.
      Αυτήν την πολιτική, κύριε Υπουργέ, και εσείς τη στηρίξατε. Βέβαια, στην προεκλογική περίοδο θελήσατε να μας υπερκεράσετε. Στους δώδεκα  μήνες να μειωθεί η θητεία είναι λίγο και η Νέα Δημοκρατία υποσχέθηκε ότι θα εισάγει εξάμηνη θητεία. Βέβαια, ως υπόσχεση ακούγεται καλά, ποιος θα ήταν αντίθετος; Όμως, η πράξη και η ίδια η ζωή, οι ανάγκες ασφάλειας και άμυνας της χώρας γιατί τώρα σαν Κυβέρνηση διαπιστώνετε ότι παρά τις εξελίξεις και παρά την ευρωπαϊκή προοπτική της Τουρκίας και παρά τα νέα δεδομένα που υπάρχουν υπάρχει θέμα υψηλής ασφάλειας εξ ανατολών. 
      Η αμυντική πολιτική την οποία μάλιστα επιδιώξατε να «αναθεωρήσετε» αλλά τελικά παραμένετε και εσείς, σ’ αυτήν την ίδια με εμάς εκτίμηση! Ο εξ ανατολών κίνδυνος είναι ο μόνος και η πρώτη προτεραιότητα που πρέπει να αντιμετωπίσει με την πολιτική ασφάλειας και άμυνας η χώρα μας. Αυτήν την πολιτική εσείς τη συμπληρώσατε με την ανακάλυψη δήθεν από το βορρά κινδύνων, ως παράπλευρες απώλειες της κρίσης, της τρομοκρατίας που υπάρχει αυτήν την εποχή. Εδώ διαφωνούμε. Πιστεύουμε ότι η εθνική στρατηγική και η αμυντική πολιτική, να παραμείνουν σε ισχύ, όπως ήταν, ότι δεν έχει αλλάξει τίποτα, ότι κανένας κίνδυνος για τις Ένοπλες Δυνάμεις δεν υπάρχει, ούτε ως παράπλευρη απώλεια, ούτε ως παράπλευρος κίνδυνος μέσα από την τρομοκρατία και την αντιμετώπισή της στη νέα εποχή. Βέβαια, εσείς επεκτείνατε την καθιέρωση του νέου θεσμού και εκτός από τις παραμεθόριες περιοχές, ξαφνικά και στη Μακεδονία και τις Σέρρες και την κεντρική Μακεδονία και τη δυτική Μακεδονία, κάτι που διαφωνούμε ριζικά ότι υπάρχει ανάγκη να το κάνετε.
      Δεύτερο, η ενίσχυση των επαγγελματιών οπλιτών των (ΕΠΟΠ), που είναι ο νέος θεσμός επαγγελματιών στρατιωτών που ιδρύθηκε και λειτουργεί από το 2001, πρέπει να παραμείνει η προτεραιότητα στην πολιτική σας. Αντίθετα, εσείς τον υποβαθμίζετε και λυπάμαι γι’ αυτό! Γιατί υποβαθμίζετε ένα σταθερό εργαλείο που και εσείς θα χρησιμοποιήσετε και στο μέλλον είναι το μόνο που συμπληρώνει και ενισχύει πραγματικά, τις ανάγκες στρατιωτικής λειτουργίας των Ενόπλων Δυνάμεων. Είμαι βέβαιος ότι οι σύμβουλοί σας και οι συνεργάτες σας στο Υπουργείο, -μια και έχετε ιδιαίτερη συμπάθεια να χρησιμοποιείτε αποστράτους ως συμβούλους στις Ένοπλες Δυνάμεις-, δεν μπορεί παρά να συμφωνήσουν ότι ο επαγγελματίας οπλίτης είναι το πιο κατάλληλο εργαλείο για να ενισχυθούν οι Ένοπλες Δυνάμεις. Ο οπλίτης θητείας δεν μπορεί να προσφέρει αυτά τα οποία προσφέρει ο επαγγελματίας οπλίτης. Επαγγελματισμό, λοιπόν, χρειαζόμαστε για να ενισχύσουμε τις Ένοπλες Δυνάμεις.
      Το μειονέκτημα, λοιπόν, αυτού του νέου θεσμού που φέρνετε σήμερα, γι’ αυτό εμείς δεν μπορούμε να συμφωνήσουμε, υποβαθμίζει τον επαγγελματισμό, δίνει μία ευκαιριακού τύπου απασχόληση σε πολίτες της περιφέρειας επιχειρεί αυτήν την απασχόληση να τη βαφτίσει στρατιωτική θητεία, παρ’ όλο που θα είναι τετράμηνης διάρκειας, ευκαιριακής συμμετοχής και αβέβαιης περιοδικότητας, για να στηρίξουν τις Ένοπλες Δυνάμεις. Βέβαια ορθώς ο συνάδελφος από τη Λέσβο λέει ότι ενισχύεται έτσι η τοπική κοινωνία.
Καμία αντίρρηση σε αυτό. Βεβαίως έτσι είναι, κύριε συνάδελφε.
      Όμως, η ενίσχυση του θεσμού της «παλλαϊκής άμυνας», με τη διαμόρφωση προϋποθέσεων, επαγγελματικής σχέσης, για τους πολίτες στην περιφέρεια για τέσσερις μήνες το χρόνο να λειτουργήσουν ως υποστηρικτική συμπληρωματική δύναμη στις Ένοπλες Δυνάμεις, θα ήταν μία σωστή επιλογή.
      Όμως, αυτός ο θεσμός δεν θα ήταν μόνιμου επαγγελματικού τύπου τμήμα των Ενόπλων Δυνάμεων, διότι δεν μπορεί, κυρίες και κύριοι συνάδελφοι, αντικειμενικά να αναδειχθεί και να λειτουργήσει -πρέπει αυτό να το παραδεχθείτε- σε επαγγελματικού τύπου μόνιμη δομή στρατιωτικής δύναμης ο οπλίτης, ο οποίος έρχεται με δήλωση για τέσσερις μήνες ότι θα σταματήσει τη δουλειά του αλλού και θα ενταχθεί για να υπηρετήσει στις Ένοπλες Δυνάμεις και μ’ αυτόν τον τρόπο να γίνει ισότιμος με τον επαγγελματικό στρατό.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Τελειώνω, κύριε Πρόεδρε. 
      Γι’ αυτό ακριβώς, κύριε Υπουργέ -παράκληση- νομίζω ότι έχετε μία ευκαιρία να τροποποιήσετε το χαρακτήρα αυτού του θεσμού, να τον αναδείξετε ως μία συμπληρωματική τοπική δύναμη, η οποία θα μπορέσει να καλύψει τοπικές ανάγκες ασφάλειας και υποστήριξης της τοπικής κοινωνίας, διατηρώντας το χαρακτήρα αυτής της συμπληρωματικής μορφής με τις Ένοπλες Δυνάμεις τοπικής υπηρεσίας ασφαλείας στο πλαίσιο όμως της υφιστάμενης νομοθεσίας του ΥΕΘΑ, της «παλλαϊκής άμυνας», η οποία θα μπορεί πράγματι, να χρησιμοποιήσει το θεσμό αυτό! 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστώ, κύριε συνάδελφε.
      Το λόγο έχει ο κ. Κορτσάρης.
      ΝΙΚΟΛΑΟΣ ΚΟΡΤΣΑΡΗΣ: Κυρίες και κύριοι συνάδελφοι, παρακολούθησα με ιδιαίτερη προσοχή τις τοποθετήσεις των εισηγητών και των δύο συναδέλφων που προηγήθηκαν, ο ένας εκ των οποίων βεβαίως είναι και πρώην Υπουργός Εθνικής Αμύνης και έτσι εγώ ως εν αποστρατεία Ταξίαρχος, οφείλω να του απαντήσω με το δέοντα σεβασμό. 
      Η κριτική η οποία ασκήσατε και η αντιπολιτευτική σας διάθεση ήταν ολοφάνερη. Οφείλω, όμως, να ομολογήσω ότι κινηθήκατε σε ένα πνεύμα πιο ήρεμο και έναν τόνο πιο προσιτό από ότι είχατε κάνει στην επιτροπή. 
      Φαίνεται ότι μερικές από τις αιτιάσεις σας, οι οποίες απαντήθηκαν στην επιτροπή, αποσύρθηκαν, διότι καταλάβατε ότι το είχατε παρακάνει. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε συνάδελφε, εγώ δεν ήμουν στην επιτροπή.
      ΝΙΚΟΛΑΟΣ ΚΟΡΤΣΑΡΗΣ: Εγώ απευθύνομαι σε όλους. Δεν απευθύνομαι πια σε σας. Ό,τι είπα για σας το είπα. 
      Παρ’ όλα αυτά, θα απαντήσω στις αιτιάσεις σας, μερικές εκ των οποίων θεωρώ ότι πρέπει να απαντηθούν, λέγοντάς σας τα εξής.
      Κύριε εισηγητά του ΠΑΣΟΚ, μιλήσατε για συντεταγμένους ψηφοφόρους και κομματικό στρατό. Επαναλάβατε το ίδιο λάθος με την επιτροπή. Σας είχα πει, λοιπόν, ότι ούτε κομματικοί εγκάθετοι είναι, αλλά ούτε συντεταγμένοι ψηφοφόροι. Αυτό καταρρίπτεται εκ του γεγονότος ότι είναι εντόπιοι και επομένως αφού είναι εντόπιοι, εκεί θα ψηφίσουν και ό,τι είχαν σκοπό να ψηφίσουν, αυτό θα κάνουν. Πώς, λοιπόν, τους ονομάζεται συντεταγμένους ψηφοφόρους; 
      Αυτό, βεβαίως, σας φέρνει στο μυαλό δικές σας συμπεριφορές. Δεν θα πρέπει να ξεχάσετε τη Σάμο αλλά ούτε και τα Γρεβενά. Εκεί ψήφισαν συνοριοφύλακες, εκεί ψήφισαν και στρατιώτες από το Κόσοβο. 
      ΜΙΧΑΛΗΣ ΚΑΡΧΙΜΑΚΗΣ: Εκεί ήταν με μόρια!
      ΠΡΟΕΔΡΕΥΩΝ (Ιωάννης Τραγάκης): Μη διακόπτετε, κύριε συνάδελφε!
      Συνεχίστε, κύριε Κορτσάρη.
      ΝΙΚΟΛΑΟΣ ΚΟΡΤΣΑΡΗΣ: Στη δε Σάμο, αμέσως μετά τη μεγάλη πυρκαγιά, η οποία προκλήθηκε περιέργως μερικές ημέρες προ των εκλογών, κατέφθασαν μυριάδες πυροσβεστών, οι οποίοι κατά την άποψή μας αλλοίωσαν και το αποτέλεσμα. 
      Στο σημείο αυτό, θα επαναλάβω κάτι άλλο. Καμία νέα μονάδα δεν δημιουργείται. Κανένα νέο στρατόπεδο δεν ανοίγει και κανένας νέος στρατιώτης δεν μεταφέρεται. Ιδρύουμε μόνο κέντρα εκπαιδεύσεως, πράγμα με το οποίο συμφωνείτε. Επομένως, μην επανέρχεστε σ’ αυτό το θέμα, θέλοντας να μας πείτε ότι κάνουμε και νέο αμυντικό δόγμα. Δεν υπάρχει νέο αμυντικό δόγμα. Το δόγμα είναι ένα και είναι αυτό που περιγράφετε, αυτό που γνωρίζετε και όλα τα άλλα περιγράφονται γιατί γίνονται στην εισηγητική μας έκθεση.
      Μιλήσατε για προσωρινά και ευκαιριακά εισοδήματα. Δυστυχώς είναι έτσι, αλλά το ξέρετε πολύ καλά ότι στην Ελλάδα οι άνεργοι πολλές φορές έτσι εξυπηρετούνται. Εσείς δημιουργήσατε το δίμηνα στα ορυχεία της ΔΕΗ, τα οκτάμηνα, τα δεκατετράμηνα. Οι άνθρωποι εκεί πηγαίνουν και έρχονται και εξασφαλίζουν τα προς το ζην. 
      Οι συγκεκριμένοι, λοιπόν, νεαροί, που δεν θα είναι και τόσο νεαροί, εάν υπηρετήσουν τέσσερις μήνες επί 250.000 το μήνα, θα βγάλουν 1.000.000. Για μας αυτό δεν είναι τίποτα. Διότι, εμείς εδώ αισθανόμαστε ότι τα χρήματα που παίρνουν είναι λίγα –πράγματι είναι- για να ανταποκριθούν στις απαιτήσεις της ζωής. Για τους ανθρώπους όμως αυτούς το ένα εκατομμύρια σώνει την οικογένειά τους.
      Όσον αφορά γι’ αυτούς που προσλαμβάνονται, είναι κατά κανόνα άνθρωποι που έχουν υπηρετήσει, είναι άνθρωποι που έχουν ειδικότητα και επομένως μπορούν να προσφέρουν στη μονάδα που θα πάνε. 
      Όσον αφορά 	τον ταγματάρχη και το λοχαγό, εγώ θα τοποθετηθώ ως εξής: Βεβαίως, στο μόνιμο στρατό υπάρχουν άνθρωποι που ξεκίνησαν από υπαξιωματικοί, έγιναν ταγματάρχες και είναι πράγματι αρχαιότεροι από τον υπολοχαγό της Σχολής των Ευελπίδων. Για τη συγκεκριμένη περίπτωση, λόγω του ευκαιριακού του γεγονότος, δεν νομίζω ότι ο κύριος Υπουργός θα μας πει ότι ο ταγματάρχης ο έφεδρος θα διοικεί τη μονάδα όπου ευκαιριακά θα παρουσιαστεί. 
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Σωστά. Πρέπει να το πει όμως ο κύριος Υπουργός. 
      ΠΡΟΕΔΡΕΥΩΝ (Ιωάννης Τραγάκης): Παρακαλώ, μη διακόπτετε.
      Συνεχίστε, κύριε συνάδελφε. 
      ΝΙΚΟΛΑΟΣ ΚΟΡΤΣΑΡΗΣ: Μιλήσατε για τους ΕΠΟΠ και τη συνέντευξη. Εξ ιδίων τα αλλότρια. Εμείς γνωρίζουμε πολύ καλά πώς προσελήφθησαν ως τώρα οι ΕΠΟΠ. 
      ΜΙΧΑΛΗΣ ΚΑΡΧΙΜΑΚΗΣ: Θα σας δώσω επιστολή του κ. Ρεγκούζα…
      ΠΡΟΕΔΡΕΥΩΝ (Ιωάννης Τραγάκης): Γιατί διακόπτετε, κύριε συνάδελφε; Σας παρακαλώ! 
      ΝΙΚΟΛΑΟΣ ΚΟΡΤΣΑΡΗΣ: Προσπαθήσαμε όλοι να βάλουμε κι εμείς μερικά παιδιά στους ΕΠΟΠ, προσερχόμενοι είτε στον Υπουργό είτε οπουδήποτε αλλού. 
      ΜΙΧΑΛΗΣ ΚΑΡΧΙΜΑΚΗΣ: Ήταν με μόρια. 
      ΝΙΚΟΛΑΟΣ ΚΟΡΤΣΑΡΗΣ: Ακριβώς. Εάν δείτε, λοιπόν, πόσοι προσελήφθησαν από τα λεγόμενα «δικά μας παιδιά» και τα «δικά σας παιδιά» είναι καταλυτικό το αποτέλεσμα. Η δε συνέντευξη, για την οποία κόπτεσθε όποτε μιλάτε, ακόμη δεν έχει εφαρμοστεί πουθενά. Αφήστε να τη δούμε μια φορά και βλέπουμε το αποτέλεσμα. 
      Κύριε εισηγητά του ΠΑΣΟΚ, ειλικρινά σας παρακολούθησα στην τοποθέτησή σας και είπατε ότι θα είστε πολύ σκληροί απέναντί μας. Εκείνο το οποίο αποδείκνυε του λόγου το αληθές ήταν η «γεμάτη» Αίθουσα από το ΠΑΣΟΚ, γιατί δεν θα ήθελα να ήμουν στη θέση σας να μιλώ μόνος ενώπιον όλης της Νέας Δημοκρατίας. 
      ΒΥΡΩΝ ΠΟΛΥΔΩΡΑΣ: Είχαν Κοινοβουλευτική Ομάδα.
      ΝΙΚΟΛΑΟΣ ΚΟΡΤΣΑΡΗΣ:  Τώρα, λοιπόν, στις γενικές διατάξεις επανερχόμενος, μιλάμε καθαρά, ξεκάθαρα, τι ακριβώς επιδιώκουμε. Εσείς θέλετε να το παραβλέπετε. Μιλάμε για τόνωση της οικονομίας, παραμονή των νέων ανθρώπων στην περιοχή, τοπική εφεδρεία για  μονάδες που εδρεύουν εκεί και αύξηση της ελληνικής δύναμης των μονάδων των παραμεθορίων περιοχών. Επομένως, δεν μπορώ να καταλάβω πώς λέτε όλα όσα προηγουμένως σας περιέγραψα και μάλιστα ζητήσατε με σοβαρότητα να τοποθετηθεί κάποιος και να σας πείσει ότι αυτό που λέει το πιστεύει. Λοιπόν, επειδή δεν σας έχω συνηθίσει ούτε σε πομφόλυγες από του Βήματος ούτε διαδρομιστής είμαι ούτε σε κανένα κανάλι κρατικό ή γενικό έχω εμφανιστεί ποτέ στα πέντε χρόνια που είμαι Βουλευτής –φαίνεται ότι κάτι μου λείπει- σας λέω πως ναι, συμφωνώ ότι αυτό το νομοσχέδιο πολλά μπορεί να προσφέρει, αν λάβετε υπόψη σας τι ακριβώς θέλει να προσφέρει και σας τα διάβασα. 
      Αναφερόμενος σε μία από τις αιτιάσεις σας, που έχει σχέση με το αμυντικό δόγμα –είναι εδώ παρών και ο Βουλευτής του ΠΑΣΟΚ- θέλω να σας πω μερικά πράγματα από καρδιάς. Εμείς επάνω με τη γειτονική FYROM είμαστε σε σχέση πάρα πολύ καλή. Οι λαοί έχουν αναπτύξει μεταξύ τους σχέσεις τέτοιες που καλά θα κάνουν τα μεγάλα κράτη να μας αφήσουν να τις προωθήσουμε και θα φέρουμε καλύτερο αποτέλεσμα. Κυρίαρχο σύνθημά μας εκεί πάνω είναι η εθνική ομοψυχία. Είναι να ξεχάσουμε ό,τι μας χώρισε, να ξεχάσουμε το αίμα που χύθηκε. 
      Κύριο προεκλογικό μου σύνθημα ήταν ότι δεξιοί και αριστεροί πατριώτες εμφορούμενοι ο καθένας από την αγάπη προς την πατρίδα, έχυσαν το αίμα τους εκεί πάνω. Αυτό το αίμα το συμμαζεύουμε και όταν οι Ηνωμένες Πολιτείες έκαναν τη μονομερή αναγνώριση, η μοναδική μου δήλωση ήταν –την οποία βεβαίως εν συνεχεία διόρθωσαν- ότι καλά θα κάνουν να μας αφήσουν, τους λαούς επάνω να αποφασίσουμε για το μέλλον μας και να μην ασχολούνται με εμάς. Έχουμε κοινές εκδηλώσεις με τους ανθρώπους που είναι αδέλφια από την πάνω μεριά, κοινά γλέντια, κοινά πανηγύρια και όπου καμιά φορά ο στίχος ενοχλεί τον ξεχνάμε και κρατάμε τη μουσική με την οποία και χορεύουμε.
      Έχω προσωπικά πρωταγωνιστήσει σε πιέσεις προς τον Υπουργό Εξωτερικών –και τον προηγούμενο και το σημερινό- και πραγματικά θέλω να συγχαρώ τον Υπουργό για το ρεαλισμό και τον πατριωτισμό, με τον οποίο αντιμετώπισε το γεγονός. Ήδη στο Μοναστήρι έχει ανοίξει το προξενείο και εντός των ημερών οι άνθρωποι από τη FYROM –όταν θα έρθει το άλλο όνομα θα το δούμε και θα την αποκαλούμε έτσι- θα μπορούν με πλήρη άνεση να κατεβαίνουν προς την Ελλάδα. 
      Επομένως, ποιοι κίνδυνοι ελλοχεύουν μέσα στην περιοχή, με βάση την οποία εμείς αλλάζουμε το δόγμα και επιχειρούμε να δημιουργήσουμε κομματικό στρατό και εγκάθετους; Τίποτα απ’ όλα αυτά. Εξάλλου, όσα αναφέραμε για τη Βουλγαρία και τη Ρουμανία τα είπατε και εσείς. Πράγματι, οι χώρες είναι υπό ένταξη. Θα είναι στην Ευρωπαϊκή Ένωση. Τι να φοβηθούμε, για να δημιουργήσουμε εκεί πέρα στρατό και μάλιστα ετοιμοπόλεμο με ανθρώπους που είναι και κάποιας ηλικίας; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Έχω λάβει υπόψη μου την έκθεση της Επιστημονικής Επιτροπής της Βουλής, η οποία σε ορισμένα άρθρα μας δημιουργεί ορισμένα προβλήματα. 
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, θα ήθελα να παρακαλέσω να ολοκληρώσετε. 
      ΝΙΚΟΛΑΟΣ ΚΟΡΤΣΑΡΗΣ: Τελειώνω, κύριε Πρόεδρε. Θα τοποθετηθώ επ’ αυτού, όπως και ο Υπουργός πιστεύω, αύριο. 
      Το σχέδιο νόμου θα ανακουφίσει, λοιπόν, αρκετά τους ανέργους των περιφερειών. Θα τονώσει το αίσθημα ασφάλειας και θα κρατήσει στο μέτρο του εφικτού τους νέους στην περιφέρεια. Είναι βέβαιο ότι στα δικά μας γραφεία, όπως και στα δικά σας, πλειάδα νέων ανέργων ανθρώπων θα προσέλθουν. Επομένως, μη διαβάλλετε το θεσμό και το σύστημα, γιατί θα το υπηρετήσετε και εσείς και εμείς, φροντίζοντας να βοηθήσουμε τα άνεργα παιδιά. 
      Ζητώ επομένως, κύριε Υπουργέ, εκτός όλων όσων είπα προηγουμένως, την υλοποίηση στο Νομό της Φλώρινας, που είναι παραμεθόριος, που είναι ακριτική, που συνορεύει με χώρες που μπορεί να έχουν λαθρομετανάστες, να εφαρμοστεί από τους πρώτους νομούς ο θεσμός των ΕΦΥΕΣ, που θα ανακουφίσει την πρώτη σε ανεργία περιοχή της δυτικής Μακεδονίας. 
      Ευχαριστώ για την προσοχή σας. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Θα επιτρέψετε στο προεδρείο μια παρέκκλιση που δεν συνηθίζει, να πει ότι ήταν ξεχωριστή η ομιλία του κυρίου Κορτσάρη. 
      Ο συνάδελφος κ. Καρασμάνης έχει το λόγο. 
      ΓΕΩΡΓΙΟΣ ΚΑΡΑΣΜΑΝΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, όπως πολύ σωστά επεσήμανε η εισηγήτριά μας, οι έφεδροι υψηλής ετοιμότητας θα αποτελέσουν βασικό συστατικό του στρατού ξηράς μαζί με τον ενεργό στρατό, καθώς επίσης την εθνοφυλακή και την εφεδρεία. 
      Η συνεχής μείωση των κατατασσόμενων και η μείωση της θητείας των οπλιτών, οι ελλείψεις σε κατώτερα στελέχη και στρατιώτες του στρατού ξηράς, κυρίως στις παραμεθόριες περιοχές, το πρόβλημα της ανεργίας και η συνεχής απομάκρυνση των νέων από την περιφέρεια και τις ακριτικές περιοχές αποτελούν τους λόγους που επιτάσσουν την ψήφιση αυτού του νομοσχεδίου. 
      Ο θεσμός των ΕΦΥΕΣ θα δημιουργήσει προϋποθέσεις για την παραμονή του πληθυσμού στις ακριτικές περιοχές της χώρας, θα τονώσει την οικονομική ζωή και το αίσθημα ασφαλείας αυτών των περιοχών. Ο θεσμός αποτελεί για την Κυβέρνηση μορφή οργανωμένης ασφάλειας και λαϊκή επιταγή των παραμεθορίων περιοχών της χώρας που βάλλονται από φαινόμενα ερήμωσης και οικονομικής δυσπραγίας. 
      Η Κυβέρνηση με το θεσμό των ΕΦΥΕΣ και την αρχική πιλοτική εφαρμογή το 2005 φιλοδοξεί να αντιμετωπίσει δραστικά τις ασύμμετρες απειλές της Ελλάδας από γείτονες χώρες και από Ανατολάς και από Βορρά. 
      Επίσης, ο θεσμός αυτός θα εφαρμοστεί πιλοτικά σε όλους τους παραμεθόριους νομούς. Θα καλούνται σε μια και σε δύο το πολύ περιόδους για ένα χρονικό διάστημα από ένα έως τέσσερις μήνες συνολικά κάθε χρόνο. Η ένταξή τους θα είναι εθελοντική και η διάρκεια της σύμβασης πιλοτική ενός έτους. Δεν θα πρέπει να διατελούν σε σχέση παροχής υπηρεσιών προς οποιοδήποτε φυσικό ή νομικό πρόσωπο ιδιωτικού ή δημόσιου τομέα. 
      Εδώ εκφράζεται ο προβληματισμός της Επιστημονικής Επιτροπής της Βουλής, η οποία λέει ότι αποκλείει αυτούς οι οποίοι έχουν εξηρτημένη εργασία και ουσιαστικά επιτρέπει μόνο την αυτοαπασχόληση. Έρχεται αντίθετη με το πνεύμα του νομοσχεδίου, που είναι η συγκράτηση των πληθυσμών των παραμεθορίων περιοχών και των νέων σε αυτές. 
      Απεναντίας, οι αγρότες που είναι αυτοαπασχολούμενοι, τα τελευταία χρόνια βλέπουν το εισόδημά τους να συρρικνώνεται. Το ίδιο ακριβώς και οι βιοτέχνες, οι έμποροι και οι επαγγελματίες. Και αυτός είναι ο στόχος και ο σκοπός, η συγκράτηση αυτών των ανθρώπων στην ύπαιθρο, στην περιφέρεια, σε αντίθεση με αυτούς, οι οποίοι έχουν εξαρτημένη εργασία και μάλιστα στο δημόσιο, με κίνητρα που τους δίνονται για την πρόσληψή τους, όπως επίσης και επιδόματα για τη συγκράτηση αυτών.
      Τελικά, εκείνο το οποίο θα ήθελα να τονίσω είναι ότι είναι ένας αναγκαίος θεσμός, καθώς όπως έχει τονιστεί, με την παρατηρούμενη μείωση του αριθμού των κατατασσόμενων εξαιτίας του δημογραφικού προβλήματος και της ολοένα μειούμενης θητείας των οπλιτών, δημιουργούνται σοβαρές παρενέργειες και ελλείψεις στο Στρατό Ξηράς.
      Πρόκειται, λοιπόν, για ένα σώμα που θα τονώσει το αίσθημα ασφαλείας των παραμεθορίων περιοχών και παράλληλα, με την προβλεπόμενη εντοπιότητα των επιλεγομένων εφέδρων, θα συμβάλλει σημαντικά στον περιορισμό της αιμορραγίας των ακριτικών περιοχών από νέους ανθρώπους, με αυτονόητες θετικές, οικονομικές και κοινωνικές επιπτώσεις.
      Εγώ θα ήθελα, κύριε Υπουργέ, στην υπουργική απόφαση που θα εκδώσετε, που προβλέπεται από το άρθρο 15, πέρα από την εκπεφρασμένη θέλησή σας να δημιουργήσετε λόχο στην Πέλλα, να δημιουργήσετε τάγμα. Και θα εξηγήσω τους πολλούς λόγους.
      Ο πρώτος και βασικότερος λόγος είναι ένας νομός με μεγάλο εύρος συνόρων, πάνω από ογδόντα χιλιόμετρα. Υπάρχουν φυλάκια, όπως το Φυλάκιο Προμάχων, με σημαντική κτηριακή υποδομή, το Φυλάκιο του Αρχαγγέλου της Όρμας, όπου πριν από μερικά χρόνια υπήρχε σημαντικός αριθμός στρατιωτών. Αυτή τη στιγμή δεν υπάρχει κανένας στρατιώτης.
      Υπάρχει δε και το γεγονός ότι υπάρχουν «διαβάσεις» πολλές και είναι δύσκολος ο εντοπισμός των εισόδων που επιτρέπουν εύκολα την πρόσβαση στους λαθρομετανάστες. Υπάρχει το συνοριακό τμήμα, το οποίον είναι ολιγάριθμο, επιτελεί όμως σωστά τα καθήκοντά του, αλλά είναι άλλη η αποστολή του τμήματος συνοριοφυλάκων και άλλη η αποστολή των ΕΦΥΕΣ.
      Είναι, λοιπόν, κάτι παραπάνω από προφανής η τεράστια σημασία που θα έχει για ένα νομό εγκαταλελειμμένο επί δεκαετίες, για ένα νομό στον οποίο δεν έχει γίνει τίποτα μέχρι σήμερα, σε σύγκριση με τους όμορους νομούς. Έγινε μια πανεπιστημιακή σχολή πέρσι, με τριάντα-σαράντα φοιτητές, άντε να πάει στα τέσσερα χρόνια στους διακόσιους φοιτητές, όταν σε όμορους νομούς υπάρχουν τρεις και τέσσερις και πέντε χιλιάδες φοιτητές. Δεν υπάρχει μια αστυνομική σχολή, μια σχολή ΟΑΕΔ, όταν υπάρχουν στους όμορους νομούς. Δεν υπάρχει ένα κέντρο εκπαίδευσης νεοσύλλεκτων, όταν υπάρχουν σημαντικές κτηριακές υποδομές, όπως στην Έδεσσα, στη Σκύδρα, που θα μπορούσε να γίνει ένα κέντρο νεοσύλλεκτων κεντρικής Μακεδονίας.
      Γι’ αυτό θεωρώ τη δημιουργία τάγματος απόλυτα αναγκαία και επιβεβλημένη, όχι μόνο για λόγους εθνικούς, αλλά και για τοπικούς. Είναι ένα νομός, τον οποίο έχει καταδικάσει η κεντρική εξουσία σε περιθωριοποίηση, σε μιζέρια, σε φτώχεια και σε ανεργία. Αρκεί να σας αναφέρω ένα μοναδικό δείκτη: μόλις μετά βίας φτάνει το κατά κεφαλήν εισόδημα το 54% του μέσου όρου της Ευρωπαϊκής Κοινότητας, όταν οι όμοροι νομοί έχουν δέκα και δεκαπέντε μονάδες παραπάνω.
      Από κει και πέρα, θα ήθελα, κύριε Υπουργέ, να σας συγχαρώ για το σημαντικό έργο, το οποίο προσφέρετε στις Ένοπλες Δυνάμεις, για το αξιόμαχο των Ενόπλων Δυνάμεων, για τις πρωτοβουλίες που αναπτύσσετε με ευρύτερα κοινωνικοοικονομικά κριτήρια με τη μεταφορά μονάδων από τα μεγάλα αστικά κέντρα στην περιφέρεια, καθώς συμβάλλουν καθοριστικά στην κοινωνική και οικονομική ενίσχυση των απομακρυσμένων παραμεθορίων περιοχών.
      Προχωρήστε σ’ αυτήν την κατεύθυνση. Δεν υπάρχει καμία σύγκρουση μεταξύ κέντρου και περιφέρειας, διότι σημαντικά, δυναμικά κομμάτια του ελληνικού λαού, που ζουν στην περιφέρεια, αναζητούν λύσεις παραμονής στην περιφέρεια. Και το σύνθημα «πάμε στην Αθήνα, στη Θεσσαλονίκη, σε μεγάλα αστικά κέντρα» πρέπει να μας προβληματίσει, διότι είναι μια κατάσταση πάρα πολύ δραματική και πρέπει να τη σταματήσουμε.
      Το νομοσχέδιο αυτό, πέρα από τους εθνικούς λόγους που επιβάλλουν να το ψηφίσουμε, είναι και ένα μέτρο τόνωσης της περιφερειακής πολιτικής.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)


     ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, έχετε το λόγο.
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής ΄Αμυνας): Θα απαντήσω σε ερωτήσεις συναδέλφων, προκειμένου να διευκολύνω την περαιτέρω συζήτηση.
     Κυρίες και κύριοι συνάδελφοι, στην αρχή της συζήτησης κατέθεσα στα Πρακτικά –και πρέπει να έχει διανεμηθεί σε όλες και όλους- διορθώσεις από τις δικές σας παρεμβάσεις και εισηγήσεις κατά τη συζήτηση στην Επιτροπή Άμυνας και Εξωτερικών και σας ευχαριστώ πολύ για τη συνεισφορά σας σ’ αυτό. 
     Κατά δεύτερον, να μιλήσουμε για την ουσία του νομοσχεδίου. Ξέρετε, όλες οι χώρες, Νατοϊκές και Ευρωπαϊκής Ένωσης, ενδεχομένως και άλλες χώρες, τους εφέδρους τους τούς χρησιμοποιούν ανάλογα με τις ανάγκες τους. Υπάρχει εφεδρικό κίνημα οργανωμένο και ευρωπαϊκά και παγκόσμια και μάλιστα και σε μας, εδώ στην Ελλάδα, στο Υπουργείο Εθνικής Άμυνας, βάσει του νόμου, οι έφεδροι είναι οργανωμένοι, έχουν τις εκλογές τους με δημοκρατικές διαδικασίες, τα δε επιχειρησιακά σχέδια προβλέπουν την ενεργοποίηση των εφέδρων και είναι μία δύναμη συμπληρωματική, όπως είπε ο κ. Τσοχατζόπουλος στην κυρία παρατακτή δύναμη. 
     Επομένως, επί της αρχής και μόνο η χρησιμοποίηση της εφεδρείας, σύμφωνα με τις επιχειρησιακές ανάγκες των Ενόπλων Δυνάμεων, δεν μπορεί να παρεξηγηθεί. Προβλέπεται από τους νόμους του κράτους, είναι εντεταγμένη από συστάσεως του ελληνικού κράτους στα επιχειρησιακά σχέδια των τακτικών Ενόπλων Δυνάμεων και χρησιμοποιείται αναλόγως και προετοιμάζεται, σύμφωνα με τα σχέδια.
     Θα ήθελα να επισημάνω ότι –επειδή άκουσα ότι δεν υπήρξαν μελέτες- έγιναν μελέτες, έγινε εισήγηση από το ΓΕΣ, ενεκρίθη από το Συμβούλιο Άμυνας και στη συνέχεια υπεβλήθη στην πολιτική ηγεσία, προκειμένου να μετατραπεί σε νόμο του κράτους. Εξάλλου –και θέλω να απαντήσω και στον κ. Οικονόμου- ο θεσμός αυτός δεν αποφασίστηκε ξαφνικά, τώρα που δήθεν είδαμε ότι οι Ένοπλες Δυνάμεις δεν πάνε καλά και βρήκαμε έναν τρόπο να συμπληρώσουμε κενά και τέτοια. Όχι. Είναι προεκλογική μας δέσμευση, είναι στο πρόγραμμα της Νέας Δημοκρατίας. Είχαν ενημερωθεί οι τοπικές κοινωνίες περί του θεσμού. Ο θεσμός αρχήθεν είχε μεγάλη απήχηση και είναι η ώρα της εφαρμογής του. Εξάλλου, προχθές σας κατέθεσα το κυβερνητικό πρόγραμμα για τις Ένοπλες Δυνάμεις, όπου θα δείτε ότι το 95% του προγράμματος υλοποιείται και μέσα στο 95% του προγράμματος είναι και το σημερινό συγκεκριμένο πρόγραμμα των ΕΦΥΕΣ. Το ότι συμπίπτει με την ελληνική λέξη «ευφυές», είναι καλό, δεν είναι κακό. 
     ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Αλλάξτε τον όρο, δεν είναι και τόσο δόκιμος. Θα σας το πει και ο κ. Πολύδωρας. 
     ΒΥΡΩΝ ΠΟΛΥΔΩΡΑΣ: Όχι, καλό είναι. 
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής ΄Αμυνας): Είναι αρκετά ευφυής ο κ. Πολύδωρας, για να διατηρήσει τον όρο «ευφυές». 
     Χαίρομαι, γιατί ο κ. Τσοχατζόπουλος επί της αρχής συμφωνεί και το περιέλαβε στην αμυντική στρατηγική αναθεώρηση.
     ΑΠΟΣΤΟΛΟΣ – ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Το λέμε στο πρόγραμμά μας. 
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής ΄Αμυνας): Εκτιμώ ότι επί της αρχής θα συμφωνήσετε εσείς, σε αντίθεση με τους συναδέλφους της Αξιωματικής Αντιπολίτευσης και τον εισηγητή σας που διαφωνούν. Και ευχαριστώ πολύ γι’ αυτό, γιατί είναι προς τη σωστή κατεύθυνση. Και εδώ έρχεται και η πολιτική μας επιλογή και η πολιτική μας βούληση, σε ό,τι σωστό έχουμε βρει, κύριε Τσοχατζόπουλε, να το συνεχίσουμε και να αλλάξουμε όλα τα υπόλοιπα. Εξάλλου γι’ αυτό ο ελληνικός λαός μας επέλεξε και μας εξέλεξε.
     ΒΑΣΙΛΕΙΟΣ ΟΙΚΟΝΟΜΟΥ: Τώρα έγινε καλός ο κ. Τσοχατζόπουλος!
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής ΄Αμυνας): Σ’ αυτό το θέμα είναι σωστός ο θεσμός, κύριε Οικονόμου. Εσείς δε συνεννοηθήκατε μέσα στο κόμμα σας για να στηρίξετε τις Ένοπλες Δυνάμεις και την αποστολή τους. Αυτή είναι η όλη ιστορία με το σημερινό νομοσχέδιο.
     Να διευκρινίσουμε τον όρο «υψηλή ετοιμότητα». Από την ώρα που θα δημιουργηθεί μία κρίση –και οι κρίσεις σήμερα μπορεί να δημιουργηθούν, ειδικά στο Αιγαίο ανά πάσα στιγμή, χωρίς προειδοποίηση- προκύπτει η ανάγκη της ταχείας αντίδρασης. Γι’ αυτό και όλες οι Ένοπλες Δυνάμεις του κόσμου για τις κρίσεις αλλάζουν δομή, αλλάζουν οργάνωση, αλλάζουν τρόπους του επιχειρείν, για να γίνουν δυνάμεις ταχείας αντίδρασης και αυτό έχει να κάνει και με τις ημιενεργές και επιστρατευόμενες μονάδες.   
      Άρα, πριν ακόμα ενεργοποιηθεί το Εθνικό Σύστημα Συναγερμού, σε μια κρίση πρέπει να έχουμε δυνάμεις επί τόπου. Και επειδή οι εφεδρείες επί τόπου δεν φτάνουν να ενταχθούν στα σχέδια, προκύπτει η ανάγκη μιας επιπλέον δύναμης. 
      Η ιδέα είναι η εξής: Στις Ένοπλες Δυνάμεις χρειαζόμαστε σήμερα και τον απλό τυφεκιοφόρο και το χειριστή συστημάτων υψηλής τεχνολογίας, ουδείς είναι περιττός. Σήμερα, λοιπόν, υπάρχουν νέοι άνθρωποι στα νησιά μας, στην παραμεθόριο –και θα πω και τι είναι παραμεθόριος- που το καλοκαίρι με τις τουριστικές επιχειρήσεις, ιδιαίτερα στα νησιά, έχουν τη δουλειά τους και το χειμώνα είναι άνεργοι και ή φεύγουν από το νησί ή κάθονται και περιμένουν πότε θα έρθει πάλι το καλοκαίρι. 
      Ενοχλεί το να τους έχουμε στο στρατό για τρεις-τέσσερις μήνες, να τους εκπαιδεύουμε και να τους πληρώνουμε όπως πληρώνουμε επαγγελματίες οπλίτες; Είναι ενοχλητικό; Απαγορεύεται; Δεν μπορούμε, εξυπηρετώντας τους επιχειρησιακούς στόχους των Ενόπλων Δυνάμεων, ταυτόχρονα να δώσουμε ένα μισθό στα νέα αυτά παιδιά, τα άνεργα, που ή θα έφευγαν από το νησί ή θα περίμεναν, με άλλες διάφορες κακές συνήθειες, πότε θα έρθει πάλι το καλοκαίρι για να εργαστούν; 
      Εγώ θα περίμενα σήμερα γι’ αυτόν ειδικά το θεσμό που, ταυτόχρονα με τη συμπληρωματική δύναμη που δίνουμε στις Ένοπλες Δυνάμεις, εξυπηρετεί τις τοπικές κοινωνίες, ότι θα τον επικροτούσαν όλοι οι συνάδελφοι.
      Κύριοι συνάδελφοι, που διαφωνείτε με το θεσμό, επιτρέψτε μου να σας πω ότι είστε σε αντίθεση με τις τοπικές κοινωνίες. Πηγαίνετε μια επίσκεψη. Έχω γυρίσει όλη την παραμεθόριο. Το πώς αυτός ο θεσμός, κυρίες και κύριοι συνάδελφοι, αναμένεται είναι άνευ προηγουμένου. 
      ΓΕΩΡΓΙΟΣ ΛΙΑΝΗΣ: Αναμένεται γιατί υποσχεθήκατε να δώσετε δουλειά στα παιδιά, δεν αναμένεται για τίποτε άλλο. 
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Κύριε συνάδελφε, αν σας ενοχλεί...
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, μη διακόπτετε. 
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Αν οι συνάδελφοι του ΠΑΣΟΚ ενοχλούνται για το ότι δίνουμε δουλειά σε ανέργους των τοπικών κοινωνιών, με συγχωρείτε πάρα πολύ, αλλά από αυτά τα πράγματα που θα κυκλοφορήσουν σήμερα στους παραμεθόριους νομούς, θα δείτε κατά πόσο είναι αποδεκτά από τις τοπικές κοινωνίες ή θα σας δημιουργήσουν πρόβλημα. 
      ΒΑΣΙΛΕΙΟΣ ΟΙΚΟΝΟΜΟΥ: Για την άμυνα μιλάμε όμως. 
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, με συγχωρείτε. Γιατί διακόπτετε; 
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Μιλάμε για την άμυνα της χώρας, μιλάμε...
      ΓΕΩΡΓΙΟΣ ΛΙΑΝΗΣ: (Δεν ακούστηκε)
      ΠΡΟΕΔΡΕΥΩΝ (Ιωάννης Τραγάκης): Κύριε Λιάνη, σας παρακαλώ. 
      Ορίστε, κύριε Υπουργέ. 
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Εξάλλου, κύριοι συνάδελφοι, με τη μεταφορά των Κέντρων Εκπαίδευσης Νεοσύλλεκτων στις τοπικές κοινωνίες, ξέρετε τι έγινε; Προ ημερών πήγαμε στη Χίο και τη Ρόδο. Εγκαινιάσαμε εκεί Κέντρα...
      ΜΙΧΑΛΗΣ ΧΡΥΣΟΧΟΪΙΔΗΣ: Σωστά. 
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Συμφωνείτε και χαίρομαι.
      Παρουσιάστηκαν όλοι. Δεν είχαμε αναβολές. Οι γονείς πανευτυχείς, ο κόσμος εκεί ευτυχής που κρατάει τα παιδιά του, συνοχή στην οικογένεια, αποφυγή εξόδων. Μέχρι και εμείς στο Υπουργείο έχουμε κάνει πολλές οικονομίες, με ποια έννοια; Αντί να στείλουμε τους επαγγελματίες οπλίτες από τη Βόρεια Ελλάδα και τα νησιά στο Κέντρο Εκπαιδεύσεως στην Καλαμάτα ή στην Τρίπολη, τους κρατήσαμε και τους εκπαιδεύσαμε εκεί. Από την πρώτη σειρά εξοικονομήσαμε 1,5 εκατομμύριο ευρώ. 
      Δεν είναι τυχαία όλα αυτά, κύριες και κύριοι συνάδελφοι. Δεν είναι ψηφοθηρικά, δεν είναι θολά. Είναι οργανωμένα, είναι μελετημένα και εξυπηρετούν απολύτως εθνικούς σκοπούς, επιχειρησιακούς σκοπούς των Ενόπλων Δυνάμεων. 
      Ξέρετε τι μου είπαν οι ομόλογοί μου των Σκοπίων και της Αλβανίας, που πέρυσι τον Οκτώβριο βρεθήκαμε στην Τριμερή στην Καστοριά; Κάθε χρόνο γίνεται μια Τριμερής σε μια από τις τρεις χώρες. Ετέθη το θέμα της ερήμωσης των παραμεθορίων περιοχών και από εμάς και από τη δική τους πλευρά. Και εγώ τους είπα: «Εμείς, ξέρετε τι κάνουμε, τι διαπιστώσαμε; Μεταφέροντας το Κέντρο Εκπαίδευσης Νεοσύλλεκτων από το Χαϊδάρι στο Άργος Ορεστικό νοικιάστηκαν πενήντα διαμερίσματα. Άνοιξαν δύο - τρεις καφετέριες επιπλέον, πήρε ζωή ο τόπος. Συμφώνησαν και...
      ΜΑΡΓΑΡΙΤΗΣ ΤΖΙΜΑΣ: Το Παρανέστι. 
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Θα πω και για το Παρανέστι. 
      ...και -επιτρέψτε μου μάλιστα να κάνω και μια προσωπική αναφορά- ανακηρύχθηκα επίτιμος δημότης του Δήμου Άργους Ορεστικού. Εκκρεμούν και άλλες τρεις τέτοιες ανακηρύξεις σε άλλους νομούς. Αντιλαμβάνεστε τι γίνεται;  
    Προηγουμένως ο συνάδελφος ο κ. Καρασμάνης ζήτησε και άλλο στρατό να του στείλουμε στην Πέλλα. Γιατί δημιουργείτε θέμα ότι δήθεν μετακινούμε δυνάμεις στο βορρά; «Ο από βορρά κίνδυνος», έχει τελειώσει, κυρίες και κύριοι συνάδελφοι. Τα εξηγήσαμε και στην επιτροπή όταν σας ανέλυσα τη νέα δομή δυνάμεων. Μην τα επαναλαμβάνουμε, γιατί δημιουργούμε ψευδείς εντυπώσεις προς τα έξω και δικαίως διερωτώνται οι πρεσβείες: Τι άλλαξε, κύριοι; 
    Τίποτα δεν άλλαξε, απλά κάναμε μικρές βελτιώσεις και προσαρμογές της πολιτικής εθνικής άμυνας στα νέα δεδομένα. Μία βασική προσαρμογή που κάναμε ήταν το δόγμα από αμυντικό με αποτρεπτικά στοιχεία, το κάναμε εξαρχής αποτρεπτικό - αμυντικό, δίνοντας την έννοια της ταχύτατης αντίδρασης όπου χρειαστεί. Και σήμερα στο Αιγαίο ημέρα και νύκτα η αντίδραση είναι άμεση και ταχεία. Ελικόπτερο χωρίς άδεια απογειώνεται τη νύχτα από τουρκική φρεγάτα και αμέσως γίνεται αναχαίτιση. 
    Είμαστε, λοιπόν, προς τη σωστή κατεύθυνση και ενημερώνω σήμερα με την ηρεμία που υπάρχει στην Αίθουσα την Εθνική Αντιπροσωπεία ότι όλο αυτό το σχέδιο είναι καλά οργανωμένο και μελετημένο και με υπευθυνότητα και σοβαρότητα απέναντι στις απαιτήσεις της εθνικής μας άμυνας το φέρνουμε στην Εθνική Αντιπροσωπεία προς ψήφιση και ακούμε τελείως διαφορετικές αντιλήψεις και απόψεις που ουδεμία σχέση έχουν, κυρίες και κύριοι συνάδελφοι, τόσο  με την ιδέα όσο και με την εφαρμογή του συγκεκριμένου συστήματος.
    (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
    Θα ήθελα να μου επιτρέψετε να πω λίγα λόγια για τη θητεία. Προεκλογικά το 2000, όταν τα κόμματα παρουσίαζαν στο εκλογικό Σώμα τα προγράμματά τους, η Νέα Δημοκρατία παρουσίασε δωδεκάμηνη θητεία. Την επόμενη ημέρα έσπευσε και το ΠΑΣΟΚ να αναγγείλει δωδεκάμηνη θητεία. Δεν είχαμε αντίρρηση. Στη συνέχεια, βάσει των όρων που είχε θέσει το ΠΑΣΟΚ για τη δωδεκάμηνη θητεία και όπως είπε προηγουμένως ο κ. Τσοχατζόπουλος, προεβλέπετο να πάρουν ακόμη είκοσι πέντε χιλιάδες επαγγελματίες οπλίτες. Όμως δημιουργήθηκε τεράστιο πρόβλημα, γιατί έσπευσαν να μειώσουν τη θητεία στους δώδεκα μήνες πριν πιάσουν τα ποσοστά των επαγγελματιών οπλιτών, με αποτέλεσμα να δημιουργηθεί στις μονάδες μεγάλο πρόβλημα επάνδρωσης. 
    Από το 2002 και μετά δημιουργήθηκε το τεράστιο πρόβλημα επάνδρωσης των μονάδων και όχι σήμερα. Και σας εξηγώ το γιατί. Διότι, κυρίες και κύριοι συνάδελφοι, οι επαγγελματίες οπλίτες του έτους 2002, που είχατε προγραμματίσει και τότε ελαττώσατε τη θητεία, κατετάγησαν το 2003 που σημαίνει ότι όλο αυτό το διάστημα υπήρχαν κενά. Οι επαγγελματίες οπλίτες του έτους 2003 κατετάγησαν τον Ιανουάριο του 2004 –τεράστιες καθυστερήσεις! Η θητεία είχε μειωθεί και το πρόγραμμα των επαγγελματιών οπλιτών πήγαινε αργά.
    Η ένστασή μας ήταν όχι στο δωδεκάμηνο, η ένστασή μας ήταν στο χρόνο. Ενθυμούμαι ότι είχαμε πει τότε στον κ. Παπαντωνίου το 2002, επειδή βλέπαμε πως είχε καθυστερήσει το πρόγραμμα επαγγελματιών οπλιτών, ότι η Νέα Δημοκρατία θα βγει πρώτη να πει μην πάτε από τώρα στους δώδεκα μήνες, να πάμε αργότερα για να συμπληρώσουμε το θέμα των επαγγελματιών οπλιτών. Αλλά επειδή τότε ήταν οι δημοτικές εκλογές, το ΠΑΣΟΚ βιάστηκε, με αποτέλεσμα να φθάσουμε στη σημερινή κατάσταση επάνδρωσης.
    Εμείς μέχρι το τέλος του 2005 θα προσλάβουμε τους προβλεπόμενους επαγγελματίες οπλίτες και μένει ένας αριθμός δύο χιλιάδων για το 2006. Αυτή είναι όλη η ιστορία της θητείας.
    Όσον αφορά την εξάμηνη θητεία, εμείς διαβουλευόμαστε με τις νεολαίες, τις έχουμε καλέσει στο Υπουργείο και θέτουμε το εξής θέμα. Κατ’ αρχήν για την εξάμηνη θητεία να επαναλάβω για μια ακόμα φορά –να μην υπάρχει παρεξήγηση - ότι ουδέποτε η Νέα Δημοκρατία είπε ότι θα πάμε στην εξάμηνη το 2008. Ουδέποτε. 
    ΒΑΣΙΛΕΙΟΣ ΟΙΚΟΝΟΜΟΥ: Δεν το λέγατε;
    ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Το πρόγραμμά μας προβλέπει εξάμηνη θητεία με προϋποθέσεις. Το επαναλαμβάνω άλλη μία φορά, κύριε Οικονόμου, σας το είχα αναφέρει και πάλι μέσα στην επιτροπή της Βουλής και έχει καταγραφεί στα Πρακτικά. Το πρόγραμμά μας προβλέπει ότι η ελάχιστη θητεία είναι οι έξι μήνες –δεν πάει ποτέ παρακάτω- στο μέλλον, εφόσον ορισμένες συνθήκες που περιγράφονται μέσα ικανοποιηθούν. Και καλούμε τις νεολαίες και μάλιστα θέτουμε και το θέμα της ηλικίας των δεκαοκτώ ετών. Για φανταστείτε: Δεκαοκτώ ετών, εξάμηνη θητεία, ώστε να μπορεί μετά ο νέος να ανοίξει τα φτερά του για την καριέρα του. Και μάλιστα έχουμε σκεφτεί και για τα πανεπιστήμια, τα οποία έχουν εργαστήρια, να παίρνει την αναβολή του εξαμήνου και να μη χάνει τη χρονιά και να πηγαίνει το επόμενο εξάμηνο. Όλα τα έχουμε προβλέψει, τίποτα δεν είναι τυχαίο. 
      ΒΑΣΙΛΕΙΟΣ ΟΙΚΟΝΟΜΟΥ: Αυτό θα το φέρετε; Είναι καινούργιο; 
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Είμαστε συνέχεια σε συζητήσεις με τις νεολαίες για να καταλήξουμε κάπου και να το φέρουμε βεβαίως να το συζητήσουμε. Πώς, από μόνοι μας θα αποφασίσουμε; 
    ΗΛΙΑΣ ΦΩΤΙΑΔΗΣ: Εμείς κάνουμε διάλογο, κύριε συνάδελφε. 
    ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Εμείς κάνουμε διάλογο. 
    Να ξέρετε, κυρίες και κύριοι συνάδελφοι, ότι όλα όσα γίνονται, γίνονται βάσει των νόμων και των διαταγών. Δεν γίνεται τίποτε αυθαίρετα.
    Θα ήθελα να κάνω μία διευκρίνιση όσον αφορά το θέμα των ημιενεργών μονάδων και των μονάδων επιστρατεύσεως γιατί άκουσα τον κ. Τσοχατζόπουλο που τις κατέκρινε. Για να έχουμε στράτευμα αμέσου αντιδράσεως θα πρέπει και τους εφέδρους μας όταν τους χρειαστούμε να τους έχουμε τον ταχύτερο δυνατό χρόνο. Ημιενεργές μονάδες σημαίνει ότι έχω το βασικό πυρήνα που θα υποδεχθεί τον κόσμο εντός τετραημέρου και μπορείς να τις στείλεις εκεί που πρέπει. Ενώ οι επιστρατευόμενες μονάδες μέχρι να οργανωθούν, μέχρι να ετοιμαστούν, μέχρι να τοποθετηθεί ο πυρήνας, θέλουν δεκαπέντε ημέρες. Ε, τι δυνάμεις ταχείας αντίδρασης έχουμε όταν τους επιστρατευόμενους θέλουμε δεκαπέντε ημέρες να τους πάμε εκεί; Εξάλλου σήμερα δεν μιλάμε για πολέμους. Μιλάμε για κρίσεις που θέλουν άμεση αντιμετώπιση. Και αυτή είναι η αντίληψη των ημιενεργών μονάδων. 
    Κυρίες και κύριοι συνάδελφοι, καλώς ή κακώς τα πράγματα αλλάζουν. Δεν θα προσαρμοστούμε στις νέες απαιτήσεις για λόγους καθαρά επιχειρησιακούς; Αυτό κάνουμε. Η παραμεθόριος δεν είναι μόνο η Θράκη. Η Ελλάδα έχει σύνορα από το φυλάκιο της Σαγιάδας στην Ήπειρο …
    ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Η Ηλεία. 
    ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Ούτε η Ηλεία είναι. Η Ηλεία είναι εσωτερική υπόθεση. 
    Από τη Σαγιάδα –άμα κοιτάξετε το χάρτη που είναι απέναντι από την Κέρκυρα- μέχρι το Καστελόριζο. Αυτή είναι η παραμεθόριος. Και εκεί όπου απαιτείται θα εφαρμοστεί ο θεσμός των εφέδρων υψηλής ετοιμότητας. Εξάλλου μη ξεχνάτε ότι στην επιτροπή είχαμε παρουσιάσει τη διαφορά μεταξύ φύλαξης και ελέγχου των συνόρων. 
    Κυρίες και κύριοι συνάδελφοι, οι Ένοπλες Δυνάμεις έχουν την ευθύνη της φύλαξης των συνόρων. Είναι η ζώνη ασφαλείας προκαλύψεως και πεντακόσια μέτρα πίσω είναι οι συνοριοφύλακες που έχουν τον έλεγχο, την αστυνόμευση. Επομένως, στις ασύμμετρες απειλές εμπλέκονται οι Ένοπλες Δυνάμεις διά νόμου, θέλουμε δεν θέλουμε. Και αποδείχθηκε αυτό στους Ολυμπιακούς Αγώνες. Μάλιστα προτείναμε το μοντέλο αυτό στην Ευρωπαϊκή Ένωση και υιοθετήθηκε, ότι στις ασύμμετρες απειλές των κοινωνιών οι πρώτες που πρέπει να προστατευθούν είναι οι Ένοπλες Δυνάμεις.
    Άρα με αυτό που κάνουμε δεν υποκαθιστούμε ούτε την Αστυνομία ούτε δημιουργούμε κάτι το διαφορετικό. Εξάλλου τις ασύμμετρες απειλές η πολιτική Εθνικής Άμυνας και η Αμυντική Στρατιωτική Αναθεώρηση τις περιλαμβάνει. Δεν είναι τίποτε καινούργιο, κυρίες και κύριοι συνάδελφοι. Ούτε παραμερίζεται ο θεσμός του ΕΠΟΠ γιατί ο σημερινός θεσμός είναι συμπληρωματικός. 
    Όσον αφορά τον ορισμό της κρίσης επειδή διερωτήθηκε ο κ. Κωνσταντόπουλος –και δικαίως- θέλω να πω τα εξής. Ποιος καθορίζει τι είναι κρίση; Στο σύστημα χειρισμού κρίσεων του ΓΕΕΘΑ το οποίο έχει εγκριθεί από το ΚΥΣΕΑ υπάρχει ο ορισμός του τι είναι κρίση. Δεν το διαβάζω για να εξοικονομήσουμε χρόνο … 
    ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Άλλο ήταν το δικό μου πρωτεύον ερώτημα. Θα δώσετε κάποτε τον κατάλογο των μεσαζόντων, των αντιπροσώπων…
    ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Θα φτάσουμε …
    ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: … και των αποστράτων που συγκροτούν αυτά τα λόμπι τα οποία αλωνίζουν στο Υπουργείο και επιδιώκουν πολιτικές αποφάσεις σκοπιμότητας; Γιατί φτάσαμε στο σημείο όπως σας είπα, να είμαστε η τρίτη χώρα που αγοράζει εθνικά συστήματα στον κόσμο. 
    ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Κωνσταντόπουλε. Εσείς σέβεστε το Προεδρείο. Αυτό αποτελεί παρέμβαση, και όχι μια ερώτηση.
    ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Ήταν η επόμενη απάντηση, κύριε Πρόεδρε. 
    ΠΡΟΕΔΡΕΥΩΝ (Γεώργιος Σούρλας): Ζητήστε το λόγο για να έχετε τη δυνατότητα να παρέμβετε. 
    ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Κατ’ αρχήν, κυρίες και κύριοι συνάδελφοι, έχουμε ξεκαθαρίσει προς κάθε κατεύθυνση ότι για τους εξοπλισμούς των Ενόπλων Δυνάμεων με τους μόνους που η υπηρεσία και η ηγεσία συζητά είναι οι επίσημες εταιρείες και οι επίσημοι αντιπρόσωποί τους. 
      Και ζητούμε από κάθε εταιρεία, βάσει του καταστατικού της, πώς και ποιος είναι ο επίσημος αντιπρόσωπός της στην Ελλάδα. Ουδείς άλλος νομιμοποιείται να συνδιαλλαγεί με το Υπουργείο Εθνικής Άμυνας. 
      Δεύτερον, με νομοσχέδιο για τις προμήθειες που θα καταθέσουμε σε λίγες ημέρες, προβλέπονται δύο θεσμοί. Ο ένας ήδη έχει περάσει από το Συμβούλιο της Επικρατείας και ενεκρίθη.
      Μητρώο κατασκευαστών. Ποιος είναι ο καθένας και τι κατασκευάζει. Να μην έρχονται διάφοροι ευκαιριακοί να παίρνουν προμήθειες και στο τέλος η προμήθεια να πηγαίνει χαμένη, γιατί δεν μπόρεσε ο ανάδοχος να κατασκευάσει το προϊόν.
      Άλλος ένας θεσμός είναι η λίστα των προμηθευτών. Γιατί το θέλουμε αυτό;
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Μητρώο.
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Μητρώο κατασκευαστών και προμηθευτών. Όποιος προμηθευτής δεν είναι συνεπής και σύμφωνα με το νόμο στη δραστηριότητά του και στις υποχρεώσεις του απέναντι στο Υπουργείο Εθνικής Άμυνας, διαγράφεται και δεν μπορεί να συνδιαλλαγεί ξανά με το Υπουργείο μας. Αυτά είναι ξεκάθαρα πράγματα.
      Άρα, κύριε Κωνσταντόπουλε, αυτοί είναι οι θεσμοί τους οποίους προβλέπουμε.
      Εγχώρια αμυντική βιομηχανία. Προσέξτε. Παρ’ ότι η σημερινή Κυβέρνηση μείωσε τη χρηματοδότηση του εξοπλιστικού προγράμματος κατά 40% για το 2005, η εγχώρια αμυντική βιομηχανία πήρε τη μερίδα του λέοντος. Δεν είχε ξανασυμβεί ποτέ στο παρελθόν.
      ΝΙΚΟΛΑΟΣ ΚΩΣΝΤΑΝΤΟΠΟΥΛΟΣ: Η συμβολή της είναι στο 5%.
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Ήταν.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Ακόμα και για τα αναλώσιμα.
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Όχι, ακούστε.
      Εφαρμόζεται μια νέα πολιτική. Να σας πω και μόνο τι προγράμματα έχουν έρθει στην ΕΑΒ; Χθες υπέγραψα την απάντηση στους κυρίους συναδέλφους του ΠΑΣΟΚ σχετικά με το τι συμβαίνει με τα προγράμματα της Ελληνικής Βιομηχανίας Όπλων στο Αίγιο. Θα τη λάβετε για να δείτε ότι ακριβώς για πρώτη φορά συμβαίνουν αυτά, διότι και βάσει του σχεδίου νόμου που θα καταθέσουμε, θα δείτε, για τα αντισταθμιστικά ωφελήματα ότι τελείωσε πλέον αυτή η εικονική συνομολόγηση των αντισταθμιστικών ωφελημάτων, ότι δήθεν θα κάνουμε και θα φτιάξουμε.
      Εάν τα αντισταθμιστικά ωφελήματα δεν αποτελούνται, πρώτον από βιομηχανικές επιστροφές σε ό,τι αγοράζουμε στο συγκεκριμένο σύστημα και, δεύτερον, εάν η σύμβαση ΑΩ δεν υπογραφεί πριν την κύρια σύμβαση, δεν προχωρούμε με καμία εταιρεία. 
      Θα τα δούμε, όμως, αυτά στο νέο νομοσχέδιο που θα φέρουμε.
      Τελειώνω, απευθυνόμενος στον κ. Τσοχατζόπουλο. Μιλήσατε υποτιμητικά λέγοντας ότι έχουμε συμβούλους αποστράτους. Μα όλοι είχαμε συμβούλους απόστρατους.
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Δεν έχω κανένα πρόβλημα. Άλλο πράγμα είπα.
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας):  Ωραία. Θέλω, όμως, να ξέρετε το εξής. Ο Υπουργός δικαιούται να έχει δεκατέσσερις συμβούλους ή ειδικούς συνεργάτες. 
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Πενήντα.
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Σήμερα, στο Υπουργείο Εθνικής Άμυνας υπάρχουν ένας σύμβουλος Τύπου και ένας σύμβουλος ειδικός επιστήμων για τα θέματα εναερίου χώρου. Οι άλλες θέσεις δεν έχουν καλυφθεί ακόμα.
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Δεν χρειάζονται δηλαδή;
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Τις χρειάζομαι, κύριε Τσοχατζόπουλε, αλλά ανάλογα με τις απαιτήσεις που εμφανίζονται. Δεν θα πάω να γεμίσω το Υπουργείο μου με συμβούλους μόνο και μόνο για να τους διορίσω. Ανάλογα με τις απαιτήσεις του Υπουργείου.
      Όσον αφορά στους αποστράτους, με τιμή μιλάω γι’ αυτούς. Βεβαίως συμπεριλαμβάνονται στο επιτελείο, σ’ ένα μείγμα αποστράτων και επιστημόνων που και οι δύο μας τιμούν με την προσφορά τους.
      (Χειροκροτήματα από την πτέρυγα της Νέας Δημοκρατίας)
      Κλείνοντας, κύριε Τσοχατζόπουλε, θα ήθελα να σας πω για την παλλαϊκή άμυνα. Μιλήσατε για την παλλαϊκή άμυνα και θα ήθελα να σας ενημερώσω σχετικά. Η παλλαϊκή άμυνα με νόμο του 1998 δεν ισχύει πλέον, κύριε Τσοχατζόπουλε, γιατί το 2002 με το νόμο περί αναβάθμισης της πολιτικής  προστασίας καταργήθηκαν όλα τα άλλα και ισχύει αυτός ο νόμος. 
      Ο νόμος της παλλαϊκής άμυνας είναι ανενεργός και σκεφτόμαστε τώρα, μετά από εισήγηση των κλάδων, να φέρουμε νέο νομοσχέδιο περί του θέματος εδώ στη Βουλή να το συζητήσουμε, γιατί περιέχει χρήσιμα πράγματα για την ενεργοποίηση όλου του τοπικού πληθυσμού σε περιπτώσεις κρίσεων ή άλλων καταστάσεων.
      Σας ευχαριστώ πολύ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Επειδή ενδεχομένως να παρατηρήσατε ότι ενώ ήταν δεκαπεντάλεπτο στον πίνακα, ο Υπουργός μίλησε για είκοσι τέσσερα λεπτά, θα ήθελα να σας πω ότι δικαιούται είκοσι πέντε λεπτά, δηλαδή είναι μέσα στα πλαίσια του χρόνου που δικαιούται. 
      Αυτό σας το λέω για να μην υπάρχει παρεξήγηση.
      Ζήτησε πριν από λίγο το λόγο ο κ. Τσοχατζόπουλος.
    Η σειρά είναι η εξής. Μιλάει ο Kοινοβουλευτικός Eκπρόσωπος του ΠΑΣΟΚ, μιλάει ο Kοινοβουλευτικός Eκπρόσωπος της Νέας Δημοκρατίας και μετά του Κομμουνιστικού Κόμματος Ελλάδας. Ωστόσο, όμως, έχει ζητήσει το λόγο ο κ. Τσοχατζόπουλος και ο πρώην Πρόεδρος της Βουλής ο κ. Κακλαμάνης. 
    Κύριε Τσοχατζόπουλε, έχετε ζητήσει το λόγο επί προσωπικού ή για μια μικρή παρέμβαση; 
    ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Δεν θα έλεγα ότι είναι επί προσωπικού. Ας μην πάμε σε διαδικασίες. Απλά επειδή αναφέρθηκε ο Υπουργός προηγουμένως στο τι υποστηρίζουμε εμείς, θα ήθελα να πω δυο λόγια.
    ΠΡΟΕΔΡΕΥΩΝ (Γεώργιος Σούρλας): Ναι, αλλά σύντομα παρακαλώ.
    ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Υπουργέ, στο πλαίσιο της πολιτικής για την παλλαϊκή άμυνα –και χαίρομαι που ανεξάρτητα από το αν είναι ανενεργή ή όχι σκέφτεστε και εσείς ότι είναι θετικής κατεύθυνσης πολιτικές, οι οποίες είναι χρήσιμες για την κάλυψη της τοπικής ασφάλειας και άμυνας- προβλέπαμε εμείς τον έφεδρο της υψηλής ετοιμότητας. Μόνο που είχε ένα τελείως διαφορετικό χαρακτήρα ο υψηλής ετοιμότητας και εφεδρείας στρατιώτης στην περιοχή του, από αυτό το οποίο κάνετε εσείς σήμερα!
    Αυτό το οποίο κάνετε εσείς και γι’ αυτό διαφωνούμε ριζικά είναι ότι ουσιαστικά υποκαθιστάτε τους ΕΠΟΠ στην κάλυψη του ενεργού στρατού. Για τον ενεργό στρατό λέτε στο νομοσχέδιό σας τον προβλέπετε. Θα καλύψετε τα ελλείμματα στην προσέλευση και συγκρότηση της δομής δύναμης των Ενόπλων Δυνάμεων με τη δημιουργία αυτού του Σώματος, δήθεν, γεγονός αδιανόητο και απαράδεκτο ενώ μόνο με τους ΕΠΟΠ μπορείτε να καλύψετε τις ανάγκες του ενεργού στρατού! 
    ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής ΄Αμυνας): Δεν φτάνουν οι ΕΠΟΠ.
    ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Όχι μην τα μπερδεύετε. Έπρεπε να είχατε προσλάβει μέχρι το 2004 τους είκοσι πέντε χιλιάδες. Καθυστέρησε το ΠΑΣΟΚ -έχετε δίκιο- αυτό όμως δεν είναι λόγος να ακυρώσουμε τη συμβολή των ΕΠΟΠ στην κάλυψη του ενεργού στρατού. Η δημιουργία αυτού του ευκαιριακού εποχικού βοηθού στρατιώτη, δεν είναι ισοδύναμο. Είναι συμπληρωματικού χαρακτήρα μόνο στο πλαίσιο της πολιτικής ασφάλειας και άμυνας σε τοπικό επίπεδο! Είναι δύο διαφορετικές ποιότητες και γι’ αυτό διαφωνούμε. 
    Ευχαριστώ.
    ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής ΄Αμυνας): Τα ίδια λέμε.
    ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Τσοχατζόπουλε. 
    Κύριε Πρόεδρε, θα θέλατε να προηγηθείτε;
    ΑΠΟΣΤΟΛΟΣ ΚΑΚΛΑΜΑΝΗΣ: Πολύ σύντομα, κύριε Πρόεδρε, αν μου επιτρέπουν οι κύριοι συνάδελφοι.
    Κύριε Υπουργέ, εγώ προχθές στη συζήτηση επί της ψήφου εμπιστοσύνης     –ρώτησα μάλιστα αν είστε παρών και ήσασταν  στο βάθος- έθεσα ένα ερώτημα, το οποίο για μένα είναι σοβαρό ερώτημα και χρειάζεται μία απάντηση.
    Ξέραμε όλοι ότι υπάρχει ένα δόγμα της ελληνικής εξωτερικής και αμυντικής πολιτικής. Όχι στην αλλαγή συνόρων και μάλιστα μια αλλαγή συνόρων –έρχομαι στο τώρα- που μεθοδεύεται με το πληθυσμιακό κριτήριο, όχι εθνοφυλετικό, όχι ιστορικό. Με το πληθυσμιακό κριτήριο και μόνο είναι εν αναπτύξει μια επιχείρηση, με την οποία το Κόσοβο, που είναι η κοιτίδα και η αφετηρία του σερβικού έθνους, οδηγείται σε ανεξαρτητοποίηση και αυτό κατά την άποψή μου θα σημαίνει μια θρυαλλίδα σε όλο αυτό το εύρος της περιοχής των Βαλκανίων. Ζήσαμε πριν από λίγα χρόνια το δράμα, το οποίο εγώ φοβούμαι ότι θα επαναληφθεί.
    Παρακολουθώ, είμαι βέβαιος και εσείς, αυτά που γράφει και ο ξένος Τύπος και ο δικός μας Τύπος, καθώς και τις δικές σας δηλώσεις. Προ καιρού είχα διαβάσει για μια μεταβολή, κάποια αλλαγή που γίνεται σ’ αυτό που λέγαμε ως τώρα αμυντική στρατηγική μας. Έχω την αίσθηση ότι ενώ μέχρι τώρα ξέραμε ότι πρόβλημα για την άμυνά μας μπορεί να υπάρξει στο Αιγαίο, στον Έβρο, δηλαδή στη Θράκη, τώρα βλέπουμε, ακούμε, διαβάζουμε για ασύμμετρες απειλές –το είπατε και σήμερα- και βέβαια λέτε για ναρκωτικά, αλλά η ουσία είναι ότι γίνεται μια στροφή προς βορρά και δυσμάς. Ήδη οι Θεσσαλονικείς αντιλαμβάνονται ότι αν γίνουν κάποια γεγονότα δεν θα χρειάζεται να ξεκινούν από τη Λάρισα, να συγκεντρώνονται εκεί οι στρατιωτικές δυνάμεις που θα σπεύσουν ως ειρηνοποιός δύναμη και δεν ξέρω τι άλλο. 
      Εδώ υπάρχει ένα θέμα, για το οποίο η Κυβέρνηση δεν είπε τίποτα κατά τη συζήτηση για την ψήφο εμπιστοσύνης, αλλά ούτε και εσείς. Βεβαίως, την ώρα που σας έθεσα το ερώτημα, δεν μπορούσατε να πάρετε το λόγο, γιατί ήταν λίγο πριν κλείσει η συζήτηση. Νομίζω, όμως, ότι θα πρέπει να διευκρινίσετε εσείς προσωπικά ή ο Υπουργός Εξωτερικών τι γίνεται, που βρισκόμαστε. 
      Λέγεται δε, μια και φερόμαστε ως χώρα προεδρεύουσα του θεσμού Βαλκανικής συνεργασίας και ως χώρα που θα έχουμε την προεδρία στο Συμβούλιο Ασφαλείας, ότι διάφορα πράγματα ετοιμάζονται στην περιοχή των Βαλκανίων, όπου προφανώς θα έχουμε κάποιο ρόλο. Αυτός ο ρόλος φέρεται να έχει συζητηθεί και κατά την πρόσφατη επίσκεψη του Πρωθυπουργού στην Αμερική, αλλά και πιο πριν κατά την επίσκεψη του Υπουργού Εξωτερικών. Αναφερόμαστε ως στρατηγικοί εταίροι από τους φίλους μας τους Αμερικανούς. Να είμαστε, αλλά για ποιο σκοπό; Εάν εδώ στην περιοχή μας, στο Κόσοβο, πρόκειται να ανοίξει μια νέα πληγή, θα πρέπει να λάβουμε υπ’ όψιν τι θα κάνουμε εμείς, να μην μείνουμε για άλλη μια φορά κολαούζοι –και δεν αναφέρομαι στο πρόσφατο, αλλά στο απώτερο παρελθόν- να μας λένε «μπράβο, colonello» και τα εθνικά μας θέματα να ζημιώνονται. Διότι ειδικά για το πληθυσμιακό κριτήριο, που αποτελεί σήμερα τη βάση όλης της προσπάθειας για την αποκοπή με αλλαγή συνόρων του Κοσόβου από την επικράτεια στην οποία ανήκει -και δεν μιλάω για αυτονομία ή για άλλα πράγματα- αυτό μας ενδιαφέρει άμεσα και δεν πρέπει να καλύπτεται από τη δικαιολογημένη χαρά, την οποία κατανοώ, των κατοίκων των ακριτικών νομών, διότι έχουν οι οικονομίες τους κάποια ενίσχυση από την μεταφορά εκεί στρατευμάτων. Επ’ αυτού νομίζω ότι θα έπρεπε τρεις ημέρες εδώ να ενημερωθούμε, διότι ο Πρωθυπουργός δεν μας είπε τίποτε για το ταξίδι του στην Αμερική.
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, μπορεί να είναι σημαντικά και σπουδαία αυτά που είπατε, αλλά ο Κανονισμός, που και εσείς εκπονήσατε, αναφέρει ρητώς στο άρθρο 67 παράγραφος 8 ότι ο ομιλητής δεν μπορεί να απομακρύνεται από το συζητούμενο θέμα. Όλα αυτά που είπατε μπορεί να εντάσσονται -ενδεχομένως και όχι- στο Υπουργείο Εξωτερικών και στο Υπουργείο Αμύνης, αλλά δεν έχουν σχέση με το νομοσχέδιο. Αν, όμως, ανοίξουμε τώρα αυτήν την κουβέντα, απαντήσει ο Υπουργός και επεκταθούμε στην πολιτική των Βαλκανίων, τότε έχουμε ήδη ξεφύγει. Εγώ πιστεύω ότι αυτό δεν είναι στις δικές σας προθέσεις, αφού είστε ο πρωτεργάτης και ο βασικός συντάκτης αυτού του Κανονισμού. Θέσατε τις απόψεις σας… 
      ΑΠΟΣΤΟΛΟΣ ΚΑΚΛΑΜΑΝΗΣ: Έχει γίνει μια ολόκληρη συζήτηση, αλλά… 
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, έχουμε φύγει εκτός νομοσχεδίου. 
      ΑΠΟΣΤΟΛΟΣ ΚΑΚΛΑΜΑΝΗΣ: Επιτρέψτε μου επ’ αυτού να εξηγήσω την άποψή μου. 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Πρόεδρε, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Ευχαριστώ, κύριε Πρόεδρε.
      Κύριε Πρόεδρε, αυτό το νομοσχέδιο έχει ως αντικείμενο τη δημιουργία μιας επιπλέον δυνάμεως που θα ενισχύσει τα σύνορά μας. Εγώ μιλώ, λοιπόν, για τα σύνορά μας, για την περιοχή μας και θέτω ένα θέμα σοβαρό, για το οποίο λυπάμαι που τρεις μέρες εδώ είπαμε πολλά και διάφορα, αλλά για αυτό που είναι ίσως έξω από την πόρτα μας δεν είπαμε τίποτα. Εγώ όφειλα, συζητώντας για αυτό το νομοσχέδιο, να ρωτήσω. 
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, αυτό το θέμα ίσως έπρεπε να τεθεί με άλλο τρόπο κατά την τριήμερη συζήτηση και να απαντηθεί από τους αρμόδιους Υπουργούς. Είπατε αυτά που θέλετε να πείτε.
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Κύριε Πρόεδρε, θα ήθελα το λόγο.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, απευθύνω παράκληση. Δεν μπορούμε να ξεφύγουμε από το νομοσχέδιο. 
      ΑΠΟΣΤΟΛΟΣ ΚΑΚΛΑΜΑΝΗΣ: Με συγχωρείτε, αλλά κάνετε λάθος.
      ΠΡΟΕΔΡΕΥΩΝ (Γεώργιος Σούρλας): Παρακαλώ.
      ΑΠΟΣΤΟΛΟΣ ΚΑΚΛΑΜΑΝΗΣ: Ακούστε με. Έχετε δίκιο ότι δεν πρέπει να τίθενται θέματα εκτός του συζητούμενου νομοσχεδίου. 
      ΠΡΟΕΔΡΕΥΩΝ (Γεώργιος Σούρλας): Έχουμε απομακρυνθεί από το συζητούμενο νομοσχέδιο.
      ΑΠΟΣΤΟΛΟΣ ΚΑΚΛΑΜΑΝΗΣ: Πράγματι δεν μπορούν να τίθενται θέματα άσχετα με το νομοσχέδιο. Αυτό είναι κανόνας του Κανονισμού μας. Το θέμα, όμως, που συζητούμε εδώ και αυτά που είπα εγώ είναι αλληλένδετα. Συζητούμε για στρατιώτες, για φρουρούς των συνόρων. 
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, είναι αλληλένδετα, αλλά είναι ενδεχομένως και θέμα του Υπουργείου Εξωτερικών. 
      ΑΠΟΣΤΟΛΟΣ ΚΑΚΛΑΜΑΝΗΣ: Είναι θέμα και του Υπουργού Άμυνας, διότι εκείνος μίλησε για την αμυντική μας στρατηγική, για το πως την αντιλαμβάνεται. 
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Αμυνας): Ένα λεπτό μόνο επί του νομοσχεδίου θα μιλήσω και θα απαντήσω και στον κ. Κακλαμάνη.
      ΠΡΟΕΔΡΕΥΩΝ (Γεώργιος Σούρλας): Έχετε το δικαίωμα να το κάνετε, αλλά παράκληση να συντομεύετε γιατί περιμένουν και οι Κοινοβουλευτικοί Εκπρόσωποι και έτσι δεν είμαστε  μέσα στο γράμμα και στο πνεύμα του Κανονισμού. 
      Ορίστε έχετε το λόγο.
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Κύριε Πρόεδρε, ο θεσμός αυτός που κατά το ΠΑΣΟΚ ονομάζεται «δυνάμεις εφεδρείας άμεσης ετοιμότητας». Εμείς τον ονομάζουμε «Έφεδροι υψηλής ετοιμότητας». 
      «Δύναται οι νέες αυτές εφεδρείες να χρησιμοποιηθούν αφενός σε εξειδικευμένες αποστολές και αφετέρου να συμβάλουν στη μείωση της ανεργίας στις παραμεθόριες περιοχές, στη δημιουργία κινήτρων για την παραμονή των κατοίκων στις εστίες τους με το τρίπτυχο «στρατολογία – εκπαίδευση - χρηματοδότηση» από το Υπουργείο της Εθνικής Άμυνας κατά τους μήνες Νοέμβριο έως Φεβρουάριο. 
      Είναι προφανής η αναγκαιότητα εφεδρειών υψηλής ετοιμότητας συγκεκριμένης δομής και μεγέθους». Είναι η αμυντική στρατηγική αναθεώρηση του ΠΑΣΟΚ 2001 που προβλέπει μέχρι το 2015 τη νέα δομή δυνάμεων. 
      Επομένως δεν είναι κάτι καινούργιο που φέρνει σήμερα η Νέα Δημοκρατία, είναι θεσμός που το εισηγήθηκε το ίδιο το ΠΑΣΟΚ.
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Μόνο που το κάνετε διαφορετικά.
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του ΠΑΣΟΚ κ.  Χρυσοχοϊδης έχει το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Δεν απαντήσατε όμως, κύριε Υπουργέ. Είναι σοβαρά τα θέματα που σας έθεσα. Η Κυβέρνηση σιωπά.
      ΠΡΟΕΔΡΕΥΩΝ (Γεώργιος Σούρλας): Είναι πολλά τα θέματα που θέσατε κύριε Πρόεδρε, δεν μπορεί να απαντήσει τώρα. 
      ΜΙΧΑΗΛ ΧΡΥΣΟΧΟΪΔΗΣ: Κύριε Πρόεδρε, θα ξεκινούσα διαφορετικά την τοποθέτησή μου, αλλά ειλικρινά όταν σας άκουσα, κύριε Υπουργέ, προβληματίστηκα ακόμα περισσότερο για την αποστολή τελικά αυτού του Σώματος το οποίο επιχειρείτε αυτήν τη στιγμή να συστήσετε και τις αντιλήψεις οι οποίες διέπουν αυτήν τη στιγμή την Κυβέρνηση για το θέμα της άμυνας και την ασφάλεια της χώρας.
    Σε συνδυασμό με την ερώτηση που σας έθεσε προηγουμένως ο κ. Κακλαμάνης, νομίζω ότι πρέπει να ξεκαθαρίσουμε ορισμένα πράγματα.
      Τα τελευταία χρόνια, ευτυχώς για τον τόπο, καταλήξαμε ότι οι αμυντικοί σοβαροί κίνδυνοι για την ασφάλεια, την εδαφική ακεραιότητα και την ανεξαρτησία της χώρας μας προέρχονται από την Τουρκία εξ ανατολών. Νομίζω ότι σ’ αυτό συμφωνήσαμε όλοι…
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Αμυνας): Στρατιωτική απειλή…
      ΜΙΧΑΗΛ ΧΡΥΣΟΧΟΪΔΗΣ: Ότι η στρατιωτική απειλή που έχει σχέση με την ασφάλεια της χώρας, την απειλή για εδαφική ακεραιότητα και την εθνική της ανεξαρτησία προέρχεται από την Τουρκία. Σε αυτό συμφωνήσαμε όλοι. Επίσης στην κατεύθυνση αυτή συμφωνήσαμε και για πολλά χρόνια υπερψηφίζοντας τους προϋπολογισμούς της άμυνας απ’ όλη τη Βουλή. Και γενικά υπάρχει μια συναίνεση και σύγκλιση του ελληνικού λαού πάνω σ’ αυτήν τη βάση. 
    Τα τελευταία χρόνια προέκυψε ακόμα ένα ζήτημα που έχει σχέση με την ασφάλεια της χώρας από κινδύνους που εσείς, προηγουμένως, ονομάζατε ασύμμετρες απειλές, όπως είναι η λαθρομετανάστευση, τα ναρκωτικά, το εμπόριο των ανθρώπων, η τρομοκρατία κλπ. Κατ’ αυτήν την έννοια, σχεδιάστηκαν και ελήφθησαν μέτρα για την ασφάλεια της χώρας προς κάθε κατεύθυνση και μάλιστα και από τη θάλασσα. 
      Θέλω να σας πω κάτι, επειδή επιχειρείτε εδώ να περάσετε ένα μήνυμα που είναι πολύ αρνητικό, αγαπητοί συνάδελφοι της Νέας Δημοκρατίας. Δεν είναι εδώ ο κ. Κορτσάρης που μίλησε για τη Φλώρινα. Αρχίζει και περνά εδώ μέσα ένα μήνυμα ότι «στη Φλώρινα έχουμε πρόβλημα». Τι πρόβλημα ασφάλειας υπάρχει στη Φλώρινα; Σοβαρολογούμε; Τι πρόβλημα ασφάλειας έχουμε στις Σέρρες που απειλεί την ασφάλεια της χώρας; 
      Πρέπει να συμφωνήσουμε, λοιπόν, είναι επιχειρησιακοί λόγοι που συστήνετε το παρόν Σώμα ή κοινωνικοί; Αν είναι κοινωνικοί, να συμφωνήσουμε να φέρουμε εδώ ένα νομοσχέδιο για στήριξη των παραμεθορίων περιοχών και να τελειώνουμε. Αν όμως είναι επιχειρησιακοί λόγοι τότε προφανώς δεν συμφωνούμε, κύριε Υπουργέ.
      Διαβάζω εδώ ότι χθες η πολιτική ηγεσία του Υπουργείου Εθνικής Άμυνας εξήγγειλε την άμεση συγκρότηση λόγω εφέδρων υψηλής ετοιμότητας στα Άνω Πορόια Σερρών. 
      Στα Άνω Πορόια Σερρών σας θυμίζω ότι υπάρχει μονάδα συνοριοφυλάκων. Στην Φλώρινα, κύριε Κορτσάρη, έχετε τριακόσιους υψηλά αμειβόμενους, επαγγελματίες συνοριοφύλακες. Και αυτή τη στιγμή δεν υπάρχει θέμα λαθρομετανάστευσης από καμιά χώρα στη Φλώρινα. 
      Προσέξτε γιατί περνάμε ένα αρνητικό μήνυμα ανασφάλειας στο λαό. Επαναλαμβάνω ότι εάν θέλετε να ενισχύσουμε κοινωνικά τις παραμεθόριες περιοχές, να συμφωνήσουμε να το κάνουμε. Αλλά κατά τη γνώμη μου, κύριοι συνάδελφοι, ούτε αυτό είναι μέτρο ανάπτυξης των παραμεθορίων περιοχών.
      Να προσθέσω πάνω σ’ αυτά τα εξής κύριε Υπουργέ. Το 2007, δηλαδή σε ενάμιση χρόνο από σήμερα, η Βουλγαρία θα είναι πλήρες μέλος της Ευρωπαϊκής Ένωσης. Θα έχουμε κοινά σύνορα. Η Ρουμανία ομοίως. Δηλαδή, τα σύνορα της Ευρώπης μετατίθενται 1000 χιλιόμετρα βορειοανατολικά με την είσοδο και ένταξη αυτών των δύο χωρών. Σε ό,τι αφορά τις χώρες της τέως Γιουγκοσλαβίας και την Αλβανία, αυτές οι χώρες προσαρμόζονται με σεβασμό και ακρίβεια στον σχεδιασμό που κάνει για την ασφάλεια των συνόρων της η Ευρωπαϊκή Ένωση. 
      ΑΠΟΣΤΟΛΟΣ ΚΑΚΛΑΜΑΝΗΣ: Ο από βορρά κίνδυνος!
      ΜΙΧΑΛΗΣ ΧΡΥΣΟΧΟΪΔΗΣ: Προς τι λοιπόν ο επιχειρησιακός λόγος. Δεν υπάρχει, λοιπόν, επιχειρησιακός λόγος. Τα βόρεια σύνορα της χώρας με τη Βαλκανική φυλάσσονται επαρκώς από την Αστυνομία, την οποία είπατε προηγουμένως ότι δεν υποκαθιστούμε, αλλά ουσιαστικά επιχειρείτε να υποκαταστήσετε. 
      Και τώρα, αγαπητοί συνάδελφοι, μιας και περιγράψατε με τόσο μελανά χρώματα την ασφάλεια της χώρας στα βόρεια σύνορα, θα σας πω ότι αυτή τη στιγμή το πρόβλημα της λαθρομετανάστευσης ή αν θέλετε το πρόβλημα των κινδύνων προέρχεται κυρίως από τη θάλασσα. Στη θάλασσα τι εφέδρους θα χρησιμοποιήσετε; Να μιλάμε δηλαδή σοβαρά, να είμαστε ειλικρινείς, γιατί φέρνουμε στην Εθνική Αντιπροσωπεία ένα νομοσχέδιο που, επαναλαμβάνω, εσείς υποστηρίζετε ότι αφορά την ασφάλεια και την άμυνα της χώρας. 
      Να πάμε παρακάτω. Τα τελευταία χρόνια έχουμε το γνωστό πρόβλημα της υπογεννητικότητας το οποίο οδηγεί από τις προηγούμενες ακόμα κυβερνήσεις στον επαγγελματικό στρατό. Πολύ σωστά. Αυτό είναι το ζητούμενο σήμερα, ο επαγγελματικός στρατός. Και κάνατε κάποιες αναφορές για τη στράτευση των νέων. Να το φέρετε το θέμα να το κουβεντιάσουμε, είμαστε ανοιχτοί.
      Είπε προηγουμένως ο κ. Κωνσταντόπουλος, πολύ σωστά ότι είμαστε η τρίτη χώρα, κύριοι συνάδελφοι, στον κόσμο, στην Ευρ-Ασία σε δαπάνες για εξοπλισμούς. Αντιλαμβανόμαστε όλοι ότι υπάρχει μια μεγάλη αιμορραγία κάθε χρόνο. Τριάντα χρόνια η Ελλάδα ματώνει με το να συντηρεί, να εξοπλίζει και να ενισχύει τις Ένοπλες Δυνάμεις της.  
      Κύριε Υπουργέ, εσείς ως Υπουργός μιας Κυβέρνησης που πάει να κάνει, όπως λέει, μεταρρυθμίσεις, που προσπαθεί να νοικοκυρέψει τις δαπάνες, πρέπει να έχετε ως πρώτο κριτήριο το ζήτημα των δαπανών και της εξοικονόμησης δαπανών. Πως θα εξοικονομήσουμε, λοιπόν δαπάνες; Παίρνοντας τριμηνίτες εφέδρους για να λύσουμε τα κοινωνικά προβλήματα δήθεν στις περιοχές, χωρίς αυτό να αφορά καθόλου την άμυνα και την ασφάλεια της χώρας;
      Προσέξτε. Μια προτεραιότητα νομίζω ότι πρέπει να υπάρχει για τις Ένοπλες Δυνάμεις και αυτή δεν μπορεί να είναι άλλη από την ενίσχυση του Σώματος των ΕΠΟΠ, γιατί έχουμε νέες τεχνολογίες, ζούμε σε ένα παγκόσμιο ανταγωνισμό, όπου κυριαρχεί ο ανταγωνισμός της τεχνολογίας και ο ανταγωνισμός της γνώσης. Άρα, λοιπόν, ποια πρέπει να είναι η προτεραιότητα της αμυντικής πολιτικής της χώρας; Πρέπει να είναι ένας σχεδιασμός, ο οποίος θα στηρίζεται διαρκώς στη νέα τεχνολογία και προπάντων σε ένα υψηλού επιπέδου προσωπικό το οποίο θα έχει γνώση, χρήση τεχνολογιών και υψηλό ηθικό.
      Αυτά νομίζω ότι επιβάλλονται ως προτεραιότητα αυτήν τη στιγμή από την πλευρά της ηγεσίας του Υπουργείου Εθνικής Αμύνης και των Ενόπλων Δυνάμεων.
      Τώρα, συμβάλλουμε με όλα αυτά που αναφέρονται μέσα στο νομοσχέδιο στο στόχο αυτό; Κατά τη γνώμη μου, όχι. Αυτήν τη στιγμή έρχεται το νομοσχέδιο και λέει ότι θα κάνουμε στη Μακεδονία και στην Ήπειρο ΕΦΥΕΣ. Και σας εξήγησα προηγουμένως γιατί δεν πρέπει να γίνει αυτό και γιατί δεν πρέπει καν να το λέμε, κύριοι συνάδελφοι. Γιατί αναιρούμε τις διακηρύξεις μας για την ασφάλεια της χώρας; Αν θέλετε να το πείτε διαφορετικά, πείτε το να συμφωνήσουμε και εμείς. Αλλά όχι «ασφάλεια της χώρας». 
      Δεύτερον, είπαν κάποιοι, γι’ αυτό να αντιληφθούμε το θέμα ασφάλειας της χώρας. Προηγουμένως ο κ. Γιαννέλης εδώ διακωμωδούσε, λέει, τους συνοριοφύλακες της Αθήνας. Αλήθεια, πού υπάρχει το μεγαλύτερο πρόβλημα της λαθρομετανάστευσης; Πού οι πολίτες υποφέρουν από τη λαθρομετανάστευση; Πιστεύετε εσείς ότι υποφέρουν στην ύπαιθρο; Μα, εδώ στην Αττική είναι το πρόβλημα το μεγάλο. Γι’ αυτό συστήθηκαν δυνάμεις για τον περιορισμό της λαθρομετανάστευσης και την αντιμετώπισής της. Γιατί δυστυχώς υπάρχει πρώτη ζώνη, υπάρχει δεύτερη ζώνη, αλλά το πρόβλημα δεν λύνεται. Και δεν το έχει λύσει καμιά ευρωπαϊκή χώρα. 
      Εδώ βλέπω συναδέλφους Βουλευτές της Α΄ και Β΄ Αθήνας. Πηγαίνετε λίγο στις γειτονιές, ας πούμε στον Κολωνό, να δείτε τι γίνεται και πόσο αυτά τα παιδιά συμβάλλουν στην εμπέδωση του αισθήματος ασφαλείας. 
      Εγώ, κύριε Υπουργέ, θα συμφωνούσα με όλη αυτήν τη λογική αυτού του θεσμού, λόγου χάρη στα νησιά. Εκεί ναι, υπάρχει ζήτημα. Πρέπει να το δούμε. Όχι για την αντιμετώπιση της λαθρομετανάστευσης, όπως είπε ο κ. Γιαννέλης ατυχώς, αλλά για πάρα πολλούς λόγους, κυρίως για λόγους που ενισχύουν το αίσθημα εθνικής ασφάλειας. 
      Πιστεύω ότι μέσα στις προτεραιότητες που ανέφερα προηγουμένως, πρέπει να δώσετε έμφαση και στήριξη στο θεσμό των ΕΠΟΠ, να πάμε σε διαρκή διά βίου εκπαίδευση, σε εξειδικεύσεις, σε νέες τεχνολογίες, να προχωρήσουν –και ελπίζω να φέρετε το νομοσχέδιο και τον κανονισμό για τις προμήθειες, για τον τρόπο με τον οποίο θα διεξάγονται οι προμήθειες των εξοπλισμών, να πάμε γρήγορα και να προσαρμοστούμε στις νέες τεχνολογίες. 
      Τέλος, δεν θέλω να κάνω σχόλιο, γιατί δυστυχώς έχουμε πάλι τα ίδια. Τα είπαν οι συνάδελφοι, τα λέμε, τα ξαναλέμε. Νομίζω ότι αυτό είναι μία παγίδα, στην οποία θα πέσετε εσείς οι ίδιοι. Και μάλιστα, βλέπω ορισμένους συναδέλφους που φανατικά τα υποστηρίζουν αυτά, ελπίζοντας ότι κάποιο αυτί θα τους ακούσει από τους συμπολίτες μας και τους ψηφοφόρους. Αλλά όπως πολύ καλά ξέρετε, αυτά είναι παγίδες, είναι αυτοπαγίδες. Αναφέρομαι στο ζήτημα της διαφάνειας στις προσλήψεις, αναφέρομαι στη διαφάνεια, γιατί το θέμα της αξιοκρατίας είναι πολύ μεγάλο. Μην το κάνετε. Φέρτε εδώ μία διάταξη να την ψηφίσουμε όλοι μαζί, αν θέλετε. Ανεξάρτητα εάν διαφωνούμε με το νομοσχέδιο, φέρτε αύριο μία διάταξη να την ψηφίσουμε, να είναι διάφανα τα κριτήρια. Μην πάμε πίσω τον τόπο, κύριοι συνάδελφοι, δεν γίνεται έτσι.
      Να πω και κάτι ακόμα κλείνοντας, για να μην κάνω κατάχρηση του χρόνου. Η πολιτική, κύριε Υπουργέ, πρέπει να δημιουργεί κοινωνικό υπόδειγμα. Ο φίλος μου ο κ. Πολύδωρας το λέει πολλές φορές εδώ μέσα. Ο δε Υπουργός Εθνικής Άμυνας, ως πολιτικός ηγέτης των Ενόπλων Δυνάμεων, πρέπει να είναι το πρότυπο της πολιτικής συμπεριφοράς. Δεν μπορεί να φέρνει τέτοια νομοσχέδια. Αναφέρομαι στο συγκεκριμένο ζήτημα των κριτηρίων πρόσληψης. Πρέπει να δίνουμε το καλό παράδειγμα στις Ένοπλες Δυνάμεις για τους από κάτω και κυρίως στα στελέχη των Ενόπλων Δυνάμεων. Μη το κάνετε, λοιπόν, αυτό.
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χρυσοχοΐδη, που ήταν και ιδιαίτερα σύντομος. Ελπίζουμε να κάνει το ίδιο και ο κ. Βύρων Πολύδωρας, Κοινοβουλευτικός Εκπρόσωπος της Νέας Δημοκρατίας, ο οποίος έχει το λόγο.
      ΒΥΡΩΝ ΠΟΛΥΔΩΡΑΣ: Θα προσπαθήσω να είμαι σύντομος, κύριε Πρόεδρε.
      Για να μη φανεί ότι υπάρχει κενόν βουλήσεως ή κενόν σχεδίου, πρέπει να απαντήσω, όχι ως ο αρμοδιότερος πάντων, στο ερώτημα που έθεσε ο πρώην Πρόεδρος της Βουλής, κ. Κακλαμάνης. Άπτεται της σχετικής συζητήσεως περί του δόγματος «εξ ανατολών ή εκ του βορρά» και τι παραλλαγές παίρνει αυτό το δόγμα. 
      Η γνώση που έχω πάνω στο θέμα ως παροικών εν τη Ιερουσαλήμ είναι ότι η προτεραιότητα από πλευράς κινδύνου για τον εξ ανατολών κίνδυνο δεν έχει αμβλυνθεί. Η αντιμετώπιση των ζητημάτων ή εκδοχών του κινδύνου από βορρά είναι υποχρέωση στοιχειώδους λογικής και εθνικής επιταγής. Παραδείγματος χάριν, αναφέρω το ενδεχόμενο ενός domino effect, όπως λέμε, του θεωρήματος της κατρακυλήσεως του ντόμινο για την περίπτωση που έχουμε αναταραχή με εστία το Κόσοβο στα Βαλκάνια. Και αυτό πρέπει να αντιμετωπίζεται. Δεν ανατρέπει τις προτεραιότητες όσον αφορά τον κίνδυνο, αλλά πρέπει να αντιμετωπίζεται.
      Τα ερωτήματα του κ. Κακλαμάνη εμπεριείχαν και προβληματισμό ή έκφραση ενδιαφέροντος για το τι γίνεται, όσον αφορά τη θέση της χώρας για την αρχή, παραδείγματος χάριν, του απαραβιάστου των εθνικών συνόρων. Απ’ ό,τι γνωρίζω, δεν έχουμε πάρει απόσταση μυριοστού από αυτήν την αρχή. Μένουμε σ’ αυτήν την αρχή του απαραβιάστου των εθνικών συνόρων. Υπογραμμίζω δε στη συζήτησή μας εδώ ότι, ενώ δεν έχουμε πάρει απόσταση από αυτήν την αρχή και μένουμε σ’ αυτήν –υπενθυμίζω λέξη του Καραμανλή- δεν είμαστε εμείς εκείνοι οι οποίοι θα ρυθμίσουμε κατ’ αποκλειστικότητα τα παγκόσμια θέματα. Αν αυτό θεωρείτε ότι είναι αλλαγή, κύριε Κολοζώφ, σας λέω ότι δεν είναι αλλαγή του δικού μας σχεδιασμού ή των δικών μας προθέσεων πάντοτε με το κριτήριο του εθνικού συμφέροντος, αλλά είναι μια ρεαλιστική παρατήρηση, για να κάνουμε τα ανάλογα σχέδια.
      Επίσης, δεν θα είναι σ’ αυτήν ή και σε οποιαδήποτε άλλη συζήτηση - παρά μόνο στην ενημέρωση που θα μας κάνουν στην Επιτροπή Εξωτερικών Υποθέσεων και Άμυνας οι αρμόδιοι Υπουργοί-  ο προκαθορισμός, a priori δηλαδή, των συμμαχικών σχέσεων. Δεν προαναγγέλλονται. Γίνονται οι εκτιμήσεις. Εμείς είμαστε «σύμμαχοι» στη Συμμαχία, όπως είμαστε εταίροι στην Ευρωπαϊκή Ένωση, και έχουμε αυτό το σχήμα της δράσεως μέσα σε σύνολα. Εμείς πάντοτε έχουμε  ως κριτήριο –και το τηρεί η Κυβέρνησή μας- το κριτήριο της προάσπισης των εθνικών συμφερόντων. 
      Μ’ αυτές τις πρώτες σκέψεις, νομίζω ότι μένει στη σκέψη όλων μας ότι είμαστε όχι σε κενό, αλλά σε σχέδιο, σε απόφαση, σε βούληση και σε ορισμό των κριτηρίων με κυρίαρχο βασικά, για να μην πούμε μόνο κριτήριο, το εθνικό συμφέρον.
      Τώρα, στο νομοσχέδιό μας, θέλω να συγχαρώ το Υπουργείο Εθνικής Άμυνας για την πρωτοβουλία να καθιερώσει το ΕΦΥΕΣ, δηλαδή αυτό το Σώμα των Εφέδρων Υψηλής Ετοιμότητας. Και για το ΕΦΥΕΣ που ελέχθη σαν λογοπαίγνιο ή σαν πολιτική παρατήρηση, νομίζω από τον κ. Κωνσταντόπουλο, θέλω να επιμείνουμε στον τίτλο, για να υποδηλώνουμε ότι εδώ δεν είμαστε της σχολής του Ράμπο και του Σβαρτσενέγκερ, αλλά της σχολής τους Ιάσονα, με την ευφυΐα και ένα ξιφίδιο και με μεγάλη ψυχή, να οργανώσουμε τις φάσεις και τα τμήματα της άμυνάς μας.
	Η λογική των γεγονότων με υποχρεώνει να σημειώσω ότι είναι εντυπωσιακή η ειλικρίνεια του νομοσχεδίου γιατί μαζί με το στρατό ξηράς, την εθνοφυλακή και τους πενταετούς θητείας, δηλαδή αυτά τα τμήματα μαζί με τους συνοριοφύλακες, αποτελούν ένα στοιχείο μίας ολοκληρωμένης άμυνας. 
	Λέχθηκε από τον κ. Οικονόμου και από τον κ. Χρυσοχοϊδη ότι η άμυνα παίρνει την προτεραιότητά της με τα «έξυπνα» όπλα, με τον επαγγελματισμό κλπ.. Σας θυμίζω ότι το ατομικό τυφέκιον ποτέ δεν έχασε την αξία του ούτε το οπλοπολυβόλο είτε είναι EMFIL είτε είναι Μ-1 είτε είναι G-3 –για τα ατομικά τυφέκια- είτε είναι το κλασικό BREN, το ΒΑR ή το FN. Σας ομιλώ και ως έφεδρος αξιωματικός. 
	ΒΑΣΙΛΕΙΟΣ ΟΙΚΟΝΟΜΟΥ: Τι βαθμό έχετε τώρα;
	ΒΥΡΩΝ ΠΟΛΥΔΩΡΑΣ: Ταγματάρχη.
	ΒΑΣΙΛΕΙΟΣ ΟΙΚΟΝΟΜΟΥ: Άρα, λοιπόν, με το ΕΦΥΕΣ θα ήσασταν συνταγματάρχης.
	ΒΥΡΩΝ ΠΟΛΥΔΩΡΑΣ: Θα έλθω σ’ αυτό. Ετέθη το θέμα. 
(Θόρυβος από την πτέρυγα του ΠΑΣΟΚ)
	ΠΡΟΕΔΡΕΥΩΝ (Γεώργιος Σούρλας): Μην παρεξηγηθεί το αξίωμα του ταγματάρχη στη Νέα Δημοκρατία.
	ΒΥΡΩΝ ΠΟΛΥΔΩΡΑΣ: Κύριε Υπουργέ, εκμεταλλεύομαι το στοιχείο. 
      Με συγχωρείτε, θέλω να σας πω ότι ετέθη και προηγουμένως το θέμα. Κύριοι συνάδελφοι, μην κάνετε πλεονασμούς και πλεοναστικές παρατηρήσεις. 
	Η πρόνοια για την κατάρτιση των στρατώνων και του στρατωνισμού κλπ. είναι οπωσδήποτε από το στράτευμά μας και από το Υπουργείο Εθνικής Αμύνης τέτοια, ώστε ο Ειδικής Ετοιμότητας Έφεδρος, αν έχει βαθμό ταγματάρχου, να μην προΐσταται σ’ ένα μόνιμο λοχαγό στο στρατώνα όπου θα καταταγεί. Αυτά είναι σ’ εκείνα τα ζητήματα της πρακτικής εφαρμογής του συστήματος των Εφέδρων Υψηλής Ετοιμότητας που θα λυθούν οπωσδήποτε.
	Έδωσε πολύ καλή εισήγηση η κ. Μανούσου-Μπινοπούλου για την όλη λειτουργία, όπως περιγράφεται στο νόμο. Εκείνο που εγώ θέλω να σημειώσω είναι ότι η ειλικρίνεια στη διατύπωση του ιδρυτικού σκεπτικού για το ΕΦΥΕΣ είναι εντυπωσιακή. Μιλούμε με παρρησία και για την υπόθεση της πλασματικής ζήτησης -που λέω εγώ- της αντιμετώπισης της ανεργίας. Δίνει ζωή στην περιφέρεια, στην παραμεθόριο. 
      Πρέπει να εξεταστεί η παραμεθόριος ως έννοια, όχι με την τυπική σημασία του όρου, αλλά παραδείγματος χάρη να δείτε την υπόθεση του Αμυνταίου Φλωρίνης που είναι ο στρατώνας -νομίζω ότι έχετε δεσμευτεί- ή να δείτε με έμφαση τα νησιά, όπως έκανε ειδική υπογράμμιση ο κ. Χρυσοχοϊδης. Όμως, οι ασύμμετρες απειλές είναι μέσα στο σχεδίασμα της κατατάξεως των κινδύνων και του τρόπου αντιμετώπισής των. 
	Λέμε, λοιπόν, για την εξέταση αυτής της πρωτοτυπίας ότι η φύλαξη των στόχων είναι ίσως μεγαλύτερης σημασίας από την τυπική φύλαξη των συνόρων. Εδώ έρχεται η γραμμή της αντιμετώπισης της λαθρομετανάστευσης που δεν είναι απλά να λογαριάζει κανείς τα θαλάσσια σύνορα. Παραδείγματος χάρη, σας υπενθυμίζω, κύριε Κοινοβουλευτικέ Εκπρόσωπε του ΠΑΣΟΚ, κύριε Χρυσοχοϊδη, ότι είναι γνωστές οι εστίες αποβιβάσεως των λαθρομεταναστών. Πρέπει να δράσουμε συντεταγμένα, δηλαδή, να δράσουμε μ’ ένα συνολικό σχέδιο. Επίσης, είναι γνωστές οι γραμμές διαπεραιώσεως από την Ασία μέσω Τουρκίας στα μικρασιατικά παράλια και εκείθεν στα δικά μας νησιά.
	Είναι, λοιπόν, ανάγκη και προτεραιότητα, τώρα που μιλάμε, να εξεταστεί ότι η περίπτωση των στόχων και της οργανώσεως μιας άμυνας και με τους Εφέδρους Ειδικής Ετοιμότητας, μιας άμυνας προς τους ασύμμετρους κινδύνους, έχει τεράστια σημασία.
    Παραδείγματος χάριν, η εκδοχή μιας δράσεως, όχι των λαθρομεταναστών ως απειλή αλλά των διασπαρμένων μεταναστών από γνωστές περιοχές καταγωγής, τώρα εδώ στη γειτονιά μας, αναλάβουν να υπηρετήσουν κάποιο σχέδιο δολιοφθοράς, η χώρα πρέπει να έχει τις πρόνοιές της με την αστυνομία, με τους συνοριοφύλακες και με τους ΕΦΥΕΣ. Δηλαδή, εγώ θέλω να δούμε το σχέδιο, αυτοί οι Έφεδροι Ειδικής Ετοιμότητας πως θα λειτουργήσουν αλληλοσυμπληρωματικά με την ανενεργό, όπως είπατε κύριε Υπουργέ, παλλαϊκή άμυνα, παραδείγματος χάριν. Να συνταχθούν, ανασυνταχθούν και ενεργοποιηθούν οι πρόνοιες και οι προβλέψεις για την παλλαϊκή άμυνα και με την εθνοφρουρά και με τους συνοριακούς φρουρούς. Αυτές είναι οι καινούριες επιτελικές και επιτακτικές απαιτήσεις. 
    Λαμβάνω την ευκαιρία από το νομοσχέδιο να μιλήσω για την συνεκτίμηση αυτών των όρων και δράσεων μαζί με την Αστυνομία. Δεν ξέρω κατά πόσο, παραδείγματος χάριν, είναι η πληροφορία επεξεργασμένη από την Αστυνομία και ταυτόχρονα αυτό το διακλαδικό μεταξύ Αστυνομίας και Ενόπλων Δυνάμεων είναι μια λειτουργία εύρυθμη και καλά σχεδιασμένη τώρα. Γιατί καθώς έχουμε, εκτός από τον τακτικό στρατό ξηράς, τους συνοριακούς φρουρούς, την εθνοφρουρά, την παλλαϊκή άμυνα που είναι ανενεργός, έχουμε και τους ΕΦΥΕΣ τώρα για την ειδική αποστολή, συμπλήρωμα δηλαδή, «αναπόσπαστο τμήμα», λέει η διάταξη του νόμου, «του στρατού ξηράς». Αυτά όλα όσο περισσότερα είναι και σε μια διασπορά δυνάμεων, αυτενεργειών και αυτονομιών τόση περισσότερη απαίτηση συντονισμού έχουν. Την απαίτηση συντονισμού, θυμίζω, και για την εφαρμογή των όρων και των προβλέψεων αυτού του νομοσχεδίου για να καταλήξω με τη συγχαρητήριο παρατήρηση για την πρωτοβουλία για τους Εφέδρους Ειδικής Ετοιμότητας. 
    Έχω και μια όχι ρουτίνας ερώτηση. Τι απέγινε με την κλοπή των όπλων πριν από δυο χρόνια από το στρατόπεδο της Κω; Δεν είναι μια εκκρεμότητα; Αν βρείτε ευκαιρία, να μας πληροφορήσετε στο πλαίσιο της συζητήσεως, αλλιώς θα μας πληροφορήσετε ή θα πληροφορήσετε τη Βουλή εν ευθέτω χρόνο. 
    ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Αύριο. 
    ΒΥΡΩΝ ΠΟΛΥΔΩΡΑΣ: Σας ευχαριστώ, κύριοι συνάδελφοι. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πολύδωρα. Και αυτός ήταν σύντομος στην αγόρευσή του. Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας, κ. Κολοζώφ. 
     ΟΡΕΣΤΗΣ ΚΟΛΟΖΩΦ: Κυρίες και κύριοι Βουλευτές, η συζήτηση διευρύνθηκε και είναι φυσιολογικό, όταν κάποιος συζητάει, έστω και επιμέρους ζητήματα που έχουν να κάνουν με την εθνική άμυνα, φυσικά αναδεικνύονται πολλά ζητήματα σχετικά με την ασφάλεια της χώρας μας. 
     Θα ήθελα να κάνω μια εισαγωγή, πριν αναφερθώ στενά στο νομοσχέδιο, σε ορισμένες σκέψεις που έχουν όμως να κάνουν με την άμυνά μας και αποτελούν τη βάση αυτής της απόφασης για τη διμοιρία των ΕΦΥΕΣ. Εδώ αναδείχθηκε το πρόβλημα της ασφάλειας των Βαλκανίων και του προσανατολισμού της χώρας μας. 
    Εγώ θα ήθελα να υπενθυμίσω, αγαπητοί συνάδελφοι –και το λέω αυτό διότι αναφέρθηκε ο Κοινοβουλευτικός Εκπρόσωπος της Νέας Δημοκρατίας- ότι από αρκετό καιρό γίνεται μία προσπάθεια –και τελικά επιτεύχθηκε- για  αλλαγή της βασικής μας θέσης σχετικά με τα Βαλκάνια, ότι δεν πρέπει να αλλάξουν τα σύνορα.
    Αυτό διατυπώθηκε διά του Υπουργού Εξωτερικών πριν από το ταξίδι του κυρίου Πρωθυπουργού στην Ουάσιγκτον. Είχε να κάνει με τους σχεδιασμούς που γίνονται στο Κοσσυφοπέδιο και με την πιθανότητα αλλαγής των συνόρων εκεί. Έτσι, η σταθερή θέση που είχε η χώρα μας «όχι στις αλλαγές των συνόρων», μετατρέπεται σε μία θέση «όχι στις αλλαγές, αλλά όταν υπάρχει ανάγκη και δεν δημιουργούν προβλήματα, να γίνουν».
    Με το ταξίδι, όμως, του κυρίου Πρωθυπουργού στην Ουάσιγκτον δεσμευόμαστε όχι μόνο για το Κοσσυφοπέδιο, αλλά για την ευρύτερη περιοχή της Μέσης Ανατολής. Αποδεχόμαστε και εντάσσουμε τη χώρα μας στο σχεδιασμό εκδημοκρατισμού των χωρών της Μέσης Ανατολής και των Αραβικών χωρών. 
    Αυτό δημιουργεί πάρα πολύ σημαντικές υποχρεώσεις και  δεσμεύσεις σε ένα σχεδιασμό επιθετικό σε βάρος χωρών με τις οποίες παραδοσιακά η χώρα μας έχει πάρα πολύ καλές, φιλικές σχέσεις. 
    Στους σχεδιασμούς, όμως, αυτούς συμμετέχει και η Ευρωπαϊκή Ένωση. Μάλιστα, από την Ευρωπαϊκή Ένωση απορρέει και όχι από αντικειμενικές δυσκολίες, που λέτε, το δόγμα που σήμερα εδραιώνεται, ότι ο Στρατός της κάθε χώρας πρέπει να είναι επαγγελματικός.
    Φυσικά εδώ, με την παράδοση που έχει η χώρα μας για την εθνική της ανεξαρτησία, δυσκολεύονται οι κυβερνήσεις να το περάσουν αυτό και το περνούν με τη μέθοδο του σαλαμιού, τη γνωστή.
    Έτσι, λοιπόν, έρχονται με το επιχείρημα ότι έχουμε δυσκολίες, έχουμε δημογραφικό πρόβλημα. Άντε να προχωρήσουμε, να μειώσουμε τη θητεία, πιέζει η νεολαία. Δεν μπορούμε να το κάνουμε, γιατί υπάρχει δημογραφικό πρόβλημα. Ποια είναι η λύση στο ζήτημα αυτό; Να κάνουμε επαγγελματικό στρατό. Και μας ανέλυσε πολύ γλαφυρά ο κύριος Υπουργός το πρόβλημα που γεννιέται για τη μη ολοκλήρωση ακόμα αυτού του σχεδίου.
    Βιάστηκε, λέει, το ΠΑΣΟΚ και κατέβασε τη θητεία στους δώδεκα μήνες και μας δημιούργησε το πρόβλημα. Δεν είναι αυτό. Υπάρχει αυτός ο σχεδιασμός που πρέπει να προωθηθεί. Και τον προωθείτε. Πάλι λόγω του δημογραφικού προβλήματος έρχεστε σήμερα και μας λέτε οι «ΕΦΥΕΣ». 
    Πιστεύουμε ότι πρέπει να μπει κάποιο φρένο σε αυτούς τους σχεδιασμούς.
    Υπενθυμίζω ότι υπάρχουν οι έφεδροι. Ποιος είναι ο ρόλος των εφέδρων; Υπάρχουν –θυμίζω- οι μόνιμοι υπαξιωματικοί. Ποιο ρόλο παίζουν αυτοί; Υπάρχουν οι οπλίτες πενταετούς θητείας, που δημιουργήσατε με αυτά τα προσχήματα. Αυτοί τι κάνουν; Φτιάξαμε τους διασυνοριακούς φρουρούς για να ελαφρώσουμε το στρατό. 
    Γιατί τους κάναμε; Δεν υπηρετούν αυτούς τους στόχους;
      Τέλος, πρέπει να υπενθυμίσω, ανεξάρτητα από το τι έχουν κάνει οι κυβερνήσεις και πώς το είδαν –εμείς ήμασταν αντίθετοι με τον τρόπο που πάει να οργανωθεί- ότι υπάρχει ο θεσμός της παλλαϊκής άμυνας.
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Τι σχέση έχει;
      ΟΡΕΣΤΗΣ ΚΟΛΟΖΩΦ: Τι σχέση έχει; 
      Κύριε Υπουργέ, εάν κάνετε νόμους που δεν ισχύουν, τότε με συγχωρείτε πάρα πολύ. Γιατί έγινε τόση συζήτηση για την παλλαϊκή άμυνα; Δεν προερχόταν η συζήτηση αυτή από τις δυσκολίες που είχαμε με τις μεγάλες κρίσεις που είχαν δημιουργηθεί στην περιοχή μας και με την πιθανότητα να αντιμετωπίσουμε δύσκολες καταστάσεις; Ευχαριστώ πολύ. Καθίστε και μελετήστε το πώς θα αντιμετωπίσουμε τις δύσκολες αυτές καταστάσεις. Και μην μας λέτε για δημογραφικό πρόβλημα.
      Μέσα όμως από τη συζήτηση, ο τόνος δεν πήγε στο ζήτημα της άμυνας, κύριε Υπουργέ. Ο τόνος, οι υπογραμμίσεις και οι δικές σας, αλλά και των Βουλευτών σας - ιδιαίτερα των Βουλευτών σας, σπαράζανε οι καημένοι- ήταν για τη λύση ορισμένων οικονομικών προβλημάτων. Φέρτε τους ΕΦΥΕΣ να λύσουν το οικονομικό πρόβλημα της χώρας; Όχι. Τότε γιατί επιμένουν τόσο πολύ; Θα σας το πω ύστερα γιατί. Όμως, ούτε και το οικονομικό πρόβλημα μπορούν να λύσουν. Είναι απ’ αυτά που έκανε και η προηγούμενη Κυβέρνηση με τα διάφορα τερτίπια για να δώσει λύσεις σε ορισμένους που ζητούσαν δουλειά και τους πιέζανε. 
      Εν πάση περιπτώσει, κύριε Υπουργέ, αυτή η πορεία με το ένα ή το άλλο πρόσχημα στρατικοποίησης της χώρας μας πρέπει να σταματήσει. Εμείς είμαστε αντίθετοι, θα την πολεμήσουμε. Όσο κι αν κάνετε αυστηρούς νόμους, θα μας βρείτε απέναντι σ’ αυτή τη διαδικασία. Δεν μπορούμε να βλέπουμε το μέλλον και να βλέπουμε μία χώρα πλήρως στρατικοποιημένη. Μία χώρα, όπου οι πολίτες της δεν θα μπορούν ούτε να αναπνεύσουν. Και δεν αναφέρομαι μόνο στις Ένοπλες Δυνάμεις. Αναφέρομαι και σε όλο το σύστημα αστυνόμευσης με την εφεύρεση τώρα των ασύμμετρων απειλών.
      Κύριε Υπουργέ –και απευθύνομαι σε σας, αλλά και στους συνεργάτες σας που είναι στρατιωτικοί- δεν μπορείτε, δεν έχετε το δικαίωμα να μετατρέπετε το στρατό μας σ’ ένα στρατό που θα αστυνομεύει τον ελληνικό λαό, όπως κάνατε με τους Ολυμπιακούς Αγώνες. Και ξέρουν οι στρατιωτικοί τι λέω. Κατανοούν τι λέω.
      Δεν είναι μόνον οι κίνδυνοι για μία ανώμαλη στιγμή, κύριε Υπουργέ. Είναι ότι αλλάζουμε πλήρως την έννοια της Εθνικής Άμυνας, της υπεράσπισης της πατρίδας από τον έξω εχθρό και όχι από τον μέσα εχθρό. Για τα προβλήματα στο εσωτερικό άλλοι θεσμοί έχουν αρμοδιότητα. Η Κυβέρνηση δεν μας έχει πείσει ότι πηγάζει από ανάγκες της εθνικής άμυνας αυτό το σχέδιο για τους ΕΦΥΕΣ. Μας έχει πείσει όμως σε κάτι άλλο: Ο τρόπος οργάνωσης και πρόσληψης των ΕΦΥΕΣ, οι απόλυτες εξουσίες, αν δείτε το νομοσχέδιο, αν το προσέξατε, που πάνε όλες στον Υπουργό Εθνικής Άμυνας, μας κάνουν να πιστέψουμε πως μάλλον για ρουσφετολογικό μηχανισμό μιλάμε και όχι για την άμυνα της χώρας.
    Όσοι παροικούν την Ιερουσαλήμ -πιστεύω ότι όλοι οι παρόντες παροικούμε την Ιερουσαλήμ- γνωρίζουν πως ήδη οι Βουλευτές των περιοχών που προβλέπεται να μπει σε ισχύ ο νόμος, έχουν αρχίσει να καταρτίζουν καταλόγους.
    Να μου το διαψεύσετε, κύριε Υπουργέ.
    ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Σας το διαψεύδω.
    ΟΡΕΣΤΗΣ ΚΟΛΟΖΩΦ: Εγώ δεσμεύομαι να σας φέρω δηλώσεις ανθρώπων, που πιάστηκαν για να μπουν σ’ αυτούς τους καταλόγους. Έχουμε και εμείς κόμμα. Επικοινωνούμε με τον κόσμο, συζητάμε με τον κόσμο. Από εδώ μέσα οι εκκλήσεις που έκαναν οι Βουλευτές, τι νόημα είχαν; Δεν καταλαβαίνουμε τι ακούμε; Κοιτάξτε και τους συνεργάτες σας. Δεν πιστεύω ότι αυτή η σύλληψη έγινε από το Επιτελείο Στρατού. Αυτή η σύλληψη έχει πολιτικό στίγμα, ακριβώς για να δώσετε αυτή τη δυνατότητα και να πείτε ότι βοηθάτε τους ανέργους.
    Πιστεύω, κυρίες και κύριοι Βουλευτές, ότι η σύλληψη αυτή στοχεύει σ’ ένα ανθρώπινο υλικό που μόλις έχει απολυθεί από το στρατό, που παραπαίει χωρίς σταθερή δουλειά, δηλαδή σε νέους άνεργους και ανασφάλιστους και όχι σ΄ ένα δυναμικό εκπαιδευμένο και αυτό, αλλά ήδη ενσωματωμένο στην τοπική κοινωνία. Στοχεύει σε άτομα νέα, που έχουν υπαρξιακά προβλήματα και που εύκολα πιάνονται από την πρώτη λύση, έστω και προσωρινή, που τους προσφέρεται. Να, λοιπόν, πεδίο λαμπρό για ρουσφετολογική δράση. 
    Και μη μου πείτε όχι, κύριε Υπουργέ, γιατί θα κάνω τον εξής συλλογισμό: Γιατί σε αυτό το νομοσχέδιο βάζετε όρο να μην έχουν δουλειά οι άνθρωποι που θα κληθούν στους ΕΦΥΕΣ; Γιατί να μην τους καλέσετε, όπως γίνεται και με τους έφεδρους, και να βάλετε όρο εκεί που δουλεύουν, να τους επιτρέψουν να πάνε και να επιστρέψουν μετά στις δουλειές τους; Γιατί αποκλείετε ένα δυναμικό, που είναι ήδη ενταγμένο στην κοινωνία, που αντιλαμβάνεται προβλήματα της άμυνας, δεν πιέζεται από υπαρξιακά προβλήματα και πολλές φορές έχει και γνώσεις, τις οποίες –υποτίθεται- ότι πρέπει να καλύψετε στις Ένοπλες Δυνάμεις; Γιατί τους αποκλείετε; Γιατί όταν ένας ΕΦΥΕΣ βρίσκει μία δουλειά, αμέσως τον αποστρατεύετε; 
    Αυτή η νοοτροπία ακριβώς δείχνει πού στοχεύετε και τι θέλετε να κάνετε. Δεν θέλετε να καλύψετε τις ανάγκες των Ενόπλων Δυνάμεων, γιατί έτσι όπως είπα προηγουμένως καλύπτονται οι ανάγκες των Ενόπλων Δυνάμεων, αλλά να δημιουργήσετε τη δυνατότητα να αναπτυχθεί περισσότερο η επαφή με τους ψηφοφόρους σας και μέσω της λύσης, έστω και προσωρινά, τέτοιων προβλημάτων, να αυγατίσετε τις ψήφους σας, επιστρέφοντας σε ένα καθεστώς που ποτέ δεν έχει αλλάξει στη χώρα μας.
    Δυστυχώς, το πολίτευμά μας στηρίζεται στις πελατειακές σχέσεις των κομμάτων με τους πολίτες. Δυστυχώς, αυτή η σχέση δημιουργεί όλα αυτά τα προβλήματα της διαφθοράς που παρακολουθούμε στη χώρα μας και διαπαιδαγωγεί τους νέους προς αυτή την κατεύθυνση, εγκαταλείποντας κάθε ανθρώπινη αξία που υπάρχει σε αυτό τον τόπο και ανάγοντας την αξία του γρήγορου κέρδους και του βολέματος σε βασικό τομέα δράσης τους.
    Ευχαριστώ.


      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, μετά τις αγορεύσεις των Κοινοβουλευτικών Εκπροσώπων, επανερχόμεθα στον κατάλογο των ομιλητών Βουλευτών.
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Κύριε Πρόεδρε, τι ώρα θα τελειώσει η συνεδρίαση;
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, αν τα κόμματα και εσείς, η Κυβέρνηση, συμφωνείτε, μπορούμε να συμφωνήσουμε να ψηφιστεί το νομοσχέδιο επί της αρχής και να μείνουν κάποιοι συνάδελφοι να μιλήσουν αύριο επί της αρχής και επί των άρθρων και φυσικά να ολοκληρώσουμε με τη συζήτηση επί των άρθρων. Μια λογική ώρα θα ήταν σε μισή ώρα ακόμα, να μιλήσουν τρεις-τέσσερις συνάδελφοι ακόμα, όπως οι κ.κ. Τζίμας, Θαλασσινός, Χρύσης και Αγγελής. Έτσι, μένουν άλλοι τέσσερις-πέντε συνάδελφοι για αύριο. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε.
      Το λόγο έχει ο συνάδελφος  κ. Ανέστης Αγγελής. 
      ΑΝΕΣΤΗΣ ΑΓΓΕΛΗΣ: Ευχαριστώ, κύριε Πρόεδρε.
      Κύριοι συνάδελφοι, σε κάθε υπόθεση, σε κάθε έννοια υπάρχουν βέβαια διαφορετικές προσεγγίσεις και αυτό είναι ωφέλιμο. Εξαρτάται, λοιπόν, από τη θέση του παρατηρητή και η προσέγγιση. Τι εννοώ; Άλλοι βλέπουν το ποτήρι μισογεμάτο και άλλοι μισοάδειο. 
      Αυτό που θέλω να σημειώσω όμως, είναι ότι ευκρινώς διαχέεται αρνητισμός, αρνητικές σκέψεις, με το δεδομένο ότι από συναδέλφους της Μείζονος Αντιπολίτευσης ακούστηκαν φράσεις οι οποίες δεν συνάδουν ούτε με τα ήθη ούτε με το πνεύμα και το νόημα του νομοσχεδίου, φράσεις οι οποίες μιλούν για πελατειακό κράτος, για θολό σκοπό κ.ο.κ. Άρα, μια καλόπιστη προσέγγιση θα έδινε απαντήσεις στον καθένα μας. Στην ομιλία του ο κύριος Υπουργός ήταν σαφής και ξεκάθαρος. 
      Και μια και ανεφερθήκατε στις δύο επισκέψεις, κύριε Υπουργέ, στην Καστοριά, οφείλω και από το Βήμα της Βουλής να σας ευχαριστήσω για άλλη μια φορά, εκφράζοντας τα βαθύτερα αισθήματα του καστοριανού λαού, για τον τρόπο με τον οποίο επιλύσατε προβλήματα που άπτονται της αρμοδιότητάς σας. Δικαίως σας ανακήρυξαν επίτιμο δημότη του Άργους-Ορεστικού. 
      Αγαπητοί συνάδελφοι, θα πρέπει να έχουμε την εικόνα που προηγήθηκε υπόψη μας, για να αντιληφθούμε τι ακριβώς συνέβη. Φανταστείτε ένα νομό των πενήντα χιλιάδων να έχει επίσημα συλληφθέντες πενήντα χιλιάδες λαθρομετανάστες το 2000. Φανταστείτε ότι το 2002 η τότε Κυβέρνηση διέλυσε την εκεί εδρεύουσα ταξιαρχία. Και βεβαίως με παρέμβαση του Υπουργείου Εθνικής Άμυνας, με πολιτική απόφαση ήρθε το ΚΕΒΟΠ στο Άργος-Ορεστικό και τώρα βεβαίως συζητάμε τη σύσταση του ΕΦΥΕΣ και στον παραμεθόριο Νομό Καστοριάς.
      Οι ενστάσεις που ακούστηκαν δεν έχουν κανένα νόημα με το δεδομένο ότι η προσέγγιση έχει σχέση με την ασφάλεια του κράτους και το νομοσχέδιο αυτό ουσιαστικά είναι προϊόν μελέτης που έχει την έγκριση του Ανώτατου Στρατιωτικού Συμβουλίου, ενώ την 1.11.2004 εγκρίθηκε από το Συμβούλιο Εθνικής Άμυνας. 
      Αγαπητοί συνάδελφοι, είμαστε μια μικρή χώρα και η παραμεθόριος ζώνη είναι ιδιαίτερα μεγάλη. Η ιστορία –και μάλιστα η πρόσφατη- έχει αποδείξει ότι πάντα οι πολίτες ενίσχυσαν τις Ένοπλες Δυνάμεις, όταν η χώρα μας αντιμετώπισε εξωγενείς κινδύνους. Βέβαια, ζούμε σε μια ειρηνική περίοδο. Επιθυμούμε σε αυτήν την περιοχή να ζήσουμε για πάντα ειρηνικά και προς αυτήν την κατεύθυνση εργαζόμαστε όλοι σε αυτήν την Αίθουσα. 
      Σε καμία περίπτωση όμως δεν πρέπει να λησμονούμε τη στρατηγική θέση της χώρας μας, τα γεωφυσικά πλεονεκτήματα, την πληγή των Βαλκανίων με την πιθανή έξαρση των εθνικισμών. Και κάνω μία παρένθεση εδώ: Ο τέως Πρόεδρος της Βουλής ανεφέρθη στο Κόσοβο, αιτιολογώντας εμμέσως πλην σαφώς την αξία του συγκεκριμένου νομοσχεδίου. 
    Αναφέρθηκε και το παγκόσμιο ενδιαφέρον που είναι μία διάχυτη έννοια βεβαίως με πολλές ερμηνείες. 
    Ο Κοινοβουλευτικός Εκπρόσωπος της Νέας Δημοκρατίας είπε ότι δεν ορίζουμε τα πάντα εμείς ως χώρα, αυτό που οφείλουμε όμως σε κάθε περίπτωση είναι να κάνουμε το καλύτερο γι’ αυτήν τη χώρα. Και αυτό επιτυγχάνει αυτό το νομοσχέδιο. 
    Το νομοσχέδιο αυτό δρα καταλυτικά διότι: Πρώτον, αναγνωρίζει τη δυνατότητα προσφοράς των εφέδρων νομοθετικά. Δεύτερον, ενισχύει τις σχέσεις Ενόπλων Δυνάμεων, πολιτών, κοινωνίας. Τρίτον, αποτελεί το βασικό άξονα, τον πυρήνα θα λέγαμε, συγκρότησης των εφέδρων σε περίοδο επιστράτευσης. Ενισχύει το αίσθημα ασφάλειας στις παραμεθόριες περιοχές. Συμβάλλει στην τόνωση της οικονομίας και την παραμονή των νέων στις παραμεθόριες περιοχές. 
    Στην παραμεθόριο περιοχή που ζω, στην Καστοριά, το 1/3 του νομού αποτελείται από το Γράμμο. Ο Γράμμος έως και σήμερα είναι ναρκοθετημένος. Αντιλαμβάνεστε λοιπόν ότι είναι χρήσιμη η παρουσία των εκφράσεων των Ενόπλων Δυνάμεων. Και τέλος, το ΕΦΥΕΣ  εκπαιδεύει το Σώμα των Εφέδρων στα νέα οπλικά συστήματα. 
    Έγινε μία συζήτηση για τα νέα οπλικά συστήματα. Βεβαίως ζούμε στην εποχή της γνώσης, των νέων τεχνολογιών, αλλά πάντα απαραίτητο είναι το ανθρώπινο δυναμικό. Και αυτό δεν πρέπει να το αγνοούμε σε καμία περίπτωση. 
    Το νυν νομοσχέδιο, λοιπόν, με τα δεκαεπτά άρθρα του εισάγει ουσιαστικά ένα νέο θεσμικό πλαίσιο με πιλοτική εφαρμογή. Πιλοτική εφαρμογή τι σημαίνει; Σου δίνει τη δυνατότητα να γίνεις ακόμα καλύτερος. Και βεβαίως η Αντιπολίτευση αντί να μπει σε μία αντιπαράθεση με βάση εάν θέλετε την κακώς εννοουμένη κομματική αντίληψη, θα έπρεπε να έχει συγκεκριμένες προτάσεις και θέσεις. Κάτι τέτοιο δεν ακούσαμε. Το 2006 θα έχουμε δύο χιλιάδες διακόσια άτομα και βεβαίως στο μέλλον, στην πλήρη ανάπτυξή του θα υπάρχουν τριάντα χιλιάδες άνδρες. 
    Ετέθη το θέμα του κόστους και ετέθη  βεβαίως από τον κ. Κωνσταντόπουλο. Εάν δούμε την ειδική έκθεση του Γενικού Λογιστηρίου του Κράτους στην πλήρη ανάπτυξή του το ποσόν ανέρχεται στα 108.000.000 ευρώ ετησίως. Ουσιαστικά εάν δούμε τις παραγγελίες των οπλικών συστημάτων, ισοδυναμεί με μία νόμιμη προμήθεια, για να μην χρησιμοποιήσω άλλη λέξη. 
    Κατά συνέπεια, αγαπητοί συνάδελφοι, επιτελείται σοβαρό έργο στο Υπουργείο Εθνικής Άμυνας, που σαν βάση έχει την ασφάλεια της χώρας και το εθνικό συμφέρον. Να μην ενοχλούν αυτές οι λέξεις. 
    Τελειώνοντας, κύριε Πρόεδρε, θα θέλαμε να εκφράσουμε τη σύμφωνη άποψή μας για τη δημιουργία κέντρων εκπαίδευσης νεοσύλλεκτων στις ακριτικές περιοχές της χώρας. Έχουν ήδη ιδρυθεί στη Λήμνο, στη Χίο, στη Ρόδο και έπονται στη Λέσβο, στη Σάμο, στην Κω και δεν είναι τυχαίο που τα στατιστικά δεδομένα αποδεικνύουν ότι το 99% κατατάσσεται, ότι υπάρχει μείωση κατά 1.500 ευρώ περίπου στις δαπάνες των οικογενειών λόγω μετακινήσεων και ότι γίνεται ευκολότερη η προσαρμογή των νεοσύλλεκτων στη στρατιωτική ζωή. 
    Τελειώνοντας, κύριοι συνάδελφοι, θα ήθελα να πω το εξής: Άλλο να κάνεις κριτική πίνοντας τον καφέ σου στην πλατεία του Κολωνακίου και να μιλάς για  νομοσχέδιο το ότι δεν παράγει πολιτισμό και είναι εναντίον της νεολαίας και όλα αυτά τα γνωστά και άλλο να ζεις στην παραμεθόριο περιοχή και να βιώνεις τα πράγματα όπως τα βιώνουν οι ακρίτες εκεί. 
    Σας ευχαριστώ. 
    (Χειροκροτήματα από την πτέρυγα της Νέας Δημοκρατίας)
        ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αγγελή.
        Το λόγο έχει ο κ. Μαργαρίτης Τζίμας.
        ΜΑΡΓΑΡΙΤΗΣ ΤΖΙΜΑΣ: Ευχαριστώ, κύριε Πρόεδρε.
        Κυρίες και κύριοι συνάδελφοι, οποιοσδήποτε πολίτης σε οποιοδήποτε μέρος του κόσμου κι αν κατοικεί τι ζητά από την κυβέρνησή του; Τι ζητά από οποιαδήποτε μορφή εξουσίας που βρίσκεται δίπλα ή πάνω απ’ αυτόν; Να ζει με ασφάλεια, να έχει δουλειά και να έχει ποιότητα ζωής. 
        Αυτό το νομοσχέδιο που έρχεται με πρωτοβουλία του Υπουργού Εθνικής Άμυνας, είναι ένα νομοσχέδιο πρωτοποριακό. Και είναι πρωτοποριακό γιατί στηρίζεται πάνω σε αλλαγή δόγματος. 
        Για όσους δεν έχουν αντιληφθεί, η Ελλάδα, κυρίες και κύριοι συνάδελφοι, πράγματι αλλάζει δόγμα. Και η αλλαγή δόγματος -τουλάχιστον στο Υπουργείο Εθνικής  Άμυνας- είναι ότι το Υπουργείο Εθνικής Άμυνας δεν προστατεύει μόνο τα σύνορα, αλλά ασκεί και κοινωνική πολιτική. Και έτσι δικαιώνεται μια μορφή εξουσίας, ν’ ανταποκρίνεται στα αιτήματα των πολιτών δείχνοντας κοινωνική ευαισθησία. Κι αυτό το νομοσχέδιο εκτός από την εξασφάλιση της ασφάλειας και της τόνωσης του αισθήματος ασφαλείας των κατοίκων των ακριτικών περιοχών, ασκεί και κοινωνική πολιτική.
        Πολλοί από σας δεν έχετε διανυκτερεύσει σε παραμεθόριο περιοχή. Γι’ αυτό θα ήταν μια καλή πρωτοβουλία από το Προεδρείο της Βουλής να οργανωθεί μια εκδρομή των Ελλήνων Βουλευτών που κατοικούν εδώ στο κέντρο, στην παραμεθόριο, στο Νευροκόπι ας πούμε, στη Σκαλωτή, στο Παρανέστη, στα νησιά, στη Σύμη. Να μείνετε ένα βράδυ σ’ αυτές τις ακριτικές περιοχές και να νιώσετε την απομόνωση και την απόγνωση αυτών των κατοίκων.
        Είναι, λοιπόν, ένα νομοσχέδιο μεταρρυθμιστικό. Άλλαξε δόγμα η Ελλάδα, διότι το Υπουργείο Εθνικής Άμυνας ασκεί και κοινωνική πολιτική. Άλλαξε δόγμα όμως και όσον αφορά τις σχέσεις με τους γείτονές μας, όχι όπως το θέλετε εσείς, αλλά όπως είναι η πραγματικότητα.
        Κυρίες και κύριοι συνάδελφοι, σε μία εβδομάδα από σήμερα –και το ξέρει ο κύριος Υπουργός- ανοίγει μια καινούργια διάβαση της Ελλάδας με τη Βουλγαρία. Ανοίγει το τελωνείο Εξοχής στη Δράμα. Η πρώτη συζήτηση για τη διάνοιξη αυτού του μεθοριακού σταθμού, είχε αρχίσει το 1965. Ο Πρωθυπουργός σας κ. Σημίτης είχε πει ότι το τελωνείο θα άνοιγε το 1998 και ήταν σταματημένο, κολλημένο. Και ήρθε αυτή η Κυβέρνηση και κάνει εγκαίνια διανοίξεως του τελωνείου Εξοχής στις 23.6.2005. Αν λοιπόν, είχαμε αλλαγή του δόγματος και φοβόμασταν ότι υπάρχει κίνδυνος από Βορρά θα κωλυσιεργούσαμε όπως κωλυσιεργούσατε τόσα χρόνια και εσείς.
        Κύριε Υπουργέ, αργήσατε. Από την ώρα που έγινε γνωστό σε ολόκληρη την Ελλάδα και ιδιαίτερα την ακριτική περιοχή των νομών μας, ότι θα δημιουργηθεί αυτός ο θεσμός των ΕΦΥΕΣ, με ανυπομονησία περιμένουν οι κάτοικοι των περιοχών αυτών να τονωθεί η τοπική τους οικονομία.
        Εγώ σέβομαι απόλυτα τον κ. Κολοζώφ, τον Κοινοβουλευτικό Εκπρόσωπο του ΚΚΕ γιατί είναι ένας άνθρωπος με ιδέες που ξέρει να τις παλεύει κιόλας. Δεν φοβάμαι ποτέ τους ανθρώπους που έχουν ιδέες, γιατί την ιδέα με ιδέα μπορείς να την πολεμήσεις. 
        Όμως, δεν είναι επιχειρηματολογία, αγαπητέ συνάδελφε, εισηγητή της Αντιπολίτευσης, ότι εμείς πάμε να δημιουργήσουμε κομματικό στρατό. Γιατί με την πολιτική σας μήπως των είκοσι ετών στην ελληνική παραμεθόριο μήπως έμειναν αδιόριστοι και εκτός συστήματος εργασίας μόνο παιδιά της Νέας Δημοκρατίας;
     Διότι μόνο έτσι δικαιολογείτε αυτό που είπατε. Για να δημιουργήσουμε εμείς κομματικό στρατό με το ΕΦΥΕΣ στο Νευροκόπι για παράδειγμα σημαίνει ότι εκεί οι άνεργοι είναι μόνο νεοδημοκράτες. Αυτές οι προσλήψεις των ΕΦΥΕΣ δε θα θεωρούν μειονέκτημα το να είσαι νεοδημοκράτης, όπως θεωρούσαν όλες οι δικές σας προσλήψεις μέχρι σήμερα. Αλλιώς δε θα μιλούσατε ούτε για «γαλάζια παιδιά» ούτε για κομματικό στρατό. Πρόκειται για ευκαιριακού τύπου απασχόληση. Ξέρετε τι σημαίνει για μία οικογένεια να κατάγεται από τη Δράμα και να έχει ένα φαντάρο, ο οποίος πρέπει να πάει στην Τρίπολη; Χρειάζεται 10 ευρώ την ημέρα, δηλαδή, 300 ευρώ το μήνα. 
     Τώρα το παιδί από τη Δράμα που θα πάει στο στρατό, θα κάνει την εκπαίδευσή του μέσα στην πόλη της Δράμας, γιατί ο Υπουργός μας έφερε κέντρο εκπαιδεύσεως νεοσυλλέκτων που εσείς το είχατε πάρει και μάλιστα από μια περιοχή που θεωρείται η πιο υποβαθμισμένη της Ελλάδος, η περιοχή του Παρανεστίου. Το 1960 ο νομός Δράμας είχε εκατόν εξήντα πέντε χιλιάδες πληθυσμό. Με την απογραφή του 2001 είχε εκατόν δέκα χιλιάδες. Στη περιοχή, λοιπόν, του Παρανεστίου ο Υπουργός λειτουργεί κέντρο εκπαιδεύσεως νεοσυλλέκτων. Τριακόσιοι είναι οι μόνιμοι κάτοικοι εκεί και τριακόσιοι εκπαιδευόμενοι. Πηγαίνετε εσείς να δικαιολογήσετε στον κάτοικο του Παρανεστίου ή του Νευροκοπίου ότι δε χρειάζεται να πάει το κέντρο εκπαιδεύσεως εκεί και ότι δε χρειάζεται ο λόχος ή η διμοιρία ή το τάγμα σε ακριτικό νησί.
     ΒΑΣΙΛΕΙΟΣ ΟΙΚΟΝΟΜΟΥ: Δεν είπαμε αυτό.
     ΜΑΡΓΑΡΙΤΗΣ ΤΖΙΜΑΣ:  Οι μισοί και πλέον Κοινοβουλευτικοί μας Εκπρόσωποι δεν έχουν πατήσει τα πόδια τους στα ελληνικά σύνορα. Άρα, μην κάνετε κριτική εδώ μέσα. Εγώ σας καλύπτω να έξοδα για να πάμε στο Παρανέστι αύριο το πρωί και να τους πείτε ότι το Υπουργείο Εθνικής Άμυνας πρέπει να ασχολείται μόνο με την ασφάλεια των κατοίκων και με την εξασφάλιση της εδαφικής ακεραιότητας της χώρας και όχι με την τόνωση των τοπικών οικονομιών.
     Αυτό, λοιπόν, το νομοσχέδιο τονώνει την οικονομική ζωή της παραμεθορίου. Καταπολεμά την ανεργία. Κυρίως αξιοποιεί το δυναμικό που θα το αξιοποιήσουν με τη σειρά τους οι τοπικές κοινωνίες στον πολιτισμό και στην κοινωνική πρόνοια. Εγώ είμαι βέβαιος ότι αν αυτήν την πολιτική έρθει η στιγμή που θα την ακολουθήσει και το Υπουργείο Παιδείας και κλείσει αρκετά τμήματα ΤΕΙ και πανεπιστημίων από την Αθήνα και τα σκορπίσει σε ολόκληρη την Ελλάδα, τότε θα δείτε τι ποιότητα σπουδών θα παρέχεται.  Θα μιλάμε τότε για μια ρεαλιστική περιφερειακή πολιτική. 
     Αυτό το νομοσχέδιο που φέρνει προς ψήφιση ο Υπουργός Εθνικής Άμυνας εντάσσεται μέσα στο πλαίσιο ανάπτυξης της περιφερειακής μας πολιτικής και της ανάδειξης των ντόπιων και υγιών δυνάμεων της ελληνικής περιφέρειας. Γι’ αυτό και το υπερψηφίζω.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ο κ. Θαλασσινός έχει το λόγο.
     ΘΑΛΑΣΣΙΝΟΣ ΘΑΛΑΣΣΙΝΟΣ: Το συζητούμενο σχέδιο νόμου Έφεδροι Υψηλής Ετοιμότητας είναι μια καινοτομία της νέας διακυβέρνησης στο πλαίσιο των πολιτικών που εφαρμόζει για την ελληνική περιφέρεια και ειδικότερα για τις ακριτικές περιοχές. Αξίζει συγχαρητήρια η νομοθετική σας πρωτοβουλία, κύριε Υπουργέ, διότι είναι και ευφυέστατη, παρά τα λογοπαίγνια με την ακροστιχίδα που ακούστηκαν εδώ. Και, βεβαίως, αποδεικνύει έμπρακτα το δικό σας ενδιαφέρον και της νέας διακυβέρνησης για τις παραμεθόριες περιοχές, οι οποίες αντιμετωπίζουν πολλά προβλήματα και, πάντως, πολύ περισσότερα από άλλες περιοχές της χώρας. 
      Κυρία και κύριοι συνάδελφοι, επιτρέψτε μου στα πλαίσια της συζήτησης αυτού του νομοσχεδίου να κάνω ορισμένες γενικότερες παρατηρήσεις.
      Είναι γνωστό σε όλους το οξύ πρόβλημα της υπογεννητικότητας που αντιμετωπίζει η χώρα μας και, επομένως, ήταν ζήτημα χρόνου να έχει τις ανάλογες επιπτώσεις και στη στελέχωση του ελληνικού Στρατού. Είναι αλήθεια, ότι η αντιμετώπιση του προβλήματος αυτού χρειάζεται συλλογικό σχεδιασμό σε βάθος χρόνου με κατάλληλες οικονομικές παρεμβάσεις, ώστε ν’ αναστραφεί η συγκεκριμένη τάση. Ακόμη και στην περίπτωση όμως που είχαν ληφθεί τέτοια μέτρα για την αντιμετώπιση του προβλήματος, πιστεύω ότι χρειάζεται αρκετός χρόνος, ουσιαστικά μία γενιά, για να αρχίσουν τα μέτρα αυτά ν’ αποδίδουν και τέτοια πολυτέλεια, εννοώ της αναμονής, δεν την έχει ο ελληνικός Στρατός.
      Για την ακριτική περιφέρεια της Σάμου, που έχω την τιμή να εκπροσωπώ στο Κοινοβούλιο, και πιστεύω και για τα άλλα νησιά του Αιγαίου, η παρουσία των μονάδων του Στρατού έχει διπλό ρόλο, από τη μία μεριά την ασφάλεια των περιοχών αυτών και από την άλλη ένα σημαντικότατο και πολυδιάστατο κοινωνικό έργο με σαφή οικονομικά οφέλη.
      Κυρία και κύριοι συνάδελφοι, η επιλογή της νέας διακυβέρνησης και της πολιτικής ηγεσίας του Υπουργείου Εθνικής Άμυνας για την καθιέρωση του θεσμού των Εφέδρων Υψηλής Ετοιμότητας έρχεται να δώσει απαντήσεις στα συγκεκριμένα προβλήματα που μόλις προανέφερα. Κατ’ αρχήν, δίνει απάντηση στο ζήτημα της στελέχωσης των παραμεθόριων μονάδων που βασίζεται πλέον σε στρατιώτες και αξιωματικούς με μεγάλη εμπειρία, αφού στο συζητούμενο σχέδιο νόμου προβλέπεται οι Έφεδροι Υψηλής Ετοιμότητας να έχουν εκπληρώσει τις στρατιωτικές τους υποχρεώσεις ή να είναι πρώην επαγγελματίες στρατιωτικοί και αυτό, όπως αντιλαμβάνεσθε, δημιουργεί μεγάλη ευελιξία στα θέματα εκπαίδευσης και διευκολύνει σε μεγάλο βαθμό το στόχο για τη δημιουργία μάχιμων αυτοτελών μονάδων από εφέδρους. Δε χρειαζόμαστε κομματικό Στρατό στα νησιά και στις παραμεθόριες περιοχές και βέβαια δεν πρέπει να μπαίνει η λογική των «γαλάζιων παιδιών» σε κάθε νομοσχέδιο, γιατί τώρα τελευταία αυτό συνηθίσαμε να ακούμε στην Αίθουσα και εγώ, σα νέος Βουλευτής, λυπάμαι πάρα πολύ, γιατί όπως είπα σε κάθε νομοσχέδιο μπαίνει αυτό το θέμα. Δεν υπάρχει θέμα κομματικοποίησης των νέων, των παραμεθόριων περιοχών μας.
      Παράλληλα, πιστεύω με τη μέριμνα που έχει ληφθεί για τη μισθοδοσία των εφέδρων όταν είναι υπό τα όπλα με πρόβλεψη για την ασφαλιστική τους κάλυψη, παρουσιάζεται ένα πλήρες νομοσχέδιο που δημιουργεί τις προϋποθέσεις για την επιτυχία του θεσμού που όμοιό του δεν έχει ξαναδεί ο ελληνικός Στρατός.
      Επίσης θεωρώ ότι είναι εξίσου σημαντική η δοκιμαστική περίοδος του ενός χρόνου κατά την οποία θα καταδειχθούν και οι όποιες δυσλειτουργίες παρουσιαστούν κατά την εφαρμογή και θα διορθωθούν αναλόγως.
      Μάλιστα, κύριε Οικονόμου, με όλη την εκτίμηση που σας έχω, εγώ περίμενα αντί έντεκα ερωτήσεων που υποβάλατε, που δεν ξέρω αν είχαν ρητορικό ή διαλεκτικό χαρακτήρα, εγώ περίμενα να ακούσω έντεκα προτάσεις ή μερικές πάνω στο θέμα του νομοσχεδίου, το πώς δηλαδή θα κάνουμε καλύτερη αυτήν τη νομοθετική πρωτοβουλία. 
      Κυρία και κύριοι συνάδελφοι, πιστεύω πως είναι καθοριστικός παράγοντας για την ανάπτυξη μιας ακριτικής περιφέρειας το αίσθημα της ασφάλειας που οφείλει να παρέχει η πολιτεία στους ακρίτες της χώρας μας. Είναι σημαντικό για την οποιαδήποτε δραστηριότητα, οικονομική, κοινωνική, πολιτιστική το αίσθημα ασφάλειας και σιγουριάς να είναι εμπεδωμένο στη συνείδηση των πολιτών. Η στενότερη σύνδεση, που  ούτως ή άλλως υπήρχε ως ένα βαθμό στα νησιά μας, μεγάλου αριθμού πολιτών με τον αμυντικό μηχανισμό της χώρας με τα αντίστοιχα οικονομικά οφέλη αποκαθιστά σε μεγάλο βαθμό το αίσθημα της απομόνωσης και της εγκατάλειψης, που βιώνουν οι ακρίτες αλλά και οι κάτοικοι των παραμεθόριων περιοχών. Πιστεύω πως είναι πάρα πολύ κρίσιμο ακόμα και για τη δημιουργία ελκυστικότερου τμήματος για τους επενδυτές γιατί η εμπέδωση της ασφάλειας στις περιοχές μας δημιουργεί τις κατάλληλες προϋποθέσεις.
      Αυτό το νομοσχέδιο, κυρία και κύριοι συνάδελφοι, πιστεύω ότι είναι μία καθοριστική παρέμβαση της πολιτείας προς την περιφέρεια. Ανταποκρίνεται πλήρως στις νέες προκλήσεις που αντιμετωπίζει η χώρα μας όχι μόνο αμυντικές, αλλά και οικονομικές και δημογραφικές, όπως ανέφερα πιο πάνω. 
      Το τονίζω για μία ακόμη φορά σ’ αυτήν την Αίθουσα ότι πασχίζουμε να κρατήσουμε τους νέους στον τόπο μας, πασχίζουμε να κρατήσουμε τους νέους στα νησιά μας. Πασχίζουμε να τονώσουμε οικονομικά και να δημιουργήσουμε τις προϋποθέσεις για ανάπτυξη της νησιωτικής κοινωνίας. Άλλωστε, είναι γνωστό –και το έχουν πει άλλοι πριν από μένα- ότι τίποτα στα νησιά δεν είναι το ίδιο με τη στεριανή Ελλάδα. 
      Αυτό το νομοσχέδιο πιστεύω ότι είναι ένα ακόμα θετικό βήμα προς αυτήν την κατεύθυνση. Θωρακίζει τον αμυντικό ιστό της χώρας μας με αμιγώς στρατιωτικούς όρους, θωρακίζει όμως και τον κοινωνικό ιστό αξιοποιώντας πλήρως τους ανθρώπους που –θα το πω εγώ ακόμα μια φορά- φυλάττουν Θερμοπύλες με την πίστη τους, το ταλέντο τους, την αγάπη τους και επιμένουν πεισματικά, παρά τις όποιες αντιξοότητες, να κατοικούν εκεί. 
      Κυρίες και κύριοι συνάδελφοι, ως Αιγαιοπελαγίτης, ως νησιώτης, ως Βουλευτής του Νομού Σάμου, ενός Νομού που απέχει μόλις λίγα μέτρα από τις τουρκικές ακτές και ενός Νομού που αποζητά κάθε ευκαιρία για ανάπτυξη και προκοπή, με αίσθημα ασφάλειας και σιγουριάς, ψηφίζω επί της αρχής το σχέδιο νόμου για τους Εφέδρους Υψηλής Ετοιμότητας. 
      Ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Θαλασσινό. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Παιδείας και Θρησκευμάτων «Διασφάλιση της ποιότητας στην Ανώτατη Εκπαίδευση, Σύστημα μεταφοράς και συσσώρευσης πιστωτικών μονάδων - Παράρτημα διπλώματος».
      Το λόγο έχει ο συνάδελφος κ. Βασίλειος Χρύσης με τον οποίο ολοκληρώνουμε τη συζήτησή μας, φυσικά μετά από μία παρέμβαση του κυρίου Υπουργού. 
      ΒΑΣΙΛΕΙΟΣ ΧΡΥΣΗΣ: Ευχαριστώ, κύριε Πρόεδρε. 
      Το σχέδιο νόμου «Έφεδροι υψηλής ετοιμότητας» που εισάγεται προς συζήτηση και ψήφιση από την Εθνική Αντιπροσωπεία, αποτελεί πρόσθετη θωράκιση των παραμεθορίων περιοχών της χώρας μας. 
      Ο ενεργός Στρατός, η εθνοφυλακή, η εφεδρεία ετοιμότητας και τώρα οι Έφεδροι Υψηλής Ετοιμότητας αποτελούν το αμυντικό μας πλέγμα. Η Κυβέρνηση του Κώστα Καραμανλή έμπρακτα και επανειλημμένα έχει δείξει την ευαισθησία της για τις ακριτικές περιοχές. 
      Σαν Δωδεκανήσιος Βουλευτής, εκπροσωπώντας παραμεθόριο περιοχή, θεώρησα ιερό και εθνικό καθήκον να τονίσω μέσα από το ναό της δημοκρατίας την αναγκαιότητα υπερψήφισης αυτού του νομοσχεδίου. 
      Πριν όμως εισέλθω σε όλα αυτά, δράττομαι της ευκαιρίας να ευχαριστήσω την ηγεσία του Υπουργείου Εθνικής Άμυνας για τη δημιουργία δύο κέντρων εκπαίδευσης νεοσυλλέκτων στα Δωδεκάνησα, ένα στην ιδιαίτερή μου πατρίδα στο Αφάντου της Ρόδου και το άλλο στην Κω. 
      Με αυτά τα μέτρα και με αυτές τις καινοτομίες, κύριε Υπουργέ, η περιφέρεια ενισχύεται και ανακουφίζονται οικονομικά οι οικογένειες των στρατευμένων. Ήδη παρουσιάστηκαν και ορκίστηκαν οι πρώτοι νεοσύλλεκτοι στα κέντρα αυτά και έγινε πράξη ένα μέτρο που έχει ευεργετικά αποτελέσματα από στρατιωτική και κοινωνική άποψη και έτυχε ευμενούς κοινωνικής αποδοχής. 
      Έρχομαι τώρα στο υπό συζήτηση και ψήφιση νομοσχέδιο. Η συνεχής μείωση του αριθμού των κατατασσομένων και της θητείας των οπλιτών, σε συνδυασμό με την αυξανόμενη προκλητικότητα των γειτόνων μας και την αναγκαιότητα τόνωσης των παραμεθορίων περιοχών, καθιστούν επιβεβλημένη την ψήφιση του παρόντος νομοσχεδίου. 
      Με τους Εφέδρους Υψηλής Ετοιμότητας, αναπληρώνονται οι ελλείψεις του Στρατού Ξηράς σ’ αυτές τις περιοχές και ενισχύεται η αποτρεπτική δυνατότητα του στρατού με εκπαιδευμένους και ετοιμοπόλεμους άνδρες, η εντοπιότητα των οποίων ενισχύει περαιτέρω τη φιλοπατρία τους, αφού σε δεδομένη κρίσιμη στιγμή μάχονται υπέρ βωμών και εστιών. 
      Παράλληλα, με την ενίσχυση του αισθήματος ασφαλείας ιδιαίτερα στα ακριτικά μας νησιά, επέρχεται οικονομική τόνωση με τη συγκράτηση του πληθυσμού σ’ αυτές τις περιοχές και επιλύεται μερικώς το πρόβλημα ανεργίας με προσφορά υπηρεσιών στην πατρίδα. 


      Τα μικρασιατικά παράλια αναπτύσσονται και εξοπλίζονται. Εμείς δεν επιτρέπεται να εφησυχάζουμε. Δράσεις και πρωτοβουλίες σαν αυτές έχουν αναμφίβολα θετικό αντίκτυπο στις παραμεθόριες περιοχές και ιδιαίτερα στα νησιά του ανατολικού Αιγαίου. 
      Αναφορικά τώρα με τα προσόντα των Εφέδρων Υψηλής Ετοιμότητας, καθορίζονται στο δεύτερο άρθρο και αναμφίβολα εγγυώνται την ασφάλεια των ακριτικών περιοχών. Έλληνες πολίτες, υγιείς, μάχιμοι σε ηλικία, μόνιμοι κάτοικοι στις παραμεθόριες, με ήθος, έλλειψη καταδίκης για σοβαρά αδικήματα και να μην έχουν σχέση παροχής υπηρεσιών προς οποιοδήποτε φυσικό ή νομικό πρόσωπο ιδιωτικού ή δημόσιου τομέα κατά το χρόνο κατά τον οποίο τελούν υπό τα όπλα.
      Η ένταξη στο θεσμό γίνεται εθελοντικά με τριετή σύμβαση δυνάμενη να ανανεωθεί μέχρι συμπληρώσεως του προβλεπόμενου ορίου ηλικίας. Η πιλοτική εφαρμογή του θεσμού αυτού προβλέπει σύμβαση ετήσιας διάρκειας δυνάμενη να ανανεωθεί. 
      Φέτος προβλέπεται η πρόσληψη χιλίων εκατό εφέδρων υψηλής ετοιμότητας. Το 2006 ο αριθμός διπλασιάζεται. Κατόπιν αυτών το 2007 ο αριθμός θα καθορίζεται με κοινή απόφαση των Υπουργών Εθνικής Άμυνας και Οικονομικών, κατόπιν εισηγήσεως του Ανωτάτου στρατιωτικού συμβουλίου. Πάντως ο συνολικός αριθμός των Εφέδρων Υψηλής Ετοιμότητας που θα προσληφθούν δεν θα υπερβαίνει σε καμία περίπτωση τις τριάντα χιλιάδες. 
      Στην πιλοτική του μορφή ο θεσμός των Εφέδρων Υψηλής Ετοιμότητας θα πρότεινα, κύριε Υπουργέ, απ’ αυτό το Βήμα να εφαρμοστεί και στην Κάλυμνο, νησί της Δωδεκανήσου που έχει πολλές ιδιαιτερότητες, ένα νησί που για πολλούς λόγους πρέπει να έχει αυξημένη αμυντική ετοιμότητα, καθόσον απέχει λίγα μίλια από τις βραχονησίδες των Ιμίων, όπου συχνά δημιουργούνται από την απέναντι πλευρά παραβιάσεις, διενέξεις και αμφισβητήσεις. 
      Εκτός των παραπάνω, το νησί των σφουγγαράδων με πληθυσμό άνω των είκοσι πέντε χιλιάδων κατοίκων κάποτε παρουσίαζε αυξημένη ανεργία, σταδιακή μείωση πληθυσμού που σήμερα μόλις αγγίζει τους δεκαπέντε χιλιάδες κατοίκους. 
      Λόγοι αμυντικής τακτικής αλλά και κοινωνικής αναγκαιότητας επιβάλλουν να εφαρμοστεί ο θεσμός αυτός στην Κάλυμνο και να είστε βέβαιοι ότι θα έχει απόλυτη επιτυχία, αφού η ευρύτερη περιοχή πληροί τις προϋποθέσεις του υπό ψήφιση νομοσχεδίου, στο οποίο επανέρχομαι. 
      Η λύση της σύμβασης των ΕΦΥΕΣ επέρχεται σε τρεις περιπτώσεις, κατά το άρθρο 6: Εάν συμπληρώσουν το καθορισμένο όριο ηλικίας, αν αποκτήσουν δημοσιοϋπαλληλική ιδιότητα, αν εγκατασταθούν μόνιμα έξω από το νομό της μονάδας στην οποία ανήκουν. Επιπρόσθετα, στο άρθρο 8 παράγραφος γ προβλέπεται η λύση της σύμβασης στην περίπτωση που, καλούμενοι υπό τα όπλα, δεν παρουσιαστούν.
      Οι αποδοχές των Εφέδρων Υψηλής Ετοιμότητας καθορίζονται για το χρόνο που τελούν υπό τα όπλα και είναι εναρμονισμένες με αυτές των ομοιοβάθμων τους εν ενεργεία στρατιωτικών. Κατά τον ίδιο χρόνο που υπηρετούν το θεσμό έχουν δυνατότητα εισόδου σε στρατιωτικά πρατήρια και τυγχάνουν υγειονομικής περίθαλψης στα στρατιωτικά νοσοκομεία.
      Ιδιαίτερη μέριμνα για τους εφέδρους υψηλής ετοιμότητας λαμβάνεται για την ασφάλιση και συνταξιοδότησή τους στο άρθρο 14, όπου προβλέπεται για μεν τους ασφαλισμένους σε φορέα πριν από την ένταξή τους στο θεσμό η συνέχιση της ασφάλισης. Για τους ουδόλως ασφαλισμένους σε φορέα προβλέπεται η ασφάλιση τους στο ΙΚΑ-ΕΤΑΜ και ΕΤΕΑΜ. 
      Κλείνοντας επισημαίνω την αναγκαιότητα υπερψήφισης του νομοσχεδίου που θωρακίζει επιπρόσθετα τα νησιά του ανατολικού Αιγαίου, τους Νομούς Έβρου, Ροδόπης, Ξάνθης και Σερρών, με δυνατότητα επέκτασης και σε άλλες περιοχές της Μακεδονίας και της Ηπείρου. 
      Με το θεσμό των Εφέδρων Υψηλής Ετοιμότητας ενισχύεται περαιτέρω το αίσθημα ασφάλειας των κατοίκων των ακριτικών περιοχών και παράλληλα τονώνονται οικονομικά με πρόσθετα κίνητρα οι κάτοικοι των περιοχών αυτών και δια του τρόπου αυτού ενισχύεται η παραμονή τους στις περιοχές αυτές. Αυτό είναι μέλημα και έμπρακτο ενδιαφέρον της νέας διακυβέρνησης και προσωπικά του Κώστα Καραμανλή για τις παραμεθόριες περιοχές. Αφήνοντας στην άκρη φθηνά ευφυολογήματα και εκλογικές φαντασιώσεις ψηφίζουμε το νομοσχέδιο με τη βεβαιότητα ότι προσφέρουμε ύψιστη υπηρεσία στην πατρίδα, αφήνοντας την Αξιωματική Αντιπολίτευση στην πολιτική της μοναξιάς και στην κρίση των ακριτικών περιοχών που ζητούν ασφάλεια και στήριξη τις κρίσιμες αυτές στιγμές.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χρύση.
      ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Οικονόμου. Έχετε το λόγο. 


    ΒΑΣΙΛΕΙΟΣ ΟΙΚΟΝΟΜΟΥ: Θέλω να ασκήσω το δικαίωμά μου της δευτερολογίας αύριο. Θα τελειώσει ο κατάλογος των ομιλητών επί της αρχής …
    ΠΡΟΕΔΡΕΥΩΝ (Γεώργιος Σούρλας): Όχι. Θα αρχίσουμε αύριο με τους εισηγητές. 
    ΒΑΣΙΛΕΙΟΣ ΟΙΚΟΝΟΜΟΥ: Πότε θα δευτερολογήσω; 
    ΠΡΟΕΔΡΕΥΩΝ (Γεώργιος Σούρλας): Θα έχετε άνεση χρόνου να μιλήσετε και επί των άρθρων και να δευτερολογήσετε. Θα έχετε παραπάνω χρόνο. Έτσι συμφωνήσαμε, αυτή είναι πάγια τακτική.
    Ορίστε, κύριε Υπουργέ, έχετε το λόγο για να κάνετε την παρέμβασή σας και να κλείσουμε τη σημερινή συνεδρίαση.
    ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Ευχαριστώ, κύριε Πρόεδρε.
    Κυρία και κύριοι συνάδελφοι, προκειμένου να εκπεμφθεί το σωστό μήνυμα από τη Βουλή των Ελλήνων και την Κυβέρνηση, θέλω να επισημάνω τα όσα λέχθηκαν σχετικά με τη Βουλγαρία και τη δίοδο η οποία εγκαινιάζεται. Ελέχθη ότι επειδή η Βουλγαρία πλέον θα είναι μέλος της Ευρωπαϊκής Ένωσης, δεν απαιτείται να έχουμε Εφέδρους Υψηλής Ετοιμότητας. Επισημαίνω ότι το πρόβλημά μας δεν είναι η Βουλγαρία. Με τη Βουλγαρία μάλιστα στα πλαίσια της Ευρωπαϊκής Ένωσης ως υπό ένταξη μέλος και τη Ρουμανία κάνουμε κοινό battle group, νέες επιχειρησιακές μονάδες που συντίθενται στα πλαίσια της Ευρωπαϊκής Ένωσης. Μάλιστα, και εσείς, κύριε Χρυσοχοϊδη ως πρώην Υπουργός Δημόσιας Τάξης θα ξέρετε ότι τόσο τα κράτη-μέλη όσο και κράτη μη μέλη κάνουν διασυνοριακές συνεργασίες σε θέματα ασφάλειας λαθρομεταναστών, τρομοκρατών και τέτοια πράγματα. Άρα, δεν είναι αυτός ο λόγος που εμείς έχουμε το ΕΦΥΕΣ εκεί. Προ μηνός ο Υπουργός Δημόσιας Τάξης είχε πάει και στην Αλβανία για τέτοια θέματα. Επομένως, ανεξάρτητα απ’ αυτό το οποίο αναφέρεται εδώ οι Έφεδροι Υψηλής Ετοιμότητας δεν είναι ν’ αντιμετωπίσουν καμία απειλή από τη Βουλγαρία. Απλώς μέσα από τα κράτη αυτά διέρχονται λαθρομετανάστες, διέρχονται δηλαδή οι λεγόμενες ασύμμετρες απειλές. Δεν αφορούν τα κράτη τα οποία μόνο συνορεύουν. Από οπουδήποτε σήμερα μία ασύμμετρη απειλή μπορεί να εκπορευτεί, να διανύσει ή να διασταυρώσει κράτη και σύνορα και να φτάσει εκεί που είναι ο στόχος της. Αυτή είναι όλη η ουσία του θέματος.
    Όσον αφορά τις δαπάνες των εξοπλισμών συμφωνούμε. Το να είμαστε τρίτοι παγκοσμίως είναι κάκιστη επίδοση. Δεν το κάνουμε αυτό εμείς όμως. Εμείς τι κάναμε; Απεναντίας, φέτος όπως σας είπα και προηγουμένως, περικόψαμε κατά 40% τις δαπάνες αλλά προσέξτε οι προηγούμενες υποχρεώσεις που έχει η Ελλάδα σε προμηθεύτριες εταιρείες είναι τεράστιες. Δηλαδή από 2,6 δισεκατομμύρια ευρώ που ήταν προγραμματισμένα για το 2006 η Κυβέρνηση με την περικοπή του 40% πηγαίνει στο 1,7 δισεκατομμύρια. Κατά σύμπτωση το ποσό του 1,6 δισεκατομμυρίου ευρώ είναι οι ανειλημμένες υποχρεώσεις που βρήκαμε από την προηγούμενη κυβέρνηση. Επομένως στην προσπάθειά μας να ελαττώσουμε τις δαπάνες έχουμε ένα τεράστιο πρόβλημα και συμπιέζουμε συνεχώς. Παρ’ όλα αυτά, κατεβήκαμε 40% και είμαστε στο 2,96% του ΑΕΠ για φέτος, από 4,1% το πήγαμε στην προηγούμενη τετραετία 2000-2003. Συμφωνούμε μαζί σας αλλά δεν είναι οι δαπάνες του προσωπικού οι οποίες ανεβάζουν όπως προανέφερε και ο συνάδελφος ο κ. Θαλασσινός. Είναι οι δαπάνες των εξοπλισμών που εκτοξεύουν στα ύψη τα ποσοστά επί του ΑΕΠ. Και μάλιστα η πολιτική του Υπουργείου μας σήμερα είναι αντίστροφη. Ενισχύουμε τις δαπάνες που αφορούν το προσωπικό και κόβουμε τις δαπάνες που αφορούν τους εξοπλισμούς. 
    Και τέλος επειδή ετέθη ένα ερώτημα και από τον κ. Πολύδωρα όσον αφορά τη συνεργασία μεταξύ του Υπουργείου Άμυνας και του Υπουργείου Δημόσιας Τάξης θέλω να συμπληρώσω το εξής, επειδή συνεργαζόμαστε βάσει του νόμου τόσο στα θέματα των λαθρομεταναστών από την ξηρά και με το Υπουργείο Εμπορικής Ναυτιλίας για τους λαθρομετανάστες από τη θάλασσα, η συνεργασία είναι απόλυτη, κάνουμε κοινές ασκήσεις και επί χάρτου και στην πραγματικότητα. Γιατί ο ν. 2292 περί «Οργάνωσης του Υπουργείου Εθνικής Άμυνας» προβλέπει ότι σε περιόδους κρίσης ή πολέμου ο Αρχηγός της Αστυνομίας και ο Αρχηγός του Λιμενικού Σώματος υπάγονται στον Αρχηγό του Γενικού Επιτελείου Εθνικής Άμυνας. Έτσι, λοιπόν, και η διακλαδικότητα λειτουργεί στις Ένοπλες Δυνάμεις αλλά και η διαλειτουργικότητα ενεργοποιείται όταν υπάρξει περίπτωση.
    Κλείνοντας, κύριε Πρόεδρε, κυρίες και κύριοι συνάδελφοι, θα ήθελα να πω ότι αυτό το νομοσχέδιο κατευθύνεται προς δύο σοβαρούς στόχους. Ο ένας είναι η ενίσχυση των επιχειρησιακών ικανοτήτων μας και ο άλλος είναι η ενίσχυση των τοπικών κοινωνιών. Και διερωτώμαι γιατί ένα τέτοιο νομοσχέδιο με τόσο υψηλούς στόχους δεν μπορεί να περάσει από το Κοινοβούλιο, κύριε Πρόεδρε, ομόφωνα. 
    Ευχαριστώ πολύ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής του σχεδίου νόμου του Υπουργείου Εθνικής Άμυνας: «Έφεδροι υψηλής ετοιμότητας (ΕΦ.Υ.ΕΣ.)».
    Ερωτάται το Σώμα: Γίνεται δεκτό το νομοσχέδιο επί της αρχής; 
    ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
    ΜΙΧΑΗΛ ΧΡΥΣΟΧΟΪΔΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Εθνικής Άμυνας: «Έφεδροι υψηλής ετοιμότητας (ΕΦ.Υ.ΕΣ.)» έγινε δεκτό επί της αρχής κατά πλειοψηφία.
      Κυρίες και κύριοι συνάδελφοι, σας υπενθυμίζω ότι είπαμε ότι αύριο θα μιλήσουν οι υπόλοιποι αγορητές και επί των άρθρων και επί της αρχής.
    Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
    ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.53΄ λύεται η συνεδρίαση για αύριο ημέρα Πέμπτη 16 Ιουνίου 2005 και ώρα 10.30’, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Εθνικής Άμυνας: «Έφεδροι υψηλής ετοιμότητας (ΕΦ.Υ.ΕΣ.)», σύμφωνα με την ημερήσια διάταξη που έχει διανεμηθεί.

              Η ΠΡΟΕΔΡΟΣ                                                       ΟΙ ΓΡΑΜΜΑΤΕΙΣ



122
ΣΥΝΕΔΡΙΑΣΗ     15/6/2005

