     ΠΙΝΑΚΑΣ ΠΕΡΙΕΧΟΜΕΝΩΝ
     ΠΕΡΙΟΔΟΣ ΙΑ΄
     ΣΥΝΟΔΟΣ Β΄
     ΣΥΝΕΔΡΙΑΣΗ ΛΑ΄
     Πέμπτη 17 Νοεμβρίου 2005
     
     ΘΕΜΑΤΑ
     Α. ΕΙΔΙΚΑ ΘΕΜΑΤΑ
     1. Επικύρωση Πρακτικών, σελ.
     2. Άδεια απουσίας του Βουλευτή κ. Θ. Πάγκαλου, σελ.
     3. Συζήτηση και τήρηση ενός λεπτού σιγή για την επέτειο του Πολυτεχνείου, σελ.
     
     Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
     1. Κατάθεση αναφορών, σελ.
     2. Απαντήσεις Υπουργών σε ερωτήσεις Βουλευτών, σελ.
     3. Ανακοίνωση του δελτίου επικαίρων ερωτήσεων της Παρασκευής 18.11.2005, σελ.
     4. Συζήτηση επικαίρων ερωτήσεων:
     α) Προς τον Υπουργό Εθνικής Παιδείας και Θρησκευμάτων:
     i. σχετικά με τον διαγωνισμό που διοργανώνει η Ένωση Ασφαλιστικών Εταιριών για την ιδιωτικοποίηση,  τη συμμετοχή μαθητών κ.λπ., σελ.
     ii. σχετικά με την επίλυση του στεγαστικού προβλήματος των σχολείων στο Γέρακα κ.λπ., σελ.
     β) Προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με τη διαδικασία νομιμοποίησης των μεταναστών και τη λήψη μέτρων στήριξης και  ενταξής τους στην ελληνική κοινωνία, σελ.
     γ) Προς τον Υπουργό Ανάπτυξης σχετικά με την αντιμετώπιση του φαινομένου της νοθείας των τροφίμων και ιδιαίτερα του ελαιόλαδου κ.λπ., σελ.
     δ) Προς τον Υπουργό Οικονομίας και Οικονομικών σχετικά με την εισαγωγή της εταιρίας «ΣΙΔΜΑ Α.Ε.» στο Χρηματιστήριο κ.λπ., σελ.
     
     Γ. ΝΟΜΟΘΕΤΙΚΗ ΕΡΓΑΣΙΑ
     Συζήτηση επί της αρχής, των άρθρων και των τροπολογιών του σχεδίου νόμου του Υπουργείου Εθνικής ‘Αμυνας: «Στρατολογία των Ελλήνων και άλλες διατάξεις», σελ.
     
     ΟΜΙΛΗΤΕΣ
     Α. Επί της επετείου του Πολυτεχνείου:
     ΑΛΑΒΑΝΟΣ Α., σελ.
     ΚΑΣΤΑΝΙΔΗΣ Χ., σελ.
     ΚΟΛΟΖΩΦ Ο.,σ ελ.
     ΛΑΜΠΡΟΠΟΥΛΟΣ Ι., σελ.
     ΜΠΕΝΑΚΗ-ΨΑΡΟΥΔΑ Α., σελ.
     ΠΟΛΥΔΩΡΑΣ Β., σελ.
     
     Β. Επί των Επικαίρων Ερωτήσεων:
     ΔΟΥΚΑΣ Π., σελ.
     ΔΡΑΓΑΣΑΚΗΣ Ι., σελ.
     ΚΑΛΟΣ Γ., σελ.
     ΚΑΝΕΛΛΗ Λ., σελ.
     ΚΕΓΚΕΡΟΓΛΟΥ Β, σελ.
     ΚΟΥΒΕΛΗΣ Φ., σελ.
     ΠΑΠΑΘΑΝΑΣΙΟΥ Ι., σελ.
     ΠΑΥΛΟΠΟΥΛΟΣ Π., σελ.
     ΣΚΥΛΛΑΚΟΣ Α., σελ.
     
     Γ. Επί του σχεδίου νόμου του Υπουργείου Εθνικής ‘Αμυνας:
     ΓΙΑΝΝΕΛΗΣ-ΘΕΟΔΟΣΙΑΔΗΣ Ι., σελ.
     ΙΩΑΝΝΙΔΗΣ Ι., σελ.
     ΚΑΝΕΛΛΗ Λ., σελ.
     ΚΑΝΝΕΛΟΠΟΥΛΟΥ Κ., σελ.
     ΚΑΡΧΙΜΑΚΗΣ Μ., σελ.
     ΚΟΝΤΟΓΙΑΝΝΗΣ Γ., σελ.
     ΚΟΡΤΣΑΡΗΣ Ν., σελ.
     ΚΩΝΣΤΑΝΤΟΠΟΥΛΟΣ Ν., σελ.
     ΛΑΜΠΡΟΠΟΥΛΟΣ Ι., σελ.
     ΜΑΓΚΡΙΩΤΗΣ Ι., σελ.
     ΟΙΚΟΝΟΜΟΥ Β., σελ.
     ΦΟΥΣΑΣ Α., σελ.
     ΧΡΥΣΟΧΟΪΔΗΣ Μ., σελ.
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ ΛΑ΄
     Πέμπτη 17 Νοεμβρίου 2005
     Αθήνα, σήμερα στις 17 Νοεμβρίου 2005, ημέρα Πέμπτη και ώρα 10.48΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ. 
     ΠΡΟΕΔΡΕΥΩΝ (Ιωάννης Τραγάκης):  Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Βασίλειο Κεγκέρογλου, Βουλευτή Ηρακλείου, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε δημοσίευμα εφημερίδας με το οποίο ζητείται ο χαρακτηρισμός του Νομού Πέλλας, ως παραμεθόριος περιοχή.
2) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε δημοσίευμα εφημερίδας με το οποίο ζητείται αλλαγή του νόμου για τα πνευματικά δικαιώματα.
3) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία κάτοικοι και μαζικοί φορείς Λουτρακίου Νομού Πέλλας διαμαρτύρονται για τη χορήγηση άδειας εγκατάστασης υδροηλεκτρικού σταθμού στα διοικητικά όρια του Δημοτικού Διαμερίσματος Λουτρακίου.
4) Οι Βουλευτές B΄ και Α΄ Πειραιώς κυρίες ΒΕΡΑ ΝΙΚΟΛΑΪΔΟΥ και ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία ο Ερασιτεχνικός – Αλιευτικός και Αθλητικός Σύλλογος Κανακίων Σαλαμίνας «ΠΟΣΕΙΔΩΝ» ζητεί να εφαρμοστεί το εγκεκριμένο ρυμοτομικό σχέδιο, όσον αφορά στην κατασκευή της παραλιακής οδού Κανακίων.
5) Οι Βουλευτές Β΄ και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία το Σωματείο Οικοδόμων και Συναφών Επαγγελμάτων Δεσκάτης Νομού Γρεβενών ζητεί να χορηγηθεί στους οικοδόμους της περιοχής του  το επίδομα θέρμανσης.
6) Οι Βουλευτές Β΄ και Α΄ Πειραιώς κυρίες ΒΕΡΑ ΝΙΚΟΛΑΪΔΟΥ και ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία ο Ερασιτεχνικός Αλιευτικός και Αθλητικός Σύλλογος Κανακίων Σαλαμίνας «ΠΟΣΕΙΔΩΝ» ζητεί την περιφρούρηση αρχαιολογικών ανασκαφών στην παραλία Κανακίων Σαλαμίνας.
7) Ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσε αναφορά με την οποία η Πανελλήνια Ένωση Συνταξιούχων Ραδιοτηλεγραφητών – Ραδιοηλεκτρονικών Αξιωματικών Ε.Ν. ζητεί τη νομοθετική ρύθμιση συνταξιοδοτικού αιτήματος του κλάδου τους.
8) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία το Συνδικάτο Πωλητών – Οδηγών και Βοηθών Εμφιαλωμένων Ποτών Βορείου Ελλάδος διαμαρτύρεται για δικαστικές διώξεις σε βάρος συνδικαλιστών του κλάδου τους.
9) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο κ. Νικόλαος Λασπιάς ζητεί την τροποποίηση της παρ. 7 του άρθρου 1 του Ν. 3147/2003.
10) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Ένωση Συνταξιούχων Ταμείου Ασφαλίσεως Τεχνικών Τύπου Αθηνών – Θεσσαλονίκης ζητεί τη νομοθετική ρύθμιση συνταξιοδοτικού αιτήματος των μελών της.
11) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Δικηγορικός Σύλλογος Θεσσαλονίκης ζητεί να καλυφθούν άμεσα οι κενές οργανικές θέσεις δικαστών στα δικαστήρια της Θεσσαλονίκης κ.λπ.
12) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμος Σκιάθου ζητεί να παραμείνει το σκάφος καταδίωξης στο Λιμεναρχείο Σκιάθου.
13) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμος Σκιάθου ζητεί τη σύσταση Λιμενικού Ταμείου στη νήσο Σκιάθο.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 2179/15.9.05 ερώτηση του Βουλευτή κ. Νικολάου Κορτσάρη δόθηκε με το υπ’ αριθμ. Δ9/Α/Φ54/5857/10.10.05 έγγραφο από τον Υφυπουργό Ανάπτυξης η ακόλουθη απάντηση:
     «Απαντώντας στην ως ερώτηση του βουλευτή κ. Νικολάου Κορτσάρη, σας γνωρίζουμε ότι η τροποποίηση του ισχύοντος νομοθετικού πλαισίου για τις προσλήψεις τακτικού προσωπικού στη ΔΕΗ δεν εμπίπτει στις αρμοδιότητες του Υπουργείου μας, αλλά των Υπουργών Απασχόλησης και Εσωτερικών.
     Συνημμένα σας διαβιβάζουμε και την με αριθμό πρωτ. ΑΠ/ΗΜ/ΙΓΔΝΣι418ΟΙ29-9-2005η απάντηση της ΔΕΗ ΑΕ στην εν λόγω Ερώτηση, η οποία κοινοποιείται και στους αρμόδιους Υπουργούς Απασχόλησης και Εσωτερικών προς ενημέρωση.
     Συν. 1 έγγραφο
     Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
     Ο Υφυπουργός
     ΓΕΩΡΓΙΟΣ ΣΑΛΑΓΚΟΥΔΗΣ»
     2. Στην με αριθμό 2147/15.9.05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Φ900α/4766/8182/7-10-05 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της ερώτησης υπ' αριθμ. 2147/15-9-2005, που κατέθεσε ο Βουλευτής κ. Στέλιος Ματζαπετάκης, με θέμα τη διοργάνωση της αεροπορικής επίδειξης «Αρχάγγελος 2005», σας γνωρίζουμε τα ακόλουθα:
     Με τη διοργάνωση της συγκεκριμένης εκδήλωσης, η Πολεμική Αεροπορία προσπάθησε, αφενός να προβάλει την αεροπορική ιδέα, αφετέρου να παρουσιάσει τις επιχειρησιακές δυνατότητες του όπλου τόσο σε εθνικό όσο και σε διεθνές επίπεδο, ώστε να αποδειχθεί ότι δικαίως συγκαταλέγεται ανάμεσα στις πιο προηγμένες Αεροπορίες του κόσμου. Έτσι, έδωσε στο κοινό τη δυνατότητα να παρακολουθήσει από κοντά τους «φρουρούς» των αιθέρων της πατρίδας μας, προκειμένου να ανυψώσει το ηθικό των Ελλήνων, το οποίο, ως γνωστόν, δρα ως πολλαπλασιαστή ς της εθνικής μας ισχύος.
     Επιπλέον, κατέστη σαφές ότι οι δαπάνες και οικονομικές επιβαρύνσεις που απαιτούνται, όχι μόνο δεν πηγαίνουν χαμένες, αλλά δια μέσου της Π.Α. εξασφαλίζεται η αμυντική θωράκιση της χώρας και παρέχεται ένα υψηλό αίσθημα ασφάλειας στον πολίτη.
     Μέσω της εντυπωσιακής παρουσίας των μαχητικών αεροσκαφών της Π.Α., των Σμηνών Επίδειξης και της πληθώρας των στατικών εκθεμάτων αεροσκαφών που για πρώτη φορά παρουσιάστηκαν στο Ελληνικό κοινό, τα βλέμματα της νεολαίας μας, η οποία αποτελεί το «αύριο» της ελληνικής κοινωνίας και κατ' επέκταση των Ενόπλων Δυνάμεων, στράφηκαν προς την Π.Α. υπό το πρίσμα μιας εξαίρετης επιλογής στον επαγγελματικό προσανατολισμό κάθε νέου. Η Σχολή Ικάρων, η ΣΤΥΑ και η ΣΥΔ, οι οποίες κάθε χρόνο δίνουν νέο έμψυχο δυναμικό που στελεχώνουν το όπλο, αναμένουν τον κάθε φιλόδοξο νέο που αγαπάει την Πατρίδα και οραματίζεται μια σταθερή σταδιοδρομία στην Π.Α. και τις Ένοπλες Δυνάμεις ευρύτερα.
     Το απόλυτο κόστος της διοργάνωσης για λειτουργικά έξοδα υπολογίζεται ότι δεν υπερβαίνει τις διακόσιες χιλιάδες Ευρώ (200.000€), το οποίο, όμως, εκφραζόμενο στο σχετικό με τους προαναφερθέντες λόγους κόστος δεν μπορεί να θεωρηθεί σε καμία περίπτωση υπερβολικό.
     Σχετικά με τους «χορηγούς», τονίζεται ότι ουδεμία εταιρεία προσκλήθηκε να είναι χορηγός αυτής της εκδήλωσης, διότι το νομικό καθεστώς στο οποίο υπόκειται η Π.Α. δεν επιτρέπει κάτι τέτοιο. Δεν το επιτρέπει, επίσης, η αξιοπρέπεια και η υπερηφάνεια που διακρίνουν την οντότητα των Ενόπλων Δυνάμεων της Χώρας. Οι εταιρείες που υποστήριξαν την προσπάθεια αυτή, εξέφρασαν αυθόρμητα την πρόθεσή τους να το πράξουν και προέβησαν σε προσφορές δωρεών δια του Ταμείου Αεροπορικής Αμύνης (ΤΑΑ). Διευκρινίζεται δε, ότι, στην περίπτωση δωρεών, οι δωρητές δεν έχουν την απαίτηση να λάβουν οιοδήποτε αντάλλαγμα. Οι εταιρείες αυτές είναι οι ακόλουθες:
     (1) ΒΡ HELLAS SA
     (2) EADS DEUTSCHLAND GMBH 
     (3) FIAT Αυτο HELLAS
     (4) LOCΚHEED MARTIN
     (5) OLYMPIC AIRLINES
     (6) PEPSICO- ΙVI
     (7) PRA Π & WHITNEY
     (8) SPACE CONSUL TING ΑΕ
     Τέλος, οφείλουμε να σας κάνουμε γνωστό ότι, με τη συγκεκριμένη διοργάνωση, το ΥΠ.ΕΘ.Α./ΓΕΑ δεν επιχείρησε να εξυπηρετήσει άλλα συμφέροντα, πλην αυτών του Ελληνικού Λαού. Ως εκ τούτου, απουσίαζαν οι πρακτικές οποιασδήποτε συναφούς εκμετάλλευσης. Άλλωστε, η απουσία εμπορικής λογικής και η βούληση προαγωγής κοινωφελών σκοπών αποδεικνύεται από την παρακολούθηση της εκδήλωσης από εκατοντάδες χιλιάδες κόσμου χωρίς αντίτιμο, παρά το γεγονός ότι η έκδοση εισιτηρίων θα επιβάρυνε λιγότερο τον σχετικό προϋπολογισμό.
     Η όλη εκδήλωση, έτυχε ευμενέστατων σχολίων στο εσωτερικό και στο εξωτερικό, η δε συνολική εκτίμηση είναι θετικότατη για την Ελλάδα και τις Ένοπλες Δυνάμεις μας, ειδικότερα για την Πολεμική μας Αεροπορία, σε αντίθεση με τις λίγες μίζερες φωνές που δεν μπορούν ή δεν θέλουν να αντιληφθούν, ότι η Ελλάδα μπορεί να διοργανώσει τέτοιες εκδηλώσεις παγκόσμιας εμβέλειας. Το απέδειξαν όμως οι εκατοντάδες χιλιάδες κόσμου-ιδιαίτερα νέων-που συνέρευσαν στην Τανάγρα.
     Τέλος, η διοργάνωση αυτή θα γίνεται ανά διετία.
     Ο Υπουργός
     ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
     3. Στην με αριθμό 237/6.10.05 ερώτηση των Βουλευτών κ. Ροδούλας Ζήση και κ. Χρήστου Πρωτόπαπα δόθηκε με το υπ’ αριθμ. 237/6.10.05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσαν οι Βουλευτές κ.κ. Ρ. Ζήση, Χ. Πρωτόπαπας, για τα θέματα της αρμοδιότητάς μας, σας πληροφορούμε τα εξής:
     α. Σύμφωνα με την ισχύουσα Κοινοτική και Εθνική νομοθεσία {Καν. (ΕΟΚ) 2081/92 του Συμβουλίου, Υπουργική Απόφαση 313025/94 (ΦΕΚ 8/Β'), Καν. (ΕΚ) 1829/2002}, η ονομασία «φέτα» είναι Προστατευόμενη Ονομασία Προέλευσης (ΠΟΠ) και χρησιμοποιείται αποκλειστικά για το τυρί που παράγεται με παραδοσιακό τρόπο στην Ελλάδα, σε οριοθετημένη γεωγραφική περιοχή, από γάλα πρόβειο ή μίγμα αυτού με αίγειο (σε ποσοστό έως 30%) της περιοχής αυτής. Το γάλα αυτό προέρχεται από τοπικές φυλές προβάτων και αιγών, προσαρμοσμένων στην περιοχή παραγωγής της φέτας, η διατροφή των οποίων βασίζεται στη χλωρίδα των βοσκοτόπων της περιοχής.
     Ο Καν. (ΕΟΚ) 2081/92 του Συμβουλίου και επομένως όλο το σύστημα προστασίας των Ονομασιών Προέλευσης και των Γεωγραφικών Ενδείξεων, δεν εφαρμόζεται σε τρίτες χώρες. Όσον αφορά τις υποχρεώσεις που προκύπτουν για τις υπό ένταξη χώρες, όπως η Βουλγαρία, αρμόδιο είναι το Υπουργείο Εξωτερικών, προς το οποίο κοινοποιείται το παρόν έγγραφό μας με αντίγραφο της ερώτησης.
     Τον έλεγχο των παραγωγών, μεταποιητών και συσκευαστών τυριών ΠΟΠ για την τήρηση των ειδικών αυτών προδιαγραφών πραγματοποιούν Δ/νσεις Αγροτικής Ανάπτυξης/Γεωργίας των κατά τόπο αρμοδίων Νομαρχιακών Αυτοδιοικήσεων οι οποίες και χορηγούν στους ενδιαφερόμενους επιχειρηματίες την έγκριση παραγωγής, μεταποίησης και συσκευασίας τυριών ΠΟΠ.
     Στην περίπτωση συγκεκριμένων καταγγελιών, ενημερώνονται οι αρμόδιες υπηρεσίες (ΕΦΕΤ, ΣΔΟΕ, Δ/νσεις Αγροτικής Ανάπτυξης, Δ/νσεις Κτηνιατρικής και Δ/νσεις Εμπορίου της Νομαρχιακής Αυτοδιοίκησης), προκειμένου να προβούν στους επιβεβλημένους ελέγχους και στις σχετικές κυρώσεις.
     β. Ο Υφυπουργός Αγροτικής Ανάπτυξης και Τροφίμων απέστειλε στις 19-9-05 επιστολή προς τον Υφυπουργό Εξωτερικών, προκειμένου να ζητήσει τη συνδρομή των υπηρεσιών του Υπουργείου Εξωτερικών για τη διερεύνηση των καταγγελιών που αφορούν την κυκλοφορία στις- χώρες της Ευρωπαϊκής Ένωσης λευκού τυριού προελεύσεως Βουλγαρίας και άλλων Βαλκανικών χωρών με την ονομασία «ΦΕΤΑ».
     Το Υπουργείο Αγροτικής Ανάπτυξης και Τροφίμων θα καταβάλλει κάθε δυνατή προσπάθεια, έτσι ώστε να προστατεύσουμε ένα από τα σημαντικότερα αγροτικά μας προϊόντα με άριστες εξαγωγικές επιδόσεις και εξαιρετική ποιοτική και διατροφική αξία.
     Ο Υφυπουργός
     ΑΛΕΞΑΝΔΡΟΣ ΚΟΝΤΟΣ»
     4. Στην με αριθμό 2122/14.9.05 ερώτηση των Βουλευτών κυρίων Δημητρίου Πιπεργιά και Βασιλείου Κεγκέρογλου δόθηκε με το υπ’ αριθμ. Δ13/Β/Φ525/18228/5.10.05 έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της παραπάνω σχετικής ερώτησης που κατέθεσαν στη Βουλή των Ελλήνων οι Βουλευτές κ.κ. Δ. Πιπεργιάς και Β. Κεγκέρογλου, σας διαβιβάζουμε το υπ' αριθ. 4181/29.9.05 έγγραφο της Δημοσίας Επιχείρησης Ηλεκτρισμού (ΔΕΗ Α.Ε.), με το οποίο δίδεται απάντηση στο θιγόμενο στην ανωτέρω Ερώτηση θέμα.
     Σε κάθε περίπτωση ουδέποτε η Κυβέρνηση παρενέβη σε ζητήματα προσωπικού που είναι αποκλειστική αρμοδιότητα της Γενικής Διεύθυνσης Ανθρωπίνων Πόρων και Οργάνωσης της εταιρείας.
     Ο Υφυπουργός
     ΓΕΩΡΓΙΟΣ ΣΑΛΑΓΚΟΥΔΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     5. Στην με αριθμό 2401/21.9.05 ερώτηση του Βουλευτή κ. Χρήστου Πρωτόπαπα δόθηκε με το υπ’ αριθμ. ΑΠΥ/ΙΑ/38/5.10.05 έγγραφο από τον Υπουργό Επικρατείας η ακόλουθη απάντηση:
     «Σχετικώς με την ανωτέρω ερώτηση, σας διαβιβάζουμε συνημμένως το υπ' αριθμ. πρωτ. 3352/26.9.2005 Υπηρεσιακό Σημείωμα της Διεύθυνσης Εποπτείας, στο οποίο απαντάται το θιγόμενο στην ερώτησή σας ζήτημα.
     Υπενθυμίζεται ότι στην εγκύκλιο αναφέρεται ότι η ρύθμιση αυτή θα δοκιμαστεί στην πράξη και αν χρειαστεί θα αναθεωρηθεί κατά το μέρος που δεν λειτούργησε σωστά.
     Ο Υπουργός
     ΘΕΟΔΩΡΟΣ ΡΟΥΣΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     6. Στην με αριθμό 2348/20-9-05 ερώτηση των Βουλευτών κυρίων Αντωνίου Σκυλλάκου και Ιωάννου Πατσιλινάκου δόθηκε με το υπ’ αριθμ. 3428 Β/24-10-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της παραπάνω ερώτησης και από πλευράς αρμοδιότητας του ΥΠΕΧΩΔΕ, σας γνωρίζουμε ότι:
     - Όσον αφορά τις χρήσεις γης, αυτές ορίζονται με το αναφερόμενο στην Ερώτηση από 1.3.2004 Π.Δ./γμα (ΦΕΚ 254Δ/04). Σύμφωνα μ΄ αυτό στην παραλία Αγ. Κοσμά απαγορεύεται η εγκατάσταση των αναφερομένων στην Ερώτηση χρήσεων (πίστα Κάρτινγκ, νυκτερινά κέντρα διασκέδασης κλπ.) και προβλέπεται με τη μεταβατική διάταξη του άρθρου 12, η απομάκρυνση εντός πενταετίας των νομίμων λειτουργούντων εξ αυτών.
     Η εφαρμογή του εν λόγω Π.Δ./τος εναπόκειται στις κατά τόπους αρχές πολεοδομικών εφαρμογών και ειδικότερα για την περιοχή του Αγ. Κοσμά στην Πολεοδομία της Νομαρχίας Αθηνών, που είναι αρμόδια να εξετάσει αν οι συγκεκριμένες χρήσεις στην παραλία του Αγ. Κοσμά είναι νομίμως λειτουργούσες. Ειδικά για την πίστα Κάρτινγκ (κατόπιν αιτήματος τοπικού φορέα), έχουν κληθεί από τον Οργανισμό Ρυθμ. Σχεδίου Αθήνας εγγράφως, οι άμεσα εμπλεκόμενοι στην εφαρμογή του Π.Δ/τος και διαχείριση της έκτασης φορείς (Νομαρχία, Δήμος και ΕΑΝΚ) να συνεργαστούν για την επίσπευση της εφαρμογής του ως άνω Π.Δ/τος.
     Ο Υπουργός
     Γ. ΣΟΥΦΛΙΑΣ»
     7. Στην με αριθμό 2332/20-9-04 ερώτηση της Βουλευτού κ. Ασημίνας Ξηροτύρη – Αικατερινάρη δόθηκε με το υπ’ αριθμ. 1749/13-10-04 έγγραφο από τον Υφυπουργό Τουρισμού η ακόλουθη απάντηση:
     «Το Υπουργείο Τουριστικής Ανάπτυξης έχει απαντήσει σε πληθώρα ερωτήσεων και αναφορών Βουλευτών για το συγκεκριμένο ζήτημα. Σας τονίζουμε ξανά ότι αδιαφανείς πρακτικές του παρελθόντος, έχουν εκλείψει. Στόχος της πολιτικής ηγεσίας του Υπουργείου, και του ΕΟΤ που είναι αρμόδιος εποπτευόμενος φορέας για την προβολή και διαφήμιση του ελληνικού τουρισμού, είναι η διείσδυση σε νέες αγορές και η αποτελεσματική προώθηση και ενίσχυση σε αυτές που ο ελληνικός τουρισμός έχει ήδη σημαντική παρουσία. Σε αυτό το πλαίσιο, σας επισυνάπτουμε τα σχετικά στοιχεία που μας κοινοποιήθηκαν από τον Πρόεδρο του ΕΟΤ σε απάντηση της ερώτησης σας.
     Ο Υφυπουργός
     ΑΝΑΣΤΑΣΙΟΣ ΛΙΑΣΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     8. Στην με αριθμό 2186/15-9-04 ερώτηση της Βουλευτού κ. Ροδούλας Ζήση δόθηκε με το υπ’ αριθμ. 1748/5-10-04 έγγραφο από τον Υφυπουργό Τουρισμού η ακόλουθη απάντηση:
     «Το Υπουργείο Τουριστικής Ανάπτυξης έχει απαντήσει σε πληθώρα ερωτήσεων και αναφορών Βουλευτών για το συγκεκριμένο ζήτημα. Σας τονίζουμε ξανά ότι αδιαφανείς πρακτικές του παρελθόντος, έχουν εκλείψει. Στόχος της πολιτικής ηγεσίας του Υπουργείου, και του ΕΟΤ που είναι αρμόδιος εποπτευόμενος φορέας για την προβολή και διαφήμιση του ελληνικού τουρισμού, είναι η διείσδυση σε νέες αγορές και η αποτελεσματική προώθηση και ενίσχυση σε αυτές που ο ελληνικός τουρισμός έχει ήδη σημαντική παρουσία. Σε αυτό το πλαίσιο, σας επισυνάπτουμε τα σχετικά στοιχεία που μας κοινοποιήθηκαν από τον Πρόεδρο του ΕΟΤ σε απάντηση της ερώτησης σας.
     Ο Υφυπουργός
     ΑΝΑΣΤΑΣΙΟΣ ΛΙΑΣΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     9. Στην με αριθμό 2209/16-9-05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 300/14-10-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 16966/23-9-2005 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης του Βουλευτή κ. Β. Kεγκέρογλου.
     Ο Υφυπουργός
     Α. ΚΟΝΤΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     10. Στην με αριθμό 2182/15-9-05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 5858/6-10-05 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της ερώτησης με αρ. προ 2182/15-09-2005 του Βουλευτή κ. Β. Κεγκέρογλου, σχετικά με τη δράση 2.11.2 και τον αποκλεισμό των αυτοαπασχολούμενων επιχειρηματιών, σας αναφέρουμε τα ακόλουθα:
     Πριν την ένταξη της δράσης στο ΕΠΑΝ εκπονήθηκε μελέτη για την εξειδίκευσή της. Από 1ην μελέτη προέκυψε ότι ο αριθμός των επιχειρήσεων που δεν απασχολούν προσωπικό ανέρχονται σε 188.000 περίπου ενώ αυτές που απασχολούν από 1 έως 9 άτομα ανέρχονται σε 125.000 περίπου. Με δεδομένο ότι το μέγεθος των διαθέσιμων πόρων δεν ήταν απεριόριστο αλλά επαρκούσε για την χρηματοδότηση 2.500 - 3.000 επιχειρήσεων παροχής υπηρεσιών πανελλαδικά τέθηκαν ορισμένοι περιορισμοί.
     Ο στόχος των περιορισμών ήταν αφενός να αποτραπεί για έναν μεγάλο αριθμό πολύ μικρών επιχειρήσεων η σπατάλη πόρων για την προετοιμασία προτάσεων οι οποίες, με τους διαθέσιμους προϋπολογισμούς, θα ήταν αδύνατο να χρηματοδοτηθούν και αφετέρου να εστιαστούν οι προσπάθειες σε ένα συγκεκριμένο μέγεθος επιχειρήσεων ώστε να υπάρξουν ορατά
     Η εξαίρεση από τον κανόνα αυτόν των νησιωτικών περιοχών δεν ήταν δυνατή δεδομένου ότι και άλλες περιοχές αντιμετωπίζουν αντίστοιχα με τις νησιωτικές περιοχές προβλήματα.
     Η ΕΥΔ-ΕΠΑΝ συνεχίζει να ενδιαφέρεται και να αναζητεί τρόπους ενίσχυσης και των επιχειρήσεων παροχής υπηρεσιών που δεν απασχολούν εργαζόμενους από πόρους που ενδεχόμενα δεν θα απορροφηθούν από το Γ' ΚΠΣ.
     Ο Υπουργός
     ΔΗΜΗΤΡΗΣ ΣΙΟΥΦΑΣ»
     11. Στην με αριθμό 2739/29-9-05 ερώτηση του Βουλευτή κ. Στέφανου Μάνου δόθηκε με το υπ’ αριθμ. 1099639/333/21-10-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της με αριθ. 2739/29.9.05 ερώτησης που κατέθεσε ο Βουλευτής κ. Σ. Μάνος, σχετικά με το ανωτέρω θέμα, σας γνωρίζουμε τα εξής:
     Α. 1α. Ως γνωστόν, στους τομείς της αιθυλικής αλκοόλης και των αλκοολούχων ποτών ισχύει ειδική εθνική νομοθεσία (Ν. 2960/01, Ν. 2969/01), η οποία είναι ολιστικού χαρακτήρα δηλ. αντιμετωπίζει τους εν λόγω τομείς, τόσο από της πλευράς του ελέγχου της ποιότητας των προϊόντων και της διασφάλισης της τήρησης της ισχύουσας σχετικής κοινοτικής νομοθεσίας [Καν. (ΕΟΚ) 1576/89, 1014/90 κλπ.], όσο και από της πλευράς της ορθής επιβολής του Ε.Φ.Κ. και της σύλληψης της φορολογητέας ύλης σε όλα τα στάδια της παραγωγής, κατοχής, μεταποίησης και διακίνησης των εν λόγω προϊόντων.
     Με βάση λοιπόν τις σχετικές διατάξεις του Ν. 2969/01, στις μονάδες παραγωγής και μεταποίησης της αιθυλικής αλκοόλης και των αλκοολούχων εν γένει προϊόντων ασκείται διαρκής και συστηματικός έλεγχος από τις αρμόδιες Υπηρεσίες του Υπουργείου μας (Γ.Χ.Κ, Τελωνειακές Υπηρεσίες, ΥΠΕΕ), ενώ έλεγχοι επιθεωρήσεις και δειγματοληψίες πραγματοποιούνται και στους χώρους διάθεσης και κατανάλωσης των -αλκοολούχων προϊόντων (καταστήματα πώλησης, καταστήματα μαζικής εστίασης, κέντρα διασκεδάσεως κλπ.) από τις εν λόγω Υπηρεσίες βάσει σχετικών προγραμμάτων ελέγχου που καταρτίζονται ετησίως.
     β. Οι σχετικές διατάξεις (άρθρα 11 -14) του Ν. 2969/01 κατά τρόπο λεmομερή και εξαντλητικό αναφέρονται και καλύπτουν τις περιπτώσεις παραβάσεων, τόσο στα διάφορα στάδια της παραγωγής, μεταποίησης, κατοχής, αποθήκευσης, όσο και κατά τη διακίνηση και διάθεση της αιθυλικής αλκοόλης και των αλκοολούχων προϊόντων, προβλέπουν δε, κατά περίπτωση, τις επιβλητέες εις βάρος των υπευθύνων ποινές (πρόστιμα, διοικητικές ποινές, ως και παραπομπή στο Ποινικό Δικαστήριο) και καθορίζουν τις τηρητέες για τη δίωξή τους διαδικασίες και διατυπώσεις.
     Ενδεικτικά, εν προκειμένω, αναφέρεται ότι στις περιπτώσεις μη κανονικότητας αλκοολούχου ποτού ως προς την επισήμανση το ύψος του -επιβαλλομένου, βάσει των πρoαναφερθεισών διατάξεων του Ν. 2969/01 ανέρχεται σε 1500 ευρώ, ενώ σε περίπτωση καταχρηστικής χρησιμοποίησης γεωγραφικής ή κατά παράδοση επωνυμίας σε 3000 ευρώ και ταυτόχρονα και παραπομπή στο Ποινικό Δικαστήριο.
     Πρέπει ακόμη να αναφερθεί ότι οι προαναφερθείσες διατάξεις (άρθρο 11) του Ν. 2969/01 προβλέπουν πενταπλασιασμό των επιβαλλομένων προστίμων στις περιπτώσεις υποτροπής παραβάσεων.
     Επισημαίνεται ότι, στις περιπτώσεις μη κανονικότητας αλκοολούχων προϊόντων που διατίθενται στην κατανάλωση, τα προαναφερθέντα βάσει του Ν. 2969/01 μέτρα εφαρμόζονται επιπροσθέτως των διώξεων που προβλέπονται βάσει των σχετικών διατάξεων του Αγορανομικού Κώδικα για την ίδια παράβαση και πέραν της εφαρμογής αθροιστικά και των ποινών που προβλέπονται από το Ν. 2960/01 «Εθνικός Τελωνειακός Κώδικας» στις περιπτώσεις μη ορθής επιβολής του ΕΦΚ ή διαφυγής ΕΦκ.
     2α. Οι διενεργηθέντες κατά μήνα lούλιο 2005 έλεγχοι και δειγματοληψίες σε καταστήματα διάθεσης και κατανάλωσης αλκοολούχων ποτών από κλιμάκια της ΥΠΕΕ και του ΓΧΚ, εντάσσονται ακριβώς στα πλαίσια της εφαρμογής των υφισταμένων προγραμμάτων ελέγχου στο στάδιο της διάθεσης και κατανάλωσης των εν λόγω προϊόντων.
     Κατά τον συγκεκριμένο έλεγχο, με βάση τα αποτελέσματα της χημικής εξετάσεως των ληφθέντων δειγμάτων, σε καμία περίπτωση δεν διαπιστώθηκε η επικινδυνότητα τούτων για τη Δημόσια υγεία, αλλά η μη κανονικότητα ορισμένων, η οποία, όμως, αφορά στην αυθεντικότητα. Δηλαδή τα χαρακτηριζόμενα ως μη κανονικά δείγματα αλκοολούχων ποτών, ήσαν κανονικά μεν ως προς το περιεχόμενο (κανονική σύσταση ανταποκρινόμενη στην ονομασία πωλήσεως), πλην όμως δεν ανταποκρίνονταν στην εμπορική ονομασία του ποτού ("Brand name") και επομένως ήσαν προϊόντα απομίμησης, υπ' αυτήν δε ακριβώς την έννοια χαρακτηρίσθηκαν ως νοθευμένα.
     β. Όσον αφορά την επιβολή των προβλεπομένων βάσει του Ν. 2969/01 κυρώσεων για τη διαπιστωθείσα μη κανονικότητα των εν λόγω δειγμάτων, δεδομένου ότι γι' αυτά δεν προέκυψε κανένα στοιχείο επικινδυνότητας για τη δημόσια υγεία, οι προβλεπόμενες, από τις προαναφερθείσες διατάξεις (άρθρα 11-14) του εν λόγω Νόμου, διαδικασίες για τη δίωξη των παραβάσεων (σύνταξη οικείων πρωτοκόλλων , παραβάσεων, ανακρίσεις για τον εντοπισμό των υπευθύνων, έκδοση διοικητικών πράξεων για την επιβολή των προβλεπομένων προστίμων τυχόν παραπομπή στο Ποινικό Δικαστήριο κλπ.) θα ξεκινήσουν μετά την οριστικοποίηση των αποτελεσμάτων της χημικής εξέτασης, καθ' όσον ο ελεγχόμενος, σύμφωνα με τις κείμενες διατάξεις; έχει πάντοτε το δικαίωμα της έφεσης κατά των (ήδη) κοινοποιηθέντων σ' αυτόν αποτελεσμάτων της Α' Χημικής Εξέτασης.
     Μη ολοκληρωθεισών λοιπόν των διαδικασιών σχετικά με τις εξετάσεις (εφέσεις) των δειγμάτων δεν είναι κατά νόμο δυνατή η έναρξη των προαναφερθεισών διαδικασιών για τη δίωξη των παραβάσεων.
     Τέλος, σε ότι αφορά τη δημοσιοποίηση των ονομάτων των ελεγχθεισών επιχειρήσεων, επισημαίνεται ότι θα πρέπει προηγουμένως να εντοπιστούν επακριβώς οι υπεύθυνοι της παράβασης. Και τούτο διότι ο συγκεκριμένος τύπος παράβασης είναι δυνατόν να έχει διαπραχθεί είτε από τον τελικό διαθέτη στην κατανάλωση, είτε όμως και από άλλο ενδιάμεσο εμπορικό μεσολαβητή.
     Απαιτείται λοιπόν, όπως άλλωστε και οι σχετικές διατάξεις (άρθρα 10 και 14) του Ν. 2969/01 προβλέπουν έρευνα με τη διενέργεια σχετικών προανακρίσεων κλπ. προκειμένου για τον καταλογισμό των ευθυνών διαδικασίες οι οποίες, όπως προαναφέρθηκε, θα ξεκινήσουν ευθύς ως ολοκληρωθούν οι διαδικασίες σχετικά με τις χημικές εξετάσεις των δειγμάτων και οριστικοποιηθούν τα αποτελέσματα.
     Β. Ένας από τους ελεγκτικούς τομείς, που αποτελούσε για το ΣΔΟΕ από την πρώτη ημέρα λειτουργίας του αλλά και για τη νέα Υπηρεσία Ειδικών Ελέγχων (ΥΠΕΕ) στόχο πρώτης προτεραιότητας, είναι εκείνος της αιθυλικής αλκοόλης (οινοπνεύματος) και των αλκοολούχων ποτών, προϊόντων που λόγω των υψηλών δασμοφορολογικών επιβαρύνσεων είναι ιδιαίτερα ευεπίφορα στη λαθρεμπόρευση, αλλά και σε κάθε είδους νοθεία, με ότι τούτο συνεπάγεται για τα δημόσια έσοδα αλλά και για την υγεία των καταναλωτών γενικότερα.
     Στα πλαίσια της προσπάθειας αποτελεσματικότερης αντιμετώπισης των προαναφερόμενων νοσηρών φαινομένων, συντάχθηκε Ειδικό Επιχειρησιακό Σχέδιο και Οδηγός Ελέγχου για τον έλεγχο όλων των δραστηριοτήτων που αφορούν στην αιθυλική αλκοόλη και τα αλκοολούχα ποτά και πραγματοποιούνται σεμινάρια κατάρτισης σε όλες τις Π.Δ. για την επιμόρφωση και εξειδίκευση των υπαλλήλων προκειμένου αυτοί να διενεργούν ποιοτικούς ελέγχους στον τομέα του οινοπνεύματος.
     Ένας, σημαντικός αριθμός ελέγχων πραγματοποιήθηκε το διάστημα lουλίου-Αυγούστου, σε συνεργασία με τις αρμόδιες Χημικές Υπηρεσίες και εστιάσθηκε ειδικότερα σε καταστήματα πώλησης τροφίμων και ποτών, ταβέρνες, μπαρ, ντίσκο.και κέντρα διασκέδασης, δίνοντας ιδιαίτερη βαρύτητα στη λήψη δειγμάτων, για τον παραπέρα ποιοτικό έλεγχο των οινοπνευματωδών ποτών.
     Ειδικότερα: Το διάστημα 1-3/07/2005 πραγματοποιήθηκαν 39 έλεγχοι, βρέθηκαν 26 παραβάτες και βεβαιώθηκαν 99 παραβάσεις της Φορολογικής & Τελωνειακής νομοθεσίας. Παράλληλα έγιναν 23 δειγματοληψίες διαφόρων ποτών. Επίσης από τις 28/07 μέχρι τις 2/08/2005 πραγματοποιήθηκαν από την ΥΠΕΕ Αττικής 141 έλεγχοι (49 εντός Αθηνών και 92 σε ΤΖΙΑ, ΚΩ, ΣΑΜΟ και ΚΕΦΑΛΟΝΙΑ) σε επιχειρήσεις εστίασης και διασκέδασης, βρέθηκαν 76 παραβάτες και βεβαιώθηκαν 546 παραβάσεις της Φορολογικής και Τελωνειακής νομοθεσίας. Παράλληλα λήφθηκαν από 15 επιχειρήσεις 44 δείγματα διαφόρων ποτών.
     Από τα αποτελέσματα των αρχικών αναλύσεων που έχουν εκδοθεί έως σήμερα από το Γενικό Χημείο του Κράτους, έχει προκύψει μη κανονικότα για το 20% περίπου των δειγμάτων, που αφορά σε μη ορθή επισήμανση και περιγραφή των προϊόντων αυτών.
     Σε όλες τις περιπτώσεις παραβάσεων επιβάλλονται οι προβλεπόμενες από τη φορολογική & τελωνειακή νομοθεσία διοικητικές και ποινικές κυρώσεις.
     Τέλος σας γνωρίζουμε ότι τα στοιχεία των σχετικών φακέλων δεν μπορεί να γνωστοποιηθούν, σύμφωνα με τις διατάξεις του άρθρου 11 του ν. 2960/2001, σε συνδυασμό με αυτές του άρθρου 85 του ν. 2238/1994. Κατ' εξαίρεση, επιτρέπεται η χορήγηση στοιχείων από το φάκελο, στις περιοριστικά αναφερόμενες από τις ίδιες διατάξεις περιπτώσεις, καθώς και στην περίπτωση χορήγησης στοιχείων σε εξεταστική επιτροπή της Βουλής (αριθ. 96/1997 γνωμοδότηση του ΝΣΚ που έγινε δεκτή από τη Διοίκηση). Μεταξύ των πιο πάνω περιπτώσεων δεν περιλαμβάνεται η περίπτωση χορήγησης στοιχείων σε Βουλευτές.
     Με τη λειτουργία, από 18-07-2005, της Υπηρεσίας Ειδικών Ελέγχων (ΥΠ.Ε.Ε.) οι παραπάνω έλεγχοι έχουν ενταθεί και εκτός των άλλων έχουν επικεντρωθεί τόσο σε διασταυρωτικούς ελέγχους των φορολογικών στοιχείων με τα αντίστοιχα έντυπα ενδοκοινοτικής κυκλοφορίας (Σ.Δ.Ε. κλπ.) όσο και στους χώρους παραγωγής, αποθήκευσης και διακίνησης (φορολογικές αποθήκες, ΜΠΑΡ, DISCO, ΚΑΒΕΣ κλπ.).
     Ο Υφυπουργός
     ΑΝΤΩΝΙΟΣ ΜΠΕΖΑΣ»)
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, θα σας ανακοινώσω το δελτίο επικαίρων ερωτήσεων της Παρασκευής 18 Νοεμβρίου 2005. 
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρα 129 παράγραφος 2 και 3, 130 παράγραφος 2 και 3 του Κανονισμού της Βουλής).
     1. Η με αριθμό 208/15-11-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Μαγκριώτη προς τους Υπουργούς Οικονομίας και Οικονομικών και Μακεδονίας-Θράκης, σχετικά με τη μείωση των κρατικών κονδυλίων για το Υπουργείο Μακεδονίας-Θράκης.
     2. Η με αριθμό 215/15-11-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Εμπορικής Ναυτιλίας, σχετικά με το νέο προεδρικό διάταγμα που ρυθμίζει τις μεταθέσεις, μετακινήσεις του προσωπικού του Λιμενικού Σώματος κ.λπ..  
     3. Η με αριθμό 204/11/14-11-2005 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με την ιδιωτικοποίηση της Ολυμπιακής Αεροπορίας.
     (Θα απαντήσει ο Υπουργός Μεταφορών και Επικοινωνιών).
     Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρα 129 παράγραφος 2 και 3, 130 παράγραφος 2 και 3 του Κανονισμού της Βουλής)
     1. Η με αριθμό 207/15-11-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Απόστολου Τσοχατζόπουλου προς τον Υπουργό Εθνικής Άμυνας, σχετικά με τη διακοπή των εργασιών αποπεράτωσης του 424 Γενικού Στρατιωτικού Νοσοκομείου Θεσσαλονίκης. 
     2. Η με αριθμό 212/15-11-2005 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με τα προβλήματα που αντιμετωπίζουν οι εργαζόμενες στην Ε.ΥΔ.Α.Π., που συνταξιοδοτήθηκαν από το Ι.Κ.Α. λόγω θανάτου του συζύγου τους κ.λπ..  
     3. Η με αριθμό 205/12/14-11-2005 επίκαιρη ερώτηση του πρώην Προέδρου και Βουλευτή του Συνασπισμού Ριζοσπαστικής Αριστεράς κ. Νικολάου Κωνσταντόπουλου προς τον Πρωθυπουργό, σχετικά με το διαχωρισμό Κράτους-Εκκλησίας, το διαχειριστικό έλεγχο στα οικονομικά των Μητροπόλεων κ.λπ.. 
     (Θα απαντήσει η Υπουργός Εθνικής Παιδείας και Θρησκευμάτων).
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στη συζήτηση των
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου: 
     Πρώτη είναι η με αριθμό 198/14-11-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Διαμαντίδη προς τον Υπουργό Εμπορικής Ναυτιλίας, σχετικά με την προώθηση νέου προεδρικού διατάγματος για τις τοποθετήσεις, μεταθέσεις και αποσπάσεις του προσωπικού του Λιμενικού Σώματος, διαγράφεται λόγω κωλύματος του κυρίου Υπουργού. 
     Δεύτερη είναι η με αριθμό 203/14-11-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς την Υπουργό Εθνικής Παιδείας και Θρησκευμάτων, σχετικά με το διαγωνισμό που διοργανώνει η Ένωση Ασφαλιστικών Εταιρειών για την ιδιωτική ασφάλιση, τη συμμετοχή μαθητών κ.λπ.. 
     Η επίκαιρη ερώτηση του κ. Σκυλλάκου έχει ως εξής:
     «Πολύ πιο έντονα από τα προηγούμενα χρόνια εκδηλώνεται το τελευταίο διάστημα η εισβολή του μεγάλου κεφαλαίου στην εκπαίδευση, με στόχο την ιδεολογική χειραγώγηση των νεανικών συνειδήσεων, τη διαμόρφωση του σχολικού προγράμματος σύμφωνα με τις επιδιώξεις των επιχειρήσεων, τη διαφήμιση, την αλίευση πελατών, την πλήρη υποταγή της πανεπιστημιακής έρευνας στους σκοπούς τους. 
     Τελευταία –προκλητική- περίπτωση αποτελεί ο διαγωνισμός που διοργανώνει η Ένωση Ασφαλιστικών Εταιρειών, με περιεχόμενο την εξιδανίκευση της ιδιωτικής ασφάλισης, τον ενταφιασμό –στις μαθητικές συνειδήσεις- των κοινωνικοασφαλιστικών δικαιωμάτων, τη δημιουργία πελατολογίου με όσους μαθητές πάρουν μέρος στο διαγωνισμό. Για τη διευκόλυνση μάλιστα του έργου των ασφαλιστικών εταιρειών το Υ.Π.Ε.Π.Θ. έθεσε στη διάθεσή τους το σύνολο των υπηρεσιών και των μηχανισμών του.
     Αποκαλύπτεται για άλλη μία φορά πως η περίφημη σύνδεση της εκπαίδευσης με την αγορά, την οποία προωθούν τόσο οι προηγούμενες κυβερνήσεις του ΠΑ.ΣΟ.Κ. όσο και η σημερινή της Ν.Δ., στα πλαίσια των αποφάσεων της Ε.Ε. δεν είναι τίποτα περισσότερο από την πλήρη υποταγή της εκπαίδευσης στο κεφάλαιο, τη γενίκευση της αμορφωσιάς, την καλλιέργεια στους νέους των «αξιών» και των «ιδανικών» της κοινωνίας της εκμετάλλευσης, την ένταση αυτής της εκμετάλλευσης. 
     Ερωτάται η κυρία Υπουργός αν θα σταματήσει τώρα τον απαράδεκτο αυτό «διαγωνισμό» και τι μέτρα πρόκειται να πάρει για να σταματήσουν τα σχολεία να αποτελούν «ξέφραγο αμπέλι» και οι εκπαιδευτικοί και ο μηχανισμός του Υ.Π.Ε.Π.Θ. υπηρέτες του μεγάλου κεφαλαίου.». 
     Ο Υφυπουργός Εθνικής Παιδείας και Θρησκευμάτων κ. Καλός έχει το λόγο για τρία λεπτά.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρίες και κύριοι συνάδελφοι, πρέπει να γίνει σαφές ότι δεν δεχόμαστε τους χαρακτηρισμούς ότι τα σχολεία είναι ξέφραγο αμπέλι. Η Κυβέρνηση αυτή προσπάθησε να βάλει τάξη -και νομίζουμε ότι το πέτυχε στους μήνες αυτούς, στον ενάμισι χρόνο περίπου που κυβερνά- και να δώσει περιεχόμενο στις σπουδές, να βελτιώσει τα αναλυτικά προγράμματα και κυρίως να ελέγξει όλους εκείνους οι οποίοι κατά καιρούς, είτε υπό μορφή προτάσεων προγραμμάτων, είτε υπό μορφή προτάσεων ενημέρωσης έξω από το σχολικό ωρολόγιο πρόγραμμα, είτε με άλλες μορφές συνεργασιών, ζητούσαν να μπουν στο σχολείο και να δώσουν τα φώτα τους στους μαθητές. Οι προθέσεις όλων, πιστεύουμε, ήταν οι καλύτερες. Το πρόβλημα είναι ότι το αναλυτικό πρόγραμμα δεν μπορούσε να σηκώσει όλες αυτές τις δραστηριότητες, είτε γίνονταν μέσα στα πλαίσια του κανονικού ωραρίου λειτουργίας σε ολοήμερη βάση του σχολείου, είτε εκτός. 
     Τώρα όσον αφορά στο διαγωνισμό, θεωρούμε ότι είναι υπερβολικά όλα αυτά έτσι όπως κρίνονται. Πρώτα απ’ όλα να αποκαταστήσουμε την αλήθεια. Ο διαγωνισμός δεν είναι καθολικός για την ιδιωτική ασφάλιση και την αποταμίευση. Είναι προαιρετικός. Πρέπει να ακουστεί αυτό, γιατί αλλιώτικα γράφτηκε και αλλιώτικα τον υπονοείτε στο κείμενό σας, κύριε συνάδελφε.
     Δεύτερον, ο διαγωνισμός προβλέπει προαιρετική συμμετοχή, όπως σας είπα. Βγήκε εγκύκλιος του Γενικού Γραμματέα του Υπουργείου Παιδείας για να ενημερώσει τους καθηγητές, τους διευθυντές των σχολείων και το σύνολο της εκπαιδευτικής κοινότητας γι’ αυτόν το διαγωνισμό. Εκεί αναφέρεται ότι οι μαθητές εκτός ωραρίου σχολείου, δηλαδή εκτός τάξεως, όσοι από αυτούς ήθελαν θα έγραφαν αυτές τις εκθέσεις με αυτόν τον τίτλο. Άρα, λοιπόν, μέσα στο σχολείο καμιά δραστηριότητα δεν πάσχει, κανένα μάθημα δεν έρχεται πίσω εξαιτίας της συμμετοχής οποιουδήποτε μαθητού σε αυτήν την προαιρετική διαδικασία γραφής της έκθεσης. 
     Τρίτον, οι εκπαιδευτικοί των σχολικών μονάδων, που υπονοείτε ότι τους θέσαμε ως μηχανισμό στη λειτουργία αυτής της δραστηριότητας ή τους δώσαμε στις ασφαλιστικές εταιρείες για να μπορέσουν να εκτελέσουν αυτό το πρόγραμμα, δεν μετέχουν οριστικά. Μία μικρή κεντρική επιτροπή στο Υπουργείο θα ελέγξει τα γραπτά των μαθητών, όσων θα θέλουν να συμμετάσχουν.
     Θεωρήσαμε ότι έτσι έπρεπε να γίνει, πρώτα απ’ όλα προκειμένου να μην αναμειχθεί καθόλου η κάθε σχολική μονάδα, είτε στη μονάδα αυτή υπάρχουν μαθητές, οι οποίοι θέλουν να συμμετάσχουν, είτε δεν υπάρχουν. Δεύτερον, διότι κανένας εκπαιδευτικός μηχανισμός δε θέλουμε να ασχοληθεί με όλο αυτό το θέμα. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
     Τρίτον, διότι δεν θέλουμε να υπάρξει κριτική επιτροπή για να σταλούν τα γραπτά στην Ένωση Ασφαλιστικών Εταιρειών, όπως και πάλι υπονοείτε στην ερώτησή σας. 
     Άρα τα γραπτά δεν γεννούν πελατολόγιο στα χέρια των ασφαλιστικών εταιρειών, όπως καθαρά υπονοείτε στην ερώτησή σας. Θα παραμείνουν στα χέρια του Υπουργείου Παιδείας, θα βαθμολογηθούν από μία κεντρική επιτροπή στο Υπουργείο Παιδείας και τα ονόματα αυτών των είκοσι, τριάντα -πόσοι θα είναι οι αριστεύσαντες ή τέλος πάντων οι διακριθέντες- θα σταλούν στην Ένωση Ασφαλιστικών Εταιρειών για να κάνει τη βράβευση.
     Όσον αφορά το σε ποιους θα αποσταλούν, δηλαδή σε όλους τους συμμετέχοντες, κάποια ενθύμια ή κάποια πιστοποιητικά που δείχνουν ότι συμμετείχαν -κάποιοι πάπυροι συμμετοχής- αυτά θα σταλούν δια του σχολείου τους στα χέρια των παιδιών και δεν θα είναι ονομαστικά. Άρα, τα ονόματα των συμμετεχόντων ως σύνολο δεν πηγαίνουν στα χέρια των ασφαλιστικών εταιρειών. Αυτό είναι σαφές.
     ΠΡΟΕΔΡΕΥΩΝ (Ιωάννης Τραγάκης):  Ολοκληρώστε, κύριε Υπουργέ.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Στη δευτερολογία μου θα σας απαντήσω και ποιους άλλους διαγωνισμούς εγκρίναμε να γίνουν με την ίδια μορφή στα πλαίσια και του γυμνασίου και του λυκείου. Είναι άλλοι έξι. Επειδή τελείωσε ο χρόνος μου, θα σας τους δώσω, κύριε συνάδελφε, στη δευτερολογία μου.
     ΠΡΟΕΔΡΕΥΩΝ (Ιωάννης Τραγάκης): Κύριε Σκυλλάκο, έχετε το λόγο για δύο λεπτά. 
     ΑΝΤΩΝΙΟΣ ΣΚΥΛΛΑΚΟΣ: Μπορεί να μην είναι ξέφραγο αμπέλι με την έννοια ότι όποιος θέλει μπορεί να μπει και να διαφημίσει το προϊόν του, αλλά είναι ανοιχτό –έτσι όπως μετατρέπεται το εκπαιδευτικό μας σύστημα- εκεί που συμφωνείτε και εσείς πολιτικά να εγκρίνονται επιχειρηματίες -είτε ομάδα επιχειρηματιών είτε επιμέρους επιχειρηματίες- για να κάνουν τη δουλειά τους. Με την έννοια αυτή δεν είναι ξέφραγο αμπέλι, είναι της δικής σας επιλογής. 
     Αυτό είναι απαράδεκτο πολιτικά. Δηλαδή, θα μπορούσε να κάνει διαγωνισμό το συνδικάτο οικοδόμων υπέρ της δημόσιας κοινωνικής ασφάλισης; 
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων):  Γιατί όχι;
     ΑΝΤΩΝΙΟΣ ΣΚΥΛΛΑΚΟΣ: Ξέρετε ότι υπάρχει πολιτική αντιπαράθεση. Και εσείς και το ΠΑ.ΣΟ.Κ. είστε υπέρ της ιδιωτικής ασφάλισης. Υπάρχουν συνδικάτα, υπάρχουμε εμείς και άλλες δυνάμεις που θέλουμε δημόσιο σύστημα κοινωνικής ασφάλισης αποκλειστικά. 
     Μέσα σ’ αυτήν την πολιτική αντιπαράθεση βάζετε τα σχολεία, βάζετε το μηχανισμό της εκπαίδευσης. Αυτό γίνεται με στόχο τη διαλογική και πολιτική χειραγώγηση μικρών μαθητών του γυμνασίου, έπειτα του λυκείου και των οικονομικών πανεπιστημίων. Υπάρχουν ευθύνες. Είναι πολιτικό ολίσθημα αυτό που γίνεται.
     Υπάρχει όμως και ένα δεύτερο ζήτημα. Γνωρίζουμε ότι είναι προαιρετικό. Αυτό τι σημαίνει; Ότι όταν ο δάσκαλος, ο καθηγητής αναφέρει αυτό και πει ότι θα υπάρξουν και δώρα, θα υπάρξουν και βραβεία και ταξίδια -ή δεν ξέρω τι άλλα οφέλη θα έχουν- αυτό δεν λειτουργεί ευνοϊκά υπέρ του να πάρουν μέρος στο διαγωνισμό; Κάμπτεται αυτό που λέτε ότι δεν είναι υποχρεωτικό; 
     Σε μεγάλο βαθμό, λοιπόν, «σπρώχνετε» και εσείς μέσω των καθηγητών τους μαθητές προς τις ασφαλιστικές εταιρείες. Για το εάν βέβαια θα δοθούν τα ονόματα στις ασφαλιστικές εταιρείες, νομίμως μπορεί να μη δοθούν, αλλά από τη στιγμή που θα καταγραφούν, από τη στιγμή που θα καθίσουν στο σπίτι να κάνουν την έκθεση, υπάρχουν πάντα δυνατότητες διαρροών. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε. 
     Αυτά συμβαίνουν και θα τα πάρουν στα χέρια τους για να αυξήσουν το πελατολόγιό τους.
     Υπάρχει και ένα δεύτερο ζήτημα πέρα από την έντονη πολιτική καταδίκη αυτού του γεγονότος και την απαίτησή μας να σταματήσει, γιατί ακούω ότι υπάρχουν και άλλα προγράμματα. Διδάσκεται στα σχολεία ότι χρειάζεται δημόσια και κοινωνική ασφάλιση, ότι υπάρχουν ασφαλιστικά δικαιώματα; Πού διδάσκεται;
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Θα σας απαντήσω. 
     ΑΝΤΩΝΙΟΣ ΣΚΥΛΛΑΚΟΣ: Θα μου απαντήσετε. 
     Τρίτο και τελευταίο είναι και το εξής ζήτημα. Υπάρχει νόμιμη βάση; Εγώ αμφισβητώ αν υπάρχει και νόμιμη βάση το Υπουργείο Παιδείας να παίζει αυτόν το ρόλο, να χρησιμοποιείται όλος ο μηχανισμός για διάφορα προγράμματα που ωφελούνται οι ιδιώτες. Υπάρχει ερωτηματικό και γι’ αυτό το ζήτημα. Ζητούμε να σταματήσει και περιμένουμε στη δευτερολογία σας να μας ενημερώσετε και για τα υπόλοιπα.
     ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε Σκυλλάκο.
     Κύριε Υφυπουργέ, έχετε το λόγο για δύο λεπτά.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε συνάδελφε, καμία ιδεολογική χειραγώγηση στο σχολείο, γιατί για μας, για την Κυβέρνηση Καραμανλή, το ελληνικό σχολείο είναι και δημοκρατικό και ανοιχτό.
     Αυτή είναι η δική μας πολιτική, επειδή άκουσα να χρησιμοποιείτε τον όρο «ανοιχτό». Ναι, ανοιχτό σε όλες τις ιδέες, σε μια κοινωνία στην οποία εκτός από το δημόσιο ασφαλιστικό σύστημα, υπάρχει και λειτουργεί σε πάρα πολλά επίπεδα –και ξέρουμε πως λειτουργεί- το ιδιωτικό ασφαλιστικό σύστημα. Τα παιδιά θα πρέπει να μάθουν και γι’ αυτό.
     Όσον αφορά για το από πού μαθαίνουν, από ποιες πηγές παίρνουν τα παιδιά τις απαραίτητες γνώσεις για το δημόσιο ασφαλιστικό σύστημα, θα σας απαντήσω: Απ’ όλα τα μαθήματα -και στο γυμνάσιο και στο λύκειο- που έχουν σχέση με την οικονομία, αλλά και από το μεγάλο πρόγραμμα, το οποίο έχει άνετη εφαρμογή και διαπνέει όλη τη σχολική δραστηριότητα των ελεύθερων ωρών που είναι το «Επιχειρείν». Εκεί μαθαίνει το παιδί, όχι μόνο για τη δημόσια ασφάλιση, αλλά και για τη σχέση της με την ιδιωτική. 
     Δεύτερον, κανένας δάσκαλος, σας είπα, δεν ασχολήθηκε και δεν θα ασχοληθεί ούτε με το να εξηγήσει, ούτε με το να βαθμολογήσει, ούτε με το να δώσει υλικό. Γιατί; Γιατί δεν είναι αντικείμενο του αναλυτικού και καθημερινού προγράμματος αυτός ο διαγωνισμός. 
     Και για να μην υπάρχουν σκιές για το ποιοι άλλοι διαγωνισμοί που τυχόν και αυτοί να έχουν, κατά τη γνώμη σας, κατά τη δική σας ιδεολογική τακτική και αρχή ψεγάδια, σας διαβάζω –επειδή και αυτό το ρωτάτε- ποιοι διαγωνισμοί ακόμα έχουν γίνει με την ίδια μέθοδο, προαιρετικά και για να μάθουν τα παιδιά, όσα θέλουν, να ασχοληθούν με τα αντικείμενα αυτά. 
     «Ο 18ος Πανελλήνιος Διαγωνισμός Πληροφορικής που τον διοργάνωσε η Ελληνική Εταιρεία Επιστημόνων Πληροφορικής μαζί με τα αντίστοιχα τμήματα Πληροφορικής των Πανεπιστημίων Αθηνών και Θεσσαλονίκης.
     Δεύτερον, ο Πανελλήνιος Διαγωνισμός για το Ολοκαύτωμα των Εβραίων, με απόφαση της Υπουργού Παιδείας.
     Ο Πανελλήνιος Διαγωνισμός στα πλαίσια του Έτους Ανταγωνιστικότητας που διοργάνωσε το Υπουργείο Ανάπτυξης σε συνεργασία με το Υπουργείο μας. 
     Ο δεύτερος Πανελλήνιος Διαγωνισμός Βιολογίας, τον οποίο διοργάνωσε η Πανελλήνια Ένωση Βιοεπιστημόνων και ο διαγωνισμός σχολικών βιβλίων, τον οποίο διοργανώνει το Ίδρυμα Τεχνολογίας και Έρευνας μαζί με το Ινστιτούτο Χημικής Μηχανικής και Χημικών Διεργασιών υψηλής θερμοκρασίας με θέμα “Επιστημονικές και Τεχνολογικές Εργασίες”».
     Αυτά ενεκρίθησαν στο τρέχον σχολικό έτος, αυτά είναι που αποτελούν ως θέματα αντικείμενα εκθέσεων και θα ήθελα να σας δηλώσω καθαρά ότι καμία, μα καμία, πρόθεση δεν υπήρχε ούτε να διογκωθεί το θέμα, ούτε να χειραγωγηθούν τα παιδιά προς την κατεύθυνση αυτή ιδεολογικώς. 
     Πιστεύουμε, όμως, σε ένα ανοιχτό σχολείο, το οποίο είναι ανοιχτό, ακριβώς, ως προς τις κοινωνικές ανάγκες και στις γνώσεις που χρειάζονται τα παιδιά για να μπορούν αύριο να αντιμετωπίσουν όλες τις δραστηριότητες, στις οποίες θα συμμετέχουν ως ελεύθεροι δημοκρατικοί πολίτες. Πιστεύουμε σε ένα σχολείο που να δίνει, ακριβώς, όλα τα εφόδια και να έχει ανοικτές τις πόρτες του σε όλες αυτές αντίστοιχα τις γνώσεις.
     Σας ευχαριστώ πολύ.
     ΠΡΟΕΔΡΕΥΩΝ (Ιωάννης Τραγάκης):  Ευχαριστούμε πολύ, κύριε Υφυπουργέ.
     Τρίτη είναι η με αριθμό 195/14-11-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Εσωτερικών, Δημόσιας Διοίκησης και Αποκέντρωσης και Απασχόλησης και Κοινωνικής Προστασίας, σχετικά με τη διαδικασία νομιμοποίησης των μεταναστών και τη λήψη μέτρων στήριξης και ένταξής τους στην ελληνική κοινωνία. 
     Συγκεκριμένα, η επίκαιρη ερώτηση του κυρίου συναδέλφου έχει ως εξής:
     «Με εγκύκλιο του Υπουργού Εσωτερικών, Δημόσιας Διοίκησης και Αποκέντρωσης δόθηκε νέα παράταση δύο μηνών στην προθεσμία για την υποβολή αιτήσεων από αλλοδαπούς για χορήγηση άδειας παραμονής και εργασίας. Εξακολουθεί η υφιστάμενη απαράδεκτη καθυστέρηση στην εξέταση και την αξιολόγηση αιτήσεων που ήδη έχουν υποβληθεί, με αποτέλεσμα να παραμένουν σε εκκρεμότητα δεκάδες χιλιάδες μεταναστών. Σε εκκρεμότητα παραμένει μεγάλος αριθμός αιτήσεων που αφορά σε οικογενειακές συνενώσεις, με αυτονόητες τις συνέπειες για τους αιτούντες μετανάστες. Εξάλλου, με την υπάρχουσα νομοθεσία αναμένεται ότι πολλοί μετανάστες θα μείνουν χωρίς νομιμοποίηση.
     Σε αυτές τις περιπτώσεις είναι υπαρκτή η εκμετάλλευση των οικονομικών μεταναστών, κυρίως σε ό,τι αφορά το δικαίωμά τους στην προβλεπόμενη από το νόμο ασφάλισή τους και στην καταβολή του νομίμου ημερομισθίου.
     Απουσιάζουν ολοκληρωμένα προγράμματα στήριξης και ένταξης των μεταναστών στην κοινωνία, με αποτέλεσμα πολλοί από αυτούς να βιώνουν τον κοινωνικό αποκλεισμό, με προβλεπόμενες εξάλλου τις συνέπειες και τα αποτελέσματα στη διαδρομή του χρόνου, όπως άλλωστε μαρτυρούν και τα γεγονότα στη Γαλλία.
     Ερωτώνται οι κύριοι Υπουργοί:
     1. Σε ποιες ενέργειες θα προβούν για την επιτάχυνση και τη διευκόλυνση των διαδικασιών νομιμοποίησης των μεταναστών;
     2. Προτίθενται να προωθήσουν ολοκληρωμένα προγράμματα στήριξης των μεταναστών και να λάβουν συγκεκριμένα μέτρα προστασίας των ατομικών και κοινωνικών τους δικαιωμάτων;»
     Ο Υπουργός Εσωτερικών, Δημόσιας Διοίκησης και Αποκέντρωσης κ. Παυλόπουλος έχει το λόγο για τρία λεπτά. 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
     Κύριε συνάδελφε, είναι γνωστό ότι επί μία δεκαετία, τουλάχιστον, η χώρα μας δεν είχε μεταναστευτική πολιτική. Ούτε απέκτησε μεταναστευτική πολιτική, ούτε εφήρμοσε μεταναστευτική πολιτική. Απλά έγιναν κάποιες εμβαλωματικές προσπάθειες αντιμετώπισης του όλου ζητήματος, για το οποίο όμως, ακριβώς επειδή η Ελλάδα μετεβλήθη πολύ σύντομα από χώρα εξαγωγής μεταναστών σε χώρα υποδοχής μεταναστών, έπρεπε να ληφθούν συγκεκριμένα μέτρα. Πολιτική, όμως, ολοκληρωμένη δεν υπήρξε.
     Η πρώτη φορά που η χώρα απέκτησε μεταναστευτική πολιτική είναι με το ν. 3386/2005. Και ο νόμος αυτός έχει δύο όψεις: την όψη που είναι στραμμένη στο μέλλον και την όψη που είναι στραμμένη στη λύση των προβλημάτων, τα οποία ήδη υπάρχουν. Πρέπει να τονίσω, κύριε συνάδελφε, ότι μολονότι αυτή η Κυβέρνηση έχει σχετικά μικρό χρόνο δράσης πάνω στα θέματα αυτά -αν συλλογισθεί κανείς τι συνέβη την προηγούμενη δεκαετία- εντούτοις τα αποτελέσματα είναι ορατά. Δεν είναι τυχαίο ότι ο ν. 3386/2005 άρχισε να ισχύει στις 23 Αυγούστου, και μόλις δεκαπέντε μέρες μετά, ακούστε ποια ήταν εκείνα τα οποία είχαν γίνει, πράγμα που δείχνει επίσης το πόση προετοιμασία είχε προηγηθεί. 
     Πρώτον, είχε βγει η εγκύκλιος εφαρμογής σε όλες της τις λεπτομέρειες.
     Δεύτερον, είχε βγει υπουργική απόφαση που καθόριζε τα διάφορα πιστοποιητικά, τα οποία έπρεπε να υπάρχουν.
     Τρίτον, είχε καθορισθεί ο τύπος της αίτησης, σύμφωνα και με τους όρους της EUROSTAT.
     Τέταρτον, σε συνεργασία με το Ίδρυμα Τραπεζογραμματίων της Τράπεζας της Ελλάδος, δημιουργήθηκαν οι βεβαιώσεις δύο τύπων –αν είναι πλήρη τα στοιχεία ή αν δεν είναι πλήρη τα στοιχεία- όπου δεν είναι δυνατόν να παραχαραχθούν. 
     Και, επιπλέον, δόθηκε αυτή η παράταση, την οποία είπατε, ακριβώς για να μπορέσουμε να βοηθήσουμε τα πράγματα περισσότερο, ενώ εκδόθηκε και το ενημερωτικό φυλλάδιο σε οκτώ γλώσσες. 
     Από κει και πέρα, σε επίπεδο διοικητικής υποδομής, γίνονται τα σεμινάρια προς τους εργαζομένους στους δήμους και τις περιφέρειες για να μπορέσουν να αποκτήσουν μεγαλύτερη εμπειρία στην επιτάχυνση των διαδικασιών, ενώ δύο λειτουργικά συστήματα μπαίνουν σε εφαρμογή στις περιφέρειες, τους δήμους και τις κοινότητες, για να μπορέσουμε να πάμε γρηγορότερα. Και ξέρετε, κύριε Κουβέλη, την τεράστια μεταβολή που επήλθε όταν έληξε αυτό το αίσχος της οδού Θεάτρου και, πλέον, η υπηρεσία των μεταναστών ιδίως εδώ στο Λεκανοπέδιο, στο Ρουφ, αυτήν τη στιγμή έχει μια άλλη μορφή και μια άλλη υποδομή.
     Και σε ό,τι αφορά τα λοιπά θέματα που αναφέρατε, δηλαδή για το πρόγραμμα ένταξης, πρέπει να σας πω ότι ήδη εργάζεται η ομάδα διοίκησης έργου για το ολοκληρωμένο πρόγραμμα δράσης ως προς το θέμα της ένταξης γενικότερα. Πρέπει όμως να σας πω ότι, ανεξάρτητα από τη μελέτη η οποία θα είναι έτοιμη μέσα στο Δεκέμβριο, –και εδώ θα μπορούμε να συζητήσουμε τότε κι αντιλαμβάνεστε, τι σημαίνει μέσα σε τόσο μικρό χρονικό διάστημα να διαμορφώσεις πολιτική ένταξης- ήδη αυτήν τη στιγμή επιμέρους προγράμματα ένταξης ισχύουν: και από τη Γενική Γραμματεία Ισότητας για τις γυναίκες, οι οποίες πρέπει να προστατευθούν από το trafficking, όπως επίσης και από το Υπουργείο Απασχόλησης σε ό,τι αφορά την εξειδίκευση ανέργων σε πιστοποιημένα Κ.Ε.Κ., όπως επίσης και για την εκμάθηση ξένης γλώσσας, υπό την αιγίδα όχι μόνο του Υπουργείου Απασχόλησης, αλλά και του Υπουργείου Παιδείας, όπως παραδείγματος χάριν από το Παιδαγωγικό Ινστιτούτο, από πανεπιστήμια κ.λπ.. Έχει τεθεί δε σε εφαρμογή από το Υπουργείο Παιδείας το ειδικό εκείνο πρόγραμμα για την ενίσχυση των μεταναστών σε ό,τι αφορά την εκμάθηση της ελληνικής γλώσσας ως δεύτερης γλώσσας.
     Τονίζω όμως, κύριε Κουβέλη, ότι υπάρχει και κάτι άλλο, το οποίο πρέπει να το θέσω σ’ αυτήν την Αίθουσα γιατί έχει πολύ μεγάλη σημασία. Ποτέ δεν είχε συμβεί να διαμορφωθεί αυτό το ειδικό καθεστώς των επί μακρόν διαμενόντων -δεν υπήρχε πριν, διαμορφώνεται τώρα- ένα καθεστώς το οποίο επιτρέπει να είναι και ο προθάλαμος όχι μόνο για την ένταξη, αλλά και για την αφομοίωση για όσους το θέλουν, προκειμένου να πάρουν την ελληνική ιθαγένεια. Ιδίως όμως γιατί πρέπει να χορηγηθούν τα πολιτικά δικαιώματα που προβλέπει το Σύνταγμα, δηλαδή τα δικαιώματα που προϋποθέτουν συμμετοχή στις δημοτικές και νομαρχιακές εκλογές. Αλλά, βεβαίως, πρέπει προηγουμένως να δημιουργηθεί το καθεστώς επί μακρόν διαμενόντων. Αυτό το καθεστώς το διαμορφώνουμε με αυτές τις συνθήκες. Εμείς το κάνουμε. Άλλοι κυβερνούσαν τόσα χρόνια και τώρα βρήκαν τις ωραίες ιδέες, να μας λένε ότι πρέπει να δοθούν τώρα πολιτικά δικαιώματα. Μόνο που δεν μας είπαν σε ποιους να τα δώσουμε. Εμείς, τουλάχιστον, το καθεστώς το οργανώνουμε προς αυτή την κατεύθυνση και προς τα εκεί θα προχωρήσουμε. Στη δευτερολογία μου μπορώ να σας δώσω και περισσότερες διευκρινήσεις.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. Και για να δικαιολογήσω τη σπουδή σε ό,τι αφορά το χρόνο σας λέω ότι είναι λόγω της ημέρας. Γιατί θα πρέπει να τελειώσουμε νωρίς σήμερα και έχουμε νομοθετική εργασία.
     Ο κ. Κουβέλης έχει το λόγο για δύο λεπτά.
     ΦΩΤΗΣ ΚΟΥΒΕΛΗΣ: Ευχαριστώ, κύριε Πρόεδρε.
     Κύριε Υπουργέ, γνωρίζω και σε καμία περίπτωση δεν θέλω να υποτιμήσω προσπάθειες, οι οποίες έχουν καταβληθεί και καταβάλλονται για την επιτάχυνση των διαδικασιών αναφορικά με την αξιολόγηση αιτήσεων για παροχή αδείας διαμονής σε μετανάστες στην Ελλάδα. Όμως εξακολουθεί να είναι απαράδεκτη η κατάσταση. Δεκάδες χιλιάδες αιτήσεις δεν έχουν αξιολογηθεί –δεν αξιολογούνται- και το χειρότερο είναι ότι πάρα πολλές αιτήσεις που αφορούν σε οικογενειακές συνενώσεις, με ό,τι συνεπάγεται η σπουδαιότητα του ζητήματος, δεν έχουν ακόμα διεκπεραιωθεί.
     Πέραν αυτού υπάρχει ένα συγκεκριμένο ζήτημα, που νομίζω ότι θα συνομολογήσετε τη σπουδαιότητά του. Ο νόμος, παρά το γεγονός ότι είναι βελτιωμένος –πολύ βελτιωμένος- σε σχέση με εκείνο που ίσχυε στο παρελθόν, θα αφήσει δεκάδες χιλιάδες μετανάστες έξω από το πλαίσιο της νομιμοποίησης, με αποτέλεσμα να έχουμε πάλι επαναλαμβανόμενη την ίδια ιστορία και βεβαίως το δράμα αυτών των ανθρώπων, οι οποίοι προφανώς δεν θα επιλέξουν να φύγουν από την Ελλάδα, θα κινούνται στο περιθώριο της παρανομίας και είναι αυτονόητο τι γεννά, κύριε Πρόεδρε, αυτό το περιθώριο για τους μετανάστες.
     Κύριε Υπουργέ, βεβαίως, εσάς σας αφορούν συγκεκριμένα ζητήματα, αλλά αφορούν στην Κυβέρνηση και τα άλλα τα οποία θέτω. Δεν υπάρχει ολοκληρωμένο πρόγραμμα στήριξης αυτών των ανθρώπων. Αντιμετωπίζουν φοβερά προβλήματα σε σχέση με την εκπαίδευση των παιδιών τους οι μετανάστες. Δεν έχουν ιατροφαρμακευτική περίθαλψη στον αναγκαίο βαθμό και πολλές φορές δεν έχουν καθόλου. Τα γκέτο σας βεβαιώνω ότι είναι παρόντα μέσα στην καρδιά της Ελλάδας, στην πρωτεύουσα, στην Αθήνα. Είναι δυνατόν όλα αυτά να αντιμετωπίζονται με την προχειρότητα η οποία υπάρχει και η οποία δικαιολογείται με το ότι δεν υπήρχε στο παρελθόν μεταναστευτική πολιτική και πρόκειται να προωθήσουμε μεταναστευτική πολική; 
     Νομίζω ότι εδώ χρειάζεται μια σαφής πολιτική επιλογή. Οι μετανάστες είναι πρόβλημα που αφορά στον πυρήνα της λειτουργίας της κοινωνίας. Πρέπει να υπάρξει ολοκληρωμένο πρόγραμμα στήριξης, να αντιμετωπιστούν τα επιμέρους ζητήματα που τους αφορούν και, βεβαίως, να ελεγχθεί, κύριε Υπουργέ –γνωρίζω ότι δεν είναι στη δική σας αρμοδιότητα, αλλά στην αρμοδιότητα άλλων Υπουργών- η προσβολή των δικαιωμάτων τους στο νόμιμο ημερομίσθιο και στην ασφαλιστική κάλυψη. Δεν μπορούμε χωρίς αυτά τα στοιχειώδη πράγματα να μιλάμε για μεταναστευτική πολιτική.
     Επιτρέψτε μου να ολοκληρώσω μ’ αυτό, κύριε Πρόεδρε, που αν και δεν είναι το κύριο, είναι όμως ενδεικτικό. Περάστε, κύριε Υπουργέ, έξω από τα αστυνομικά τμήματα. Θα δείτε ατέλειωτες ουρές μεταναστών να περιμένουν τη θεώρηση των εγγράφων τους από τον αρμόδιο αστυνομικό υπάλληλο. Γιατί να μην πηγαίνει η θεώρηση των εγγράφων τους και η επικύρωση του γνησίου της υπογραφής τους στα Κ.Ε.Π., όπως υπήρχε στο παρελθόν, και τους στέλνουμε στα αστυνομικά τμήματα με ό,τι αυτό συνεπάγεται αναφορικά και με τα προβλήματα λειτουργίας των αστυνομικών τμημάτων και την παρέκκλιση των αστυνομικών από το κύριο καθήκον τους που είναι η προστασία της ασφάλειας των πολιτών; Είναι ενδεικτικό το παράδειγμα.
     Κύριε Υπουργέ, τα γεγονότα στην Κεντρική Ευρώπη και ιδιαίτερα στη Γαλλία νομίζω ότι πρέπει να αφυπνίσουν συνειδήσεις και είναι καιρός να προωθηθεί η διαδικασία για να αποκτήσουν οι μετανάστες αυτοί που επί μακρόν μένουν στη χώρα μας πολιτικά δικαιώματα. 
     ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει το λόγο.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Κουβέλη, αντιλαμβάνομαι την ευαισθησία σας. ‘Οπως επίσης θέλω να σας πω –και αυτό φαίνεται στην πράξη- ότι οι ανησυχίες σας και οι αγωνίες σας είναι και δικές μας. Γι’ αυτό πηγαίνουμε μ’ αυτές τις ταχύτητες, γι’ αυτό δημιουργείται το ολοκληρωμένο πρόγραμμα δράσης της κοινωνικής ένταξης και, παράλληλα, δεν περιμένουμε να τελειώσει, για να αρχίσουμε να το εφαρμόζουμε. Υπάρχουν ειδικά προγράμματα όπως σας είπα και πάλι, τα τρία που ανέφερα προηγουμένως. Επί μέρους προγράμματα με τα οποία αποδεικνύουμε ότι ξεκινήσαμε. 
     Συνομολογείτε, υποθέτω, ότι για να διαμορφωθεί όλο αυτό το πρόγραμμα μέσα σε ενάμισι χρόνο έγινε μεγάλη προσπάθεια. Αντιλαμβάνομαι τα ελλείμματα τα οποία υπάρχουν αλλά και πάλι σας τονίζω ότι τρέχουμε με ό,τι ταχύτητες μπορούμε. 
     Εκεί που δεν θα συμφωνήσω μαζί σας είναι σ’ αυτό το οποίο είπατε για γκέτο. Δεν υπάρχουν γκέτο στον τόπο μας σαν αυτά που είδαμε στο εξωτερικό. Και αυτό οφείλεται, κύριε Κουβέλη, όχι τόσο πολύ στην ίδια την πολιτεία -γιατί η πολιτεία ολιγώρησε- αλλά οφείλεται πρωτίστως στην ελληνική κοινωνία, στον πολιτισμό της, στη Δημοκρατία της, στο γεγονός ότι εμείς ως κοινωνία ζήσαμε τη μετανάστευση και από τις δύο όψεις. Και αν εξαιρέσετε κάποια φαινόμενα που είναι παρελθόν, οριακά, που ήταν εξαιρέσεις και δεν σηματοδοτούν τον κανόνα, αυτή η κοινωνία, αυτός ο λαός το μετανάστη τον θεωρεί ιερό. Γι’ αυτό κάνουμε την προσπάθεια τούτη την ώρα όλοι οι παράνομοι μετανάστες να νομιμοποιηθούν χωρίς καμία εξαίρεση. Και αν χρειαστούν και παρατάσεις και διορθώσεις θα το κάνουμε. Ακριβώς για να μην είναι οι μετανάστες αντικείμενα εκμετάλλευσης, ακριβώς για να έχουν οι μετανάστες τη δυνατότητα να εργάζονται νόμιμα, να έχουν την κοινωνική τους ασφάλιση και την ασφάλειά τους.
     Αλλά και εδώ θέλω να διορθώσω κάτι. Ξέρετε πολύ καλά΄, στο πλαίσιο του Εθνικού Συστήματος Υγείας, ακόμη και για παράνομους μετανάστες, ποια είναι η συμπεριφορά των νοσοκομείων. Τους αντιμετώπισαν –και είναι προς τιμήν πραγματικά του Εθνικού Συστήματος Υγείας γενικότερα- ως ισότιμα μέλη της ελληνικής κοινωνίας όπως πρέπει να τους αντιμετωπίζουν. Γιατί αυτό σημαίνει πραγματική ένταξη. Δεν λέω ότι δεν έχουμε προβλήματα, δεν λέω ότι δεν έχουμε ελλείμματα, τα διορθώνουμε. 
     Ένα είναι βέβαιο: Ότι στην Ελλάδα οι μετανάστες έχουν πολύ καλύτερη μεταχείριση –άσχετα από τις ελλείψεις που παρουσιάζει η πολιτική- από την ελληνική κοινωνία σε σχέση με αυτό το οποίο υπάρχει σε άλλες χώρες. Γιατί υπάρχει αυτή η ευαισθησία, η δημοκρατική παράδοση, η αρχή της ισότητας όπως εμείς την καταλαβαίνουμε. Που σημαίνει ίση μεταχείριση ουσιωδώς όμοιων καταστάσεων, που σημαίνει «εκάστω το ίδιον αποδιδόναι». Κάτι που άλλες χώρες δεν το αντιλήφθηκαν εγκαίρως και το αντιλαμβάνονται στην πράξη μόλις τώρα, με όλα τα προβλήματα που εμφανίζονται. Το τονίζω, αυτό δεν είναι άλλοθι για την Κυβέρνηση. Ίσα-ίσα επειδή σε πολλά πράγματα η κοινωνία πηγαίνει μπροστά από τις πολιτικές αυξάνει τις τύψεις μας για πράγματα που δεν έχουμε κάνει. Αλλά, πάντως, γκέτο δεν υπάρχουν και δεν θα υπάρξουν. Γι’ αυτό ευελπιστούμε -μαζί με τη χάραξη και την εφαρμογή πολιτικής- ότι φαινόμενα σαν αυτά που υπάρχουν στη Γαλλία και στην υπόλοιπη Ευρώπη δεν θα εμφανισθούν στην Ελλάδα. Αλλά –το τονίζω- αυτό που λέω δεν είναι για να επαναπαυόμαστε. Είναι για να αισθανόμαστε πολύ περισσότερο την ανάγκη εγρήγορσης!
     ΠΡΟΕΔΡΕΥΩΝ (Ιωάννης Τραγάκης): Εισερχόμαστε στις επίκαιρες ερωτήσεις Δευτέρου Κύκλου. 
     Πρώτη είναι η υπ’ αριθμ. 199/14-11-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Ανάπτυξης, σχετικά με την αντιμετώπιση του φαινομένου της νοθείας των τροφίμων και ιδιαίτερα του ελαιολάδου κ.λπ.. 
     Συγκεκριμένα η επίκαιρη ερώτηση του κυρίου συναδέλφου έχει ως εξής:
     «Με αφορμή τον εντοπισμό από τον Ε.Φ.Ε.Τ. ανώνυμου «ελαιόλαδου» βελγικής προέλευσης που διακινούσε στην Ελλάδα μεγάλη αλυσίδα σούπερ μάρκετ και μάλιστα με την επωνυμία «εξαιρετικό παρθένο ελαιόλαδο 365» έρχεται ξανά στην επικαιρότητα το θέμα του ελέγχουν για τα νοθευμένα τρόφιμα. 
     Είναι γεγονός ότι πολλές μεγάλες αλυσίδες στο όνομα μόνο του κέρδους εισάγουν ανώνυμα, μη ελεγμένα, μη πιστοποιημένα, αμφίβολης ποιότητας προϊόντα. Τις περισσότερες φορές είναι προϊόντα που προέρχονται από μη παραγωγικές χώρες και απευθύνονται σε παραγωγικές. Στη συγκεκριμένη περίπτωση η δήθεν «ελαιολάδου» η μεγάλη αλυσίδα σούπερ μάρκετ το εισάγει στην Ελλάδα με τους οκτακόσιους χιλιάδες και πλέον ελαιοπαραγωγούς, από το Βέλγιο που δεν βγάζει σταγόνα ελαιόλαδο.
     Επειδή η κερδοσκοπική ανταγωνιστικότητα οδηγεί ορισμένες μεγάλες επιχειρήσεις σε τέτοιες επιλογές που βλάπτουν τους καταναλωτές και δεν σέβονται τους παραγωγούς και επειδή η σχετικά αυξημένη τιμή του ελαιόλαδου αυτήν την περίοδο μπορεί να οδηγήσει σε αύξηση του φαινομένου της νοθείας με μοναδικό στόχο την κερδοσκοπία 
     Ερωτάται ο κύριος Υπουργός: 
     Α. Υπάρχει σχέδιο αντιμετώπισης του φαινομένου της νοθείας των τροφίμων και ιδιαίτερα για το ελαιόλαδο; 
     Β. Έχουν δοθεί οδηγίες στους ελεγκτικούς μηχανισμούς (Ε.Φ.Ε.Τ. κ.λπ..) για την ιδιαίτερη προσοχή και τον εντοπισμό των αντιφατικών περιπτώσεων (π.χ. ελαιόλαδο από Βέλγιο, σταφίδα από Γερμανία κ.λπ..);»
     Ο κύριος Υφυπουργός έχει το λόγο για τρία λεπτά. 
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κατ’ αρχάς θα ήθελα ξεκάθαρα να απαντήσω ότι ασφαλώς και υπάρχει τέτοιο σχέδιο και ασφαλώς και υπάρχουν τέτοιες οδηγίες και ασφαλώς και γίνεται αυτό στην πράξη. Ο Ε.Φ.Ε.Τ. στα πλαίσια της υλοποίησης εθνικών προγραμμάτων για τον επίσημο έλεγχο των τροφίμων και ειδικότερα για το έτος 2005 έχει σχεδιάσει και έχει ήδη υλοποιήσει ένα εθνικό πρόγραμμα ελέγχου του ελαιολάδου και του πυρηνελαίου σε συνεργασία με το Γενικό Χημείο του Κράτους και την Εθνική Διεπαγγελματική Οργάνωση Ελαιολάδου και Ελιάς.
     Πραγματοποιήθηκαν για πρώτη φορά στοχευμένοι έλεγχοι σε τετρακόσια και πλέον δείγματα ελαιολάδου και πυρηνελαίου όλων των κατηγοριών που μπορούν να διατίθενται στο λιανικό εμπόριο και σε όλο το εύρος των εμπορικών σημάτων που διακινούνται στην ελληνική αγορά. Από τα τετρακόσια ληφθέντα δείγματα τα διακόσια εξήντα πέντε δείγματα, δηλαδή το 66% αφορούσε εξαιρετικά παρθένο ελαιόλαδο, τα ογδόντα οκτώ δείγματα, δηλαδή το 22% αφορούσε ελαιόλαδο αποτελούμενο από εξευγενισμένα και παρθένα ελαιόλαδα, τα δεκαεννέα δείγματα, το 5% αφορούσαν παρθένο ελαιόλαδο και τα είκοσι οκτώ δείγματα, το 7% αφορούσαν πυρηνέλαιο. Ο εργαστηριακός έλεγχος των δειγμάτων ελαιολάδου και πυρηνελαίου από τις χημικές υπηρεσίες του Γενικού Χημείου του Κράτους αφορούσε τους δείκτες ποιότητας και γνησιότητας για τη συμφωνία ή μη των δηλουμένων κατηγοριών ελαιολάδου όπως αυτές καταχωρίζονται στον ευρωπαϊκό κανονισμό που σήμερα ισχύει. 
     Αυτό που προέκυψε από τις εργαστηριακές εξετάσεις είναι ότι το 91% του συνόλου των δειγμάτων ήταν σύμφωνο με την κείμενη νομοθεσία όσον αφορά τις προδιαγραφές ποιότητας και γνησιότητας ενώ το 9% δεν ήταν σύμφωνο με αυτές. Ειδικότερα στις κατηγορίες είχαμε τα εξής αποτελέσματα: Για το εξαιρετικό παρθένο ελαιόλαδο, το ποσοστό μη κανονικότητας ήταν 8,3%, για το παρθένο ελαιόλαδο 22%, για το ελαιόλαδο αποτελούμενο από εξευγενισμένα ελαιόλαδα 11% και για το πυρηνέλαιο 0%. Τα δείγματα ελήφθησαν από όλα τα πιθανά σημεία διάθεσής τους καθώς και από τις τυποποιητικές μονάδες και οι έλεγχοι είχαν και έχουν σκοπό να εξακριβώσουν αν τα ελαιόλαδα είναι νοθευμένα με πιθανώς μολυσμένα ή χαμηλότερης ποιότητας ή μη βρώσιμα έλαια, αν τα ελαιόλαδα φέρουν τη σωστή επισήμανση. Οι έλεγχοι διενεργήθηκαν σύμφωνα με τις εθνικές και κοινοτικές διατάξεις με στόχο να συμβάλουν και στη διαχείριση του κινδύνου από χαμηλής ποιότητας έλαια και παράλληλα να βοηθήσουν και την αποφυγή της παραπλάνησης και της έκθεσης σε κίνδυνο της υγείας των καταναλωτών και την προστασία του εθνικού μας προϊόντος.
     Στα πλαίσια, λοιπόν, τα παραπάνω εντάσσεται ο εντοπισμός από τον Ε.Φ.Ε.Τ. του νοθευμένου ελαιόλαδου βελγικής προέλευσης που διακινούσε στην Ελλάδα μία μεγάλη αλυσίδα σούπερ μάρκετ με την επωνυμία «εξαιρετικό παρθένο ελαιόλαδο 365» για το οποίο, εκτός από την ενημέρωση των καταναλωτών και την άμεση ανάκληση του προϊόντος έγινε και ανακοίνωση στο σύστημα έγκαιρης προειδοποίησης για τα τρόφιμα και τις ζωοτροφές της Ευρωπαϊκής Ένωσης. Επίσης, επισημαίνεται ότι στα πλαίσια των παραπάνω ελέγχων σε όσες περιπτώσεις διαπιστώθηκαν παραβάσεις βρίσκονται σε εξέλιξη οι προβλεπόμενες από το νόμο κυρώσεις τόσο διοικητικές όσο και ποινικές.
     Και εδώ θα ήθελα να επαναλάβω ότι η Κυβέρνηση όχι μόνο στον κλάδο του ελαιολάδου αλλά γενικώς στον κλάδο των τροφίμων –είχαμε και προχθές τη δυνατότητα με το συνάδελφο να συζητήσουμε με αφορμή την ερώτηση που είχε κατατεθεί για τον Ε.Φ.Ε.Τ.- δείχνει, εξαιρετικά, μεγάλη ευαισθησία στα θέματα ασφάλειας και υγιεινής διατροφής και στην προστασία της εγχώριας παραγωγής.
     ΠΡΟΕΔΡΕΥΩΝ (Ιωάννης Τραγάκης): Ο κ. Κεγκέρογλου έχει το λόγο για δύο λεπτά. 
     ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Υπουργέ, είναι γνωστό ότι κάθε φορά που η συγκυρία βοηθάει σε σχετικά καλές τιμές ελαιολάδου, οι κερδοσκόποι εμφανίζονται. Είναι γεγονός ότι κάθε φορά που ζητούνται από τους ελαιοπαραγωγούς και από εμάς εδώ στη Βουλή έλεγχοι για τη διακίνηση των τροφίμων, κάποιοι επιμένουν στην ελεύθερη αγορά. Όμως, ελεύθερη αγορά δεν σημαίνει και ασύδοτη αγορά. Εδώ έχουμε ένα τρανταχτό παράδειγμα εξαπάτησης των καταναλωτών, ένα μεγάλο κόλπο κερδοσκοπίας εις βάρος των ελαιοπαραγωγών. Η ευθύνη των εταιρειών οι οποίες εισάγουν από το εξωτερικό προϊόντα νοθευμένα είναι ακέραιη και ανήκει σ’ αυτές και όσον αφορά την ποιότητα των προϊόντων που δεν ελέγχουν και όσον αφορά τις κερδοσκοπικές τάσεις οι οποίες αφήνονται να ενισχυθούν. 
     Είναι γνωστό ότι το Βέλγιο δεν παράγει ελαιόλαδο, επομένως από μακριά κάνει «μπαμ» ότι η περίπτωση με φθηνό ελαιόλαδο που βαφτίζεται έξτρα παρθένο έπρεπε να είναι αντικείμενο ελέγχου και από την ίδια την εταιρεία και από τους ελεγκτικούς μηχανισμούς. 
     Χρειάζεται συνεργία, κύριε Υπουργέ, του Σ.Δ.Ο.Ε. και του Ε.Φ.Ε.Τ. προκειμένου να προωθήσουν τους ελέγχους που είπατε αποτελεσματικά, ούτως ώστε να μην αφήνονται περιθώρια στους κερδοσκόπους. Θα ήθελα να μας πείτε αν έχει ενημερωθεί η Ευρωπαϊκή Αρχή Τροφίμων, τι σας έχει απαντήσει, ποιο είναι εκείνο το εξειδικευμένο σχέδιο για την προστασία των ελαιοπαραγωγών αυτή την περίοδο μια και είναι γνωστό ότι υπάρχει η πρόταση από πολλούς και οι πιέσεις από ορισμένες χώρες να επιτραπούν οι εισαγωγές από τρίτες χώρες στην Ευρωπαϊκή Ένωση, ελαιολάδου λόγω των σχετικά καλών τιμών που απολαμβάνει ο παραγωγός. 
     Αλλά το αποτέλεσμα αυτής της αγωγής, αν επιτραπεί, θα είναι και να νοθεύεται το ελαιόλαδο και ο καταναλωτής να το πληρώνει ακριβά. Ενώ, λοιπόν, έχει απαγορευθεί στους ελαιοπαραγωγούς κάτι πολύ σημαντικό, να διακινούν το δικό τους, το παραγωγικό ελαιόλαδο χύδην και επιτρέπεται μόνο σε μικρές συσκευασίες, αυτό επιτρέπεται στους εισαγωγείς, στους εξαγωγείς, στους εμπόρους με αποτέλεσμα να το εκμεταλλεύονται οι κερδοσκόποι και έτσι να προχωρούν στη νοθεία ελαιολάδου. 
     Ποιες είναι οι επιπτώσεις για την εταιρεία αυτή; Δεν πρέπει να υπάρξει μια σημαντικά παραδειγματική τιμωρία γι’ αυτήν την εταιρεία, ούτως ώστε να δοθεί ένα μήνυμα στους κερδοσκόπους; Το επόμενο διάστημα, όπως σας είπα, θα έχουμε ένταση τέτοιων φαινομένων.
     Εγώ ζητώ την ανάληψη μιας πρωτοβουλίας από το δικό σας Υπουργείο, από το Υπουργείο Ανάπτυξης, προκειμένου να προσδιοριστεί ένα σχέδιο και μια πολιτική για τη διακίνηση των προϊόντων και ιδιαίτερα για την εμπορία ελαιολάδου. Προπάντων, βέβαια, ζητώ την ουσιαστική παρέμβασή σας στην Ευρωπαϊκή Ένωση, προκειμένου να παρέμβει και η Ευρωπαϊκή Αρχή Τροφίμων και να προστατευθεί το ελαιόλαδο.
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υφυπουργέ, έχετε το λόγο για δυο λεπτά.
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε συνάδελφε, παραβιάζετε ανοικτές θύρες. Με ρωτήσατε τώρα στο τέλος εάν έχει ενημερωθεί η Ευρωπαϊκή Ένωση. Σας ανέφερα ότι έχει ενημερωθεί.
     Δεύτερον, το θέμα το οποίο αναφέρετε σαν παράδειγμα είναι ακριβώς αποτέλεσμα των ελέγχων των κρατικών υπηρεσιών και του Ε.Φ.Ε.Τ.. Άρα, αυτό δεν προέκυψε από κάποια άλλη ενημέρωση, αν εσάς, κύριε συνάδελφε, σας ενδιαφέρει να ακούσετε την απάντηση στα ερωτήματα που θέσατε. Το κρούσμα αυτό δεν προέκυψε παρά από τον έλεγχο που έκανε ο Ε.Φ.Ε.Τ. στα πλαίσια των ελέγχων που κάνει. 
     Ως προς το γεγονός ότι το λάδι αυτό εισήχθη από το Βέλγιο, γνωρίζουμε ότι το Βέλγιο δεν παράγει λάδι –αυτό είναι προφανές- αλλά δεν απαγορεύεται η συσκευασία κάπου αλλού. Σημασία έχει ότι όπου και αν συσκευάζεται, όπως και αν διακινείται το οποιοδήποτε προϊόν, πρέπει να ακολουθεί τους κανόνες της Ευρωπαϊκής Ένωσης και της χώρας μας. Το ίδιο συμβαίνει και για το λάδι. Άρα, λοιπόν, το λάδι το οποίο είναι ένα εθνικό προϊόν για μας έχει ακόμη μεγαλύτερη ευαισθησία. Οι έλεγχοι –θα συμφωνήσω μαζί σας- πρέπει να ενταθούν. 
     Εάν φτάσουμε δε στο θέμα των προστίμων, μη με αναγκάσετε να επαναλάβω αυτά που είπα και προχθές. Επί των ημερών μας μπαίνουν πρόστιμα, έχουν ονοματεπώνυμο και ανακοινώνονται. Ο Ε.Φ.Ε.Τ. επί των ημερών σας –σας είπα- ένα και μοναδικό πρόστιμο κάποια στιγμή εισηγήθηκε και αυτό δεν επεβλήθη. Μη μεταφέρουμε εδώ τέτοιου είδους αντιπαράθεση, διότι ο στόχος είναι κοινός: Να προστατεύσουμε τα ελληνικά προϊόντα, να προστατεύσουμε το λάδι και τον Έλληνα καταναλωτή. Αυτή τη δουλειά κάνει η σημερινή Κυβέρνηση και ο Ε.Φ.Ε.Τ..
     Όσον αφορά το θέμα της τιμής –επειδή το αναφέρατε πολλές φορές-  πράγματι η φετινή χρονιά είναι μια χρονιά όπου λόγω προβλημάτων παραγωγής ελαιολάδου στην Ισπανία υπάρχει μια άνοδος της τιμής που ευνοεί βέβαια τον παραγωγό, αλλά μπορεί να έχει και δυσμενείς επιπτώσεις για τον καταναλωτή. Είναι γνωστό –το έχουμε ανακοινώσει- ότι το Υπουργείο Ανάπτυξης έχει ξεκινήσει κοστολογικούς ελέγχους στο λάδι, ακριβώς για να μην επωφεληθούν απ’ αυτή την άνοδο της τιμής προς τον παραγωγό ορισμένοι τυποποιητές ή διακινητές, και χωρίς λόγο μεταφέρουν αύξηση περισσότερη απ’ αυτή που δικαιολογεί η αύξηση του προϊόντος. 
     Όσον αφορά τα άλλα θέματα που θέσατε και για τη διακίνηση, είναι και θέματα του Υπουργείου Αγροτικής Ανάπτυξης –όπως ξέρετε- και εκείνοι είναι αρμοδιότεροι εμού για να απαντήσουν.
     Ευχαριστώ πολύ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
     Εισερχόμεθα στη συζήτηση της τρίτης με αριθμό. 196/14.11.2005 επίκαιρης ερώτησης του Βουλευτή του Συνασπισμού Ριζοσπαστικής Αριστεράς κ. Ιωάννη Δραγασάκη προς τον Υπουργό Οικονομίας και Οικονομικών, σχετικά με την εισαγωγή της εταιρείας «ΣΙΔΜΑ Α.Ε.» στο Χρηματιστήριο κ.λπ.. 
     Η επίκαιρη ερώτηση του κυρίου Δραγασάκη έχει ως εξής:
     «Στις 19.9.2005 καταθέσαμε με την αρ. πρωτ. 2263 ερώτηση για την εξαπάτηση του επενδυτικού κοινού στο Χρηματιστήριο με μεθόδους που αντιβαίνουν τη νομοθεσία και τον Κώδικα Χρηματιστηριακής Δεοντολογίας. Στην εν λόγω ερώτηση το ΥΠ.Ο.Ο. δεν έχει απαντήσει.
     Υπενθυμίζουμε ότι με την ερώτησή μας (την οποία δεν επαναλαμβάνουμε ολόκληρη εδώ) επισημαίναμε το γεγονός ότι η εταιρεία «ΣΙΔΜΑ Α.Ε.» εισήχθη στο Χρηματιστήριο με ανακριβή –όπως αποδείχθηκε- στοιχεία ως προς τα κέρδη της άρα και την πραγματική της αξία. Αμέσως μετά την εισαγωγή της, η μετοχή της έχασε περίπου το 50% της αρχικής της τιμής. Τόσο ο βασικός μέτοχος, συνεπώς, όσο και ο ανάδοχος κερδοσκόπησαν σε βάρος του επενδυτικού κοινού.
     Δεδομένου ότι η περίπτωση αυτή δεν είναι και η μοναδική και το θέμα εξακολουθεί να απασχολεί τον Τύπο και το επενδυτικό κοινό, ερωτάται ο κύριος Υπουργός:
     1. Τι μέτρα έχουν ληφθεί ή πρόκειται να ληφθούν από την Κυβέρνηση, προκειμένου να καταλογιστούν οι προφανείς ευθύνες τόσο στην εισηγμένη όσο και στον ανάδοχο; Πώς διαμορφώθηκε η τιμή εισαγωγής της ως άνω μετοχής και συγκεκριμένα ποιοι θεσμικοί επενδυτές συμμετείχαν στη διαδικασία διαμόρφωσης της τιμής και ποιοι θεσμικοί επενδυτές αγόρασαν κατά τη δημόσια εγγραφή και κάλυψαν τη σχετική εισαγωγή;
     2. Σύμφωνα με νεώτερες πληροφορίες μας, εταιρείες επενδύσεων συνδεδεμένες με τον ανάδοχο πούλησαν με ζημία όλες τις μετοχές που είχαν αγοράσει κατά τη δημόσια εγγραφή. Θεωρεί η Κυβέρνηση αυτή την ενέργεια συμβατή με τον κανονισμό αναδόχων και τον Κώδικα Δεοντολογίας (απόφαση 132/98) της Επιτροπής Κεφαλαιαγοράς; Αν όχι, τι μέτρα έχουν ληφθεί ή πρόκειται να ληφθούν;»
     Ορίστε, κύριε Υφυπουργέ, έχετε το λόγο για τρία λεπτά.
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, αγαπητέ συνάδελφε, η Κυβέρνηση έχει θωρακίσει την ελληνική κεφαλαιαγορά με τρεις πάρα πολύ σημαντικούς νόμους που ψηφίσαμε.
     Ο ένας είναι ο ν.3371/7.2005 για θέματα κεφαλαιαγοράς και άλλες διατάξεις που προσδιορίζει με μεγάλη λεπτομέρεια τις ελάχιστες προϋποθέσεις εισαγωγής κινητών αξιών στο Χρηματιστήριο, την ανάκληση άδειας λειτουργίας χρηματιστηριακών εταιρειών, τη σύσταση διεύθυνσης εσωτερικού ελέγχου στην Επιτροπή Κεφαλαιαγοράς, την ανεξαρτησία της Επιτροπής Κεφαλαιαγοράς και όλα τα σχετικά με τη δημοσίευση πληροφοριών.
     Επίσης, ψηφίσαμε το ν.3340/5.2005 για την προστασία της κεφαλαιαγοράς από πρόσωπα που έχουν εμπιστευτικές πληροφορίες και από πράξεις χειραγώγησης, όπου προσδιορίζονται όλα τα διοικητικά μέτρα και οι σχετικές κυρώσεις και όλες οι ποινικές κυρώσεις όταν γίνεται κατάχρηση εμπιστευτικών πληροφοριών και πράξεις χειραγώγησης.
     Ακόμη ψηφίσαμε το ν.3401/10.2005 που αφορά όλα τα σχετικά με τα ενημερωτικά δελτία των δημοσίων προσφορών κινητών αξιών και όλα τα σχετικά με την εισαγωγή μετοχών για διαπραγμάτευση και προσδιορίζονται όλα όσα αφορούν την κατάρτιση του ενημερωτικού δελτίου. Μάλιστα, στο άρθρο 16 περιγράφεται με αρκετή λεπτομέρεια πώς συμπληρώνεται το ενημερωτικό δελτίο με νέα στοιχεία ή διορθώσεις σφαλμάτων από το αρχικό δελτίο. Στα άρθρα 24 και 25 ξεκαθαρίζονται τα θέματα κυρώσεων και ευθυνών για σχετικές παραβάσεις. 
     Έχουμε δηλαδή νομοθετήσει ένα πολύ αυστηρό και σύγχρονο πλαίσιο με βάση αυτά τα οποία ισχύουν σε όλη την Ευρώπη. Επιπλέον, έχουμε ενισχύσει την Επιτροπή Κεφαλαιαγοράς και έχουμε θωρακίσει την ανεξαρτησία της, για να μπορεί να κάνει σωστά τη δουλειά της.
     Τώρα στο συγκεκριμένο θέμα της εταιρείας «ΣΙΔΜΑ Α.Ε.» σας διαβάζω την απάντηση της Επιτροπής Κεφαλαιαγοράς σε σχέση με το θέμα αυτό και σας δηλώνω γενικά πως θα είμαστε ιδιαίτερα αυστηροί στα θέματα που αφορούν την πληρότητα και την ακρίβεια του ενημερωτικού δελτίου και τη σχετική ευθύνη των αναδόχων, κυρίως δηλαδή των τραπεζών.
     Εν συντομία σας λέω τι μας απάντησε η Επιτροπή Κεφαλαιαγοράς:
     Πρώτον, επέβαλε πρόστιμο 290.000 ευρώ που είναι το μέγιστο δυνατό πρόστιμο στην εν λόγω εταιρεία, διότι κατά την εισαγωγή των μετοχών της στο Χρηματιστήριο Αθηνών δεν συνέταξε –ως όφειλε- αυτό που ανέφερα πριν, δηλαδή το συμπλήρωμα του ενημερωτικού δελτίου με το οποίο θα ενημέρωνε τους επενδυτές για σημαντικό γεγονός και ιδιαίτερα για τη μεταστροφή της πορείας των οικονομικών της αποτελεσμάτων κατά το πρώτο τρίμηνο του 2005, μάλλον επειδή κυρίως έπεσαν πολύ οι τιμές του σιδήρου την περίοδο εκείνη. 
     Δεύτερον, επέβαλε πρόστιμο 290.000 ευρώ στην εταιρεία “EFG TELESIS FINANCE” διότι ως κύριος ανάδοχος της έκδοσης της εταιρείας δεν μερίμνησε για την επικαιροποίηση του ενημερωτικού δελτίου, όσον αφορά το ανωτέρω γεγονός ώστε να διασφαλιστεί η ορθή, πλήρης και αντικειμενική ενημέρωση του επενδυτικού κοινού.
     Ευχαριστώ, κύριε Πρόεδρε. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
     Ορίστε, κύριε Δραγασάκη, έχετε το λόγο για δυο λεπτά.
     ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, όσα απάντησε ο κύριος Υπουργός είναι ακριβή, αλλά δεν συνιστούν απάντηση στην ερώτησή μου. Εγώ ζήτησα συγκεκριμένα στοιχεία. Εμένα δεν με απασχολεί η εταιρεία «ΣΙΔΜΑ Α.Ε.» ούτε ο ανάδοχός της. Με απασχολεί το φαινόμενο. Και πληροφορούμαι ότι υπάρχει μακρύς κατάλογος εταιρειών που έχουν κάνει τα ίδια πράγματα. 
     Κύριε Πρόεδρε, εδώ έχουμε ένα πρόβλημα του οποίου νομίζω ότι αξίζει να κατανοηθεί ποια είναι η σημασία. Να το πω απλά. Ας υποθέσουμε ότι έχετε ένα διαμέρισμα που αξίζει 100.000.000 δραχμές. Τα βρίσκετε με τους μεσίτες και διαδίδετε στην αγορά ότι το διαμέρισμα κάνει 200.000.000 δραχμές και βρίσκετε ένα κορόιδο και του πουλάτε το διαμέρισμα 200.000.000 δραχμές. Κερδίσατε 100.000.000 δραχμές. Μετά διαδίδετε πάλι ότι το διαμέρισμα δεν είναι ασφαλές, ότι έχει προβλήματα και πέφτει η τιμή του κάτω από τα 100.000.000 δραχμές. Πέφτει ας πούμε στα 50.000.000 δραχμές. Ξαναγοράζετε εσείς ο ίδιος το ίδιο διαμέρισμα και έχετε στο τέλος και το διαμέρισμα και τα κέρδη. Είναι και υπερτιμητική και υποτιμητική κερδοσκοπία. Αυτό είναι που εμένα με απασχολεί.
     Ποιοι κερδίζουν από αυτό; Πρώτον, οι ιδιοκτήτες των επιχειρήσεων. Δεύτερον, οι ανάδοχοι, οι μεσίτες. Ποιοι χάνουν; Χάνει το επενδυτικό κοινό, χάνουν οι μεριδιούχοι αμοιβαίων κεφαλαίων –και κύριε Υπουργέ, θέλει προσοχή εδώ, αν έχουν εμπλακεί αμοιβαία κεφάλαια- και τέλος, χάνει την αξιοπιστία του το Χρηματιστήριο. 
     Εδώ εμπλέκονται αδικήματα. Τους νόμους που μου είπατε, σωστά τους είπατε. Αλλά εκεί υπάρχουν αδικήματα: Απιστία, απάτη, χειραγώγηση, παραπληροφόρηση. Η Επιτροπή Κεφαλαιαγοράς επέβαλε πρόστιμα μόνο για ένα από τα αδικήματα αυτά. 
     Λυπάμαι πολύ, αλλά πρέπει να επανέλθω. Και το λέω αυτό, διότι ορισμένοι έδειξαν δυσφορία για την αρνητική δημοσιότητα. Δεν φταίω εγώ. Είναι ευθύνη της Κυβέρνησης. 
     Εγώ ζητάω, ως μέλος της Βουλής, πλήρη στοιχεία: Σε πόσες εταιρείες έχουμε αυτό το φαινόμενο, της κερδοσκοπικής αυτής πρακτικής, πώς διαμορφώθηκε η τιμή τους, ποιοι ανάδοχοι, ποια αμοιβαία, ποιες θυγατρικές αναδόχων πήραν μέρος, γιατί πούλησαν μετά και τι σημαίνουν αυτά από την άποψη της νομοθεσίας και των κανονισμών, διότι αυτό είναι το αίτημα και αυτή είναι η απαίτηση και του κόσμου που ασχολείται με αυτά τα θέματα. 
     Επομένως, εάν μεν έχετε σήμερα τα στοιχεία που ζητάω και στη γραπτή ερώτηση και τώρα, αυτά θα είναι καλοδεχούμενα για να τα μελετήσουμε. Εάν όχι, πρέπει να δούμε πώς θα το χειριστούμε, κύριε Υφυπουργέ. Ή θα μου τα δώσετε –εννοώ ως Υπουργείο- ή θα υποχρεωθούμε να κάνουμε ξανά ερώτηση κ.ο.κ.. 
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
     Ορίστε, κύριε Υφυπουργέ, έχετε το λόγο για δύο λεπτά.
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Όπως είπαμε προηγουμένως, προσπαθούμε να θωρακίσουμε την Επιτροπή Κεφαλαιαγοράς και με στελέχη και με νομοθετικό πλαίσιο για να κάνει σωστά τη δουλειά της, όπως την περιέγραψε ο εκλεκτός συνάδελφος.
     Μας απάντησε η Επιτροπή Κεφαλαιαγοράς στα θέματα, τα οποία θέσατε, αγαπητέ συνάδελφε. Και αντιλαμβάνομαι ότι κατά την Επιτροπή Κεφαλαιαγοράς δεν υπήρχε θέμα χειραγώγησης, υπήρχε όμως θέμα μη σωστής και μη έγκαιρης και μη ακριβούς συμπλήρωσης των στοιχείων που έπρεπε να συμπληρωθούν και γι’ αυτό ετέθησαν τα πρόστιμα, τα οποία επεβλήθησαν. 
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
     Θα συζητηθεί η δεύτερη με αριθμό 202/14.11.2005 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη, προς την Υπουργό Εθνικής Παιδείας και Θρησκευμάτων, σχετικά με την επίλυση του στεγαστικού προβλήματος των σχολείων στο Γέρακα κ.λπ..
     Το περιεχόμενο της επίκαιρης ερώτησης της κ. Κανέλλη έχει ως εξής:
     «Τεράστιο είναι το πρόβλημα της στέγασης του μαθητικού πληθυσμού στο Γέρακα. Η αύξηση των μαθητών που παρατηρείται τα τελευταία χρόνια λύθηκε, προσθέτοντας σε τρία δημοτικά το 1ο, 2ο και το 3ο, προκάτ κατασκευές και κοντέινερ. Φυσικά δεν υπάρχουν βοηθητικοί χώροι, εργαστήρια, βιβλιοθήκες και γυμναστήρια.
     Στην περιοχή λειτουργούν συνολικά πέντε δημοτικά σχολεία, από τα οποία τα τέσσερα έχουν κτήρια με όλα τα προαναφερόμενα προβλήματα –ακατάλληλους χώρους- καθώς και το 5ο δημοτικό που έχει ιδρυθεί, αλλά ουσιαστικά δεν λειτουργεί, αφού δεν υπάρχει χώρος για να στεγαστεί.
     Να σημειωθεί πως οι απαράδεκτες εγκαταστάσεις έχουν ελλείψεις που καθιστούν την εύρυθμη λειτουργία των σχολείων αδύνατη και πολλές φορές επικίνδυνη.
     Είναι δεδομένο πως με τη ραγδαία αύξηση του πληθυσμού της περιοχής το πρόβλημα συνεχώς θα οξύνεται και θα μεταφέρεται και στις άλλες βαθμίδες της εκπαίδευσης.
     Ερωτάται η κυρία Υπουργός
     Πώς προτίθεται η Κυβέρνηση να λύσει το πρόβλημα της στέγασης του μαθητικού πληθυσμού στο Γέρακα;
     Θα απομακρυνθούν τα κοντέινερ και οι πρόχειρες κατασκευές από τα σχολεία και μέχρι πότε θα γίνει αυτό; Πότε προβλέπεται να λειτουργήσει το 5ο δημοτικό σχολείο Γέρακα σε δικό του κτήριο;
     Υπάρχει μελέτη για κατασκευή νέων σχολικών κτηρίων για να καλυφθούν ουσιαστικά οι ανάγκες της περιοχής;».
     Ο Υφυπουργός Εθνικής Παιδείας και Θρησκευμάτων έχει το λόγο, για τρία λεπτά.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Ορθώς η κυρία συνάδελφος ανατέμνει το κτηριακό πρόβλημα της σχολικής στέγης στην περιοχή του Γέρακα που δεν είναι μόνο, αγαπητή κ. Κανέλλη, πρόβλημα του Γέρακα, αλλά ολόκληρης της ευρύτατης αυτής περιοχής της Ανατολικής Αττικής, η οποία επιλέγεται πλέον από τους κατοίκους του Λεκανοπεδίου –και ορθώς επιλέγεται- ως περιοχή πρώτης κατοικίας. 
     Έτσι βλέπουμε τα τελευταία οκτώ χρόνια στα πληθυσμιακά δεδομένα να έχουμε μία μεγάλη και απότομη αύξηση τόσο του πληθυσμού, όσο, όπως είναι φυσικό, και του μαθητικού πληθυσμού της περιοχής.
     Οφείλουμε να ομολογήσουμε ότι τα τελευταία χρόνια δεν έγιναν πολλά πράγματα εκεί. Και δεν το λέω ως άλλοθι, κ. Κανέλλη, για να πω, εν πάση περιπτώσει, ότι το πρόβλημα οφείλεται...
     ΒΑΣΙΛΕΙΟΣ ΟΙΚΟΝΟΜΟΥ: Δεν έγιναν πολλά;
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Τώρα για το αν έγιναν ή όχι, θα σας διαβάσω τα στοιχεία. Εγώ απολογούμαι. Εγώ είμαι εκείνος που δίνω την απάντηση και εσείς ακούτε και μπορείτε να μου κάνετε και μία δεύτερη ερώτηση, κύριε συνάδελφε, αν νομίζετε ότι τα στοιχεία που θα δώσω δεν είναι ικανοποιητικά. 
     Επειδή, λοιπόν, μέσα στους δεκαοκτώ αυτούς μήνες κατεγράφη το πρόβλημα και έγιναν όλες οι απαραίτητες από εμάς ενέργειες, θα παρακαλούσα και το Προεδρείο να μου δώσει, με τη σύμφωνη γνώμη σας λίγο περισσότερο χρόνο, γιατί είναι πολλά τα σχολεία  ιδιαίτερα τα προβλήματα και να σας πω ακριβώς με βάση τον σκελετό εκείνο που θέλετε να δώσω ...
     ΠΡΟΕΔΡΕΥΩΝ (Ιωάννης Τραγάκης): Λυπάμαι που θα είμαι σκληρός, αλλά η μέρα σήμερα δεν επιτρέπει να παραβιάσουμε το χρόνο. 
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, επειδή είμαστε και οι δύο Πειραιώτες με διακόπτετε συνεχώς. Σας παρακαλώ, αφήστε με να μιλήσω.
     ΠΡΟΕΔΡΕΥΩΝ (Ιωάννης Τραγάκης): Δεν σας διακόπτω, απλώς ...
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Θα μου δώσετε λίγο χρόνο όμως, για να μπορέσω...
     ΠΡΟΕΔΡΕΥΩΝ (Ιωάννης Τραγάκης): Θα σας δώσω, γιατί σας κράτησα και εγώ ήδη χρόνο. 
     Αλλά απευθυνόμενος και προς τους κυρίους συναδέλφους θα επαναλάβω για μία ακόμη φορά ότι λόγω της ιδιαιτερότητας της ημέρας και λόγω του γεγονότος ότι έχουμε να ψηφίσουμε ακόμα περίπου τριάντα τρία άρθρα στο νομοσχέδιο που έπεται ...
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Δεν θέλω εγώ πάνω από ένα λεπτό υπέρβαση.
     ΠΡΟΕΔΡΕΥΩΝ (Ιωάννης Τραγάκης): ... να είμαστε πιο σύντομοι. 
     Παρακαλώ, συνεχίστε.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Δεν θέλω πάνω από ένα λεπτό, κύριε Πρόεδρε. Αλλά και από σεβασμό προς την ημέρα που είναι και ημέρα τιμής προς το Πολυτεχνείο και ημέρα τιμής προς την εκπαίδευση και προς εκείνους που αγωνίζονται και πρέπει σήμερα ως συνεχιστές εκείνων να αγωνίζονται για μία αρτιότερη και ποιοτικότερη εκπαίδευση, θα ήθελα να δώσω αυτές τις απαντήσεις. 
     Πρώτα απ’ όλα, κυρία συνάδελφε, εγώ δεν θέλω να μιλήσω για τα νηπιαγωγεία για τα οποία δεν κάνετε έκτυπη ερώτηση, αλλά όντως υπάρχει πρόβλημα σε αυτά. Να σας πω όμως ότι με ενημέρωσε ο Οργανισμός Σχολικών Κτηρίων ότι με δύο εργολαβίες ήδη σε δύο συγκεκριμένα οικόπεδα που έχουν αποκτηθεί, ιδρύεται το 7ο και αποσυμφορείται με τον τρόπο αυτό το 2ο νηπιαγωγείο μέσα στο πρώτο εξάμηνο του 2006. 
     Συνεχίζουμε: Εκπονείται μελέτη εφαρμογής για την κατασκευή του δωδεκαθέσιου ολοήμερου δημοτικού σχολείου από τον Οργανισμό Σχολικών Κτιρίων για τη στέγαση του 5ου Δημοτικού σχολείου Γέρακα, η οποία προβλέπεται να ολοκληρωθεί –η μελέτη αυτή και η πράξη εφαρμογής της – στο τέλος Δεκεμβρίου του 2005, δηλαδή μετά από ένα μήνα. 
     Στον ίδιο χώρο εκπονείται, επίσης, μελέτη για την κατασκευή του Καλλιτεχνικού Γυμνασίου, σύμφωνα με το ειδικό κτηριολογικό πρόγραμμα που συντάχθηκε γι’ αυτόν το σκοπό, ειδικά για το σχολείο αυτό το οποίο θα είναι κόσμημα για ολόκληρη την Αττική, διότι έχει έναν ειδικό σκοπό ως ειδικό σχολείο και γι’ αυτό γίνεται σε αυτή την περιοχή του Γέρακα. 
     Το Γυμνάσιο αυτό σήμερα στεγάζεται στο δημόσιο διδακτήριο του 2ου Λυκείου Γέρακα, με αποτέλεσμα το 2ο Λύκειο να συστεγάζεται στο διπλανό δημόσιο διδακτήριο του 3ου. Με την κατασκευή όμως, του νέου διδακτηρίου για το οποίο, όπως σας είπα, ολοκληρώνεται η μελέτη, θα ομαλοποιηθεί πλήρως η λειτουργία και των τριών σχολικών μονάδων και θα υπάρχει προοπτική κάλυψης και των μελλοντικών αναγκών. 
     Οι μελέτες εφαρμογής –σας το τονίζω και πάλι- θα ολοκληρωθούν στο τέλος του επόμενου μήνα, δηλαδή με το κλείσιμο του 2005, και στη συνέχεια αμέσως θα εκδοθεί η απαιτούμενη οικοδομική άδεια για να δημοπρατηθεί μαζί με την άδεια το έργο. 
     Όσον αφορά το άλλο μεγάλο πρόβλημα στο 6ο δημοτικό σχολείο γνωρίζετε, κ. Κανέλλη, ότι από τις 16.12.2003, με απόφαση του τότε διοικητικού συμβουλίου του Ο.Σ.Κ., είχε εγκριθεί η σύναψη προγραμματικής σύμβασης με το Δήμο του Γέρακα, ώστε να κατασκευαστεί ένα δωδεκαθέσιο δημοτικό και ένα διθέσιο νηπιαγωγείο για να στεγάσει το 6ο Δημοτικό και να έχουμε την πλήρη αποσυμφόρηση σε επίπεδο πρωτοβάθμιας. 
     Αυτό δεν έγινε. Και ξέρετε γιατί δεν έγινε; Και είναι η πληροφορία που θα σας δώσω σαφέστατη και αληθινή. Δεν έγινε για τον απλούστατο λόγο ότι παρά τις τρεις προσκλήσεις που απηύθυνε με τα σημερινά δεδομένα, της σημερινής Κυβέρνησης, το νέο διοικητικό συμβούλιο του Ο.Σ.Κ. στο Δήμο Γέρακα, δεν έλαβε τα απαραίτητα στοιχεία και δεν είχε την προμελέτη για να μπορέσει πλέον να προχωρήσει στη σύναψη συμφωνίας για ανάθεση πακέτου μελέτη–κατασκευή στο Δήμο Γέρακα. Απλούστατα ήλθαν λίγα στοιχεία τα οποία δεν ήταν προμελέτη, όπως ορίζει ο νόμος, και γι’ αυτό κιόλας δεν προχώρησε η όλη προσπάθεια.
     Εγώ πιστεύω ότι ο δήμος πρέπει να φέρει την προμελέτη στον Ο.Σ.Κ. για να προχωρήσει το θέμα. Κατ΄αυτόν τον τρόπο, οι μαθητές της γειτονιάς του Γαργητού, στην οποία σήμερα εξυπηρετούνται το 2ο και το 4ο δημοτικά σχολεία, όπου έχουμε και τη μεγαλύτερη αύξηση απ’ ό,τι φαίνεται στους πίνακες των μαθητών, θα μπορέσουν να βγουν από τις τέσσερις προκατασκευασμένες αίθουσες και να μπουν στο νέο κτήριο, το οποίο θα μπορούσε να προχωρήσει και να ολοκληρωθεί μέσα σε έντεκα μήνες, όπως παρεδόθησαν στην ευρύτερη περιοχή και άλλα κτήρια. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
     Τελειώνω, κύριε Πρόεδρε, σε ένα λεπτό. 
     Στο πρόγραμμα επίσης, μελετών έχει ενταχθεί και η κατασκευή δωδεκαθέσιου ολοήμερου δημοτικού σχολείου και διθέσιου αντίστοιχου ολοήμερου νηπιαγωγείου για τη στέγαση του 3ου δημοτικού σχολείου.
     Θα ήθελα να σας πω ότι εδώ ειδικά τα νέα διδακτήρια θα κατασκευαστούν στο χώρο όπου όντως, όπως λέτε σήμερα, στεγάζονται οι σχολικές μονάδες και για να είναι δυνατή η κατασκευή αυτή πρέπει να απομακρυνθούν τα βαρέως τύπου πλέον υπάρχοντα ως αίθουσες, προκάτ κτήρια. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Ένα λεπτό, κύριε Πρόεδρε.
     Κλείνοντας, θα ήθελα να σας πω ότι αν αυτό ολοκληρωθεί, εκείνο που θα πρέπει να δούμε είναι πώς ο δήμος μπορεί να κάνει ακόμα μεγαλύτερη τη συντόμευση του χρόνου –αυτή είναι η απάντηση που μου έδωσε ο Ο.Σ.Κ.- αρκεί να βρει και να δώσει στον Ο.Σ.Κ. γι’ αυτό το σχολείο ένα άλλο οικόπεδο, για να μην το έχουμε δέσμιο των προκάτ και όλων εκείνων των υπό μεταφοράν λειτουργούντων σήμερα στοιχείων. Και υπάρχουν πέντε οικόπεδα τα οποία είναι δεσμευμένα ως σχολικά και ένα απ’ αυτά μπορεί να διατεθεί.
     ΠΡΟΕΔΡΕΥΩΝ (Ιωάννης Τραγάκης): Τα υπόλοιπα στη δευτερολογία σας, κύριε Υπουργέ.
     Το λόγο έχει η κ. Κανέλλη για δύο λεπτά.
     ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε. Θα είμαι σύντομη λόγω της ημέρας.
     Μπορεί να ήταν τυχαίο ή συμπτωματικό που έπεσε μία τέτοια ερώτηση για σχολείο σε μία αναβαθμισμένη περιοχή, όπου ξαφνικά είναι πολλοί άνθρωποι. Και πολλοί άνθρωποι είναι επειδή υπάρχουν και πολλά παιδιά για να προκύπτει ένα τέτοιο ζήτημα, αλλά θα σας θύμιζα το στίχο του Χικμέτ: «Μπορεί να είναι τυχαίο, αλλά δεν το εκλαμβάνω ως συμπτωματικό».
     Για αναλογιστείτε καλύτερα πόσα χρόνια έχουν περάσει από το Πολυτεχνείο και σήμερα εδώ συζητάμε ξανά ζητήματα ψωμιού, παιδείας και ελευθερίας. Γιατί χωρίς το ψωμί και την παιδεία δεν υπάρχει ελευθερία.
     Κύριε Υπουργέ, άκουσα τις απαντήσεις σας σε ό,τι αφορά τις προγραμματισμένες μελέτες και θα έλεγα ότι είναι θετικές. Εκφράζω μία πολύ μεγάλη επιφύλαξη για τη μετάθεση ευθυνών στο δήμο για τον εξής λόγο: Είναι βασική πολιτική και του προηγούμενου κόμματος και του δικού σας να μεταφέρετε ζητήματα εκπαίδευσης στην Τοπική Αυτοδιοίκηση, η οποία δεν έχει ούτε τα χρήματα ούτε τις δυνατότητες σε σχέση με την κεντρική πολιτεία να τα προχωρήσει από μόνη της.
     (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας της κυρίας Βουλευτού)
     Το Α΄ Δημοτικό Σχολείο, για παράδειγμα, έχει τριακόσια εξήντα δύο παιδιά και είναι δωδεκαθέσιο. Σε κάθε τάξη –ανεξαρτήτως της υφής της τάξης- υπάρχουν τριάντα πέντε, τριάντα επτά παιδιά. Μπορείτε να μιλάτε για σχολείο με τριάντα πέντε, τριάντα επτά παιδιά ανά τάξη; Τι μάθημα είναι αυτό; Τι προσοχή είναι αυτή; Τι εκπαίδευση είναι αυτή; Τι τροφή θα δώσει στα παιδιά μία τάξη με τριάντα πέντε, τριάντα επτά μαθητές;
     Δεύτερον, υπάρχει κάτι που μπορείτε να κάνετε τώρα, πριν τελειώσουν οι μελέτες, πριν από ο,τιδήποτε. Σε όλα τα σχολεία στο Γέρακα, οι προαύλιοι χώροι –σ’ αυτά που υπάρχουν, όχι τα μη ιδρυθέντα, δηλαδή αυτά που μου είπατε- υπάρχουν προκάτ τροχοβίλες στους προαύλιους χώρους. 
     Δεν φτάνει που δεν έχουν αίθουσες, δεν φτάνει που είναι τριάντα πέντε-τριάντα επτά παιδιά στοιβαγμένα στο καθένα, δεν φτάνει που πρέπει να περιμένουν να ολοκληρωθεί η μελέτη, να επιλεγεί το οικόπεδο και χίλια δυο, τουλάχιστον προαύλιο χώρο να μην έχουν τα παιδιά; Το πρώτο λοιπόν που πρέπει να γίνει, είναι να αφαιρέσετε τις τροχοβίλες από τον προαύλιο χώρο. 
     Δεύτερον, επισπεύστε τις διαδικασίες με μια άλλη πολιτική. Αυτή δεν μπορώ να σας τη ζητήσω σήμερα εδώ. Αν είχατε και εσείς αυτήν την άλλη πολιτική, θα είχαμε την παιδεία σε ένα εξαιρετικά άλλο επίπεδο ή θα είχαμε βρει κάποιο χορηγό τώρα και θα το είχε τελειώσει.
     Δεν θέλω να είμαι καχύποπτη ως προς τις μελέτες. Θα ήθελα να κάνω μόνο μια επισήμανση. Όταν μπαίνετε στη διαδικασία μελετών ή διαπραγματεύσεων με τους δήμους για να λύσετε μείζονα προβλήματα όπως είναι αυτά για τα παιδιά και συμβαίνουν στο δημοτικό ή στο νηπιαγωγείο –καλά κάνατε και το επισημάνετε- στην πραγματικότητα η χρονική διάρκεια επίλυσης των προβλημάτων μετατίθεται στις άλλες βαθμίδες της εκπαίδευσης. Αν αυτό το πράγμα δεν γίνει εγκαίρως, κύριε Πρόεδρε, τα προβλήματα που έχουμε σήμερα στο νηπιαγωγείο και στο δημοτικό, πάνε στο γυμνάσιο και μετά στο λύκειο.
     Θα παρακολουθήσουμε πάντως την τήρηση των χρονοδιαγραμμάτων που εξαγγείλατε.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε. 
     Ορίστε, κύριε Υφυπουργέ, έχετε το λόγο.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Επειδή περί χρονοδιαγραμμάτων ο λόγος, θα ήθελα να σας πω ότι εγώ, κυρία Κανέλλη, δεν είπα πουθενά ότι το πρόβλημα είναι τυχαίο. Άκουσα ότι το πρόβλημα είναι τυχαίο. Άκουσα τον ωραίο στίχο του Χικμέτ. Ωραίο είναι που το είπατε για την ημέρα αυτή –συμφωνώ και εγώ και το προσυπογράφω- αλλά εγώ δεν είπα ότι το πρόβλημα είναι τυχαίο. Ίσα-ίσα, το δικαιολόγησα.
     Δεύτερον, θα ήθελα να σας πω ότι και η παρούσα ηγεσία του Υπουργείου Παιδείας, αλλά και η ηγεσία του Οργανισμού Σχολικών Κτηρίων σέβεται και τιμά και την πρωτοβάθμια και τη δευτεροβάθμια Τοπική Αυτοδιοίκηση. Ακούστε λοιπόν. Εγώ δεν μετέθεσα το πρόβλημα εκεί, στο δήμο. Εγώ είπα ότι ο δήμος δεν έφερε τα στοιχεία και, μάλιστα, του υπεδείχθη και ο τύπος της προμελέτης, μία απλή προμελέτη για να μπορεί να του δώσουν και τα χρήματα και τις υπηρεσίες και το know how, ώστε ο ίδιος ο Δήμος του Γέρακα –μόνος, όπως το έχει ζητήσει ως δήμος- να κάνει μελέτη και κατασκευή. Δηλαδή, δεν θα του δώσουμε εμείς την ευθύνη να κάνει το σχολείο χωρίς να έχει χρήματα. Τα χρήματα θα του δώσουμε.
     Επομένως, πιέστε και εσείς προς αυτήν την κατεύθυνση.
     Το τρίτο και τελευταίο που θα ήθελα να σας πω είναι το εξής: Βεβαίως και οφείλετε να παρακολουθήσετε τα χρονοδιαγράμματα. Σας λέω ότι τα προηγούμενα στοιχεία δεν σας τα παρέθεσα έτσι, με μία έγγραφη απλή αναφορά του Οργανισμού Σχολικών Κτηρίων, αλλά επειδή είχαμε την ευκαιρία να αναβληθεί δύο φορές αυτή η ερώτηση, πήγα ο ίδιος, στάθηκα μαζί με τους μηχανικούς και είδα τα οικόπεδα πάνω στο χάρτη. Είδα τις προμελέτες, τις ολοκληρωμένες πράξεις εφαρμογής και χαίρομαι που όλα αυτά θα προχωρήσουν.
     Σας ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
     Κυρίες και κύριοι συνάδελφοι, έχω να σας ανακοινώσω ότι ο συνάδελφος κ. Θεόδωρος Πάγκαλος ζητεί άδεια ολιγοήμερης απουσίας στο εξωτερικό.
     Η Βουλή εγκρίνει;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια.
     Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
     ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, εισερχόμαστε στην ημερήσια διάταξη της 
     ΝΟΜΟΘΕΤΙΚΗΣ ΕΡΓΑΣΙΑΣ
     Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εθνικής Άμυνας: «Στρατολογία των Ελλήνων και άλλες διατάξεις».
     Είναι γνωστό ότι στη χθεσινή συνεδρίαση εψηφίσθησαν τα άρθρα μέχρι το άρθρο 54. Στη σημερινή συνεδρίαση θα συζητηθούν τα άρθρα 55-88 ως ενότητα.
     Υπάρχει και μία υπουργική τροπολογία, καθώς και δεκαεπτά εμπρόθεσμες τροπολογίες Βουλευτών.
     Ο συνάδελφος εισηγητής της Νέας Δημοκρατίας κ. Γιαννέλης έχει το λόγο για οκτώ λεπτά.
     ΙΩΑΝΝΗΣ ΓΙΑΝΝΕΛΗΣ-ΘΕΟΔΟΣΙΑΔΗΣ: Κύριε Πρόεδρε, θα αναφερθώ σε μερικά από τα εναπομείναντα άρθρα που κρίνω ότι έχουν ένα ιδιαίτερο ενδιαφέρον, όπως το άρθρο 55, όπου ρυθμίζονται οριστικά τα θέματα που αφορούν στους ομογενείς που προέρχονται από χώρες του τέως ανατολικού συνασπισμού ή την Τουρκία.
     Έτσι, ως βάση υπολογισμού των παρεχομένων ευεργετημάτων, λαμβάνεται ο χρόνος εγγραφής στα ελληνικά μητρώα αρρένων δήμου ή κοινότητας. Πιο αναλυτικά και συγκεκριμένα, λαμβάνουν τριετή αναβολή κατάταξης που υπολογίζεται από την ημερομηνία εγγραφής τους στα μητρώα των αρρένων. 
     Υπηρετούν τρίμηνη θητεία, εφόσον καταταγούν στις Ένοπλες Δυνάμεις εντός πενταετίας από την εγγραφή τους στα μητρώα των αρρένων.
     Απαλλάσσονται από την υποχρέωση στράτευσης, εφόσον η εγγραφή τους στα μητρώα αρρένων πραγματοποιήθηκε μετά τη συμπλήρωση του τριακοστού πέμπου έτους της ηλικίας τους.
     Για τη ρύθμιση αυτή, ελήφθησαν υπόψη τα ιδιαίτερα προβλήματα που αντιμετωπίζουν τα άτομα αυτών των κατηγοριών και αφορούν στην ενσωμάτωσή τους στην κοινωνική και οικονομική ζωή του τόπου.
     Αυτή η διάταξη αποσκοπεί στο να παράσχει στους επαναπατρισθέντες συμπατριώτες μας τη δυνατότητα της ομαλής προσαρμογής τους στην Ελλάδα με τη χορήγηση τριετούς αναβολής κατάταξης. Επιπλέον, για λόγους σταθεροποίησης του οικογενειακού ιστού των επαναπατρισθέντων, κοινωνικής ευαισθησίας και λόγω των ιδιαιτέρων αναγκών των ατόμων μεγάλης ηλικίας της κατηγορίας αυτής, θεσπίστηκε το δικαίωμα της απαλλαγής τους για όσους απ’ αυτούς γράφονται στα ελληνικά μητρώα αρρένων μετά το 35ο έτος της ηλικίας τους.
     Στο άρθρο 58 αναφέρεται η μειωμένη θητεία των θυμάτων τρομοκρατικών ενεργειών. Ο μόνος ή ο μεγαλύτερος γιος ή αδελφός προσώπου που απεβίωσε κατά τη διάρκεια της υπηρεσίας τους στις Ένοπλες Δυνάμεις ή στα Σώματα και εξαιτίας αυτής ή απεβίωσε ή τραυματίστηκε εξαιτίας τρομοκρατικής ενέργειας, με απόφαση του Υπουργού Εθνικής Άμυνας μπορεί να απολύεται οριστικά από τις τάξεις των Ενόπλων Δυνάμεων μετά από τη συμπλήρωση τουλάχιστον τρίμηνης στρατεύσιμης στρατιωτικής υποχρέωσης, ενώ σήμερα υπηρετεί εξάμηνο.
     Στο άρθρο 72 που αναφέρεται στη μείωση του ποσού εξαγοράς της στρατιωτικής θητείας, καθιερώνεται για πρώτη φορά ότι η εξαγορά του υπολοίπου των στρατιωτικών υποχρεώσεων γίνεται με βάση το χρόνο που πραγματικά υπηρετεί ο εκάστοτε ενδιαφερόμενος και όχι σύμφωνα με τη διάρκεια της θητείας, όπως ίσχυε μέχρι σήμερα.
     Μ’ αυτόν τον τρόπο, γίνεται δικαιότερος ο τρόπος εξαγοράς, καθόσον ευεργετούνται κοινωνικές ομάδες με χαμηλό εισόδημα που αδυνατούσαν να αντεπεξέλθουν στο κόστος της εξαγοράς. 
     Αυτή η διάταξη είναι πρωτοποριακή, κύριε Πρόεδρε. Καθιερώνεται για πρώτη φορά στη χώρα μας και επιφέρει μεγάλη οικονομική ανακούφιση σε όλες τις κατηγορίες στρατευσίμων που πρόκειται να υπαχθούν και θεσπίζεται για κοινωνικούς λόγους προστασίας των οικονομικά ασθενέστερων συμπολιτών μας. Έτσι, ενώ μέχρι σήμερα εξαγοράζουν με βάση την εικοσιτετράμηνη θητεία, με τις νέες διατάξεις θα εξαγοράζουν με βάση τη θητεία που πραγματικά υπηρετούν. Σήμερα ενδεκάμηνο, εξακολουθεί δηλαδή έντεκα μήνες η θητεία και όχι είκοσι τέσσερις, με αυτονόητη μείωση στο μισό και πλέον του ποσού της εξαγοράς.
     Επανάκριση εκπεσόντων αντιρρησιών συνείδησης, άρθρο 73. Όσοι αντιρρησίες συνείδησης εξέπεσαν του δικαιώματος εκπλήρωσης εναλλακτικής θητείας, μπορούν να υποβάλουν εκ νέου δικαιολογητικά για εξέταση σε ένα τρίμηνο από την ισχύ του νόμου, ικανοποιώντας έτσι ένα πάγιο και πιεστικό αίτημα που πολλές φορές έφερε την Ελλάδα απολογούμενη στους διεθνείς οργανισμούς, στον Οργανισμό Ηνωμένων Εθνών, στην Ενωμένη Ευρώπη, κ.λπ..
     Στο άρθρο 74 έχουμε την κατάργηση ενταλμάτων σύλληψης ανυπότακτων και επιτάχυνση της διαδικασίας των υποθέσεων από τα στρατοδικεία. Καταργούνται με το άρθρο 74 τα εντάλματα σύλληψης των ανυπότακτων για ανυποταξίες που τελέστηκαν, ενώ ίσχυε το προεδρικό διάταγμα 506/1974 «Περί Γενικής Επιστράτευσης των Ενόπλων Δυνάμεων και των Σωμάτων Ασφαλείας» ή συνεχίστηκε η τέλεσή τους, μετά την κατάργησή του και δεν έχουν ακόμη εκδικαστεί.
     Η διατήρηση της κατάστασης αυτής υπό τα σημερινά κοινωνικοπολιτικά δεδομένα και ιδίως στις περιπτώσεις ανυποτάκτων, οι οποίοι έχουν συμπληρώσει το τεσσαρακοστό πέμπτο έτος της ηλικίας τους και δεν υπέχουν πλέον υποχρέωση στράτευσης, εμφανίζεται ανεπιεικής, άστοργη και ατελέσφορη και επιβάλλεται η δια της νομοθετικής οδού αντιμετώπισή της. Έτσι με το νέο νομοσχέδιο, εντάλματα συλλήψεως που έχουν εκδοθεί για τις πράξεις αυτές καταργούνται.
     Προχωρούμε στο άρθρο 75 που μιλάει για τις άδειες μονίμων στελεχών. Με τη διάταξη της παραγράφου 1 του άρθρου 75 υλοποιείται εξαγγελθέν μέτρο της πολιτικής ηγεσίας του Υπουργείου Εθνικής Άμυνας που άπτεται της αυξήσεως των δικαιουμένων ημερών αδείας, λόγω μετάθεσης, των στελεχών των Ενόπλων Δυνάμεων στις δέκα μέρες από τις οκτώ που προβλέπεται σήμερα. Στους μονίμους αξιωματικούς και ανθυπασπιστές, μονίμους και εθελοντές υπαξιωματικούς και επαγγελματίες οπλίτες χορηγούνται υποχρεωτικά από τη διοίκηση άδειες δέκα (10) ημερών για την τέλεση γάμου και πέντε (5) ημερών για τη γέννηση τέκνου, πέραν της κανονικής.
     Καθιερώνεται ο μεγαλύτερος αδελφός από δύο αδέλφια που ταυτόχρονα υπηρετούν τη στρατιωτική τους υποχρέωση στις τάξεις των Ενόπλων Δυνάμεων, μετά από βασική εκπαίδευση, να υπηρετεί στον τόπο κατοικίας των γονέων του, εφ’ όσον υπάρχει μονάδα ή στην πλησιέστερη μονάδα, εφ’ όσον δεν υπάρχει εκεί.
     Ο ένας αδελφός από δύο αδέλφια που εκπληρώνουν ταυτόχρονα τη στρατιωτική τους υποχρέωση στις τάξεις των Ενόπλων Δυνάμεων, μετά από τη βασική εκπαίδευση, υπηρετεί στον τόπο κατοικίας των γονέων του, εφ’ όσον υπάρχει μονάδα ή στην πλησιέστερη μονάδα αυτής.
     Ακόμη, προβλέπεται σε οπλίτες που έχουν γονέα με κινητική αναπηρία άνω του 67% ή είναι τυφλός, να υπηρετούν τη θητεία τους μετά τη βασική εκπαίδευση στον τόπο διαμονής τους ή εφ’ όσον δεν υπάρχει η δυνατότητα, σε μονάδα πλησίον αυτής, με προϋπόθεση να συνοικούν με τους γονείς τους.
     Τέλος, κύριε Πρόεδρε, αναφέρομαι στο άρθρο 78 για το επιδόμα του πολιτικού προσωπικού που υπηρετεί στα Τάγματα Εκκαθάρισης Ναρκοπεδίων Ξηράς, όπου σχεδόν διπλασιάζεται και από 100% γίνεται 160%. 
     Τέλος, το άρθρο 80 ρυθμίζει θέματα του Μετοχικού Ταμείου Στρατού, ειδικών κατηγοριών, για τις ορφανικές, τις χηρεύουσες οικογένειες κ.λπ.. Σύμφωνα με το άρθρο αυτό παύει η κράτηση παγίων δικαιωμάτων υπέρ του Μετοχικού Ταμείου Στρατού με τη συμπλήρωση 35 ετών. Έτσι αίρεται το παρά κάθε έννοια δικαίω φαινόμενο να υπάρχουν κρατήσεις και μετά το 35ο έτος πραγματικής συντάξιμης υπηρεσίας, ενώ οι κρατήσεις αυτές υπολογίζονται για τη χορήγηση του μερίσματος.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε, που ήσασταν ακριβώς στο χρόνο σας. Θα παρακαλούσα και όλοι οι άλλοι συνάδελφοι να κάνουν το ίδιο σήμερα, λόγω της ιδιαιτερότητας της ημέρας.
     Ο εισηγητής του ΠΑ.ΣΟ.Κ. κ. Οικονόμου έχει το λόγο.
     ΒΑΣΙΛΕΙΟΣ ΟΙΚΟΝΟΜΟΥ: Κύριε Υπουργέ, για τα άρθρα 54 και 57 και στην επιτροπή σας καταθέσαμε τις αμφιβολίες μας, όσον αφορά την απόδοση αυτών των δύο ρυθμίσεων. Είναι συνέχεια της περυσινής νομοθετικής σας πρωτοβουλίας του Ιουλίου του 2004.
     Σας είχα κάνει μια ερώτηση και στην επιτροπή. Μετά από ένα χρόνο εμπειρίας πλέον και λειτουργίας αυτού του νομοσχεδίου, τι απέδωσε αυτή η υπόθεση; Εμείς έχουμε την εκτίμηση ότι δεν έχει αποδώσει τίποτα. Και ξέρετε γιατί; Γιατί όταν δίνετε αυτή τη δυνατότητα σε κάποιον να μπει και να βγει ελεύθερα, για ποιο λόγο να κάνει χρήση των άλλων διατάξεων και ειδικά μετά από τις διατάξεις που έχετε βάλει για τους μετά από τριάντα πέντε χρονών ανυπότακτους για να υπηρετήσει και σαράντα πέντε μέρες και να πληρώσει και τα 20.000 ευρώ; Άρα έχουν μια αντιφατικότητα αυτές οι ρυθμίσεις. Ακούγονται καλές γ’ αυτούς που τους αφορούν, αλλά θα ήθελα να μας πείτε, ποια είναι η αποτίμηση αυτού του μέτρου; Εμείς εκτιμούμε ότι δεν έχει καμιά ιδιαίτερη σημασία και είναι απλά προσπαθεί να γίνει ψηφοθηρικό και δημιουργεί μόνο εντυπώσεις.
     Στο άρθρο 55 κάνετε μία ρύθμιση για τους άνω των τριάντα πέντε ετών παλιννοστούντες και τους χαρίζετε τη θητεία. Εντάξει. Θεωρούμε εμείς πλέον ότι όπως είναι η πραγματικότητα δεν είναι πάρα πολλοί αυτοί, ίσως και κανένας. Πάντως δεν είναι πάρα πολλοί αυτοί που είναι άνω των τριάντα πέντε ετών που έχουν στρατολογική εκκρεμότητα.
     Τι κάνετε, όμως, συγχρόνως; Εμείς ως ΠΑ.ΣΟ.Κ. είχαμε ορίσει ότι όσοι ήταν εξωτερικό μέχρι έντεκα χρονών είχαν το προνόμιο να μπορούν να κάνουν την τρίμηνη θητεία, εσείς βάζετε να έχει πέντε χρόνια από την εγγραφή του στα Μητρώα Αρρένων. Άρα λοιπόν κάποιος πρέπει να είναι δεκατεσσάρων χρονών, για να μπορέσει να κάνει χρήση αυτής της ρυθμίσεως. Δηλαδή περιορίζεται στις μικρότερες ηλικίες το δικαίωμα αυτό της τρίμηνης θητείας. Αν βάλουμε και το γεγονός των σπουδών -που υπάρχει το ενδεχόμενο σαφέστατα κάποιος να σπουδάζει- εκεί διαμορφώνεται αρνητικό και απαγορευτικό τοπίο γι’ αυτούς τους ανθρώπους. 
     Ακόμη ζητάμε, όσοι ανήκουν σ’ αυτή την κατηγορία, να διατηρούν το δικαίωμα της τρίμηνης θητείας για μια εξαετία επιπλέον, εφόσον σπουδάζουν.
     Στο άρθρο 77 στην παράγραφο 5, εμείς θα ξαναεπανέλθουμε. Σας είπαμε και στην επιτροπή κάποια πράγματα. Ομιλείτε για την αποσυμφόρηση των στρατιωτικών δικαστών, λέτε για τον Αναθεωρητή Β΄ και σας ερωτούμε. Πείτε μας πόσο αποδίδει αυτή η ρύθμιση για ενδεχόμενη αποσυμφόρηση, γιατί εμείς έχουμε την εντύπωση ότι αποδίδει έναν άνθρωπο, με ονοματεπώνυμο μάλιστα. Λέγεται Βασιλακάκης, Αναθεωρητής Β΄. Ο επόμενος που φεύγει είναι το 2013. Έχουμε 2005 και ο επόμενος φεύγει το 2013. Μπορείτε με στοιχεία να μας διαψεύσετε;
     Σας είπαμε και στην επιτροπή κάτι πολύ συγκεκριμένο. Έχετε πρόβλημα με το συγκεκριμένο άνθρωπο; Κάντε μια φωτογραφική ρύθμιση, φωτογραφίστε τον, ζωγραφίστε τον, δεν ξέρω πώς θα το κάνετε, φέρτε το και πείτε «έξω εσύ από το στρατό». Όπως λέει η παροιμία «ή παπάς ή ζευγάς». Αλλά, όμως, όταν θα τους λέμε στρατηγούς εδώ, την ίδια ώρα θα τους λέμε και δικαστές; Αν είναι δικαστές τους καλύπτουν οι συνταγματικές ρυθμίσεις που λένε ότι μέχρι τα εξήντα δύο χρόνια τους έχουν το δικαίωμα να παραμείνουν.
     Μου λέτε ότι είναι δέκα χρόνια υποστράτηγος. Εδώ είναι υποστράτηγος; Πάμε πιο πέρα είναι δικαστής. Αποφασίστε πως θέλετε τους στρατιωτικούς δικαστές.
     ΑΝΤΩΝΙΟΣ ΦΟΥΣΑΣ: Εσείς τους κάνατε έτσι δυστυχώς.
     ΒΑΣΙΛΕΙΟΣ ΟΙΚΟΝΟΜΟΥ: Εμείς τους κάναμε έτσι; Το Σύνταγμα, κύριε Φούσα, τους έκανε. Είστε και νομομαθής και ξέρετε ότι ο στρατιωτικός δικαστής είναι δικαστής πρώτα απ’ όλα.
     ΠΡΟΕΔΡΕΥΩΝ (Ιωάννης Τραγάκης): Παρακαλώ μη διακόπτετε.
     Συνεχίστε κύριε Οικονόμου.
     ΒΑΣΙΛΕΙΟΣ ΟΙΚΟΝΟΜΟΥ: Γιατί αν τον έχουμε ως συνταγματάρχη και ως στρατηγό δεν θα είναι τότε δικαστής. Ας αποφασίσει η σημερινή Κυβέρνηση πώς θα τους προσεγγίζει. Εμείς λέμε ότι πρέπει να είναι δικαστής. Αν τον προσεγγίζουμε ως δικαστή δεν μπορούμε μ’ αυτές τις ρυθμίσεις να τον πετάξουμε έξω αυτή τη στιγμή. Είναι πρωτοφανής η ρύθμιση αυτή, είναι φωτογραφική. Ψάξαμε τα στοιχεία, κύριε Φούσα, και σας λέμε ότι μόνο αυτός φεύγει.
     ΑΝΤΩΝΙΟΣ ΦΟΥΣΑΣ: Αυτό δεν το γνωρίζω εγώ.
     ΒΑΣΙΛΕΙΟΣ ΟΙΚΟΝΟΜΟΥ: Εφόσον όμως έχει κατατεθεί στη Βουλή, αυτή η διάταξη εμείς δεν πρέπει να το ψάξουμε; Προσέξτε, έχει ως δικαιολογητική βάση ότι γίνεται για αποσυμφόρηση της επετηρίδας. Ας μην μας κοροϊδεύουνε, λοιπόν, μπροστά στα μάτια μας.
     Ούτε με το άρθρο 77 παράγραφος 8 θα συμφωνήσουμε, κύριε Υπουργέ. Είκοσι μήνες έχετε ανακαλέσει πίσω από την αποστρατεία ουκ ολίγους. Θα αρχίσουμε να ανακαλούμε και τους απόστρατους στρατιωτικούς δικαστές; Πρέπει να μπει φρένο επιτέλους σ’ αυτή τη βιομηχανία των ανακλήσεων αποστράτων. Μου αρέσει που τα καταγγείλατε κιόλας αυτά ως αντιπολίτευση και τα έχετε κάνει στη νιοστή ως κυβέρνηση. Σταματήστε λοιπόν, μ’ αυτή την υπόθεση της ρουσφετολογικής βιομηχανίας ανακλήσεων που έχετε ξεκινήσει.
     Στα άρθρα 81 και 83, κύριε Υπουργέ, είναι φωτογραφική η διάταξη. Οι οκτώ εθελόντριες που πάτε να τακτοποιήσετε εκτιμούμε ότι δεν έχουν καμία σκοπιμότητα, σε σχέση με το θέμα του Στρατολογικού Σώματος και πιστεύουμε ότι πρέπει αυτό να σταματήσει.
     Κοιτάξτε να δείτε. Ενώ ψηφίζουμε το νομοσχέδιο επί της αρχής, το οποίο έχει τίτλο «Στρατολογία των Ελλήνων και λοιπές διατάξεις», σε αυτές τις λοιπές διατάξεις γίνονται όλα τα υπόλοιπα των διαφόρων ρυθμίσεων οι οποίες σε μεγάλο βαθμό χαλάνε την εικόνα του νομοσχεδίου. Μπορώ να σας πω ότι οι λοιπές διατάξεις είναι το προβληματικό κομμάτι του νομοσχεδίου πρώτον, με φωτογραφικές διατάξεις και δεύτερον, με μια νοοτροπία ψηφοθηρική, με μία νοοτροπία παλαιοκομματική της οποίας εμείς δεν μπορούμε να καταλάβουμε τη σκοπιμότητα. 
     Κύριε Υπουργέ, δεν θα ψηφίσουμε το άρθρο 79, εάν δεν βάλετε τις θέσεις στρατολογικού όπου είναι πραγματικές οι ανάγκες. 
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Τώρα το λέτε. 
     ΒΑΣΙΛΕΙΟΣ ΟΙΚΟΝΟΜΟΥ: Ένα λεπτό. Εμείς είχαμε φέρει και την τροπολογία πέρυσι τον Ιούλιο. Τότε, δεν την ψηφίσατε για να μη μας δώσετε τη χαρά ότι φέραμε και κάναμε πράξη την πρόταση. Δεν πειράζει. Το φέρατε σήμερα εσείς. Φέρτε το τουλάχιστον σωστά, αφού πάτε να κάνετε την κίνηση. Τα άτομα, τα οποία είναι σε αναμονή γι’ αυτήν τη ρύθμιση, είναι περισσότερα από τις θέσεις που προβλέπονται. Κάντε ολοκληρωμένη την κίνηση, για να πούμε ότι έχει και μια σημασία αυτή η ρύθμιση. Πάντως, αν δεν την κάνετε, εμείς δεν θα ψηφίσουμε το άρθρο 79.
     Ευχαριστώ πολύ.
     ΠΡΟΕΔΡΕΥΩΝ (Ιωάννης Τραγάκης): Το λόγο έχει η συνάδελφος ειδική αγορήτρια του Κ.Κ.Ε. κ. Λιάνα Κανέλλη.
     ΛΙΑΝΑ ΚΑΝΕΛΛΗ: Ευχαριστώ πολύ, κύριε Πρόεδρε.
     Κύριοι συνάδελφοι, θέλω να κάνω ορισμένες παρατηρήσεις σε ό,τι αφορά τα άρθρα μετά το άρθρο 54. 
     Κύριε Υπουργέ, θα σας πούμε «όχι» στο άρθρο 56. Έτσι όπως το έχετε διατυπώσει και με την παράγραφο 1, κάνετε ηθελημένα, κατά την άποψή μου, διακρίσεις ανάμεσα σε ομογενείς και τις χώρες σε σχέση με τις διεθνείς συμφωνίες, τις συμμαχίες, τις πολιτικές συνάφειες ή άλλα ζητήματα βαθύτερου ιδεολογικού αντικειμένου -που δεν είναι της παρούσης- και διαχωρίζετε σε πρώτη και δεύτερη κατηγορία τους υπηρετήσαντες σε άλλο στρατό. Κάνετε τη διάκριση ρητά, κυνικά. Λέτε ο πρώην ανατολικός συνασπισμός. Μπαίνει από δίπλα και η Τουρκία και δημιουργεί και ένα άλλοθι. Να, η Τουρκία, ο κίνδυνος εξ ανατολών. Νομίζω ότι μπορούμε να συνεννοηθούμε εδώ. Μεγάλοι άνθρωποι είμαστε. Ας λέμε τα πράγματα με το όνομά τους, μέρα που είναι. Τι φοβάστε δηλαδή; Θέλετε να τους περάσετε από μια θητεία έτσι ώστε –και ας χρησιμοποιήσω μια βαριά έκφραση- να «ανασκολοπισθεί» η επικίνδυνη ιδεολογία για το σύστημά σας από την οποία ενδεχομένως έχουν περάσει, όταν υπηρέτησαν τη θητεία τους στο πάλαι ποτέ; Έλεος δηλαδή! Τι το θέλατε αυτό; Αν θέλετε να κάνετε κάτι για την αναγνώριση της θητείας αυτών που έχουν υπηρετήσει σε άλλους στρατούς, γενικέψτε το. Εκτός αν σας φαίνεται ο στρατός της Νοτίου Κορέας διαφορετικός ως θητεία από αυτόν της Βορείου Κορέας και το αν κάποιος έχει υπηρετήσει σε στρατό που δεν υπάρχει, αλλά τώρα γίνεται, έχει φτιαχτεί και θα είναι και αυτός καλός, αν και δεν προβλεπόταν από τη Συνθήκη του Β΄ Παγκοσμίου Πολέμου. Μπορεί δηλαδή να μας βρεθεί καλός ιαπωνικός στρατός, γιατί οι πάλαι ποτέ πήγαν σαμουράι. Έλεος δηλαδή! Αυτός είναι ο λόγος, τον οποίο θα σας πούμε. 
     Στο άρθρο 58 θα σας πούμε «παρών» για ένα πολύ συγκεκριμένο λόγο, ο οποίος παραπέμπει δυστυχώς στα γεγονότα προχθές στο Αφγανιστάν. Θα σας πούμε «όχι», γιατί λέτε ότι υπάρχει περίπτωση να τραυματιστεί κάποιος εξαιτίας τρομοκρατικής ενέργειας. Ξέρετε ότι για λόγους αρχής έχουμε πολύ μεγάλη διαφωνία ως προς το τι είναι τρομοκρατική ενέργεια, όταν αφορά στρατούς και ενδεχομένως σε άλλες περιοχές. Δεν ξέρω, αλλά μπορεί για κάποιον ο αντιστεκόμενος Ιρακινός σήμερα στη Φαλούτζα, στο λευκό φωσφόρο, που χρησιμοποιήθηκε από τους Αμερικανούς, για να φωτίσουν την νύκτα την εισβολή τους, να θεωρηθεί τρομοκρατική ενέργεια. Για εμάς, δεν είναι τρομοκρατική ενέργεια. Αντίσταση είναι, πόλεμος. 
     Όταν, λοιπόν, στέλνεις στρατεύματα στο εξωτερικό ως δυνάμεις κατοχής, βεβαίως ο αντιστεκόμενος μπορεί να βαπτιστεί για να δικαιολογήσεις την εισβολή και την κατοχή σου ως τρομοκράτης. Αν κάνουμε μια αντιστροφή, μέρες που είναι σήμερα, με την έννομο τάξη και τα τανκς, τα δακρυγόνα, τις σφαίρες που δεν ήταν πλαστικές και τις «ντουμ-ντουμ», τότε τα παιδάκια εδώ του Πολυτεχνείου, τα πιτσιρίκια, τα νιάτα μας που την αμφισβήτησαν, τι ήταν; Με βάση τη σημερινή κυρίαρχη παγκοσμιοποιημένη ιδεολογία ήταν τρομοκράτες. Δεν ανέτρεπαν και κάποιον με τον οποίο δεν συμφωνούσε το ΝΑΤΟ, δεν ανέτρεπαν κάποιον με τον οποίον είχαν διαφωνίες οι Η.Π.Α.. Μια χαρά τους στηρίζανε. Και ας μην αρχίσουμε να θυμόμαστε τι συνέβαινε κάποτε, τι έχει χειροτερέψει και τι συμβαίνει σήμερα. 
     Επομένως, δεν μπορούμε να δεχθούμε μέσα σε νομοσχέδιο για τη θητεία να περιλαμβάνεται ο τρόπος με τον οποίο αντιμετωπίζεται ο στρατευμένος νέος ως θύμα τρομοκρατικής ενέργειας. Αν πέσει θύμα τρομοκρατικής ενέργειας τύπου Αξαρλιάν, είναι πολίτης σαν όλους τους άλλους και θύμα σαν όλους τους άλλους. Δικαίως τότε θα δικαιούται πάσα στήριξη από την πολιτεία ως θύμα τρομοκρατικής ενέργειας, αλλά όχι με ειδικό τρόπο, για να εξυγιάνουμε την εισβολή, την κατοχή, την εξυπηρέτηση αλλοτρίων συμφερόντων με τα δικά μας στρατεύματα τα οποία μας πιέζουν ολοένα και περισσότερο να στείλουμε; Και οι κακόμοιροι οι Πολωνοί έστειλαν επτά χιλιάδες στρατιώτες, προκειμένου να εξασφαλίσουν λίγο πετρέλαιο. Και τώρα, μόλις πήγαν τα πρώτα φέρετρα, ψάχνουν να βρουν πως θα τους πάρουν πίσω. 
     Επίσης θα σας πούμε «όχι» στο άρθρο 64. Σας τα είπα και επί της αρχής και δεν θέλω να επαναλαμβάνομαι μέρες που είναι. Μου λέγατε ότι δεν έχετε σκοπό στην εναλλακτική θητεία να χρησιμοποιηθούν ποτέ αυτοί οι άνθρωποι ως απεργοσπαστικός μηχανισμός. Μα, ο άνθρωπος, ο οποίος θέλει να υπηρετήσει εναλλακτική θητεία, έχει προφανώς και διαφορετική ιδεολογική τοποθέτηση και αντίληψη για το τι είναι η πατρίδα, για το πως θα την εξυπηρετήσει και χίλια δυο άλλα πράγματα. Είπαμε να το κάνουμε σεβαστό. Είναι σωστό να έχει τη δυνατότητα εναλλακτικής θητείας. Έρχεστε, όμως, και μου λέτε ρητά σε αυτό το άρθρο ότι θα είναι υπό δυο προϋποθέσεις: Δεν θα συμμετέχει ποτέ σε απεργία και δεν θα έχει καμία συνδικαλιστική δράση. Τότε τι νόημα έχει η εναλλακτική θητεία; Πείτε μου. Εντάξει, ο κληρωτός στρατιώτης, αυτός που έχει επιλέξει να είναι περισσότερο χρόνο ή οτιδήποτε άλλο, δεν μπορεί να απεργήσει. Αυτός είναι ο βασικός λόγος. Εμείς σας το είπαμε. Εσείς μπορείτε να μην το κάνετε. Μπορεί σήμερα να είναι πενήντα, αύριο να γίνουν πεντακόσιοι και όχι διακόσιοι πενήντα που ψάχνετε από κάπου αλλού. Έτσι δεν είναι; Ή μπορεί να είναι οι μισοί Ι5 που δεν είναι Ι5. Θα βρεθείτε μπροστά σε μια κατάσταση και θα δείτε ότι ο αριθμός είναι πολύ μεγαλύτερος. Δεν ξέρετε αύριο το πρωί ποιος θα το χρησιμοποιήσει ως απεργοσπαστικό μηχανισμό, σε ποιο ίδρυμα, σε ποια κατάσταση και ενδεχομένως μετά από ποια τηλεοπτική εκπομπή, για να επικαιροποιήσω και το σχόλιο μέρες που είναι. Γιατί, άλλωστε, δεν έχουμε πεθάνει και στα αφιερώματα για το Πολυτεχνείο. Δεν είδαμε καμία διείσδυση στην ιστορία. 
     Στο άρθρο 68 κάνατε κάποια βελτίωση, αλλά θέλουμε να πιστεύουμε ότι θα είναι ακόμη μεγαλύτερη. Η διατύπωσή του, όμως, θα μπορούσε να είναι απλούστερη και δημοκρατικότερη. Οι δαπάνες μετακίνησης στρατευσίμων και εφέδρων πρέπει να βαρύνουν σε όλες τις περιπτώσεις το δημόσιο. Με την αφορμή ότι είμαστε περισσότεροι συνάδελφοι σήμερα εδώ, θέλω να σας επισημαίνω ότι έχει καταντήσει η στρατιωτική θητεία διαπραγματεύσιμο οικονομικό μέγεθος. Την υπηρετεί ο κληρωτός, παίρνει οκτώ ευρώ το μήνα και, όταν πάει στον ιδιωτικό τομέα, πρέπει να εξαγοράσει τη θητεία προς την πατρίδα. Όπως είπα και χθες στη δευτερολογία μου, αλλά δεν ήταν κανείς εδώ για να το ακούσει, θέλω να επαναλάβω ότι κάποιος πάει στον ιδιωτικό τομέα και για την ασφάλισή του υποχρεώνεται από τον εργοδότη να εξαγοράσει τη θητεία προς την πατρίδα. Δεν φθάνει που παίρνει τα οκτώ ευρώ, αλλά πληρώνει και από την τσέπη του τα δυο χρόνια. Δεν του αναγνωρίζονται, όπως στο δημόσιο. Όταν μιλάμε, λοιπόν, για κοινωνικοπολιτικά, ηθικά, πρακτικά αξιόμαχο, δεν αντέχει το ελληνικό κράτος, αυτή η υπέροχη, μη μίζερη προγραμματισμένη Ελλάδα που είναι στην πρώτη ταχύτητα, στην πρώτη γραμμή, που είναι στο ευρώ, να πληρώνει τη μετακίνηση των στρατευσίμων της; Δεν μπορείτε να το πείτε ρητά; Πώς, όμως, να το πείτε; Αφού αυτός ο κάποιος, όταν βγει και πάει στον ιδιωτικό τομέα και δουλέψει ενδεχομένως και σε αυτόν φτιάχνει τους δρόμους, πρέπει να αναγνωρίσει τα δυο χρόνια που υπηρέτησε την πατρίδα. Θα τα καταβάλει από την τσέπη του. 
     ΒΑΣΙΛΕΙΟΣ ΟΙΚΟΝΟΜΟΥ: Έχει βάση αυτή η θέση.
     ΛΙΑΝΑ ΚΑΝΕΛΛΗ: Τελειώνω κύριε συνάδελφε. Σας πειράζει πάρα πολύ ο χρόνος; Έχω δέκα δεύτερα ακόμη. Στο χρόνο μου είμαι και δεν πήρα κάτι παραπάνω. Θέλετε να ανεβείτε στην έδρα τόσο γρήγορα; Ανεβείτε. 
     Θέλω να πω κάτι τελευταίο για το άρθρο 75. Μετά το Αφγανιστάν, μην έρχεστε εδώ και μας λέτε ότι αυτές είναι ειρηνευτικές αποστολές. Έλεος! Αναπαράγετε αυτήν την αμερικάνικη καραμέλα περί ειρηνευτικών αποστολών.
     Τι είδατε και εσείς ως κυβέρνηση, όπως και η προηγούμενη, τον Θεό σαν τον Μπους; Του το είπε ο Θεός, γιατί έτσι λέει ο ίδιος, ότι αυτός θα επιβάλλει την ειρήνη επί της γης, δια των όπλων του, των τανκς, του λευκού φωσφόρου, των βομβαρδισμών στο Βελιγράδι, στο Κόσοβο, στη Φαλούτζα, με πραξικοπήματα απανταχού της γης όπου όλοι θα συμβάλλουμε στην κατασκευή νέας συμμαχίας. Και οι Άγγλοι ξεσηκώθηκαν γι’ αυτό και οι Γάλλοι και οι Ισπανοί. Τουλάχιστον να λέτε «αποστολές των συμμαχικών δυνάμεων» και  βγάλτε το «ειρηνευτικές», γιατί μέρες που είναι του Πολυτεχνείου θα σηκωθούν τα κόκκαλα και θα σας κυνηγάνε για την ειρήνη. 
     ΠΡΟΕΔΡΕΥΩΝ (Ιωάννης Τραγάκης): Ο κ. Κωνσταντόπουλος έχει το λόγο. 
     ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Δύο παρατηρήσεις θα ήθελα να κάνω με αφορμή τα άρθρα που συζητάμε.
     Κατ’ αρχήν στην ενότητα των άρθρων που αναφέρεται στους αντιρρησίες συνείδησης και στην εναλλακτική θητεία, νομίζω ότι την προσεγγίζετε και πάλι με διστακτικό τρόπο. Δεν θέλετε ναι ανοίξετε τον ορίζοντα αντιμετώπισης αυτού του προβλήματος και επικρατούν στη συλλογιστική σας διοικητικές και γραφειοκρατικές αντιλήψεις, παραδοσιακά στερεότυπα. 
     Οι αντιρρησίες συνείδησης και η εναλλακτική θητεία είναι μια πραγματικότητα κοινωνική, πολιτισμική, ιδεολογική, αξιακή. Εσείς αντιμετωπίζετε αυτή την πραγματικότητα με μια υφέρπουσα απορριπτική νοοτροπία και προσπαθείτε περισσότερο να την τακτοποιήσετε, να την περιορίσετε και όχι να την αναγνωρίσετε. Αν αναφέρομαι σε αυτά είναι γιατί γνωρίζετε πολύ καλά ότι γι’ αυτά τα προβλήματα η Ελλάδα εγκαλείται πολλές φορές σε διεθνείς οργανισμούς και εγκαλείται με τρόπο που μας εκθέτει. 
     (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
     Δεν καταλαβαίνω, λοιπόν, γιατί με την ευκαιρία αυτού του νομοθετήματος δεν υιοθετείτε εκείνα τα οποία σας προτείνει η «Διεθνής Αμνηστία», γιατί εξακολουθείτε να είστε θεσμικά μίζεροι, πολιτικά μίζεροι και δεν υιοθετείτε αυτά που είναι λογικά, υλοποιήσιμα και δεν δημιουργούν καμία διακινδύνευση στην εσωτερική λειτουργία των υπηρεσιών του στρατού, τις προτάσεις δηλαδή της «Διεθνούς Αμνηστίας». 
     Θα ήθελα να επισημάνω ότι η «Διεθνής Αμνηστία» ανησυχεί για την τιμωρητική διάρκεια της εναλλακτικής πολιτικής κοινωνικής υπηρεσίας. Ζητάει να έχει κανείς το δικαίωμα να διεκδικεί την ιδιότητα του αντιρρησία συνείδησης οποιαδήποτε στιγμή, ακόμα και μετά την κατάταξή του στις Ένοπλες Δυνάμεις. Ζητά η εναλλακτική πολιτική κοινωνική υπηρεσία να υπόκειται αυστηρά σε πολιτική αρχή συμπεριλαμβανομένης της εξέτασης της αίτησης κάποιου για αναγνώριση ως αντιρρησία συνείδησης. Ζητά επίσης η «Διεθνής Αμνηστία» το δικαίωμα στην εναλλακτική πολιτική κοινωνική υπηρεσία να μην αναστέλλεται ποτέ, ακόμα και σε περίοδο πολέμου. Ζητά ακόμα να μην εκπίπτουν από την ιδιότητα του αντιρρησία συνείδησης όσοι ασκούν συνδικαλιστική δραστηριότητα και συμμετέχουν σε απεργία. 
     Επ’ αυτού του τελευταίου θα ήθελα να επισημάνω μια κραυγαλέα αντίφαση. Αναγνωρίζετε την εναλλακτική θητεία και τον αντιρρησία συνείδησης και θεσμοθετείτε ρύθμιση έκπτωσης εάν συμμετέχει σε συνδικαλιστικές δραστηριότητες. Δηλαδή το συνταγματικό δικαίωμα και η αρχή της ισότητας για συμμετοχή στη συνδικαλιστική δραστηριότητα, το «ελευθέρως συνέρχεσθαι» και «συνδικαλίζεσθαι» του Συντάγματος δεν υφίσταται περιορισμό; Δεν έχει το χαρακτήρα εσωτερικής ποινής κατά τη λειτουργία του στρατεύματος; Δεν είναι σε αντίφαση με την συλλογιστική που σας οδηγεί στο να πάτε παραπέρα στην αναγνώριση αυτής της κατηγορίας των υποχρέων προς στράτευση; 
     Είναι κραυγαλέα η αντίφαση, είναι επιβίωση στερεότυπων νοοτροπιών. Εναρμονίστε ως προς αυτές τις παρατηρήσεις το νομοθέτημα με τις υποδείξεις της «Διεθνούς Αμνηστίας». Και κάντε το αυτό και για μια άλλη σκοπιμότητα, για να μη σύρεται η Ελλάδα με αφορμή τέτοιες ελλειπτικές διατάξεις από όλους εκείνους οι οποίοι θέλουν στα θέματα των ανθρωπίνων δικαιωμάτων να προκαλούν μια σκόπιμη διέγερση. Άλλο εκείνοι που πιστεύουν ότι η υπεράσπιση των ανθρωπίνων δικαιωμάτων είναι βασικός άξονας λειτουργίας της πολιτικής και της δημοκρατίας και άλλοι εκείνοι που θέλουν με αφορμή ζητήματα που υπάρχουν στον τομέα των ανθρωπίνων δικαιωμάτων να διεγείρουν λαούς, μειονότητες, κοινωνίες και να προκαλούν επεμβάσεις ακόμα και εκστρατείες διαβολής μιας χώρας. 
     Μια δεύτερη παρατήρηση την οποία θα ήθελα να κάνω είναι αυτή η οποία αναφέρεται στο άρθρο 58 και σε κάποιο άλλο συναφές άρθρο στη συνέχεια. 
     Κύριε Υπουργέ, η περίοδος την οποία διανύουμε δεν επιτρέπει πλέον χρήση και κατανάλωση κατά συνθήκη ψευδών. Τα κατά συνθήκη ψεύδη μπορούσαν να ειπωθούν σε μία προγενέστερη περίοδο απ’ όλους εκείνους οι οποίοι ήθελαν να καλυφθούν πίσω απ’ αυτά. Σήμερα η πραγματικότητα μπροστά στα μάτια ολόκληρης της ανθρωπότητας λέει ότι δεν υπάρχουν ανθρωπιστικοί πόλεμοι, δεν υπάρχουν απελευθερωτικοί πόλεμοι, ούτε υπήρξαν αντιτρομοκρατικοί πόλεμοι. Η συμμετοχή, λοιπόν, σε αποστολές ελληνικών στρατευμάτων δήθεν ειρηνευτικού χαρακτήρα είναι ένα κατά συνθήκη ψεύδος. 
     Δεν θέλω να μείνω στο πολιτικό επίπεδο της αντιπαράθεση επιχειρημάτων επ’ αυτού. Θα μείνω στο πραγματικό επίπεδο της ζωής. 
     Κύριε Υπουργέ και κύριοι συνάδελφοι, εάν το προχθεσινό επεισόδιο το τραγικό που έπληξε στρατιώτες της γερμανικής αποστολής που προηγούντο κατά πενήντα μέτρων των αξιωματούχων της ελληνικής αποστολής, έπληττε την ελληνική αποστολή, σήμερα η πολιτική ζωή του τόπου εδώ θα είχε επιβαρυνθεί με τραγικό κόστος ζωής. Γιατί; Για ποιο λόγο; 
     Αν λοιπόν θέλετε να είμαστε ειλικρινείς με τον εαυτό μας, αντί να ρυθμίζουμε πώς θα αποκαθιστούμε συνέπειες τραγικές από συμμετοχές σε ύποπτους και επικίνδυνους εκστρατευτικούς σχεδιασμούς, καλύτερα είναι να ανακαλέσουμε αμέσως όλες τις αποστολές Ελλήνων στρατιωτών και αξιωματικών που  βρίσκονται σε επικίνδυνα πεδία. Ούτε το Κόσοβο, ούτε τα υπόλοιπα Βαλκάνια, ούτε το Αφγανιστάν και το Ιράκ σήμερα υπάρχουν, έτσι ως ιδανικοί τόποι, για να λέμε ότι κάνουμε απλώς υποστηρίξεις ανθρωπιστικών αποστολών. 
     Ξέρετε πολύ καλά ότι δεν θα υπάρχει δικαιολογία μετά και εύχομαι να μη χρειαστεί ποτέ κανένας Έλληνας πολιτικός να απολογηθεί για τέτοιες τραγικές συνέπειες πέρα απ’ αυτά ενώπιον της ιστορίας. Τι δουλειά έχει ο ελληνικός Στρατός εκεί που κάποιοι λαοί βρίσκονται στα πρόθυρα του εμφυλίου και εκεί όπου ματώνουν ολόκληρες κοινωνίες από τις επεμβάσεις, παρεμβάσεις ή από τα αυταρχικά καθεστώτα και από τις πολεμικές επιδρομές. 
     Όσο είναι καιρός, το κόστος θα είναι μεγάλο και δυστυχώς δεν το αντέχει το εύθραυστο πολιτικό μας σύστημα έτσι όπως έχει επιβαρυνθεί από τέτοιες συσσωρευμένες επιβαρύνσεις, στις οποίες συνεργούμε και εμείς. 
     Άκουσα μια αναφορά προηγουμένως για τις τηλεοράσεις. Εμείς τρέχουμε στις τηλεοράσεις και τις νομιμοποιούμε. Εμείς βρισκόμαστε να αποτελούμε το  υλικό και το θέαμα, τις γλάστρες και τους φιόγκους των τηλεοράσεων για να μιλήσουμε και στην καθομιλουμένη. 
     Και μια τελευταία παρατήρηση. Υιοθετήστε κάποτε στο όνομα μιας ανθρώπινης θητείας χωρίς διακρίσεις το «Συνήγορο του Οπλίτη». Υιοθετήστε έναν θεσμό ο οποίος τουλάχιστον να εξανθρωπίσει την εσωτερική ζωή και για τους οπλίτες και για τα στελέχη.
     (Χειροκροτήματα από την πτέρυγα του Συνασπισμού Ριζοσπαστικής Αριστεράς)
     ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ τον κ. Κωνσταντόπουλο.
     Κύριοι συνάδελφοι, παρακαλώ να διακόψουμε στο σημείο τη συζήτηση του νομοσχεδίου, για να γίνει η επιβαλλόμενη αναφορά στην Επέτειο του Πολυτεχνείου. 
     Σήμερα, κύριοι συνάδελφοι, τιμούμε την 32η Επέτειο της Εξέγερσης του Πολυτεχνείου, μιας εξέγερσης που έγινε ορόσημο για τη μετέπειτα πορεία της χώρας μας. Συμπληρώσαμε φέτος τριάντα χρόνια από την ψήφιση του Συντάγματος του ’75, ενός καταστατικού χάρτη, ο οποίος μπορεί να μην είχε ψηφιστεί, αν δεν είχαν προηγηθεί τα γεγονότα του Νοεμβρίου του 1973. Έτσι, το Πολυτεχνείο έγινε σύμβολο της αντίστασης του ελληνικού λαού, αντίστασης σε οτιδήποτε απολυταρχικό, μη δημοκρατικό και ανελεύθερο. Και το γεγονός ότι πρωταγωνιστές της εξέγερσης ήταν οι φοιτητές, οι νέοι δηλαδή, της έδωσε ιδιαίτερη βαρύτητα, κατέδειξε ότι ποτέ η νέα γενιά δεν συμβιβάζεται με πρακτικές βίας, με καθεστώτα που δεν έχουν τη δημοκρατική νομιμοποίηση του λαού, που δεν σέβονται την ελευθερία της έκφρασης και τα ανθρώπινα δικαιώματα. Η νεολαία εξέφρασε με τον καλύτερο τρόπο, με τον δυναμικό και άφοβο τρόπο που της αρμόζει, αυτό που ξέραμε πάντοτε και εμείς και όλος ο κόσμος, το γεγονός δηλαδή ότι οι Έλληνες δεν υποφέρουν τον ζυγό. 
     Καθώς σήμερα εορτάζουμε ειρηνικά την Επέτειο του Πολυτεχνείου, το βλέμμα μας στρέφεται με ανησυχία προς τον κόσμο που ταράσσεται από συγκρούσεις και τρομοκρατικές επιθέσεις. Στρέφεται επίσης προς την Κύπρο που εξακολουθεί να πληρώνει το τίμημα του διχασμού. Ευχή και στόχος μας είναι το πνεύμα που εκφράζει το Πολυτεχνείο να απλωθεί και να κατασιγάσει τις εστίες αναταραχής στο μακρινό και τον κοντινό μας περίγυρο.
     Κύριοι συνάδελφοι, απολαμβάνουμε όλοι σήμερα τα αποτελέσματα αυτής της εξέγερσης, καθώς και όλης της αντίστασης κατά της δικτατορίας των συνταγματαρχών. Απολαμβάνουμε μια δημοκρατία στέρεα, θεσμούς που εξασφαλίζουν ότι ποτέ ξανά δεν θα χρειαστεί να ζήσουμε τέτοιες μαύρες περιόδους. Πόσο λάθος όμως είναι να τα θεωρούμε όλα αυτά δεδομένα, να επαναπαυόμαστε και να πιστεύουμε πως η δημοκρατία μας δεν κινδυνεύει ποτέ και από τίποτα. Οι κίνδυνοι ελλοχεύουν καθημερινά και είναι δικό μας καθήκον, ημών, των εκλεγμένων αντιπροσώπων του λαού να εξασφαλίσουμε ότι η δημοκρατία μας θα θωρακιστεί ακόμα περισσότερο, οι θεσμοί θα ενισχυθούν και το κράτος δικαίου δεν θα κινδυνεύσει ποτέ.
     Αγαπητοί συνάδελφοι, η σημερινή επέτειος μας καλεί να είμαστε διαρκώς σε εγρήγορση, προκειμένου το μήνυμα της ιστορικής αυτής εξέγερσης να μένει πάντοτε επίκαιρο, όπως και οι ιδέες και οι αξίες που αυτή εκπροσωπεί.
     Σας ευχαριστώ πολύ.
     (Χειροκροτήματα από όλες τις πτέρυγες της Βουλής)
      Το λόγο έχει ο Κοινοβουλευτικός Εκπρόσωπος της Νέας Δημοκρατίας, κ. Βύρων Πολύδωρας.
     ΒΥΡΩΝ ΠΟΛΥΔΩΡΑΣ: Κυρίες και κύριοι συνάδελφοι, ανεπιτήδευτα, τίμια και με τη μέγιστη δυνατή ειλικρίνεια κάνουμε σήμερα το οφειλόμενο χρέος μας προς στην ιστορική αλήθεια, προς την προσήλωσή μας προς το δημοκρατικώς δέον και προς την παιδευτική μας υποχρέωση για τις παρούσες και τις μέλλουσες γενιές με την αναφορά μας στο Πολυτεχνείο και στο πνεύμα της αντίστασης. Δεν θα ορίσουμε εμείς εδώ σήμερα το νόημα αυτού του γεγονότος. Θα σας παρακαλέσω να το θεωρήσουμε αυτονόητο, μη επιδεχόμενο ερμηνειών και μη επιδεχόμενο προσδιορισμών ή επανορισμών. Ορίστηκε τελεσίδικα το νόημα του Πολυτεχνείου από τους ίδιους τους ήρωες του Πολυτεχνείου, οι οποίοι μίλησαν για λογαριασμό ενός ολόκληρου λαού. Μίλησαν για λογαριασμό των αντιστασιακών οργανώσεων τις οποίες τιμούμε με το συσχετισμό σ’ αυτήν την αναφορά, όλες. Μίλησαν με την αφοσίωσή τους στο πνεύμα της δημοκρατίας. Και δεν μίλησαν μόνο οριζόντια για λογαριασμό και εκ μέρους ενός φιλελεύθερου λαού, αλλά και ως εκφραστές και του αιώνιου φρονήματος και της αιώνιας προτίμησης του Έλληνα προς την ελευθερία, προς την άρνηση κάθε τυραννίας.
     Εμείς σήμερα, από τη δική μου οπτική γωνία, δηλαδή της Νέας Δημοκρατίας, αλλά ενός μορίου της Εθνικής Συνέλευσής μας και ολόκληρης της κοινωνίας, οφείλουμε να πάρουμε θέση απέναντι στο μέγα γεγονός, στη μεγάλη ηθική πράξη, στην κορυφαία στιγμή για το διαρκή και αέναο αγώνα για ελευθερία και δημοκρατία. Και η θέση που πρέπει να παίρνουμε δεν είναι άλλη από την προσκυνηματική θέση. Αποτίουμε φόρο τιμής στους αγωνιστές που αψήφησαν τους κινδύνους, που δεν λογάριασαν την υλική δύναμη της βίας, που όρθωσαν τα στήθη τους, εικαστικά τα γυμνά τους στήθη μπροστά στα κανόνια των τανκς, που με τα χέρια τους σαν φτερά στον κυκλικό χορό της δημοκρατικής ισοτιμίας όλων των πολιτών άνοιξαν πλατιά τα όρια της ελευθερίας μέσα στα οποία οφείλουμε εμείς να κινούμεθα με το συνειδός ότι κάποιοι έδρασαν περισσότερο από εμάς για το πλάτεμα αυτών των ορίων της ελευθερίας.
     Το παιδευτικό μέρος του νοήματός μας ή της στάσης μας είναι ότι με βαθιά συνείδηση αναγνωρίζουμε ως ήρωες εκείνους που έδρασαν σ’ εκείνο το αόρατο, το άφατο προσκλητήριο της δημοκρατίας, το προσκλητήριο της επικύρωσης όλου του αξιακού συστήματος του ελληνισμού, της αέναης και διαχρονικής ελληνικής πολιτικής σκέψης. Προς τους νέους θέλουμε όσο γίνεται πιο έμπρακτα αντί για συμβουλή και διδασκαλία να παραθέσουμε και να προτείνουμε το παράδειγμά μας στη δημοκρατική μας συνέπεια και στη δημοκρατική έννοια, ότι η δημοκρατία  δεν είναι δεδομένη, αλλά είναι διαρκώς κατακτωμένη. Την κατακτούμε με το παράδειγμά μας που εμπεριέχει τη φιλοπατρία, το σεβασμό στην αντίθετη γνώμη, τη συνεννόηση για το καλύτερο αποτέλεσμα, την αφοσίωση στο δημοκρατικό ιδεώδες. Παραδειγματικά να καταθέτουμε αυτό το μήνυμα προς τους νέους χωρίς πατερναλιστικό και συμβουλευτικό χαρακτήρα. Και εκεί να υπομιμνήσκουμε ότι διεγράφη, μορφώθηκε και παρεδόθη σ’ εμάς ή ότι πολλοί από εμάς το παραδώσαμε από τα ιερά τείχη των «Ελεύθερων Πολιορκημένων» του Πολυτεχνείου στις μέλλουσες γενιές.
     Θέλω να σημειώσω, εν παρενθέσει, ότι η δημοκρατία κατεκτημένη και στους αγώνες και με τους αγώνες και με την πρόταση του Πολυτεχνείου, όπως και λίγο πριν της Νομικής, όπως και όλου του αντιδικτατορικού αγώνα, αυτή η κατεκτημένη ήδη δημοκρατία δεν είναι απόλυτο μέγεθος.
     Είναι σχετικό, που σημαίνει ότι πρέπει να συμβάλλουμε πάντοτε για τη βελτίωσή της, για την ποιοτική της διάσταση με τη μεγάλη αφιέρωση προς τον ελληνικό λαό. Όλο το πολίτευμα και όλη η διαδικασία και όλη η δικονομία του πολιτικού λόγου έχει μία αφιερωματική σκηνή και θέση, ότι όλο αφιερώνεται, υπηρετούμε εμείς και το προσφέρουμε στον ελληνικό λαό σαν υπέρτατο συνταγματικό, πολιτικό και ηθικό χρέος. 
     Κυρίες και κύριοι συνάδελφοι, θέλω να σχολιάσω μία λεπτομέρεια και να την κρατήσουμε στο επίπεδο –εγώ ζητώ- της υποσημείωσης. Δεν μπορώ να χαρακτηρίσω αλλιώς, παρά ως ιεροσυλία, ιερόσυλη καπηλεία, εκείνη τη δραστηριότητα των φιλότεχνων καταδίκων, όπως καπηλεία ήταν και η χρήση του ονόματος «17 Ν», καπηλευτικώ τω  τρόπω, για τη σύγχυση και όχι την προαγωγή του δημοκρατικού πνεύματος. Αυτή η καταγγελτική υποσημείωση, που αναφέρω, σκοπό έχει να μην επιτρέπουμε την παραφθορά καθ’ οιονδήποτε τρόπο. Ζητώ να κρατήσουμε το πνεύμα το τίμιο και το αγνό του νοήματος και συμβόλου του Πολυτεχνείου, δηλαδή να κρατήσουμε το πνεύμα της αντίστασης υπέρ της δημοκρατίας ζωντανό. 
     Τα τριάντα δύο χρόνια δεν είναι μόνο χρόνια μνήμης, δεν είναι μόνο χρόνια αναβαπτίσεως σ’ αυτό το ιερό τοπίο, σ’ αυτό το ιερό γεγονός της εξέγερσης του Πολυτεχνείου, αλλά είναι –θέλω να πιστεύω- ένα αφιέρωμα στην αιωνιότητα. Δηλαδή οραματίζομαι η μνήμη να είναι ακέραιη και ανέκπτωτη μαζί με το σεβασμό και όλη την απότιση φόρου τιμής προς τους ήρωες και τους συντελεστές, να είναι αιώνια, να κρατάει, όχι μόνο τριάντα δύο χρόνια, αλλά αιώνια. Είναι χυμός δημοκρατικής ζωής και ουσίας για την Ελλάδα, για τον κοινοβουλευτισμό, για τις νέες γενιές.
     Μ’ αυτές τις σκέψεις σας ζητώ να εννοήσουμε και πεισματικά να σταθούμε ως ευλαβείς προσκυνητές στους ήρωες του Πολυτεχνείου για ό,τι προσέφεραν, για ό,τι συμβόλισαν και για ό,τι παραλάβαμε εμείς ως αιώνια παρακαταθήκη.
     Σας ευχαριστώ.
     (Χειροκροτήματα)
     ΠΡΟΕΔΡΟΣ (Άννα Μπενάκη - Ψαρούδα): Ο Κοινοβουλευτικός Εκπρόσωπος του ΠΑ.ΣΟ.Κ. κ. Χαράλαμπος Καστανίδης έχει το λόγο.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, πέρασαν τριάντα δύο χρόνια από το δραματικό Νοέμβρη του 1973. Παρ’ ότι ο διανυθείς χρόνος βάρυνε στη ζωή μας, τίποτα δεν αφαίρεσε από τη λάμψη των γεγονότων και από το υψηλό νόημα μιας πραγματικής θυσίας. Από την πεσμένη καγκελόπορτα του Πολυτεχνείου μία αιμόφυρτη νεανική φυσιογνωμία εξακολουθεί ίσα με τώρα και πάντα να εξηγεί στους τωρινούς και σε όσους έρχονται τούτη την αλήθεια: πως άξια του ανθρώπου ζωή είναι η υπερήφανη ζωή, αυτή που είναι ολόρθη και αξιοπρεπής, όχι σκυφτή και ταπεινωμένη. 
     Οι νέοι του Νοέμβρη όρισαν τη ζωή τους με μέτρο την ελευθερία, τη δημοκρατία και τη δικαιοσύνη. Τριάντα δύο χρόνια μετά είναι η ώρα να πούμε στα σημερινά νιάτα ότι, αν ενδιαφέρονται να ανακαλύψουν το συμπυκνωμένο νόημα της ιστορικής πράξης των νέων της εποχής εκείνης, δεν θα το βρουν στις ετήσιες εκδηλώσεις μνήμης, δεν θα το βρουν στους τυπικούς πανηγυρικούς, δεν θα το βρουν στις ανιαρές και χωρίς περιεχόμενο τελετουργίες. Θα το βρουν μόνο αν ξετυλίξουν το νήμα που συνδέει τις μέρες και τις νύχτες του 1973 με τις δικές τους μέρες του 2005. 
     Είναι η ώρα να πούμε στα παιδιά μας ότι θα κάνουν δική τους την αλήθεια του Πολυτεχνείου μόνο αν όλοι μαζί κοπιάσουμε να απαντήσουμε σε τούτο το ερώτημα: τι θα έκαναν σήμερα και πώς θα ενεργούσαν οι ίδιοι άνθρωποι του εξεγερμένου Νοέμβρη, αν έπρεπε και πάλι να συγκεντρωθούν για να υπερασπιστούν κάτι στο πλαίσιο της αδιατάρακτης και σταθερής μεταπολιτευτικής δημοκρατίας μας; Απαντώντας με προσοχή και τιμιότητα σε ερώτημα βασανιστικό, θα διαπιστώναμε μερικές αλήθειες αταίριαστες με ήθη και νοοτροπίες που σήμερα κυριαρχούν. 
     Εκείνοι, σε αντίθεση με πολλούς σημερινούς, δεν θα διεκδικούσαν για λογαριασμό της κομματικής νεολαίας τους να ιδιοποιηθούν έναν κοινό αγώνα και τα αποτελέσματά του, δεν θα διεκδικούσαν την ιδιοκτησία μίας προσπάθειας μεγάλης. Αντίθετα, θα έσπευδαν γενναιόδωρα να αναγνωρίσουν τη συμμετοχή του συντρόφου τους, αυτού που στεκόταν δίπλα και γι’ αυτό μοιράζονταν την επίμοχθη προσπάθεια, την αγωνία, τον κίνδυνο και την ιαχή. 
     Εκείνοι, σε αντίθεση με μερικούς σημερινούς, θα επιχειρούσαν να ξαναορίσουν το άσυλο που εγκαθίδρυσε η δημοκρατία, ως την κοινή και αδιαίρετη ελευθερία όλων ανεξαιρέτως να ζουν, να κινούνται και να εργάζονται μέσα στα Ανώτατα Εκπαιδευτικά Ιδρύματα, να στοχάζονται ελεύθερα, να ερευνούν και να ενεργούν. Θα επέβαλαν ένα άσυλο, που δεν θα επέτρεπε η ελευθερία ορισμένων να ακυρώνει την ελευθερία άλλων. 
     Εκείνοι, σε αντίθεση με κάποιους σημερινούς, θα αξιοποιούσαν το δικαίωμα συμμετοχής των φοιτητών, που εξασφάλισε η Δημοκρατία, για να διευρύνουν τις ευκαιρίες στη γνώση, για να ζητήσουν καλύτερα προγράμματα σπουδών. Θα αρνούνταν να μετατρέψουν τη συμμετοχή σε αδιαφανή διαπραγμάτευση με τους υποψήφιους για τα όργανα διοίκησης. 
     Εκείνοι, του Νοέμβρη, θα εξασφάλιζαν πρώτα-πρώτα τη δυνατότητά τους να αποφασίζουν αυτόνομα, με μόνο κριτήριο και γνώμονα το συλλογικό, το δημόσιο συμφέρον μακριά από αθέμιτες επιρροές και τον εγκλωβισμό που επιβάλουν ιδιοτελή συμφέροντα ισχυρών παραγόντων και ομάδων. 
     Εκείνοι, σε αντίθεση με πολλούς σημερινούς, δεν θα βολεύονταν με μία δημοκρατία που πιθανόν να τους εξασφάλιζε τα μεγαλύτερα προσωπικά οφέλη με τη μικρότερη δυνατή προσπάθεια, δεν θα χωρούσαν σε μια δημοκρατία που τις αρετές της θα μετρούσαν με μέτρο τα ατομικά αγαθά και την προσωπική πλεονεξία. Θα σημασιοδοτούσαν τη σχέση τους με τη δημοκρατία, μέσα από τη διεκδίκηση του καλύτερου και του δυσκολότερου. 
     Εκείνοι, άλλωστε, γνώριζαν ότι ο αγώνας έχει αξία όταν οι στόχοι είναι υψηλοί και η διακινδύνευση μεγάλη, είχαν συνείδηση των κινδύνων που συνόδευαν τον αγώνα τους, γι’ αυτό και η συνειδητή απόφασή τους να θυσιάσουν προσωπικά αγαθά κατέστησε την Ιστορία υπόχρεη να αποτιμήσει το εγχείρημά τους. 
     Κυρίες και κύριοι συνάδελφοι, σας καλώ να θεωρήσουμε την εγγεγραμμένη στη συλλογική μνήμη θυσία της γενιάς του Πολυτεχνείου, ως διαρκή παρακαταθήκη που μας δεσμεύει στους μικρότερους δυνατούς συμβιβασμούς και στις μεγαλύτερες δυνατές εξάρσεις. Για το Έθνος και τους Έλληνες.
     Σας ευχαριστώ.
     (Χειροκροτήματα)
     ΠΡΟΕΔΡΟΣ (Άννα Μπενάκη - Ψαρούδα): Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Κολοζώφ έχει το λόγο.
     ΟΡΕΣΤΗΣ ΚΟΛΟΖΩΦ: Κυρία Πρόεδρε, κυρίες και κύριοι Βουλευτές, το Κομμουνιστικό Κόμμα Ελλάδος τιμάει σήμερα την 32η Επέτειο του ξεσηκωμού του Πολυτεχνείου με το μοναδικό τρόπο που γνωρίζει από την ίδρυσή του, εντείνοντας την προσπάθειά του, τους αγώνες του για την υλοποίηση των οραμάτων, των συνθημάτων και των στόχων που εκείνη η γενιά, ακολουθώντας τις αγωνιστικές παραδόσεις του λαού μας, ανάδειξε με την πάλη της.
     Είμαστε περήφανοι που σ’ αυτή την αντιδικτατορική μάχη του λαού μας το κόμμα μας συνέβαλε με την πολιτική του, τις παράνομες οργανώσεις του, τη νεολαία του, την Κ.Ν.Ε. που ιδρύθηκε το 1968 σε συνθήκες βαθιάς παρανομίας, την αντιδικτατορική Ε.Φ.Ε.Ε.. 
     Σήμερα οφείλουμε σ’ αυτούς τους αγωνιστές, σ’ εκείνη τη γενιά που βασανίστηκε, υπέφερε κάτω από το ζυγό της αμερικανόπνευστης στρατιωτικής χούντας, και με την πάλη της ανέδειξε τους στόχους της ανεξαρτησίας της χώρας που αποτυπώθηκαν στην είσοδο του εξεγερμένου Πολυτεχνείου με τα συνθήματα «Έξω οι ΗΠΑ», «Έξω το ΝΑΤΟ», να συνεχίσουμε την προσπάθειά μας μέχρι να υλοποιηθούν.
     Το μήνυμα της αντιδικτατορικής πάλης του λαού μας δεν μπορεί να είναι άλλο από τη βεβαιότητα ότι λαϊκοί στόχοι μπορούν να υλοποιηθούν με την ενότητα και την πάλη του λαού μας, με την απόρριψη της μοιρολατρίας και της υποταγής που καλλιεργούν σήμερα, όπως και τότε, οι δυνάμεις του συμβιβασμού. 
     Η άποψη πως η σημερινή κατάσταση της ηγεμονίας του ιμπεριαλισμού, σε όλη την κλίμακα, η προσπάθεια που γίνεται να εμφυσήσουν στο λαό μας την ηττοπάθεια ότι αυτή η πορεία υποταγής είναι μονόδρομος, πρέπει να αποκρουστεί από το λαό μας σήμερα, όπως έκανε κάθε φορά που έπρεπε να κάνει επιλογή ζωής. 
     Στις σημερινές δύσκολες συνθήκες που βιώνει η χώρα μας και όχι μόνο αυτή, είναι ανάγκη να καταδικαστούν οι πολιτικές της Νέας Δημοκρατίας και του ΠΑ.ΣΟ.Κ., που και οι δύο συνέβαλαν στο να δεθεί ακόμα περισσότερο η χώρα μας στο άρμα του αμερικάνικου και ευρωπαϊκού ιμπεριαλισμού, με τη μεγαλύτερη από ποτέ ενσωμάτωσή της στους μηχανισμούς του ΝΑΤΟ και στην Ευρωπαϊκή Ένωση. 
     Σήμερα και όχι αύριο χρειάζεται να αποσυρθούν τα στρατεύματά μας από τις κατοχικές δυνάμεις στο Αφγανιστάν και στις άλλες χώρες, οπουδήποτε ο στρατός μας συμμετέχει σε κατοχικές δυνάμεις. Σήμερα πρέπει να συνεχίσει ο λαός μας την πάλη του, έτσι ώστε να μη σταλθούν στρατεύματα στο Ιράκ. 
     Το νόημα του Πολυτεχνείου σήμερα δεν μπορεί να είναι άλλο από την αναγκαιότητα οι εργαζόμενοι, η νεολαία, τα μικρομεσαία λαϊκά στρώματα της πόλης και της υπαίθρου να απεγκλωβιστούν από την πολιτική και την ιδεολογία των κομμάτων του κεφαλαίου και της Ευρωπαϊκής Ένωσης, να καταδικάσουν τη στρατηγική που από κοινού προωθούν τα κόμματα του δικομματισμού, Νέας Δημοκρατίας και ΠΑ.ΣΟ.Κ., τη στρατηγική που επιτίθεται ολομέτωπα στα δικαιώματα των εργαζομένων, προκειμένου να εξυπηρετηθούν τα κέρδη και τα συμφέροντα των μονοπωλίων, να απορρίψουν τις αυταπάτες και τις συγχύσεις που καλλιεργούν ορισμένες δυνάμεις. 
     Ο λαός μας πρέπει να αποκτήσει ξανά εμπιστοσύνη στις δυνάμεις του. Ενωμένος μπορεί να απαλλαγεί από τα δεινά του ιμπεριαλισμού, να φωνάξει δυνατά ξανά «ψωμί, παιδεία, ελευθερία, εθνική ανεξαρτησία», που στις σημερινές συνθήκες σημαίνει να υψώσουμε τη φωνή μας για τα σύγχρονα λαϊκά δικαιώματα στην κοινωνική ασφάλιση, στην εργασία, στο εισόδημα, στην υγεία, στην παιδεία, στον ελεύθερο χρόνο, να πούμε «όχι» στην αλλαγή των συνόρων που προωθείται μέσα από την ανεξαρτητοποίηση του Κοσσυφοπεδίου, να φωνάξουμε «όχι» στα επιθετικά σχέδια κατά των αραβικών λαών, στο Λίβανο, στη Συρία, κατά του Ιράν, να φύγουν οι κατοχικοί στρατοί από το Αφγανιστάν και το Ιράκ, να επιστρέψουν τώρα τα ελληνικά στρατεύματα που βρίσκονται έξω από τα σύνορά μας. 
     Τελειώνοντας θα επαναλάβω πως το Κομμουνιστικό Κόμμα είναι πεισμένο πως η καλύτερη τιμή που μπορεί να αποδοθεί στους αγώνες των νέων στο Πολυτεχνείο είναι να συνεχίσουμε την προσπάθεια για υλοποίηση των οραμάτων της. 
     Ευχαριστώ. 
     ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος. 
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Αγαπητές και αγαπητοί συνάδελφοι, είναι σημαντικό ότι η Βουλή μας τιμά τους αγώνες αυτής της γενιάς. Είναι δύσκολο βέβαια, κατά τη γνώμη μου, το πνεύμα αυτών των αγώνων να κλειστεί μέσα στους τοίχους της Αίθουσάς μας. 
     Δεν πρέπει να ξεχνάμε ότι αυτά τα νέα παιδιά ήρθαν σε σύγκρουση με την εξουσία της χούντας, την παντοδύναμη, της αμερικανοκρατίας, αλλά την ίδια στιγμή δεν υπάκουσαν στις συμβουλές του προδικτατορικού πολιτικού κόσμου. Ήταν απείθαρχοι ακόμα και στις συμβουλές των μεγάλων οργανωμένων αριστερών δυνάμεων στη χώρα μας. 
     Και αυτό δείχνει νομίζω ότι η ιστορία θα βούλιαζε στο βούρκο της ανελευθερίας, της αδικίας, εάν δεν υπήρχε πάντα ένα ξέσπασμα μιας νεολαίας, η οποία προβάλλει τις αυταπάτες της, τις ουτοπίες της, την άρνηση στο ρεαλισμό, την άρνηση στο σχεδιασμό, τις ονειροπολήσεις της, την ενότητά της και την εξέγερσή της. 
     Νομίζω βέβαια ότι ο καθένας καταλαβαίνει ότι ο σημερινός κόσμος με τις κάμερες, με την ανεργία, με τη φτώχεια, με τα «Ιράκ», με τα «Αφγανιστάν» είναι μακριά από τις προσδοκίες της δικής μας νεολαίας ή νεολαίας με αντίστοιχες καταστάσεις σε άλλες χώρες. Είναι δύσκολο όμως να κάνει διδασκαλίες για το νόημα του Πολυτεχνείου και τη συνταγή που θα πρέπει να εφαρμοστεί. 
     Πιστεύω ότι όπως τότε υπήρχαν οι βασανιστές, τώρα υπάρχουν τα βασανιστικά ερωτήματα. Θα απαντήσει η νεολαία. Είναι το θηρίο που κοιμάται. Θα προχωρήσει στις δικές της πορείες, εξεγέρσεις, παρουσίες. Παίρνουμε μηνύματα από αλλού. Θα κάνει τότε η νεολαία και τη δική της ανάγνωση στο Πολυτεχνείο και θα δώσει το νόημα που αυτή πιστεύει στους αγώνες που έγιναν το 1973, το 1974. 
     Θέλω να αποτίσω και εγώ φόρο τιμής σε όλους όσους βρέθηκαν εκεί, στους νεκρούς που τους έχει καταγράψει η ιστορία μας, αλλά να αποτίσω έναν ιδιαίτερο φόρο τιμής σε ηγετικές μορφές του αντιδικτατορικού φοιτητικού αγώνα των κινητοποιήσεων στο Πολυτεχνείο, που μέσα σε όλα αυτά τα χρόνια χάθηκαν και να μας συγχωρήσουν ορισμένοι για τις παραλείψεις. 
     Νομίζω ότι αξίζει να καταγραφούν στα επίσημα ντοκουμέντα της ελληνικής πολιτείας. Από τη Νομική Σχολή ο Νίκος Μανίκας, ανένταχτος. Ο Νίκος Μεγκρέλης, «Ρήγας Φεραίος». Από την Ιατρική ο Ανδρέας Παπασταυρίδης, ανένταχτος. Ο Νίκος Μώρος, ανένταχτος. Ο Μανώλης Ψωμιάδης, Π.Α.Κ.. Ο Γιώργος Κατσαρός, Α.Α.Σ.Π.Ε.. Από τη Θεολογική ο πατήρ Τιμόθεος Λαγουδάκης. Από τη Φιλοσοφική η Αγγελική Ξύδη, Κ.Ν.Ε., τότε όλοι αυτοί. Η Έπη Μελοπούλου «Ρήγας Φεραίος». Από τη Φυσικομαθηματική ο Άκης Χριστοδουλόπουλος, «Μαχητής». Από το Πολυτεχνείο ο Νίκος Κουράκος, Κ.Ν.Ε.. Ο Νικήτας Δεϊμέζης, Κ.Ν.Ε.. Η Χαρά Μαμαλάκη «Ρήγας Φεραίος». Ο Παναγιώτης Αμπατζόγλου «Ρήγας Φεραίος». Από την Α.Σ.Ο.Ε. η Ελένη Αλυτζόγλου «Ρήγας Φεραίος». Από το Πάντειο Τίτος Λίτινας Κ.Ν.Ε.. Από τη Βιομηχανική ο Κώστας Κωσταράκος «Ρήγας Φεραίος». Από τα Γιάννενα η Πόπη Βουτσινά, ανένταχτη, ο Νίκος Ράπτης, Σ.Α.Κ.. Από τη Θεσσαλονίκη ο Θωμάς Βασιλειάδης «Ρήγας Φεραίος».
     Δεν πρέπει να τους ξεχάσουμε αυτούς, όπως δεν πρέπει να ξεχάσουμε άλλες μεγάλες μορφές του αντιδικτατορικού αγώνα, τις οποίες πρέπει να τιμήσουμε -και ειδικά η Αθήνα θα έπρεπε να τιμήσει- που χάθηκαν πρόσφατα, όπως είναι ο Τάσος ο Μίνης ή ο Κώστας ο Κάππος. 
     Τελειώνοντας θα ήθελα να κάνω μόνο μια επισήμανση. Μαζί με το «ψωμί, παιδεία, ελευθερία» ένα από τα βασικά αιτήματα για τα οποία αγωνίστηκαν, συνενώθηκαν, δημιούργησαν τις πρώτες επιτροπές φοιτητικού αγώνα, αίτημα των σπουδαστών της εποχής εκείνης ήταν να συγκροτηθεί μια δημοκρατική, Εθνική Φοιτητική Ένωση Ελλάδας. 
     Τόσα χρόνια μετά το Πολυτεχνείο, σε μια Βουλή που έχουμε δύο από τους τρεις πρώτους Προέδρους της Εθνικής Φοιτητικής Ένωσης Ελλάδας, τον Στέφανο Τζουμάκα, το Χρήστο Παπουτσή μαζί με το Γιώργο Σταματάκη, μέσα στα πανεπιστήμια δεν υπάρχει Εθνική Φοιτητική Ένωση Ελλάδας. Δεν υπάρχει ενωμένο και συγκροτημένο φοιτητικό κίνημα και σε συνθήκες που δεν εμποδίζουν, όπως είχαμε τις τότε συνθήκες, σε συνθήκες που οι θεσμοί είναι υπαρκτοί αλλά είναι κενοί. 
     	Πιστεύω ότι όλες οι πολιτικές δυνάμεις –και απευθύνομαι και στη Νέα Δημοκρατία, απευθύνομαι και στο ΠΑ.ΣΟ.Κ., απευθύνομαι και στο Κομμουνιστικό Κόμμα Ελλάδας- μπορούν να συμβάλουν ώστε να σταματήσει αυτή η κομματικοποίηση, η στενή παραταξιακή λογική που μπαίνει στο πανεπιστήμιο, η οποία λειτουργεί στον εκφυλισμό ενός τεράστιου δυναμικού, εξυγιαντικού και προωθητικού για τη χώρα μας, που είναι στη σπουδάζουσα νεολαία, και να ανοίξουμε τις δυνατότητες, ώστε στον επόμενο εορτασμό του Πολυτεχνείου να έχουμε μέσα στην ελληνική πραγματικότητα και μια συγκροτημένη Εθνική Φοιτητική Ένωση Ελλάδας. 
     Ευχαριστώ πολύ.
     (Χειροκροτήματα από όλες τις πτέρυγες της Βουλής)
     ΠΡΟΕΔΡΟΣ (Άννα Μπενάκη-Ψαρούδα): Το λόγο έχει εκ μέρους της Κυβέρνησης ο Υφυπουργός Εθνικής Άμυνας κ. Λαμπρόπουλος.
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας):  Ευχαριστώ, κυρία Πρόεδρε.
     Κυρία Πρόεδρε, κυρίες και κύριοι συνάδελφοι, τιμάμε σήμερα και θα τιμάμε για πάντα την ηρωική εξέγερση του λαού μας στο Πολυτεχνείο το Νοέμβριο του 1973. Η πατρίδα μας, η χώρα του φωτός για όλους τους λαούς, η χώρα που γέννησε και δίδαξε τη Δημοκρατία, την ελευθερία, τις επιστήμες, τον πολιτισμό, αρχές και αξίες, είχε μπει για επτά χρόνια στο σκοτάδι, στην απομόνωση, στη φίμωση, στη βία, από μία μικρή ομάδα αφρόνων και επίορκων αξιωματικών.
     Η συντριπτική πλειοψηφία των στελεχών των Ενόπλων Δυνάμεων δεν ενστερνίστηκε και δεν ταυτίστηκε ποτέ με το σκληρό και ανελεύθερο καθεστώς. Το αποδεικνύουν άλλωστε τα κινήματα του Δεκεμβρίου του ’67, που αμέσως μετά αποστρατεύθηκε το 90% των ανωτάτων αξιωματικών, το γενναίο κίνημα του Πολεμικού μας Ναυτικού το Μάιο του ’73, στο οποίο συμμετείχαν και αξιωματικοί του Στρατού Ξηράς και της Αεροπορίας, με ξεχωριστή αναφορά στο μεγάλο αγωνιστή, τον αείμνηστο ταγματάρχη Σπύρο Μουστακλή, τον οποίο οι άγριοι βασανισμοί από τη δικτατορία οδήγησαν αργότερα στο θάνατο.
     Η εξέγερση της νεολαίας μας στη Νομική, η εξέγερση στο Πολυτεχνείο, η καθολική αντίσταση του λαού μας, τα δεινά των βασανισμένων, έφεραν το φως στον ελληνισμό, που πλήρωσε όμως ακριβά τη θλιβερή εκείνη περίοδο με την προδοσία της Κύπρου. 
     Με τη Μεταπολίτευση όλοι οι Έλληνες μονιασμένοι και με ηγέτη, σύμβολο τότε, για την αποκατάσταση της Δημοκρατίας, τον αείμνηστο Κωνσταντίνο Καραμανλή, προχωρήσαμε με σύνεση μπροστά, ψηφίσαμε ένα δημοκρατικό Σύνταγμα, εντάξαμε τη χώρα μας στην Ευρωπαϊκή Ένωση, αποκαταστήσαμε το διεθνές μας κύρος και απολαμβάνουμε τη μακροβιότερη και καλύτερη δημοκρατία στη νεότερη ιστορία μας. 
     Οι Ένοπλες Δυνάμεις μας, πιστές στο καθήκον και στο Σύνταγμα, εξασφαλίζουν την ειρήνη και ακεραιότητα της πατρίδας μας και απολαμβάνουν της στήριξης όλων μας.
     Σήμερα, αν και η χώρα μας κατατάσσεται στα πιο προοδευμένα κράτη του κόσμου, δεν παύει να έχει αρκετά προβλήματα σε πολλούς τομείς, πολλά εκ των οποίων απασχολούν το σύνολο των κοινωνιών. Το ιστορικό μας χρέος είναι ένα: Να βαδίζουμε όλοι μαζί προς το μέλλον, με μνήμη για το παρελθόν, με σύνεση, με δημοκρατικό διάλογο, με κοινωνική συνοχή, με όραμα για μία ακόμα καλύτερη Ελλάδα που θα συνεχίζει να έχει το δικό της ξεχωριστό ρόλο στη διεθνή κοινότητα, όπως η ιστορία και ο πολιτισμός μας επιβάλλουν.
     Σας ευχαριστώ πολύ.
     (Χειροκροτήματα από όλες τις πτέρυγες της Βουλής)
     ΠΡΟΕΔΡΟΣ (Άννα Μπενάκη-Ψαρούδα):  Κύριοι συνάδελφοι, παρακαλώ να τηρήσουμε ενός λεπτού σιγή για τα θύματα του Πολυτεχνείου. 
     (Όλοι οι παρευρισκόμενοι στην Αίθουσα τηρούν όρθιοι ενός λεπτού σιγή)
     Αιωνία τους η μνήμη!
     (Χειροκροτήματα από όλες τις πτέρυγες της Βουλής)
     (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, επανερχόμαστε στη συζήτηση του νομοσχεδίου του Υπουργείου Εθνικής Άμυνας.
     Το λόγο έχει ο συνάδελφος κ. Κορτσάρης.
     ΝΙΚΟΛΑΟΣ ΚΟΡΤΣΑΡΗΣ: Κύριε Πρόεδρε, κυρίες και κύριοι συνάδελφοι, σε συνέχεια της χθεσινής συζήτησης ολοκληρώνω την τοποθέτησή μου επί των άρθρων του νομοσχεδίου στις υπολειπόμενες θεματικές ενότητες, που κινούνται στο πλαίσιο της ίδιας νομοθετικής φιλοσοφίας. 
     Το άρθρο 55 περιλαμβάνει ειδικές ευεργετικές διατάξεις για τους επαναπατρισθέντες από τις χώρες του τέως Ανατολικού Συνασπισμού, με στόχο την ενσωμάτωσή τους στην κοινωνική και οικονομική ζωή του τόπου.
     Το άρθρο 56 προβλέπει την αυτονόητη αναγνώριση του χρόνου στρατιωτικής υπηρεσίας σε συμμαχικά κράτη ή μέλη της Ευρωπαϊκής Ένωσης για τους πολίτες που φέρουν και την υπηκοότητα αυτών των κρατών, εκτός της ελληνικής. 
     Στο άρθρο 57 ορθώς παρέχεται η δυνατότητα στρατολογικής και ποινικής τακτοποίησης των υπόχρεων, αλλά και της υπό προϋποθέσεις εξαγοράς της υπολειπόμενης θητείας σε πολίτες άνω των τριάντα πέντε ετών.  Η συγκεκριμένη ρύθμιση και επιτυγχάνει την επίλυση των στρατολογικών εκκρεμοτήτων πολλών ανυποτάκτων και μονίμων κατοίκων εξωτερικού, αλλά και αποδίδει πόρους για τη χρηματοδότηση του θεσμού των επαγγελματιών οπλιτών. 
     Στο άρθρο 58 κοινωνικά χαρακτηριστικά έχει η ρύθμιση για μειωμένη θητεία των συγγενών των θυμάτων τρομοκρατικών ενεργειών, με απόφαση του Υπουργού Εθνικής Άμυνας, που θεσπίζεται περισσότερο για λόγους κοινωνικής ευαισθησίας και ηθικής συμπαράστασης στις οικογένειες των θυμάτων. Να προσθέσω απλώς πως εύχομαι να μην χρειαστεί ποτέ να γίνει από κάποιον προσωπική επίκληση της συγκεκριμένης διάταξης.
     Τα άρθρα 61 και 64 περιέχουν ρυθμιστικές διατάξεις για το θέμα των αντιρρησιών συνείδησης. Με σεβασμό στη διαφορετικότητα της άποψης, αλλά και με αυστηρές διαδικασίες και περιορισμό των κατηγοριών των πολιτών που εμπίπτουν σ’ αυτήν την κατηγορία, καθορίζονται οι υπηρεσίες των Ενόπλων Δυνάμεων και των φορέων του δημοσίου τομέα για την εκπλήρωση της άοπλης στρατιωτικής υποχρέωσης και της εναλλακτικής θητείας αντίστοιχα. 
     Στο άρθρο 72 προβλέπεται μία πραγματικά πρωτοποριακή ρύθμιση, αυτή της εξαγοράς του υπολοίπου της στρατιωτικής θητείας με βάση την τρέχουσα διάρκεια της θητείας και όχι με βάση την εικοσιτετράμηνη. Πρόκειται για μια αναλογική διάταξη που ασφαλώς ικανοποιεί τους ασθενέστερους οικονομικά συμπολίτες μας. 
     Το άρθρο 73 ρυθμίζει επαρκώς το θέμα της επανάκλησης των εκπεσόντων αντιρρησιών συνείδησης με την παροχή της δυνατότητας για εκ νέου υποβολή δικαιολογητικών κατά πάγιο αίτημα των ιδίων και των διεθνών οργανισμών. 
     Το άρθρο 74 περιέχει την ιδιαίτερα ευεργετική διάταξη κατάργησης των ενταλμάτων σύλληψης των ανυποτάκτων υπό των πρίσμα και των τρεχουσών κοινωνικών συνθηκών αλλά και των νέων στρατολογικών δεδομένων.
     Τέλος, από τα υπόλοιπα διοικητικά θέματα του παρόντος νομοσχεδίου η οικονομία του χρόνου επιβάλλει την αναφορά μόνο σε δυο, δηλαδή στη δίκαια αύξηση του επιδόματος επικινδυνότητας στο πολιτικό προσωπικό που υπηρετεί στο Τάγμα Εκκαθάρισης Ναρκοπεδίων Ξηράς, το γνωστό Τ.Ε.Ν.Ξ., καθώς και την επίσης δίκαια και κοινωνικά επιβεβλημένη χορήγηση βοηθήματος θανάτου σε ειδικές περιπτώσεις χηρευουσών ή ορφανικών οικογενειών.
     Κυρίες και κύριοι συνάδελφοι, η δυσκολία στη σύνταξη του παρόντος νομοσχεδίου οφείλεται στην προσπάθεια επίτευξης ενός λεπτού συσχετισμού: Της διατήρησης μια πολύτιμης ισορροπίας ανάμεσα στα δικαιώματα και τις υποχρεώσεις, στην ευελιξία και το δογματισμό, στην επιείκεια και την αυστηρότητα της επίλυσης μιας δύσκολης στρατιωτικής εξίσωσης με πολλούς κανόνες και πολλές εξαιρέσεις, με μεταβλητή το βηματισμό και τα αιτήματα της κοινωνίας και σταθερά το αξιόμαχο των Ενόπλων Δυνάμεων και την ασφάλεια της χώρας. Το μαθηματικό και το πολιτικό αποτέλεσμα δικαιώνει και τους συντάκτες του νομοσχεδίου και τις προσδοκίες όλων των πολιτών και επιβεβαιώνει το διαρκή εκσυγχρονισμό των Ενόπλων Δυνάμεων και τη σταθερή πορεία τους προς το μέλλον, εκεί δηλαδή, κυρίες και κύριοι συνάδελφοι, που οφείλουμε να κοιτάζουμε όλοι μας.
     (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Το πιο θερμό χειροκρότημα! Άλλωστε στρατιωτικός γιατρός υπήρξε και είναι δεδομένη η αγάπη του και η αφοσίωση στο στράτευμα! 
     Ο κ. Φούσας έχει το λόγο.
     ΑΝΤΩΝΙΟΣ ΦΟΥΣΑΣ: Η σημερινή συζήτηση του νομοσχεδίου αυτού, που έχει σχέση με τη στρατολόγηση των Ελλήνων, ασφαλώς έχει μία ιδιαίτερη σημειολογική σημασία και αξία. Από την άποψη αυτή, αισθάνομαι και εγώ την υποχρέωση να τιμήσω τους αγώνες και τις προσπάθειες των νέων της εποχής εκείνης του 1973 και να πω, επίσης, ότι πράγματι θα θυμόμαστε αυτήν την προσπάθεια και αυτήν τη θυσία ορισμένων ανθρώπων αλλά και το σεβασμό τους και τους αγώνες προς τη δημοκρατία!
     Αναφορικά τώρα με το νομοσχέδιο, θέλω να κάνω μερικές παρατηρήσεις. Η πρώτη παρατήρηση είναι ότι πράγματι τις θέσεις του κόμματός μας και γενικότερα την ανάπτυξη και την ανάλυση των σχετικών άρθρων έκανε ο εισηγητής μας, με την οποία ανάπτυξη και συμφωνώ. Όμως, θέλω να σημειώσω αυτό το οποίο άκουσα χθες για τη ρύθμιση των ΕΦ.Υ.Ε.Σ.. Θα ήθελα να παρατηρήσω, ότι κακώς κατηγορήθηκε αυτή η ρύθμιση από πλευράς ΠΑ.ΣΟ.Κ. και κατηγορήθηκε ιδίως κακώς διότι πρόκειται για μια ρύθμιση που αφορά τις ακριτικές ιδίως περιοχές αλλά και ακόμη για μια ρύθμιση με την οποία αφ’ ενός μεν θα ενισχυθεί το στράτευμά μας εκεί και οι Ένοπλες Δυνάμεις και από την άλλη έχει και κοινωνική σημασία. 
     Επομένως είναι πράγματι μία πολύ σωστή ρύθμιση από πλευράς του Υπουργείου Εθνικής Άμυνας και θέλω να παρακαλέσω να επισπευσθεί αυτή η διαδικασία. 
     Ένα δεύτερο θέμα είναι η αναφορά που έγινε για τους Συνοριοφύλακες, άλλως για τους φρουρούς των συνόρων. Πρέπει να σας πω ότι αυτή η ρύθμιση ασφαλώς είναι πολύ σπουδαία και πρέπει να σας πω, επίσης, ότι και τα αποτελέσματα είναι πράγματι πολύ σπουδαία, με μόνη διαφορά όμως ότι αυτή η ρύθμιση έπρεπε να γίνει κατά διαφορετικό τρόπο. Γι’ αυτό βασικά πήρα το λόγο σήμερα για να σας πω πώς εγώ αντιλαμβανόμουν τότε αυτή τη ρύθμιση, που είχα την τιμή να είμαι και εισηγητής του κόμματός μου σε εκείνο το νομοσχέδιο.
     Σήμερα, λοιπόν -που επαναλαμβάνω ότι το έργο τους είναι πολύ μεγάλο και συνέβαλαν και αυτοί στη μείωση της λαθρομετανάστευσης- θα έπρεπε να δοθούν κίνητρα, ώστε να μένουν μονίμως σ’ αυτές τις ακριτικές περιοχές. Επαναλαμβάνω θα έπρεπε να δοθούν κίνητρα είτε έχουν σχέση με παραχώρηση οικοπέδων, είτε με δάνεια για να κατοικούν εκεί στις περιοχές, ώστε πράγματι να μπορούν να είναι πραγματικοί φύλακες των συνόρων και πραγματικοί ακρίτες. Σήμερα εκ των πραγμάτων δεν μπορεί κανείς να τους υποχρεώσει ασφαλώς, μπορεί όμως να δώσει κίνητρα, ώστε να παραμένουν σ’ αυτές τις ακριτικές περιοχές. Αυτό τότε η κυβέρνηση του ΠΑ.ΣΟ.Κ. δεν το υιοθέτησε, παρά το ότι υπήρξε σχετική εισήγησή μου και δεν το έκανε αυτό για δικούς της λόγους. Τουλάχιστον, όμως, από εδώ και πέρα να βρούμε μία λύση ώστε βεβαίως και τα δικαιώματα ως εργαζόμενοι και ως πολίτες να τα έχουν όλα –και έχουν δυστυχώς και πολλά προβλήματα τα οποία δεν επιλύθηκαν ακόμη- αλλά να βρούμε και μία λύση ώστε να μπορέσουμε να τους δώσουμε κίνητρα για να μένουν εκεί που υπηρετούν. 
     Τώρα μια τρίτη παρατήρηση στο θέμα της στρατιωτικής δικαιοσύνης. Άκουσα την αναφορά του κ. Οικονόμου. Πρέπει να σας πω, κύριε συνάδελφε, ότι το θέμα της στρατιωτικής δικαιοσύνης, ειδικότερα δε της προσωπικής της λειτουργικής ανεξαρτησίας των δικαστών έχει ρυθμιστεί αν καλώς ενθυμούμαι το 1996 ή 1997. Τότε όμως εμείς επιμέναμε, ότι, πράγματι, θα έπρεπε να εξομοιωθούν με όλη την έννοια οι στρατιωτικοί δικαστές με τους δικαστές της πολιτικής και ποινικής δικαιοσύνης. Τότε, λοιπόν, υπήρξε το πρόβλημα το οποίο προέβαλαν οι Στρατηγοί και οι άλλοι αξιωματικοί ότι δεν είναι δυνατόν να παίρνει περισσότερα χρήματα ένας κατωτέρου βαθμού –διότι υπάρχει εξομοίωση των σημερινών στρατιωτικών δικαστών με τους βαθμούς του στρατεύματος- από έναν ανωτέρου, όπως είναι ο στρατηγός. Είναι ένα θέμα, το οποίο πρέπει να το δούμε όλοι, αλλά να το δούμε με πολλή προσοχή.
     Με χαρά άκουσα προχθές τον κύριο Υφυπουργό, ότι αυτό το προσεγγίζει με ενδιαφέρον. Πώς όμως αυτό μπορεί να ξεπεραστεί θα το δούμε στην πορεία, αλλά πάντως πρέπει και αυτό να ρυθμιστεί. 
     Κατά τα άλλα, ασφαλώς συμφωνώ με τον εισηγητή μας, ασφαλώς ψηφίζω και τα άρθρα αυτά, αλλά αισθάνθηκα την υποχρέωση να κάνω αυτές τις παρατηρήσεις. 
     (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Άλλο ένα θερμό χειροκρότημα!
     Ο κ. Μαγκριώτης έχει το λόγο.
     ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, δεν θα εξαντλήσω το χρόνο μου. Άλλωστε είχαμε επαρκή χρόνο για να αναπτύξουμε όλα τα θέματα όπως και θέματα ευρύτερου ενδιαφέροντος που αντικειμενικά τίθενται με το συζητούμενο νομοσχέδιο.
     Το πρώτο που θα ήθελα να πω είναι πως πρέπει η Βουλή να στείλει ένα καθολικό μήνυμα ότι οι Ένοπλες Δυνάμεις, με όλες τις δικές μας αντιπαραθέσεις, τις πολιτικές, τις θεμιτές και τις υπερβολές, διατηρούν και προσπαθούν –και προσπαθούμε όλοι να ενισχύσουμε- το αξιόμαχο και το αποτρεπτικό τους. Το τονίζω αυτό γιατί πολλές φορές μέσα στη ροή του λόγου διατυπώνουμε εκφράσεις τις οποίες όταν τις σκεφθούμε καλύτερα ή όταν τις δούμε γραμμένες νιώθουμε την υπερβολή και μετανιώνουμε.
     Δυο, λοιπόν, παρατηρήσεις ήθελα να κάνω στο θέμα αυτό. Τη μία ήδη χθες την έκανα μετά το τέλος της συνεδρίασης στον κύριο Υφυπουργό για τη φράση που διατύπωσε σε μία παρέμβασή του όταν είχε πάρει κάποια ένταση η συζήτηση στη Βουλή, πως «σπαταλήθηκαν 21.000.000.000.000 δραχμές τα προηγούμενα χρόνια». Δε σπαταλήθηκαν. Δαπανήθηκαν 21.000.000.000.000 δραχμές –δεν ξέρω το ακριβές ποσό- για τις Ένοπλες Δυνάμεις. Και απ’ αυτές τις δαπάνες επελέγησαν και προμηθεύτηκαν οι Ένοπλες Δυνάμεις όλον εκείνον το μηχανικό, τεχνολογικό εξοπλισμό και όχι μόνο, για να είναι σήμερα αξιόμαχες και να ενισχύεται η αποτρεπτική τους δύναμη.
     Πάνω σε αυτό το υλικό στηρίζεται και η σημερινή Κυβέρνηση και οργανώνει και αναδιοργανώνει τις Ένοπλες Δυνάμεις. Τώρα, αν υπήρξαν και αστοχίες και αν έγιναν λάθη, πάντοτε υπάρχουν αυτά. Δεν μπορούν να ανατρέψουν όμως τις συνολικές επιλογές και τη συλλογική προσπάθεια και πορεία. 
     Γι’ αυτό και από το Βήμα αυτό καλώ τον κύριο Υφυπουργό να ανακαλέσει αυτήν την έκφραση και αυτήν τη διατύπωση γιατί είμαι βέβαιος ότι και αυτός δεν την πιστεύει. Μέσα ίσως στο στιγμιαίο εκνευρισμό του τη διατύπωσε. Αν πράξει διαφορετικά, εγώ τουλάχιστον θα επανέλθω, κύριε Πρόεδρε, γιατί θεωρώ ότι ο εκπρόσωπος της Κυβέρνησης σε αυτά τα θέματα και σε αυτούς τους τομείς πρέπει να είναι ακριβής, να έχει υψηλή ευαισθησία και να είναι πολύ προσεκτικός ακόμη και στις εκφράσεις του.
     Ολοκληρώνοντας την τοποθέτησή μου θα ήθελα να πω ότι επειδή ο νέος τεχνολογικός εξοπλισμός των Ενόπλων Δυνάμεων και σήμερα και τα επόμενα χρόνια απαιτεί υψηλή εξειδίκευση και εμπειρία. Απαιτεί βέβαια και υψηλό αίσθημα πατριωτισμού και αφοσίωσης και αυτό δεν αναιρείται με τους επαγγελματίες οπλίτες. Δίνεται η δυνατότητα να επιλέγει το στράτευμα με αξιοκρατικά κριτήρια και με διαφανείς διαδικασίες στελέχη τα οποία θα μπορούν να διαχειριστούν αυτό το σύγχρονο τεχνολογικό εξοπλισμό. Ο πόλεμος δεν διεξάγεται μόνο σώμα με σώμα, δηλαδή, δεν είναι μόνο η σωματική ρώμη και ανδρεία αυτή η οποία δημιουργεί το συγκριτικό πλεονέκτημα σ’ έναν στρατό.
     Θα ήθελα, λοιπόν, να τονίσω και να επισημάνω για μια ακόμα φορά προς την Κυβέρνηση ότι πρέπει οι προσλήψεις των ΕΠ.ΟΠ. και των ΕΦ.Υ.Ε.Σ. να γίνονται με αξιοκρατικά κριτήρια και με απόλυτη διαφάνεια, να μην επαναληφθούν φαινόμενα όπως αυτά, που ήταν και κωμικοτραγικά και θα έλεγα ότι σ’ ένα βαθμό αλλοίωσαν το κύρος της πολιτικής ηγεσίας κυρίως του συγκεκριμένου Υπουργείου. Να είμαστε αξιόπιστοι, ιδιαίτερα μετά και την επισήμανση του Συμβουλίου της Επικρατείας στο θέμα των συνεντεύξεων.
     Ολοκληρώνοντας, κύριε Πρόεδρε, θα ήθελα να πω ότι και στη διαδικασία των τροπολογιών θα έχουμε την ευκαιρία να συζητήσουμε ορισμένες τροπολογίες που έχουμε καταθέσει συνάδελφοι της Αξιωματικής  Αντιπολίτευσης αλλά και των άλλων πτερύγων της Βουλής για θέματα που έρχονται από το προηγούμενο νομοσχέδιο, όπως για τις Ανώτατες Στρατιωτικές Σχολές και αφορούν το εκπαιδευτικό προσωπικό, αλλά και για ομογενείς ή Έλληνες που έχουν ξενιτευτεί είτε για να εργαστούν είτε για να σπουδάσουν στο εξωτερικό και που πιστεύουμε ότι αναλογικά με βάση αυτά που υιοθετεί σήμερα η Κυβέρνηση και ψηφίζουν σχεδόν όλες οι πτέρυγες της Βουλής πρέπει να υιοθετήσουμε και προς αυτές τις κατευθύνσεις. 
     Σας ευχαριστώ, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μαγκριώτη. 
     Το λόγο έχει ο κ. Καρχιμάκης, με την αγόρευση του οποίου εξαντλείται ο κατάλογος των συναδέλφων που έχουν εγγραφεί για  να πρωτολογήσουν.
     ΜΙΧΑΛΗΣ ΚΑΡΧΙΜΑΚΗΣ: Κύριε Πρόεδρε, θέλω να κάνω μια παρατήρηση ξεκινώντας την τοποθέτησή μου, γιατί χθες ακούστηκαν από συναδέλφους της Νέας Δημοκρατίας διάφορα ανακριβή τα οποία κατατέθηκαν στο Κοινοβούλιο και μ’ έναν επιθετικό τρόπο, προσπαθώντας βεβαίως να απαξιώσουν ένα έργο το οποίο έκανε η κυβέρνηση του ΠΑ.ΣΟ.Κ. Είναι βέβαια η γνωστή και η συνηθισμένη τακτική και πρακτική συγκεκριμένων συναδέλφων, οι οποίοι αναφέρονται με αυτόν τον τρόπο στο Κοινοβούλιο. 
     Στο θέμα της μετεγκατάστασης των στρατιωτικών μονάδων και της παραχώρησης των στρατοπέδων είπε κάποιος κυβερνητικός συνάδελφος ότι μόνο ένα στρατόπεδο έχει παραχωρηθεί στην Τοπική Αυτοδιοίκηση. Δυστυχώς, οι ίδιες οι απαντήσεις του Υπουργείου Εθνικής Άμυνας της σημερινής πολιτικής ηγεσίας και μάλιστα στις 15.4.2004 –περίπου ένα μήνα μετά τις εκλογές- αναφέρουν ότι έχουν μεταβιβαστεί στην Τοπική Αυτοδιοίκηση πάνω από πενήντα στρατόπεδα. Καλά θα κάνουν, λοιπόν, οι συνάδελφοι πριν εκστομίσουν τέτοιες ανακρίβειες, πρώτα απ’ όλα να είναι ενημερωμένοι. Νομίζω ότι δεν ταιριάζει η οποιαδήποτε δουλειά ή η οποιαδήποτε κατάθεση έργου να απαξιώνεται εδώ μέσα με αυτόν τον τρόπο.
     Θα αναφερθώ με λίγα λόγια στην ασυνέπεια και την προχειρότητα την οποία έχουν ορισμένες διατάξεις σε αυτό το νομοσχέδιο και όπως προκύπτουν από τα κείμενα που ήρθαν προς ψήφιση. Η Κυβέρνηση τροποποιεί διατάξεις που ψήφισε μόλις πέρυσι. Άρχισε τις εκπτώσεις για τους τριανταπεντάρηδες, μόνο ένα μήνα θητεία αντί για σαράντα πέντε μέρες και τα μισά λεφτά για την εξαγορά του υπολοίπου της θητείας.
     Εμείς σας είχαμε πει και όταν ψηφίσατε το ν.3257/2004 ότι αυτή η ρύθμιση θα είναι αναποτελεσματική γιατί παράλληλα με τη ρύθμιση αυτή επιτρέψατε την ελεύθερη είσοδο των ανυποτάκτων για ένα μήνα κάθε χρόνο ή για όσο αυτοί νομίζουν, μιας και δεν υπάρχει πρακτικά δυνατότητα και δεν γίνεται κανένας έλεγχος. 
     Δικαιωνόμαστε πλήρως από τον ελάχιστο αριθμό των ατόμων που έχουν υπαχθεί σε αυτήν τη ρύθμιση και τη σημερινή πρακτική των εκπτώσεων. Δεν έχει, λοιπόν, κανένας ανυπότακτος κανένα λόγο να μπει σε αυτήν τη ρύθμιση, από τη στιγμή που του δίνεται η δυνατότητα να μπαίνει στην Ελλάδα μία φορά το χρόνο. Και επειδή ακριβώς διαπιστώνει ότι αυτές οι ρυθμίσεις είναι αλλεπάλληλες και ότι κάποια στιγμή με τη συμπλήρωση ενός ορίου ηλικίας, δεν θα υπηρετήσει καθόλου. Άρα λοιπόν διαπιστώνουμε ότι σε καμία περίπτωση δεν έχουμε τον αριθμό τον οποίο αναζητούσαμε ή προσδοκούσαμε ότι θα ενταχθεί σε αυτή τη ρύθμιση. 
     Εγώ σας λέω το εξής. Δείτε την προοπτική μιας ρύθμισης, όπως αυτή του ΠΑ.ΣΟ.Κ. το 1997, στην οποία ανταποκρίθηκαν οκτώμισι χιλιάδες Έλληνες του εξωτερικού και είναι ακόμα και σήμερα τόσο αποδεκτή που τη διατηρείτε σε παράλληλη ισχύ με το υπό ψήφιση νομοσχέδιο.
     Ένα άλλο ζήτημα είναι η θέση των στρατολόγων. Σας το είχαμε προτείνει ως τροπολογία το καλοκαίρι του 2004. Δεν τη δεχθήκατε τότε. Φέρνετε τώρα τη δική σας διάταξη που όμως είναι «κολοβή». Ξέρετε ότι οι θέσεις που νομοθετείτε είναι λιγότερες από τους αξιωματικούς που υπηρετούν και το πρόβλημα της εξέλιξής τους που επιδιώκουμε να επιλύσουμε θα ανακύψει πάλι σε δύο χρόνια. Σας το έχει πει και το Γενικό Λογιστήριο του Κράτους στην ειδική έκθεσή του, ότι δεν θα εκταμιευθεί κανένα επιπλέον ποσό, γιατί αυτοί οι άνθρωποι υπηρετούν και πληρώνονται.
     Τολμήστε και εντάξτε συμπληρωματική διάταξη που να εξισώνει τις προβλεπόμενες θέσεις με τους υπηρετούντες αξιωματικούς. Παράλληλα, αυτό διευρύνει την κορυφή της υπηρεσιακής πυραμίδας τους, ώστε να υπάρχει ομαλή εξέλιξη και ανανέωση.
     Θέλω να κάνω και κάποιες άλλες παρατηρήσεις. Σε κάποιο σημείο του νομοσχεδίου προσδιορίζετε την έννοια του τέκνου άγαμης μητέρας και εμφανίζεστε σήμερα εδώ σαν να ανακαλύψατε κάτι καινούργιο. Οι όποιες έννοιες γι’ αυτήν την κατηγορία στρατευσίμων ίσχυαν ήδη. Εδώ θέλω να κάνω μια παρατήρηση. Φέρνετε ρυθμίσεις τις οποίες αποκαλείτε ευεργετικές και κοινωνικές, ενώ τα Επιτελεία δεν προσέχουν στις αποφάσεις που παίρνουν. 
     Εδώ διαπιστώνουμε το εξής τραγελαφικό. Ενώ παίρνετε ευνοϊκές αποφάσεις γι’ αυτήν την κατηγορία των στρατευσίμων, στη γενική διαταγή του 2005 –προσέξτε- για τους παιδικούς σταθμούς αφαιρέθηκε από αυτήν την κατηγορία η μοριοδότηση των είκοσι μορίων που υπήρχε. Άρα, λοιπόν, δεν μπορούμε να λέμε με νομοθετήματα ότι ευεργετούμε κάποιες κοινωνικές κατηγορίες ή κάποιους πολίτες και ταυτόχρονα με αποφάσεις των Γενικών Επιτελείων να αφαιρούμε τα όποια ευεργετήματα ίσχυαν ήδη. Αυτό είναι μια αντιφατικότητα, την οποία πρέπει να λάβετε υπ’ όψιν σας και ό,τι φέρνετε εδώ στη Βουλή να έχει μια συμβατότητα με τις ρυθμίσεις που ψηφίζουμε και με τις αποφάσεις τις οποίες παίρνουν τα Γενικά Επιτελεία.
     Θέλω να σταθούμε όμως και στις αναφορές σας σε μέτρα που λαμβάνονται υπέρ των στρατευσίμων που είναι παιδιά πολυτέκνων οικογενειών. Και θέλω να σας καλέσω άλλη μία φορά, γιατί στον απολογισμό του Γενικού Επιτελείου Στρατού του 2005 αναφέρεται ρητά η λέξη «απαγορεύεται» για τους υπόχρεους μειωμένης θητείας να μετακινούνται στον τόπο καταγωγής τους ή πλησίον του τόπου καταγωγής τους ... 
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Εσείς το είχατε ψηφίσει.
     ΜΙΧΑΛΗΣ ΚΑΡΧΙΜΑΚΗΣ: Δεν υπήρχε η λέξη «απαγορεύεται». Εσείς το επαναφέρατε με τον απολογισμό του 2005 όπου μπαίνει ρητά η λέξη «απαγορεύεται» και αυτό ήθελα να σας το επισημάνω προκειμένου να γίνει αυτή η διόρθωση. 
     Εγώ πιστεύω, κύριε Υπουργέ, ότι τα στελέχη των Ενόπλων Δυνάμεων ξέρουν ποια μέτρα πήραν οι κυβερνήσεις του ΠΑ.ΣΟ.Κ. και ξέρουν ότι πρώτη φορά θεσμοθετήθηκε η χορήγηση οκτώ ημερών άδειας λόγω μετάθεσης –μέτρο που δόθηκε χωρίς περιορισμούς- και εσείς έρχεστε τώρα και ενώ εμφανίζεστε ευεργέτης, δίνετε δύο ημέρες ακόμα άδειας, εφόσον απαιτείται η μεταφορά οικοσκευής.
     Εγώ θέλω να πω το εξής: Αν θέλετε να πάρετε μέτρα προς τη σωστή κατεύθυνση, φροντίστε να μειώσετε τις μεταθέσεις στελεχών οι οποίες επί δικιάς σας περιόδου παρουσιάζουν συνεχή άνοδο. Ενδεικτικά σας αναφέρω ότι το 2004 μετατέθηκαν μόνο στον Στρατό ξηράς οκτώ χιλιάδες πεντακόσια σαράντα δύο στελέχη, ενώ το 2003 μετατέθηκαν περίπου οκτώ χιλιάδες εκατό και το 2002 μετατέθηκαν έξι χιλιάδες διακόσιοι. 
     Γι’ αυτό, λοιπόν, σας καλούμε να περιορίσουμε τις μεταθέσεις στο ελάχιστο. Οι μεταθέσεις δεν πρέπει να αποτελούν αυτοσκοπό στον Στρατό. Δεν υπάρχει κανένας απολύτως λόγος να υφίστανται οι στρατιωτικοί τόσες πολλές μεταθέσεις, οι οποίες είναι ιδιαίτερα δαπανηρές για το ελληνικό δημόσιο και ταλαιπωρούν τους ίδιους και τις οικογένειές τους.
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός Εθνικής Άμυνας κ. Λαμπρόπουλος έχει το λόγο.
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Ευχαριστώ, κύριε Πρόεδρε.
     Κυρίες και κύριοι συνάδελφοι, δεν θα αναφερθώ διεξοδικά στα άρθρα, άλλωστε τούτο έγινε από τον εισηγητή μας και ο χρόνος είναι περιορισμένος. 
     Αυτό που θέλω να πω είναι ότι εμείς πάγια και χρόνια αιτήματα των ομογενών μας τα επιλύσαμε με αυτόν το νόμο που σήμερα ψηφίζουμε. Και έχω στα χέρια μου ευχαριστήριο του αναπληρωτή Προέδρου του Σ.Α.Ε. που μας ευχαριστεί για τον τρόπο που αντιμετωπίζουμε και λύνουμε τα προβλήματά τους. 
     Το ίδιο συμβαίνει, επίσης, και με τους προερχόμενους από τις πρώην χώρες του ανατολικού συνασπισμού. Τα ρυθμίζουμε πλήρως. Γνωρίζετε όλοι και γνωρίζουμε το τι προβλήματα προέκυπταν από αυτούς τους ανθρώπους, πέρα από τα άλλα προβλήματα που αντιμετώπιζαν. Αυτά τα επιλύσαμε. 
     Βεβαίως αυτούς που γεννιούνται πλέον εδώ στην Ελλάδα τους αντιμετωπίζουμε κανονικά και θα έχουν τις ίδιες υποχρεώσεις που έχουν όλα τα άλλα ελληνόπουλα. Δεν θα υπάρχει κανένας διαχωρισμός. Εντάσσονται κανονικά και θα συνεχίζεται να γίνεται το ίδιο. 
     Όσον αφορά τους αντιρρησίες συνειδήσεως που ακούστηκαν πολλά, θέλω να πω ότι για τους αντιρρησίες συνειδήσεως μειώσαμε με τον περσινό νόμο θεαματικά τη θητεία τους, πράγμα που χαιρέτισε και η Διεθνής Αμνηστία. Δεν μπορούμε και δεν είναι σωστό, δεν ανταποκρίνεται σε καμία λογική να πούμε ότι εξισώνεται η εναλλακτική με τη στρατεύσιμη θητεία η οποία είναι με το όπλο, είναι άλλη υπηρεσία, έχει δυσκολίες στον Έβρο, στα νησιά, έχει εξάσκηση, κίνδυνο κ.λπ.. Δεν μπορεί να την εξισώσουμε. 
     Να πω και κάτι; Σε κάποιο ευρωπαϊκό κράτος στο οποίο εφαρμόστηκε από τρεισήμισι χιλιάδες που δήλωναν για εναλλακτική θητεία, μέσα σ’ ένα χρόνο έφτασαν τριακόσιοι πενήντα! Διαλύθηκε η στράτευση σε αυτό το κράτος. 
     ΛΙΑΝΑ ΚΑΝΕΛΛΗ: Σε ποιο κράτος; 
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Στην Ισπανία. Και αναγκάστηκαν εκ των υστέρων να κάνουν τη θητεία προαιρετική. 
     Λοιπόν, γι’ αυτό θα πρέπει όλα να τα μελετάμε και να βλέπουμε και πιο μπροστά: Το τι μπορεί να συμβεί. 
     Βεβαίως αυτοί που έχουν το πρόβλημα σήμερα είναι πολύ λίγοι. Είναι γύρω στα εφτά με οκτώ άτομα που έχουν εκκρεμότητες με τη Στρατιωτική Δικαιοσύνη. Τους δίνουμε, λοιπόν, όπως πάγια ζητάγανε –και το χαιρέτισε η Διεθνής Αμνηστία και στην Επιτροπή που είχε έρθει- ένα τρίμηνο ώστε αυτοί που έχουν εκπέσει του δικαιώματος να ξαναϋποβάλουν τα δικαιολογητικά τους, να υπηρετήσουν εναλλακτική θητεία και να μην έχουν κανένα πρόβλημα.
     Και αυτές τις περιπτώσεις, κύριε Πρόεδρε, σας διαβεβαιώ ότι τα δικαστήρια θα τις αντιμετωπίσουν πλέον με τον ευνοϊκότερο τρόπο και εξαλείφονται τα πάντα. Δεν θα έχουν κανένα πρόβλημα. 
     ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Θα υπάρχει ...
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Δεν θα έχουν σας διαβεβαιώ ...
     ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Πολύ πολεμοχαρές κλίμα υπάρχει στις πτέρυγες …
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Όχι, σας διαβεβαιώ ότι δεν θα υπάρχουν αυτά τα προβλήματα. Σας διαβεβαιώ ότι αυτά θα επιλυθούν. Ας δείξουν και αυτοί καλή διάθεση. Δίνουμε αυτήν την ευκαιρία που ζητάγανε. Ας ενταχθούν και να είσαστε σίγουροι πλέον πως δεν θα υπάρξει κανένα μα κανένα πρόβλημα. 
     Όσον αφορά το θέμα των στρατιωτικών δικαστών το είπα και στη συζήτηση στην Επιτροπή ότι οι ρυθμίσεις που κάνουμε είναι προτάσεις της Ένωσης Στρατιωτικών Δικαστών και της Ολομέλειάς τους. Δεν έχουμε με κανέναν τίποτα και δεν ξεχωρίζουμε κανέναν. Όμως, θα πρέπει κάποια στιγμή να δούμε ότι η επετηρίδα τους έχει κολλήσει τελείως. 
     Σύμφωνα με απόφαση της Ολομέλειας του Συμβουλίου Επικρατείας έχουν διττό ρόλο. Δεν είναι μόνο δικαστές, είναι και στρατιωτικοί. Δεν μπορεί, λοιπόν, ένας στρατιωτικός να είναι υποστράτηγος δώδεκα χρόνια και ο άλλος να περιμένει δεκαοκτώ χρόνια να γίνει από ταγματάρχης αντισυνταγματάρχης! 
     Αν σας διαβάσω εδώ συγκεκριμένα πράγματα, θα τρελαθούμε. Δεν υπάρχει καμία εξέλιξη. Σας λέω και πάλι ότι είναι προτάσεις της Ενώσεως Δικαστών και της Ολομέλειάς τους. Εμείς αυτό εφαρμόζουμε για να ξεφρακάρουμε κάπως την επετηρίδα και να ανανεώνεται και το Σώμα. Αυτό γίνεται όλο κι όλο.
     Όσον αφορά τις δαπάνες μετακίνησης των στρατευμένων μας, συμφωνούμε. Θα τα καλύψουμε όλα. Το επεκτείνουμε και στα Κ.Τ.Ε.Λ.. Δεν είχαν τέτοιο δικαίωμα σήμερα. Η απόφαση που ισχύει από το 2001-2002 έλεγε ότι ή θα πάτε τρία εισιτήρια με το αεροπλάνο ή με το τρένο. Να πω ένα παράδειγμα: από την Καλαμάτα που σήμερα δεν υπάρχει τρένο, πληρώνουν τα παιδιά για να πάνε στην Θεσσαλονίκη. 
     Παίρνουμε, λοιπόν, απόφαση –ίσως να έχει υπογραφεί και σήμερα, να έχει τελειώσει- να πηγαίνουν με οποιοδήποτε μέσο επιλέγουν. Αυξάνουμε και τα εισιτήρια του αεροπλάνου από τρία σε τέσσερα και λύνουμε οριστικά το πρόβλημα. 
     Επαναλαμβάνω και πάλι ότι μελετάμε αυτά τα αστεία 8,80 ευρώ που δίνονται το μήνα, στους στρατιώτες που έχουν πραγματική ανάγκη, που είναι ορφανά, που είναι φτωχά, που είναι άνεργοι οι γονείς τους –θα δούμε τι περιπτώσεις θα βρούμε- σε αυτούς θα το ανεβάσουμε θεαματικά. Θα τους δίνουμε τόσα για να μπορούν τα παιδιά να αισθάνονται άνετα στο στράτευμα για να μην επιβαρύνουν τους γονείς τους.   
     Τώρα, για το τελευταίο θέμα που έγινε πολύ συζήτηση. Βρισκόμαστε στο Αφγανιστάν, βρισκόμαστε στο Κόσοβο, στα πλαίσια των διεθνών μας υποχρεώσεων. Επαναλαμβάνω ότι στο Αφγανιστάν είμαστε ως τεχνικοί του Μηχανικού. Φτιάχνουμε σχολεία, φτιάχνουμε δημόσια κτήρια …
     ΛΙΑΝΑ ΚΑΝΕΛΛΗ: Και νάρκες. Έχετε και ναρκαλιευτές. 
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Όχι, το διαψεύδω αυτό κατηγορηματικά. Είμαστε μόνο το Μηχανικό. Έχει καθοριστεί με απόφαση του ΚΥ.Σ.Ε.Α. από το 2002 και τηρείται αυστηρά. Είναι μόνο αυτή η αποστολή και βεβαίως αυτή του Υγειονομικού, που επίσης έχει καθορισμένες αρμοδιότητες για τους στρατιώτες μας, για τους αξιωματικούς μας και για των άλλων χωρών και για τους πολίτες εκεί. Είναι καθαρά αυτή η αρμοδιότητα. Δεν ασχολούνται με τίποτε άλλο. Δεν έρχονται και δεν έχουν επαφή με επιχειρήσεις. Δεν έχουν τίποτα τέτοιο. 
     Εδώ πρέπει αυτό να το δούμε και να πούμε: Τους παίρνουμε πίσω; Ωφελεί το κράτος μας; Ωφελεί την πατρίδα μας; Είναι απόφαση του Ο.Η.Ε.; Βρισκόμαστε με απόφαση του Ο.Η.Ε.; 
     ΛΙΑΝΑ ΚΑΝΕΛΛΗ: Σίγουρα.
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Το σίγουρα το λέτε εσείς. Εμείς δεν μπορούμε να πούμε το «σίγουρα» ελαφρά τη καρδία, γιατί πρέπει να δούμε τα συμφέροντα της πατρίδας μας. Πρέπει να δούμε ότι πρέπει να είμαστε εμείς και στο Κόσοβο …
     ΛΙΑΝΑ ΚΑΝΕΛΛΗ: Δεν είναι όλες οι χώρες, κύριε Υπουργέ.
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): … και όπου αλλού ο Διεθνής Οργανισμός, ο Ο.Η.Ε. μας καλεί να παραβρεθούμε. 
     ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Ρυθμίζεται όμως με τη συγκεκριμένη διάταξη αυτό που στην πολιτική σας σκέψη είναι μπροστά σας ως ενδεχόμενο … 
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Κύριε Πρόεδρε, εμείς παίρνουμε όλα τα μέτρα και ευχόμαστε να μην συμβεί κάτι.
     ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του ΠΑ.ΣΟ.Κ. έχει το λόγο. 
     Ορίστε, κύριε  Χρυσοχοΐδη, έχετε το λόγο.
     ΜΙΧΑΗΛ ΧΡΥΣΟΧΟΪΔΗΣ: Ευχαριστώ, κύριε Πρόεδρε.
     Θέλω να ξεκινήσω με την επανάληψη του αιτήματός μας προς τον Υπουργό για το άρθρο 56. Όσον αφορά στη ρύθμιση του άρθρου 56, με την οποία προσφέρεται αναγνώριση χρόνου υπηρεσίας Ελλήνων πολιτών στις Ένοπλες Δυνάμεις χωρών της Ευρωπαϊκής Ένωσης και ΝΑΤΟ – αυτό άλλωστε ίσχυε και μέχρι σήμερα – σας είπα και χθες ότι υπάρχουν Έλληνες ομογενείς οι οποίοι αδικούνται κατάφωρα από αυτήν την κατηγοριοποίηση, όπως οι Έλληνες της Ελβετίας ή της Αυστραλίας οι οποίοι δεν εντάσσονται σ’ αυτήν τη ρύθμιση.
     Θέλω να αναφερθώ, επίσης, σ’ ένα ζήτημα που δεν αφορά τους κληρωτούς και τη στρατολογία, αλλά μέσα από το άρθρο 75 επιχειρείτε αυτήν τη στιγμή να ρυθμίσετε θέματα που αφορούν το στρατιωτικό προσωπικό. Θα μου επιτρέψετε να σας πω πως η σύγχυση της Κυβέρνησης είναι πλήρης εδώ.
     Όπως είπε και ο κ. Καρχιμάκης προηγουμένως, επιχειρείτε να χρυσώσετε το χάπι στο στρατιωτικό προσωπικό αυξάνοντας τις μέρες της άδειας και θα μου επιτρέψετε να σας πω ότι αυτός είναι ένας φτηνός τρόπος για να αντισταθμίσετε τη δυσαρέσκεια που έχει προκληθεί στο προσωπικό των Ενόπλων Δυνάμεων από την αθέτηση των προεκλογικών σας δεσμεύσεων για τις αυξήσεις στα 140 ευρώ.
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Δεν συμφωνείτε με την αύξηση;
     ΜΙΧΑΗΛ ΧΡΥΣΟΧΟΪΔΗΣ: Θυμάστε πολύ καλά ότι εσείς προεκλογικά σ’ αυτήν την Αίθουσα εδώ μέσα, παρά το γεγονός ότι οι μισθοί του προσωπικού των Ενόπλων Δυνάμεων και των Σωμάτων Ασφαλείας αυξήθηκαν κατά 50% περίπου, υποσχεθήκατε 140 ευρώ εφ’ άπαξ στο μισθό του ανθυπολοχαγού, από τα 720 ευρώ στα 860 ευρώ. Εσείς τα έχετε πει αυτά.
     Και έρχεστε τώρα να χρυσώσετε το χάπι στο στρατιωτικό προσωπικό με τις άδειες. Τι κάνατε από τότε λοιπόν; Τίποτα απολύτως. Αθετήσατε πλήρως τις υποσχέσεις. Προσπαθείτε να αντισταθμίσετε τώρα αυτήν την ψηφοθηρική συμπεριφορά με μία κίνηση εντυπωσιασμού. 
     Πρέπει να σας πω ότι τα στελέχη των Ενόπλων Δυνάμεων δεν είναι ιθαγενείς που εντυπωσιάζονται με φθηνά καθρεφτάκια και πολύχρωμες χάντρες. Οι Ένοπλες Δυνάμεις έχουν πρόβλημα στελέχωσης, οι αξιωματικοί και το στρατιωτικό και πολιτικό προσωπικό των Ενόπλων Δυνάμεων και των Σωμάτων Ασφαλείας έχουν ανάγκη από στήριξη του εισοδήματός τους, αλλά και από ποιότητα ζωής. Πιστεύω ότι δεν σέβονται το στρατιωτικό προσωπικό ρυθμίσεις σαν κι αυτές του άρθρου 75.
     Το άρθρο 77, παράγραφος 8, κύριε Πρόεδρε, θα πρέπει να μας προβληματίσει ιδιαίτερα. Αναφέρεται στην πρόβλεψη της ανάκλησης στρατιωτικών δικαστικών μέσα σε διάστημα πέντε ετών από την απόλυσή τους, προκειμένου να αναλάβουν εκ νέου καθήκοντα.
     Δεν χρειάζεται κανείς να έχει μεγάλη φαντασία για να αντιληφθεί πως πρόκειται για μια καθαρά ευνοιοκρατική ρύθμιση, μία ρύθμιση που καταργεί και καταστρατηγεί κάθε έννοια και λογική αξιοκρατίας.
     Εναλλακτικές λύσεις υπάρχουν, τα κενά μπορούν κάλλιστα να καλυφθούν και να συμπληρωθούν με προσλήψεις, μπορεί ακόμα να προωθηθεί η λειτουργία ενός σώματος νομικών συμβούλων. Η Κυβέρνηση, όμως, δεν επιλέγει τίποτα από αυτά, αλλά καταθέτει μία ρύθμιση η οποία ανοίγει διάπλατα την πόρτα στον κομματισμό και το ρουσφέτι. 
     Κύριε Υπουργέ, νομίζω ότι η στοιχειώδης σύνεση επιβάλλει την απόσυρση της συγκεκριμένης διάταξης.
     Το άρθρο 79 είναι ένα ακόμα μνημείο προχειρότητας και κακώς νοούμενου συμβιβασμού. Στο σημείο αυτό, το νομοσχέδιο υποτίθεται πως επιλύει το ζήτημα που έχει δημιουργηθεί στο προσωπικό του στρατολογικού σώματος λόγω της δυσαρμονίας του υπάρχοντος αριθμού υπηρετούντων και του αριθμού οργανικών θέσεων. Δηλαδή υπάρχουν περισσότεροι αξιωματικοί απ’ ό,τι οι θέσεις.
     Ενώ, λοιπόν, το πρόβλημα είναι υπαρκτό, ενώ δηλώνετε ότι θέλετε να το αντιμετωπίσετε, δεν το κάνετε. Δηλώνετε στην αιτιολογική έκθεση πως το πρόβλημα αφορά ογδόντα έξι αξιωματικούς και στη συνέχεια δημιουργούνται εξήντα μόνιμες οργανικές θέσεις και μάλιστα τη στιγμή που στην πράξη οι αξιωματικοί που υπηρετούν σε μη νομοθετημένες θέσεις είναι ενενήντα επτά, δηλαδή, έχουμε ένα πλήρες χάος.
     Από τη στιγμή που αποφασίζετε να νομοθετήσετε και να ρυθμίσετε το ζήτημα, επιτέλους ρυθμίστε το.
     Δυστυχώς, έχει αποδειχθεί επανειλημμένα πως δεν είστε ούτε αποφασιστικοί, ούτε προσεκτικοί, ούτε επαρκώς προνοητικοί σε ορισμένες ρυθμίσεις σας, όπως έγινε μ’ αυτήν την τροπολογία την οποία φέρατε για τα Α.Σ.Ε.Ι., πράγμα το οποίο δεν προνοήσατε να το εντάξετε σε νομοσχέδιο που ψηφίσαμε μόλις πριν από δεκαπέντε μέρες.
     Τέλος, θα ήθελα, κύριε Πρόεδρε, να επιστήσω την προσοχή του Υπουργού στο άρθρο 80. Σ’ αυτό το άρθρο ρυθμίζονται τα θέματα των Μετοχικών Ταμείων των Ενόπλων Δυνάμεων και μπορεί πραγματικά να σταθεί κανείς σε αρκετά σημεία. Θα μπορούσε κάποιος να αναρωτηθεί, για παράδειγμα, κατά πόσον μία ειδική πρόβλεψη που προσφέρει συγκεκριμένα προνόμια για τις άγαμες αδελφές, έχει θέση σ’ ένα νόμο του σύγχρονου ελληνικού κράτους και κατά πόσον είναι συνταγματική ή όχι.
     Εκείνο, όμως, που νομίζω πως είναι σημαντικό, κύριοι συνάδελφοι, είναι το δικαίωμα που για πρώτη φορά παραχωρείται στη χηρεύουσα οικογένεια των μετόχων του Μετοχικού Ταμείου Αεροπορίας και δίνει τη δυνατότητα να λαμβάνεται μέρισμα ακόμα και στην περίπτωση των μελών της οικογένειας που δεν δικαιούνται την σύνταξη του θανόντος λόγω συνταξιοδότησης εξ ιδίας υπηρεσίας.
     Πιστεύω ότι αυτή η ρύθμιση ενδεχομένως να δημιουργήσει μια σειρά από προβλήματα. Πιστεύω, επίσης, ότι πρέπει να είμαστε πάρα πολύ προσεκτικοί στη διαχείριση των οικονομικών των δημόσιων ταμείων, για να μην αντιμετωπίσουμε αύριο, μεθαύριο σημαντικά προβλήματα στη συνταξιοδότηση και στην κύρια αποστολή που έχουν τα συνταξιοδοτικά ταμεία.
     Ευχαριστώ, κύριε Πρόεδρε.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα δώσω το λόγο στην κ. Κανέλλη και μετά θα απαντήσετε σε όλους.
     Ορίστε, κυρία Κανέλλη, έχετε το λόγο.
     ΛΙΑΝΑ ΚΑΝΕΛΛΗ: Κύριε Πρόεδρε, θα χρειαστώ μόνο ένα λεπτό. Κανονικά τώρα θα έπρεπε να έχουμε μπει ήδη στις τροπολογίες, γι’ αυτό θα κάνω μόνο μία επισήμανση.
     Έρχεστε και επανέρχεστε – και πολύ καλά κάνετε – στο θέμα των εισιτηρίων. Πολύ καλά κάνατε στο θέμα των εισιτηρίων και της δωρεάς και το εκτιμούμε εξαιρετικώς.
     Μέρα που είναι, θέλω να σας θυμίσω δύο πράγματα. Θυμάστε πώς ξεκίνησε ως πυροδότης επίθεσης της χούντας εναντίον των παιδιών η υπόθεση που έφτασε στο Πολυτεχνείο, για να μπορούμε σήμερα εμείς να μιλάμε για την ιστορία; Με τη θητεία επιτεύχθηκε η Χούντα. Ας μην τα ξεχνάμε, να τα συνδέουμε. Γι’ αυτό έφερα εγώ την αναφορά στον Ναζίμ Χικμέτ: Τυχαίο είναι, συμπτωματικό δεν είναι. Έλαχε και ήρθε τώρα να το συζητάμε εδώ.
     Κατ’ αυτήν την έννοια το λέω, για να καταγραφεί.
     Τη θυμάστε την αναγκαστική θητεία και τη διακοπή της αναβολής; Τη θυμάστε οι λίγο μεγαλύτεροι; Έτσι ξεκίνησε. Γι’ αυτό λέμε εμείς ότι στο πνεύμα πρέπει η θητεία να αντιμετωπίζεται ως τιμή και κοινωνική διαδικασία προσφοράς στην πατρίδα και να μην έχει τίποτε άλλο. Στο πνεύμα μπορεί να είσαστε σωστοί. Κατ’ εμάς, σε λάθος πλαίσιο πολιτικό ή άλλο.
     (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας της κυρίας Βουλευτού)
     Κλείνω αμέσως με μία επισήμανση. Είπατε ότι συμμετέχουμε στο Αφγανιστάν από τις διεθνείς μας υποχρεώσεις. Μην το λέτε αυτό, διότι είμαστε στη συμμαχία των προθύμων. Ξέρουμε τις διεθνείς μας υποχρεώσεις. Δεν είμαστε παράλογοι άνθρωποι, κύριε Πρόεδρε, ξέρουμε πού ζούμε. Δεν μας υποχρεώνει μία συμφωνία που έχουμε με το ΝΑΤΟ ή μία συμφωνία που έχουμε με τους Αμερικανούς να τους ακολουθούμε σε οτιδήποτε θέλουν αυτοί για τα συμφέροντά τους. Δεν απαγορεύεται από καμία συμφωνία το «όχι». Η αντίσταση «δεν συμμετέχω» δεν υπάρχει σε καμία συμφωνία, εκτός κι αν έχουν υπογραφεί τέτοιες και δεν τις ξέρουμε. Είμαστε βέβαιοι ότι δεν έχουν υπογραφεί τέτοιες.
     Είναι πολιτική επιλογή, λοιπόν, το να υπάρχουν στρατεύματα εκεί. Ούτε όλες οι χώρες του ΝΑΤΟ έχουν στρατεύματα εκεί ούτε όλες οι χώρες του Ο.Η.Ε.. Δεν έστειλε στρατεύματα το Μπενίν, η Ουρουγουάη ή η Βενεζουέλα. Είναι συμμαχία των προθύμων. Δεν είναι αιτιολόγηση ότι μας βαραίνει στις πλάτες η διεθνής συμφωνία που μας κάνει να στέλνουμε τα παιδιά στο Κόσοβο. Πώς να το κάνουμε δηλαδή; Αυτό σας το λέω για να συνεννοηθούμε εδώ μέσα. 
     Μπορεί να είναι πολιτική επιλογή, μπορεί να θέλετε να τη στηρίξετε. Στηρίξτε την. Να περάσουμε στις τροπολογίες, γιατί μέρα που είναι αρχίζει και η πορεία και βρέχει.
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, δεν υπάρχει άλλος ομιλητής επί της ενότητας των άρθρων.
     Κύριε Υπουργέ, έχετε το λόγο και ολοκληρώνεται η συζήτηση.
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Κύριε Πρόεδρε, ευχαριστώ πάρα πολύ.
     Δε θέλω –και δε θα το κάνω- να είμαι αυτός που μετά από μια τριήμερη συζήτηση θα χαλάσω το κλίμα σήμερα. Δεν υπάρχει περίπτωση. Εγώ ευχαριστώ όλους τους συναδέλφους για το πολιτισμένο κλίμα και τον εποικοδομητικό διάλογο που έγινε στην Αίθουσα. 
     Δε θα χρησιμοποιήσω, δεν θα πω για τα στελέχη μας και τους αξιωματικούς μας εκφράσεις, όπως ιθαγενείς και φθηνά καθρεφτάκια. Είναι κουβέντες αυτές που μπορεί να λέγονται στην Αίθουσα της Βουλής και μάλιστα από εσάς, κύριε Χρυσοχοΐδη; Ούτε θα πλειοδοτήσω. Έχετε καταθέσει τροπολογία όπου εκεί που λέμε εμείς «στα έξι χρόνια», εσείς λέτε να γίνει πέντε ή κάτι παρακάτω. Δεν θα πλειοδοτήσουμε σε αυτό. Πήραμε μια απόφαση, είπαμε αυτό θα γίνει, έτσι το κρίναμε, έτσι το μελετήσαμε και έτσι τελειώνει. Δεν πλειοδοτούμε. Ας μη χρησιμοποιούμε βαριές εκφράσεις που δεν αρμόζουν ούτε στον Έλληνα αξιωματικό ούτε στο στράτευμα ούτε σε όλους εμάς εδώ και μάλιστα τη σημερινή μέρα. Ούτε να μιλάμε για αξιοκρατίες και για ιστορίες, όταν ξέρουμε ότι μέχρι πέρσι που πήγαμε εμείς στο Υπουργείο, οι ηγεσίες ήταν άνθρωποι που τους είχατε ανακαλέσει εσείς στην ενεργό υπηρεσία. Αυτές τις ηγεσίες πληρώσαμε και στα Ίμια και παντού. 
     Μη λέμε, λοιπόν, τέτοια πράγματα ούτε για το πρόβλημα των στρατολόγων που δεκαπέντε χρόνια εσείς το είχατε αφήσει στο περιθώριο και έγινε αυτό που έγινε στην επετηρίδα. Εμείς το επιλύουμε σήμερα και είναι ευχαριστημένοι όλοι οι στρατολόγοι. 
     Ευχαριστώ πολύ, κύριε Πρόεδρε.
     ΜΙΧΑΗΛ ΧΡΥΣΟΧΟΪΔΗΣ: Κύριε Πρόεδρε, μου επιτρέπετε;
     ΠΡΟΕΔΡΕΥΩΝ (Γεώργιος Σούρλας): Σύντομα παρακαλώ.
     ΜΙΧΑΗΛ ΧΡΥΣΟΧΟΪΔΗΣ: Πολύ σύντομα, κύριε Πρόεδρε.
     Όπως ο ίδιος ο Υπουργός παραδέχθηκε αυτές τις ημέρες η παράταξή μας, το ΠΑ.ΣΟ.Κ., στη Βουλή προσπάθησε να συμφωνήσει και να διαμορφώσει ένα νομοσχέδιο που αφορά τις Ένοπλες Δυνάμεις κατά τον καλύτερο δυνατό τρόπο. Αυτό δεν σημαίνει, όμως, ότι δεν θα αποκαλύπτουμε στην Αίθουσα αυτή την αλήθεια. Υπάρχει μια συγκεκριμένη αλήθεια, η οποία έχει διατυπωθεί και γραπτά και προφορικά από την πλευρά της Κυβέρνησης. Προεκλογικά με πομπώδη τρόπο –εσείς προσωπικά ήσασταν και μέλος της αρμόδιας επιτροπής, σας θυμάμαι- υποσχεθήκατε 140 ευρώ αύξηση στο βασικό μισθό του ανθυπολοχαγού. Σας τα λένε και οι συνδικαλιστές της Αστυνομίας, της Πυροσβεστικής και του Λιμενικού Σώματος, που μπορούν να κάνουν συνδικαλισμό. 
     Ελπίζω, κύριε Υπουργέ, ότι τώρα που θα κάνουν συνδικαλισμό -απ’ ό,τι διάβασα- και οι αξιωματικοί των Ενόπλων Δυνάμεων θα σας τα λένε και αυτοί. Αυτό, λοιπόν, είναι μια αθέτηση υπόσχεσης. Σ’ αυτό αναφέρομαι. 
     ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
     Κύριε Υπουργέ, παρακαλώ και εσάς να είστε σύντομος και να λήξουμε έτσι ήρεμα τη συζήτηση. 
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Μια κουβέντα μόνο.
     Εγώ μπορώ να πω –και θα έχουμε την ευκαιρία και στην επερώτηση να ειπωθούν αυτά- ότι ως Υπουργείο Εθνικής Άμυνας έχουμε υλοποιήσει μέχρι στιγμής το 90% περίπου του προεκλογικού μας προγράμματος. Βεβαίως, μέσα σε ένα χρόνο και ενάμιση, όταν έχουμε τα ελλείμματα που μας αφήσατε να υπερβαίνουν το 6,5% και τις μαύρες τρύπες που δεν προφταίνουμε να τις μετράμε και να τις βρίσκουμε, τότε βεβαίως δεν είναι και τόσο εύκολο να γίνει αυτό. Να είστε σίγουροι πάντως πως εμείς θα έλθει η ώρα που θα είμαστε συνεπείς πέρα για πέρα στις προεκλογικές μας υποχρεώσεις, αυτές που είχαμε υποσχεθεί και στον Έλληνα αξιωματικό.
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Υπουργέ.
     Κηρύσσεται περαιωμένη η συζήτηση επί της ενότητας των άρθρων από 55 έως και 88 και θα γίνει η ψήφισή τους χωριστά.
     Ερωτάται το Σώμα: Γίνεται δεκτό το άρθρο 55; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΒΑΣΙΛΕΙΟΣ ΟΙΚΟΝΟΜΟΥ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 55 έγινε δεκτό, κατά πλειοψηφία. 
     Ερωτάται το Σώμα: Γίνεται δεκτό το άρθρο 56 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΛΙΑΝΑ ΚΑΝΕΛΛΗ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 56 έγινε δεκτό, κατά πλειοψηφία. 
     Ερωτάται το Σώμα: Γίνεται δεκτό το άρθρο 57 ως έχει; 
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 57 έγινε δεκτό, ομοφώνως. 
     Ερωτάται το Σώμα: Γίνεται δεκτό το άρθρο 58; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΛΙΑΝΑ ΚΑΝΕΛΛΗ: Παρών.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 58 έγινε δεκτό, κατά πλειοψηφία. 
     Ερωτάται το Σώμα: Γίνεται δεκτό το άρθρο 59; 
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 59 έγινε δεκτό, ομοφώνως. 
     Ερωτάται το Σώμα: Γίνεται δεκτό το άρθρο 60; 
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 60 έγινε δεκτό, ομοφώνως. 
     Ερωτάται το Σώμα: Γίνεται δεκτό το άρθρο 61; 
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 61 έγινε δεκτό, ομοφώνως. 
     Ερωτάται το Σώμα: Γίνεται δεκτό το άρθρο 62; 
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 62 έγινε δεκτό, ομοφώνως. 
     Ερωτάται το Σώμα: Γίνεται δεκτό το άρθρο 63; 
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 63 έγινε δεκτό, ομοφώνως. 
     Ερωτάται το Σώμα: Γίνεται δεκτό το άρθρο 64, όπως τροποποιήθηκε από τον κύριο Υπουργό; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΛΙΑΝΑ ΚΑΝΕΛΛΗ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 64 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 
     Ερωτάται το Σώμα: Γίνεται δεκτό το άρθρο 65; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΛΙΑΝΑ ΚΑΝΕΛΛΗ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 65 έγινε δεκτό, κατά πλειοψηφία. 
     Ερωτάται το Σώμα: Γίνεται δεκτό το άρθρο 66; 
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 66 έγινε δεκτό, ομοφώνως. 
     Ερωτάται το Σώμα: Γίνεται δεκτό το άρθρο 67; 
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 67 έγινε δεκτό, ομοφώνως. 
     Ερωτάται το Σώμα: Γίνεται δεκτό το άρθρο 68; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΛΙΑΝΑ ΚΑΝΕΛΛΗ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 68 έγινε δεκτό, κατά πλειοψηφία. 
     Ερωτάται το Σώμα: Γίνεται δεκτό το άρθρο 69; 
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 69 έγινε δεκτό, ομοφώνως. 
     Ερωτάται το Σώμα: Γίνεται δεκτό το άρθρο 70, όπως τροποποιήθηκε από τον κύριο Υπουργό; 
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 70 έγινε δεκτό, ομοφώνως, όπως τροποποιήθηκε από τον κύριο Υπουργό. 
     Ερωτάται το Σώμα: Γίνεται δεκτό το άρθρο 71; 
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 71 έγινε δεκτό ομοφώνως, όπως τροποποιήθηκε από τον κύριο Υπουργό. 
     Ερωτάται το Σώμα: Γίνεται δεκτό το άρθρο 72; 
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 72 έγινε δεκτό, ομοφώνως. 
     Ερωτάται το Σώμα: Γίνεται δεκτό το άρθρο 73; 
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 73 έγινε δεκτό, ομοφώνως. 
     Ερωτάται το Σώμα: Γίνεται δεκτό το άρθρο 74;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 74 έγινε δεκτό, ομοφώνως. 
     Ερωτάται το Σώμα: Γίνεται δεκτό το άρθρο 75; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΛΙΑΝΑ ΚΑΝΕΛΛΗ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 75 έγινε δεκτό, κατά πλειοψηφία. 
     Ερωτάται το Σώμα: Γίνεται δεκτό το άρθρο 76; 
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 76 έγινε δεκτό, ομοφώνως. 
     Ερωτάται το Σώμα: Γίνεται δεκτό το άρθρο 77; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΒΑΣΙΛΕΙΟΣ ΟΙΚΟΝΟΜΟΥ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 77 έγινε δεκτό, κατά πλειοψηφία. 
     Ερωτάται το Σώμα: Γίνεται δεκτό το άρθρο 78; 
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 78 έγινε δεκτό, ομοφώνως. 
     Ερωτάται το Σώμα: Γίνεται δεκτό το άρθρο 79; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΒΑΣΙΛΕΙΟΣ ΟΙΚΟΝΟΜΟΥ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 79 έγινε δεκτό, κατά πλειοψηφία. 
     Ερωτάται το Σώμα: Γίνεται δεκτό το άρθρο 80; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΒΑΣΙΛΕΙΟΣ ΟΙΚΟΝΟΜΟΥ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 80 έγινε δεκτό, κατά πλειοψηφία. 
     Ερωτάται το Σώμα: Γίνεται δεκτό το άρθρο 81; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΒΑΣΙΛΕΙΟΣ ΟΙΚΟΝΟΜΟΥ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 81 έγινε δεκτό, κατά πλειοψηφία. 
     Ερωτάται το Σώμα: Γίνεται δεκτό το άρθρο 82; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΒΑΣΙΛΕΙΟΣ ΟΙΚΟΝΟΜΟΥ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 82 έγινε δεκτό, κατά πλειοψηφία. 
     Ερωτάται το Σώμα: Γίνεται δεκτό το άρθρο 83; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΒΑΣΙΛΕΙΟΣ ΟΙΚΟΝΟΜΟΥ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 83 έγινε δεκτό, κατά πλειοψηφία. 
     Ερωτάται το Σώμα: Γίνεται δεκτό το άρθρο 84; 
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 84 έγινε δεκτό, ομοφώνως. 
     Ερωτάται το Σώμα: Γίνεται δεκτό το άρθρο 85; 
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 85 έγινε δεκτό, ομοφώνως. 
     Ερωτάται το Σώμα: Γίνεται δεκτό το άρθρο 86; 
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 86 έγινε δεκτό, ομοφώνως. 
     Ερωτάται το Σώμα: Γίνεται δεκτό το άρθρο 87; 
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 87 έγινε δεκτό, ομοφώνως. 
     Ερωτάται το Σώμα: Γίνεται δεκτό το άρθρο 88; 
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 88 έγινε δεκτό, ομοφώνως. 
     Εισερχόμαστε στη συζήτηση των τροπολογιών. Υπάρχει μία υπουργική τροπολογία και δεκαεπτά εμπρόθεσμες τροπολογίες Βουλευτών.
     Θα συζητήσουμε πρώτα την υπουργική τροπολογία με γενικό αριθμό 478 και ειδικό 57/4.11.2005 των Υπουργών κ.κ. Σπηλιωτόπουλου, Πάλλης - Πετραλιά, Αλογοσκούφη, Σουφλιά και Αβραμόπουλου: «Ανάθεση στο Υπουργείο Εθνικής Αμύνης της αποκλειστικής αξιοποίησης χρήσης, διαχείρισης και εκμετάλλευσης της βίλας Συγγρού».
     Κύριε Υπουργέ, θέλετε το λόγο;
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Είναι ένα αίτημα της Αεροπορίας μας. Θέλει να έχει αυτό το κτήριο ως Μουσείο της Αεροπορίας. Πρέπει να το στηρίξουμε όλοι.
     ΠΡΟΕΔΡΕΥΩΝ (Γεώργιος Σούρλας): Θέλει κάποιος άλλος συνάδελφος να πάρει το λόγο;
     ΛΙΑΝΑ ΚΑΝΕΛΛΗ: Λέμε ναι, με μία επισήμανση. Σας λέμε ναι, ενώ έχουμε εκφράσει γιγάντιες αντιρρήσεις για τον τρόπο εκμετάλλευσης και αξιοποίησης των Ολυμπιακών Έργων. Εμείς πιστεύουμε ότι δεν πρέπει να πάνε ποτέ σε κανέναν ιδιώτη, αλλά να πάνε στους δήμους. Εδώ ο δήμος δεν έχει εκφραστεί. Το Μουσείο της Αεροπορίας είναι για όλους… 
     ΠΡΟΕΔΡΕΥΩΝ (Γεώργιος Σούρλας): Κυρία Κανέλλη, ολοκληρώστε παρακαλώ.
     ΛΙΑΝΑ ΚΑΝΕΛΛΗ: Θέλω να καταγραφεί. Τα «ναι» θέλουν και στήριξη. 
     ΠΡΟΕΔΡΕΥΩΝ (Γεώργιος Σούρλας): Συμφωνείτε και κατεγράφη η παρατήρησή σας. 
     ΛΙΑΝΑ ΚΑΝΕΛΛΗ: Δεν συμφωνούμε απλώς, αλλά σας το λέω και σε προσωπικό επίπεδο. Επίτιμο μέλος της Λέσχης των 9JS είμαι, οπότε το λέω και σαν αεροπόρος. 
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Με το ίδιο πέταξα και εγώ, όπως είχατε πετάξει και εσείς. 
     ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της τροπολογίας με γενικό αριθμό 478 και ειδικό 57.
     Ερωτάται το Σώμα: Γίνεται δεκτή η τροπολογία με γενικό αριθμό 478 και ειδικό 57 ως έχει; 
     ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
     ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 478 και ειδικό 57 έγινε δεκτή, ως έχει, ομοφώνως και εντάσσεται στο σχέδιο νόμου ως ίδιο άρθρο.
     Κύριε Υπουργέ, υπάρχουν δεκαεπτά εμπρόθεσμες τροπολογίες Βουλευτών. Ποια είναι η θέση σας για να γραφτεί στα Πρακτικά;
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Είναι αρνητική.
     ΠΡΟΕΔΡΕΥΩΝ (Γεώργιος Σούρλας): Δηλαδή δεν δέχεστε καμία από τις τροπολογίες.
     Ωστόσο, όμως, οι συνάδελφοι έχουν το δικαίωμα να πάρουν το λόγο.
     ΒΑΣΙΛΕΙΟΣ ΟΙΚΟΝΟΜΟΥ: Εμείς θα μιλήσουμε.
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Κύριε Πρόεδρε, για κάποια τροπολογία που αφορά τους τεχνικούς της Σ.Ε.ΤΗΛ. στο Νομό Ηλείας, θα πω ότι είναι δίκαιο το αίτημα και από πλευράς Υπουργείου Εθνικής Άμυνας εμείς θα το εξετάσουμε σε συνεργασία με το Υπουργείο Οικονομίας για να το επιλύσουμε. 
     ΠΡΟΕΔΡΕΥΩΝ (Γεώργιος Σούρλας): Όπως πιστεύω, κύριε Υπουργέ, ότι θα δείτε όλες τις τροπολογίες και θα ασχοληθείτε με αυτές. Ανεξάρτητα από το αν τις δέχεστε ή δεν τις δέχεστε σήμερα, οι τροπολογίες των Βουλευτών έχουν ένα ειδικό βάρος και πιστεύω ότι και στις υποχρεώσεις σας αλλά και στη διάθεσή σας είναι να τις δείτε σε βάθος χρόνου.
     Είναι πολλές οι τροπολογίες. Έχετε υπογράψει πολλοί από εσάς σχεδόν τις περισσότερες. Ας βάλουμε μία τάξη στη συζήτησή μας. Ας αρχίσουμε πρώτα από τους εισηγητές. 
     Κύριε Οικονόμου, έχετε το λόγο. Για ποια τροπολογία  μιλάμε;
     ΒΑΣΙΛΕΙΟΣ ΟΙΚΟΝΟΜΟΥ: Θα μιλήσω για όλες μαζί. 
     ΜΙΧΑΗΛ ΧΡΥΣΟΧΟΪΔΗΣ: Συμφωνούμε, κύριε Πρόεδρε. 
     ΠΡΟΕΔΡΕΥΩΝ (Γεώργιος Σούρλας): Κύριε Χρυσοχοΐδη, επειδή οι συνάδελφοί σας του ΠΑ.ΣΟ.Κ. έχουν υπογράψει αρκετές τροπολογίες, να πάρει ο καθένας το λόγο για όλες τις τροπολογίες. 
     ΜΙΧΑΗΛ ΧΡΥΣΟΧΟΪΔΗΣ: Κύριε Πρόεδρε, να πάρει το λόγο ο εισηγητής μας για όλες τις τροπολογίες.
     ΠΡΟΕΔΡΕΥΩΝ (Γεώργιος Σούρλας): Εντάξει.
     Κύριε Οικονόμου, έχετε το λόγο. 
     ΒΑΣΙΛΕΙΟΣ ΟΙΚΟΝΟΜΟΥ: Η τροπολογία με αριθμό 484 είναι για τους ωρομίσθιους των στρατιωτικών σχολών. Τα είπαμε και στο νομοσχέδιο πριν από δέκα μέρες. Τότε δεν το κάνατε, γιατί ήταν εκπρόθεσμη. Σήμερα είναι εμπρόθεσμη. Εμείς την καταθέτουμε και δεν θα κάνω άλλα σχόλια. Νομίζω ότι είναι λογικό να υπάρχει μία πρόνοια και για τους ωρομίσθιους. Εμείς έχουμε καταθέσει μία πρόταση για το πώς μπορούν να αξιοποιηθούν και είναι δικό σας θέμα να το δείτε περαιτέρω.
     Η τροπολογία με αριθμό 490 αφορά τους μόνιμους κατοίκους εξωτερικού. Ο κ. Χρυσοχοΐδης είπε στην ομιλία του ότι κατ’ αναλογία η θητεία των έξι μηνών πρέπει να γίνει θητεία τριών μηνών γι’ αυτούς. Πάντα αναλογικά πάνε, κύριε Υπουργέ, οι θητείες.
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Εντάξει.
     ΒΑΣΙΛΕΙΟΣ ΟΙΚΟΝΟΜΟΥ: Εντάξει μού λέτε, αλλά είναι και έτσι. Τέλος πάντων, εμείς το καταθέτουμε για να υπάρχει.
     ΜΙΧΑΗΛ ΧΡΥΣΟΧΟΪΔΗΣ: Εν πάση περιπτώσει, σκοπεύετε να φέρετε κάτι αργότερα; 
     ΠΡΟΕΔΡΕΥΩΝ (Γεώργιος Σούρλας): Κύριε Χρυσοχοΐδη, μπορείτε να τα θέσετε όλα αυτά και να απαντήσει ο κύριος Υπουργός συνολικά μετά.
     ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε, μήπως είναι στο 10% του προγράμματος που έχει μείνει από τη Νέα Δημοκρατία; Τότε να το βάλει. Κάνατε το 90% του προγράμματος. Μήπως αυτό είναι μέσα στο 10%;
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Να απαντήσω, κύριε Πρόεδρε;
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα απαντήσετε μετά.
     Κύριε Οικονόμου, ας επανέλθουμε στην ουσία.
     ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε, αφού έχει κάνει το 90% η Νέα Δημοκρατία, τι να κάνουμε τώρα; Μπορεί στο 10% να έχει μείνει και αυτό. Εμείς καταθέσαμε με την τροπολογία με αριθμό 491 το ζήτημα των δέκα και πέντε χρόνων αντίστοιχα για το θέμα. Αυτό πρέπει να το πούμε.
     Επίσης, κύριε Υπουργέ, έχουμε καταθέσει κάποιες τροπολογίες για ορισμένες αδικίες που υφίστανται ούτως ή άλλως -και τις γνωρίζετε και εσείς πλέον- τα στελέχη των Ενόπλων Δυνάμεων. Η τροπολογία με αριθμό 488 έχει να κάνει με τα στελέχη του Πολεμικού Ναυτικού, τους ανθυπασπιστές που προέρχονται από τις σχολές των υπαξιωματικών. Εδώ υπάρχει ένα ζήτημα το οποίο, όπως καταλαβαίνετε, πρέπει εσείς να το αντιμετωπίσετε. Είναι δίκαιο, γιατί υπάρχουν εκατοντάδες, χιλιάδες στελέχη τα οποία δεν προλαβαίνουν να φθάσουν στους καταληκτήριους βαθμούς του αντιπλοιάρχου κ.λπ.. Νομίζω ότι πρέπει να το δείτε. 
     Η τροπολογία με αριθμό 483 αφορά πάλι το θέμα των υπαξιωματικών του Πολεμικού Ναυτικού σε σχέση με τους αξιωματικούς Σωμάτων του ίδιου κλάδων. Δηλαδή, αυτοί οι αξιωματικοί έρχονται πίσω από τους οικονομικούς κ.λπ.. Τα ξέρετε. Είναι και αυτό μία αδικία. Δεν πρέπει να ρυθμιστεί; Οικονομικοί, ιατροί, οδοντίατροι, φαρμακοποιοί, νοσηλεύτριες, ως αξιωματικοί προηγούνται. Νομίζω ότι είναι λογικό το αίτημα. Ομιλώντας ενδεικτικά, θα σας πω ότι ένας υποπλοίαρχος προερχόμενος εκ των ανθυπασπιστών, που έχει καταλάβει αυτόν το βαθμό το 1998, είναι πίσω από έναν υποπλοίαρχο του οικονομικού σώματος που έγινε το 2004. Δεν είναι λογική αυτή η ανισότητα και η αδικία. Με την τροπολογία με αριθμό 483 προσπαθούμε και εμείς να σας βοηθήσουμε.
     Με την τροπολογία με αριθμό 486 οι προαγωγές από το βαθμό του αρχιλοχία, αρχικελευστή και αρχισμηνία προβλέπονται -από την προκήρυξη που μπαίνουν στις σχολές τους- να είναι στον ελάχιστο χρόνο. Εδώ τι διαπιστώνουμε στην πράξη; Ότι τα έξι χρόνια ως αρχιλοχίας κ.λπ. και τα επτά χρόνια για ανθυπασπιστής γίνονται συνολικά δεκατρία και έτσι μένουν πίσω και δεν εφαρμόζονται τα επτά χρόνια, με αποτέλεσμα όλοι να έχουν έρθει πίσω. 
     Κύριε Λαμπρόπουλε, όταν μιλήσαμε στο προηγούμενο νομοσχέδιο, εσείς ο ίδιος στις 14 Ιουλίου είχατε πει ότι θα εφαρμόσετε το νόμο, γιατί ο νόμος το προβλέπει. Όμως, ακόμα περιμένουμε να εφαρμοστεί ο νόμος. Πήγατε στην Πάχη Μεγάρων –στην περιφέρειά μου- τον Ιούνιο και πάλι τα ίδια μας είπατε, ειδικά ο Υπουργός που είχε έρθει εκεί για το αεροδρόμιο. Φθάσαμε στο Νοέμβριο, κοντεύει να φύγει το 2005 και ακόμα για το ίδιο πράγμα συζητάμε. Ψηφίστε, λοιπόν, αυτήν την τροπολογία ή φέρτε μία καινούργια τροπολογία σε τελική ανάλυση για να λυθούν αυτά τα θέματα. 
     ΠΡΟΕΔΡΕΥΩΝ (Γεώργιος Σούρλας): Το λόγο έχει η κ. Κανελλοπούλου.
     ΚΡΙΝΙΩ ΚΑΝΕΛΛΟΠΟΥΛΟΥ: Ευχαριστώ, κύριε Πρόεδρε.
     Κύριοι συνάδελφοι, θέλω να στηρίξω την τροπολογία που αφορά το πολιτικό προσωπικό δύο σχολικών μονάδων που υπάγονται στο Γ.Ε.Σ.. Οφείλω, όμως, εκ των προτέρων να τονίσω την κατανόηση που έχει ήδη δείξει εδώ και πολύ καιρό ο κύριος Υφυπουργός στο θέμα αυτό, κάτι που άλλωστε έκανε και μόλις πριν από λίγο. Πρόκειται για το Κέντρο Εκπαίδευσης Τεχνικού Πατρών και τη Σχολή Εκπαίδευσης Τεχνιτών Τηλεπικοινωνίας Ηλείας, οι οποίες είναι δύο ειδικές σχολικές μονάδες, οι μοναδικές θεωρώ πανελληνίως, οι οποίες υπάγονται στο Γ.Ε.Σ. και ασχολούνται αποκλειστικά με την τεχνική εκπαίδευση στο χώρο του Υπουργείου Εθνικής Άμυνας. 
     Η στελέχωση των παραπάνω σχολών γίνεται κυρίως από πολιτικό προσωπικό που ανήκει στον κλάδο των εκπαιδευτών τεχνικών ειδικοτήτων. Το έργο, που ασκούν, αφορά στην τεχνική εκπαίδευση αξιωματικών, υπαξιωματικών, οπλιτών του Στρατού Ξηράς κ.λπ.. Τα χορηγούμενα δε από αυτές τις σχολές πτυχία είναι ισότιμα των μέσων τεχνικών σχολών του Υπουργείου Παιδείας. 
     Θεωρώ ότι από το χαρακτήρα της παρεχόμενης από το προσωπικό αυτό εργασίας συνεπάγεται πρόσθετη δουλειά με την προετοιμασία του εκπαιδευτικού έργου εκτός ωρών εργασίας και τη διαρκή ενημέρωση, την προμήθεια βιβλίων κ.λπ.. Εκτός αυτού συνεπάγεται και αυξημένη ένταση στο εκπαιδευτικό έργο λόγω των ιδιαιτεροτήτων και του ταχύρρυθμου χαρακτήρα που έχει η παροχή αυτής της εκπαίδευσης.
     Συνεπώς για λόγους ισονομίας θεωρώ απαραίτητο να προστεθεί στο άρθρο 78 παράγραφος με την οποία να επεκτείνεται η αρμόδια διάταξη του άρθρου 8 του ν.3205/2003 και στους εκπαιδευτές αυτούς, δηλαδή στους εκπαιδευτές τεχνικών ειδικοτήτων του κλάδου τεχνολογικής εκπαίδευσης και δευτεροβάθμιας εκπαίδευσης, δεδομένου δε ότι κατ’ αρχήν υπάρχει σχετική θετική γνωμοδότηση της αρμόδιας διεύθυνσης του Υπουργείου Εθνικής Παιδείας, δεύτερον, ότι πρόκειται για πολύ λίγα άτομα -ο κύριος Υπουργός ξέρει ότι είναι εικοσιτέσσερα άτομα στη μία σχολή και είκοσι πέντε στην άλλη- και, τέλος, το Υπουργείο Οικονομίας δεν επιβαρύνεται καθόλου, γιατί οι συγκεκριμένοι αυτοί εκπαιδευτές παίρνουν ήδη αυτά τα χρήματα υπό τη μορφή υπερωριών. Θεωρώ, όμως, πολύ πιο δίκαιη και τη νομοθετική θεσμοθέτηση του επιδόματος, το οποίο ήδη παίρνουν.  
     Ευχαριστώ πολύ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Κανελλοπούλου.
     Το λόγο έχει ο κ. Κοντογιάννης για μία παραπλήσια, νομίζω, τροπολογία.
     ΓΕΩΡΓΙΟΣ ΚΟΝΤΟΓΙΑΝΝΗΣ: Κύριε Πρόεδρε, θα μπορούσε να πει κανείς ότι είναι συμπληρωματική. Αφορά το Κέντρο Εκπαίδευσης Τεχνικού Πατρών και τη Σχολή Εκπαίδευσης Τηλεπικοινωνιών, τη Σ.Ε.ΤΗΛ. του Πύργου Ηλείας.
     Κατ’ αρχάς, θα ήθελα και εγώ με τη δύναμη της φωνής μου να στηρίξω την τροπολογία της κ. Κανελλοπούλου και να πω ότι είναι δίκαιο αυτό που περιλαμβάνει η τροπολογία της. 
     Κύριοι συνάδελφοι, στην τροπολογία, που έχω καταθέσει και η οποία δεν επιβαρύνει τον προϋπολογισμό του Υπουργείου Εθνικής Άμυνας, τίθεται ένα δίκαιο κοινωνικό αίτημα και προτείνουμε την αναβάθμιση των χορηγουμένων πτυχίων του Κέντρου Τεχνικής Εκπαίδευσης, του Κ.Τ.Χ. και της Σ.Ε.ΤΗΛ.. Η παρούσα αναβάθμιση στοχεύει στο εξής: στο να καταστεί παραγωγικός ο χρόνος θητείας των νέων στρατευσίμων και να χρησιμοποιηθούν κατάλληλα η τεχνογνωσία, οι ειδικές δεξιότητες και γνώσεις που αποκτούν στη μετέπειτα επαγγελματική τους σταδιοδρομία. 
     Όπως είπαμε, πρόκειται για δύο σχολές που ανήκουν στο Γ.Ε.Σ. και παρέχεται σε ταχύρρυθμα τμήμα υψηλής ποιότητας κατάρτιση στους συγκεκριμένους κλάδους. Με την παρούσα διάταξη αναγνωρίζεται ότι οι κάτοχοι των χορηγούμενων πτυχίων από αυτές τις σχολές έχουν αντίστοιχα επαγγελματικά δικαιώματα με εκείνα των τεχνικών των επαγγελματικών τεχνικών εκπαιδευτήριων του ν.2640 του Υπουργείου Εθνικής Παιδείας και Θρησκευμάτων. 
     Ειδικότερα, σε ό,τι αφορά το Κ.Τ.Χ. Πατρών αναγνωρίζεται ότι το χορηγούμενο πτυχίο παρέχει επαγγελματικά δικαιώματα αντίστοιχα με αυτά των αποφοίτων του Τ.Ε.Ε. Α΄ κύκλου και σε ό,τι αφορά τη Σ.Ε.ΤΗΛ. παρέχει δικαιώματα αντίστοιχα με αυτά των αποφοίτων Τ.Ε.Ε. Β΄ κύκλου. Για την αναγνώριση αυτή απαιτείται οι απόφοιτοι στρατεύσιμοι της σχολής να είναι απόφοιτοι λυκείου και να έχουν ασκηθεί τουλάχιστον επί ένα εξάμηνο πάνω στην εκπαίδευσή τους. Σήμερα η αναγνώριση της ισοτιμίας του τίτλου σπουδών της Σ.Ε.ΤΗΛ. βασίζεται στην υπουργική απόφαση 751/1971, η οποία αναγνωρίζει τα επαγγελματικά και όχι εκπαιδευτικά δικαιώματα. 
     Κύριε Πρόεδρε, κύριε Υπουργέ, η αναγνώριση των απαραιτήτων επαγγελματικών δικαιωμάτων στους στρατευμένους νέους όχι μόνο συνιστά προσόν, το οποίο συνήθως δεν έχουν τη δυνατότητα να αποκτήσουν, αλλά παράλληλα θα αποτελέσει ουσιαστική βοήθεια, ώστε να ενταχθούν άμεσα, μετά την εκπλήρωση των στρατιωτικών τους υποχρεώσεών τους, στο παραγωγικό δυναμικό της χώρας, διευκολύνοντας την απορρόφησή τους από την αγορά εργασίας και ιδιαίτερα στον τομέα των τηλεπικοινωνιών.
     Θα ήθελα μία δέσμευση του κυρίου Υπουργού ότι τουλάχιστον σε επόμενο νομοσχέδιο θα συμπεριληφθεί η αναβάθμιση των πτυχίων αυτών. 
     ΠΡΟΕΔΡΕΥΩΝ (Γεώργιος Σούρλας): Ο κ. Ιωαννίδης έχει το λόγο. 
     ΙΩΑΝΝΗΣ ΙΩΑΝΝΙΔΗΣ: Κύριε Πρόεδρε, έχω καταθέσει μία τροπολογία για την παράγραφο 6 του άρθρου 13 του σχεδίου νόμου που προβλέπει ότι οι στρατεύσιμοι που είναι θρησκευτικοί λειτουργοί, μοναχοί, δόκιμοι μοναχοί γνωστής θρησκείας πλην της περιπτώσεως της υποπαραγράφου ζ΄ της παραγράφου 1 του παρόντος άρθρου δεν απαλλάσσονται από την υποχρέωση της στράτευσης. Με τη διάταξη αυτή απαλλάσσονται από την υποχρέωση της στράτευσης οι αλλοδαποί που μονάζουν στην περιοχή του Αγίου Όρους και αποκτούν την ελληνική ιθαγένεια με την πρόσληψή τους ως δόκιμοι μοναχοί, κατ’ επιταγήν της παραγράφου 1 του άρθρου 105 του Συντάγματος της Ελλάδος. 
     Αυτό και μόνο δείχνει το ειδικό καθεστώς που υπάρχει στο Άγιο Όρος, ότι δηλαδή με το που έρχονται γίνονται δόκιμοι και αποκτούν την ελληνική ιθαγένεια. Ενώ για να αποκτήσουν άλλοι την ελληνική ιθαγένεια υπάρχει ολόκληρη διαδικασία. 
     Θα ήθελα, λοιπόν, να τονίσω ότι με τη θέσπιση των ανωτέρω δεν λαμβάνεται υπ’ όψιν το συνταγματικώς προστατευόμενο ειδικό προνομιακό καθεστώς του Αγίου Όρους, όπως προβλέπεται από το άρθρο 105 του Συντάγματος, τον Καταστατικό Χάρτη του Αγίου Όρους και το νομοθετικό διάταγμα 10/16-9-26, που το κύρωσε ως νόμο ηυξημένης τυπικής ισχύος. 
     Η απαλλαγή των Αγιορειτών υπήρχε της ρυθμίσεως του νόμου, ο οποίος ήρθε για όλους τους άλλους μοναχούς και δεν καταργείται με την κατάργησή της. 
     Στο άρθρο 93 του Καταστατικού Χάρτη του Αγίου Όρους περιλαμβάνεται η διάταξη ότι ο «Αγιορείτης μοναχός εις ουδεμία στρατιωτική θητεία υπόκειται», ενώ στο προαναφερθέν κυρωτικό νομοθετικό διάταγμα περιλαμβάνεται το άρθρο 38 που λέει ότι οι μοναχοί του Αγίου Όρους απαλλάσσονται της στρατιωτικής υπηρεσίας. 
     Η τροποποίηση λοιπόν των διατάξεων του καταστατικού χάρτη του Αγίου Όρους δεν γίνεται διά κοινού νόμου, καθώς το Σύνταγμα της χώρας προβλέπει ειδική διαδικασία συντάξεως και εγκρίσεως και επομένως και τροποποιήσεως του Καταστατικού Χάρτη του Αγίου Όρους. Η συνταγματικότητα, δε, αυτή αναφορικά με τη στρατιωτική απαλλαγή των Αγιορειτών έχει αποδειχθεί κατ’ επανάληψη από το Νίκο Αντωνόπουλο, από το Δωρή, από τον Σπύρο Τρωϊάνο κ.λπ.. 
     Επίσης, θα ήθελα να τονίσω ότι έχουν δοθεί μεγάλοι αγώνες ώστε το καθεστώς του Αγίου Όρους να προβλέπει απόλυτη ισότητα μεταξύ των Μονών και των μοναχών του Αγίου Όρους. Άρα η παραχώρηση προνομίων μόνο σε μία τάξη μοναχών και μάλιστα τους αλλοδαπούς δημιουργεί σοβαρό, εθνικό και πρακτικό πρόβλημα καθώς και επικίνδυνο προηγούμενο. 
     Επειδή σε προφορικές συζητήσεις η συνήθης δικαιολογία είναι ότι όποιος θέλει να γλιτώσει το στρατό γίνεται δόκιμος στο Άγιο Όρος και μετά μπορεί να φύγει, σας λέω ότι η στρατολογική υπηρεσία κάθε δύο χρόνια παίρνει όλα τα ονόματα για να δει αν υπάρχουν των δοκίμων και μοναχών που φεύγουν από το Άγιο Όρος. Επομένως αυτός ο ισχυρισμός δεν ευσταθεί. 
     Αυτοί, λοιπόν, που φοιτούν στην Αθωνιάδα, είναι οι μόνοι που θα γλίτωναν και το στρατό. Γιατί ο Έλληνας που είναι δεκαοκτώ ετών και είναι έξω, θα πάει στο στρατό και μετά θα μπει στο Άγιο Όρος. Αυτοί που φοιτούν στην Αθωνιάδα, οι οποίοι τελειώνοντας θέλουν να γίνουν δόκιμοι, πρέπει να τους βγάλουμε να τους πάμε στο στρατό και μετά να τους επαναφέρουμε. 
     Όταν λοιπόν έχουμε τους αντιρρησίες συνείδησης, οι οποίοι έχουν την εναλλακτική θητεία και πηγαίνουν και κάνουν τα σκεπάσματα σε διάφορα ιδρύματα, και όταν φιλοξενούνται στο Άγιο Όρος πάνω από χίλια άτομα καθημερινώς, δεν είναι αυτό  εναλλακτική θητεία για έναν που μπαίνει εκεί για να μείνει σε όλη του τη ζωή; Και αν με απλό νόμο εμείς αυτήν τη στιγμή παίρνουμε απόφαση και καταργούμε τον Καταστατικό Χάρτη του Αγίου Όρους, που είναι ηυξημένης τυπικής ισχύος, τότε αύριο με ένα απλό νόμο που μπορεί να έρθει από την Κοινότητα, θα καταργήσουμε και το άβατο του Αγίου Όρους. 
     Επομένως πρέπει να προσέχουμε τι περαιτέρω εξελίξεις μπορεί να δημιουργήσει το θέμα αυτό. 
     Ευχαριστώ. 
     ΠΡΟΕΔΡΕΥΩΝ (Γεώργιος Σούρλας): Εισερχόμαστε στην ψήφιση του ακροτελεύτιου άρθρου του νομοσχεδίου. 
     Ερωτάται το Σώμα: Γίνεται δεκτό το ακροτελεύτιο άρθρο; 
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
     ΠΡΟΕΔΡΕΥΩΝ (Γεώργιος Σούρλας): Το ακροτελεύτιο άρθρο του νομοσχεδίου έγινε ομοφώνως δεκτό. 
     Συνεπώς το νομοσχέδιο του Υπουργείου Εθνικής Άμυνας: «Στρατολογία των Ελλήνων και άλλες διατάξεις» έγινε δεκτό επί της αρχής και επί των άρθρων. Η ψήφισή του στο σύνολο αναβάλλεται για άλλη συνεδρίαση. 
     Κύριοι συνάδελφοι, έχουν διανεμηθεί τα Πρακτικά της συνεδρίασης της Πέμπτης 3 Νοεμβρίου 2005 και ερωτάται το Σώμα αν τα επικυρώνει. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά της συνεδρίασης της Πέμπτης 3 Νοεμβρίου 2005 επικυρώθηκαν. 
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     Με τη συναίνεση του Σώματος και ώρα 14.10΄ λύεται η συνεδρίαση για αύριο ημέρα Παρασκευή 18 Νοεμβρίου 2005 και ώρα 10.30΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ’ αριθμ. 16/10/4.11.2005 επίκαιρης επερώτησης Βουλευτών του ΠΑ.ΣΟ.Κ. προς τον Υπουργό Εθνικής Άμυνας, σχετικά με την αγορά μαχητικών αεροσκαφών F-16, σύμφωνα με την ημερήσια διάταξη που έχει διανεμηθεί.
     Η ΠΡΟΕΔΡΟΣ                                                          ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 17/11/05                          ΣΕΛ.4

