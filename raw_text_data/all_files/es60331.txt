ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ ΡΙΕ’
Παρασκευή 31 Μαρτίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το Γυμνάσιο Τήνου, το Γυμνάσιο Παλαιοχώρας Χανίων, Ανθυπασπιστές από το Κέντρο Εκπαίδευσης «Μπαλάσκα», εκπρόσωποι από Μέσα Μαζικής Ενημέρωσης του Νομού Ροδόπης και υψηλόβαθμα στελέχη της Σχολής Εθνικής ‘Αμυνας του Πακιστάν, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 3 Απριλίου 2006, σελ.
4. Συζήτηση επικαίρων ερωτήσεων:
α. Προς τον Πρωθυπουργό σχετικά με την αύξηση των θανάτων από ναρκωτικά το 2005, τη λήψη μέτρων κλπ., σελ.
β. Προς τον Υπουργό Απασχόλησης και Κοινωνικής Προστασίας σχετικά με την πρόσφατη απόφαση της Διοίκησης του Ο.Τ.Ε. να αυξήσει το επίδομα θέσης-ευθύνης των στελεχών στο Οργανισμό κλπ., σελ.
γ. Προς τον Υπουργό Ανάτπυξης:
i. σχετικά με τη διοικητική διάσπαση της Γενικής Γραμματείας ‘Ερευνας  και Τεχνολογίας, σελ.
ii. σχετικά με τις πρόσφατες δηλώσεις του Υπουργού Πετρελαίων του Ιράν για διακοπή της προμήθειας πετρελαίου στις χώρες-μέλη του Συμβουλίου Ασφαλείας, που θα ψηφίσουν υπέρ των κυρώσεων σε βάρος του Ιράν, λόγω των πυρηνικών δραστηριοτήτων του, τις επιπτώσεις στη χώρα μας κλπ., σελ.
δ. Προς τον Υπουργό Υγείας και Κοινωνικής Αλληλεγγύης σχετικά με την ιδιωτικοποίηση του αποτεφρωτή των μολυσματικών απορριμάτων της Αττικής κλπ., σελ.
5. Συζήτηση Επερώτησης Βουλευτών του ΠΑ.ΣΟ.Κ.προς τον Υπουργό Δημόσίας Τάξης σχετικά με την πολιτική της Κυβέρνησης σε θέματα δημόσιας τάξης, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση Εκθέσεως Διαρκούς Επιτροπής:
Η Διαρκής Επιτροπή Κοινωνικών Υποθέσεων καταθέτει την ‘Εκθεσή της στο σχέδιο νόμου του Υπουργείου Υγείας και Κοινωνικής Αλληλεγγύης: «Κώδικας Νόμων για τα Ναρκωτικά (Κ.Ν.Ν.)», σελ.

ΟΜΙΛΗΤΕΣ
Α. Επί των Επικαίρων Ερωτήσεων:
ΑΒΡΑΜΟΠΟΥΛΟΣ Δ., σελ.
ΑΝΔΡΙΑΝΟΠΟΥΛΟΣ Δ., σελ.
ΓΙΑΚΟΥΜΑΤΟΣ Γ., σελ.
ΚΑΝΕΛΛΗ Λ., σελ.
ΚΟΥΒΕΛΗΣ Φ., σελ.
ΝΕΡΑΝΤΖΗΣ Α., σελ.
ΣΙΟΥΦΑΣ Δ., σελ.
ΣΚΟΥΛΑΚΗΣ Ε., σελ.
ΧΡΙΣΤΟΔΟΥΛΑΚΗΣ Ν., σελ.

Β. Επί της Επερώτησης:
ΒΛΑΤΗΣ Ι., σελ.
ΟΘΩΝΑΣ Ε., σελ.
ΜΑΓΓΙΝΑΣ Β., σελ.
ΜΑΝΩΛΑΚΗΣ Α., σελ.
ΠΑΠΑΪΩΑΝΝΟΥ Μ., σελ.
ΠΑΡΑΣΚΕΥΑΣ Ι., σελ.
ΠΟΛΥΔΩΡΑΣ Β., σελ.
ΣΑΛΑΓΙΑΝΝΗΣ Ν., σελ.
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  ΡΙΕ΄
      Παρασκευή 31 Μαρτίου 2006
      Αθήνα, σήμερα στις 31 Μαρτίου 2006, ημέρα Παρασκευή και ώρα 10.50΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α’ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Εμμανουήλ Σκουλάκη, Βουλευτή Χανίων, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία το Τεχνικό Επιμελητήριο Ελλάδας – Τμήμα Ανατολικής Κρήτης ζητεί την αναβάθμιση σε αυτοκινητόδρομο του Βορείου Οδικού Άξονα Κρήτης.
      2) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία η Εταιρεία Προστασίας Περιβάλλοντος Δυτικής Μακεδονίας ζητεί την εκτέλεση συμπληρωματικών εργασιών στο έργο «Διευθέτηση Χειμάρρου Τοιχιού» του Δήμου Βιτσίου Νομού Καστοριάς.
      3) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο κ. Αναστάσιος Φαναριώτης, κάτοικος Αγρινίου, ζητεί την επανεξέταση αίτησης διόρθωσης κατά του πίνακα βαθμολογίας υποψηφίων για προσωπικό ασφαλείας στην Τράπεζα Ελλάδος.
      4) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Τοπικός Όργανισμός Εγγείων Βελτιώσεων Χρυσοβίτσας Ξηρομέρου ζητεί τη χορήγηση οικονομικής ενίσχυσης για την κάλυψη αναγκών που προέκυψαν από τις τελευταίες φυσικές καταστροφές.
      5) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ κατέθεσε αναφορά με την οποία ο Δήμαρχος Βόρειας Κυνουρίας ζητεί την άμεση κατασκευή μονάδας βιολογικού καθαρισμού και δικτύων αποχέτευσης στο δήμο του.
      6) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο κ. Τάκης Λαϊνάς, Διευθυντής Σύνταξης της Reporter.gr ζητεί την ιατροφαρμακευτική και συνταξιοδοτική κάλυψη των εργαζομένων σε Διαδικτυακά Μέσα Μαζικής Ενημέρωσης.
      7) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην έλλειψη πρωτοβάθμιας ιατρικής φροντίδας από το Δήμο Μακρύ Γιαλού Λασιθίου.
      8) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην ανάγκη άμεσης πρόσληψης νέων διανομέων από τα ΕΛ.ΤΑ. Αγίου Νικολάου Κρήτης.
      9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Ανωτάτη Συνομοσπονδία Πολυτέκνων Ελλάδος ζητεί η απονομή της πολυτεκνικής ιδιότητας να παραμείνει στη δικαιοδοσία της.
      10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Ένωση Συντακτών Ημερησίων Εφημερίδων Πολεποννήσου – Ηπείρου – Νήσων ζητεί την άμεση ψηφιοποίηση του υλικού του Μουσείου Τύπου.
      11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Α΄ Ε.Λ.Μ.Ε. Αιτωλοακαρνανίας ζητεί να συμμετέχουν στη διαδικασία επιλογής διευθυντών και οι εκπαιδευτικοί του κλάδου ΤΕ 01, πτυχιούχοι ΠΑ.ΤΕ.Σ./Σ.Ε.Λ.Ε.Τ.Ε..
      12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η ενεργοποίηση κινητών συνεργείων οδικής ασφάλειας στην Ε.Ο. Πατρών – Κορίνθου.
      13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμος Ακράτας Αχαΐας ζητεί την άμεση τοποθέτηση ασκουμένων στο Δήμο Ακράτας για την υλοποίηση του προγράμματος απόκτησης εργασιακής εμπειρίας στον τομέα του φυσικού περιβάλλοντος.
      14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Σύλλογος Γονέων και Κηδεμόνων Κωφών και Βαρήκοων Παιδιών Κεντρικής Μακεδονίας ζητεί τροποποιήσεις στο σχέδιο νόμου «ειδικής αγωγής».
      15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Πολιτιστικός Σύλλογος «Αναγέννηση» Ακράτας Αχαΐας ζητεί τη χρηματοδότηση της αποπεράτωσης του κινηματοθεάτρου που στεγάζεται στο νέο κτήριο του Συλλόγου.
      16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Σύλλογος Γονέων και Κηδεμόνων Ενιαίου Λυκείου Καστριτσίου Πανεπιστημιουπόλεως Πατρών ζητεί την οικονομική στήριξη του προγράμματος της πρόσθετης διδακτικής στήριξης.
      17) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Πρωτοπρεσβύτερος Ιωάννης Παπανικολάου ζητεί να καταβληθεί το εφάπαξ στους δικαιούχους κληρικούς.
      18) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Σύνδεσμος Επιχειρήσεων Δημοσιεύσεων – Διαφημίσεων ζητεί να συμμετέχουν τα μέλη του στις δημοσιεύσεις ισολογισμών.
      19) Ο Ανεξάρτητος Βουλευτής Α΄ Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η κ. Δήμητρα Παυλοπούλου ζητεί την επίλυση ιδιοκτησιακού της προβλήματος.
      20) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύλλογος Υπαλλήλων Ο.Τ.Α. Νομού Κυκλάδων ζητεί να ενταχθεί η Επαρχία Θήρας στις παραμεθόριες περιοχές.
      21) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Δονούσας ζητεί την πύκνωση των ακτοπλοϊκών δρομολογίων από και προς τη Νήσο Δονούσα.
      22) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Κουφονησίων ζητεί την άμεση αποκατάσταση των ζημιών που προκλήθηκαν από τη θεομηνία του Ιανουαρίου 2004 στα λιμάνια Αιγιάλης, Αμοργού, Άνω Κουφονησίων και Δονούσας.
      23) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Διασυλλογική Επιτροπή Σκιάθου ζητεί την άμεση εφαρμογή του Γενικού Σχεδίου Ανάπτυξης του αεροδρομίου της Σκιάθου.
      24) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Διασυλλογική Επιτροπή Σκιάθου ζητεί τη χορήγηση άδειας λειτουργίας των κολυμβητικών δεξαμενών
      25) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο κ. Νικόλαος Βλαχάκης ζητεί την κάλυψη της δαπάνης τεχνητών μελών του, χωρίς ποσοστό συμμετοχής.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 6501/17-1-06 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. 939/8-2-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Α. Μανωλάκης, σας πληροφορούμε τα εξής:
      Η προστασία της πανίδας και της χλωρίδας είναι κατ' εξοχήν αρμοδιότητες των δασικών Υπηρεσιών που ανήκουν στις αντίστοιχες Περιφέρειες της Χώρας. Επικουρικά συμπληρώνουν και βοηθούν στην προστασία θηροφύλακες των Κυνηγετικών Ομοσπονδιών και Κυνηγετικών Συλλόγων.
      Το περιεχόμενο της προβλεπόμενης από το ν. 3208/03 απόφασης, που θα ρυθμίζει τα της πρόσληψης και των καθηκόντων των ιδιωτικών φυλάκων θήρας, έχει ήδη τεθεί ως αντικείμενο συζήτησης μεταξύ των αρμοδίων του Υπουργείου Αγροτικής Ανάπτυξης και Τροφίμων και της Κυνηγετικής Συνομοσπονδίας Ελλάδος, ώστε να υπάρξει ένα σύγχρονο και κοινά αποδεκτό σχέδιο.
      Ο Υπουργός
      Ε. ΜΠΑΣΙΑΚΟΣ»
      2. Στην με αριθμό 6178/9-1-06 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 985/31-1-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ. Δραγασάκης, για τα θέματα της αρμοδιότητάς μας, σας πληροφορούμε τα εξής:
      Σε σύσκεψη που πραγματοποιήθηκε στον ΕΦΕΤ στις 17-3-2005 σχετικά με το ποσοστό του επίπαγου των κατεψυγμένων αλιευμάτων, καθώς και την αναγραφή του - πληροφόρηση του καταναλωτή, υπήρξε συμφωνίά ότι η Α.Δ 4/26-5-2004 ρυθμίζει τα ζητήματα αυτά με σαφήνεια, προς όφελος του καταναλωτή.
      Η Διεύθυνση Κτηνιατρικής Δημόσιας Υγείας του Υπουργείου Αγροτικής Ανάπτυξης και Τροφίμων στο πλαίσιο της εφαρμογής της νέας νομοθεσίας (πακέτο Υγιεινής) λαμβάνοντας υπόψη και τις προσφάτως ψηφισθείσες μεταβατικές διατάξεις και μέτρα εφαρμογής, διερευνά τη συμβατότητα διατάξεων της εθνικής νομοθεσίας (όπως προεδρικό διάταγμα 290/92) με την κοινοτική νομοθεσία και όπου κρίνεται σκόπιμο θα προχωρήσει στην κατάργησή τους.
      Ο Υφυπουργός
      Α. ΚΟΝΤΟΣ»
      3. Στην με αριθμό 6216/10-1-06 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 876/31-1-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ. Δραγασάκης, σας πληροφορούμε τα εξής:
      Το Υπουργείο Αγροτικής Ανάπτυξης και Τροφίμων, αρμόδιο για τη χορήγηση των εγκρίσεων κυκλοφορίας στα φυτοπροστατευτικά προϊόντα, φυτοφάρμακα (φ.π.), τα εγκρίνει μόνο όταν πληρούν τις απαιτήσεις που καθορίσθηκαν, με το προεδρικό διάταγμα 115/97 (ΦΕΚ 104/ Α') περί «Έγκρισης, διάθεσης στην αγορά και ελέγχου φυτοπροστατευτικών προϊόντων σε συμμόρφωση προς την Οδηγία 91/414/ΕΟΚ του Συμβουλίου όπως έχει συμπληρωθεί», που εκδόθηκε σε εναρμόνιση της ελληνικής νομοθεσίας με την οδηγία 91/414 της Ε.Ε., σύμφωνα με τις οποίες θα πρέπει να αποδεικνύεται ότι, όταν χρησιμοποιούνται σύμφωνα με τα αναφερόμενα στην. έγκρισή τους:
      - είναι κατάλληλα για το σκοπό που προορίζονται,
      - δεν έχουν μη αποδεκτή επίδραση στο περιβάλλον και τους χρήστες τους και 
      - τα υπολείμματά τους στα παραγόμενα προϊόντα είναι ακίνδυνα για τους καταναλωτές.
      Στην ετικέτα κάθε φυτοπροστατευτικού προϊόντος αναγράφονται με λεπτομέρεια όλες οι απαραίτητες πληροφορίες για την ορθή αποθήκευση και χρήση του, που, όταν τηρούνται, διασφαλίζονται οι ίδιοι οι αγρότες, το περιβάλλον και οι καταναλωτές.
      Σύμφωνα με το ν.δ/γμα 220/1973 (ΦΕΚ 272/ Α) «Περί εμπορίας γεωργικών και κτηνιατρικών φαρμάκων», απαραίτητη προϋπόθεση για την άσκηση εμπορίας φυτοπροστατευτικών προϊόντων είναι η κατοχή άδειας εμπορίας. Για τη χορήγηση της άδειας εμπορίας απαιτείται μεταξύ άλλων η απασχόληση υπεύθυνου επιστήμονα (Γεωπόνου ή τεχνολόγου γεωπονίας του Τμήματος Φυτικής Παραγωγής ή του Τμήματος Θερμοκηπιακών καλλιεργειών και Ανθοκομίας ή του Τμήματος Διοίκησης Γεωργικών Εκμεταλλεύσεων). Με το άρθρο 2 του ν. 2538/1997 (ΦΕΚ 242/Α), τροποποιήθηκαν διατάξεις του ν.δ/γματος 220/1973 και καθορίστηκαν οι προϋποθέσεις για τη χορήγηση άδειας εμπορίας. Σύμφωνα με το άρθρο 15 του ν.721/77 (ΦΕΚ 298/ Α') "Περί εγκρίσεως κυκλοφορίας και ελέγχου των γεωργικών φαρμάκων, ως και ρυθμίσεως συναφών θεμάτων", αρμόδιες Υπηρεσίες για την ενημέρωση των παραγωγών και τον έλεγχο της χρήσης των φυτοπροστατευτικών προϊόντων, είναι οι κατά τόπους Διευθύνσεις Γεωργίας / Αγροτικής Ανάπτυξης των Νομαρχιακών Αυτοδιοικήσεων.
      Για την ορθή χρήση και φύλαξη των φυτοπροστατευτικών προϊόντων από τους αγρότες, παρότι σε κάθε συσκευασία, όπως προαναφέρθηκε, αναγράφονται όλες οι απαραίτητες οδηγίες και προφυλάξεις, αφενός γίνονται συνεχείς ενημερώσεις, κυρίως μέσω των κατά τόπους Διευθύνσεων Γεωργίας / Αγροτικής Ανάπτυξης, αφετέρου διενεργούνται τακτικοί έλεγχοι, επιτόπιοι ή εργαστηριακοί.
      Στα φυτικής και ζωικής προέλευσης τρόφιμα διενεργούνται κάθε χρόνο έλεγχοι των υπολειμμάτων φυτοφαρμάκων, βάσει ετήσια καταρτιζόμενου προγράμματος. Στις περιπτώσεις που ανιχνευθούν υπολείμματα ανώτερα από αυτά που αναμένονται, από την ορθή χρήση των αντίστοιχων φυτοφαρμάκων και προκύπτουν από αλόγιστη χρήση φυτοφαρμάκων:
      - απαγορεύεται η κατανάλωσή τους ως τρόφιμα ή ζωοτροφές και όσες ποσότητές τους βρίσκονται ακόμη στην αγορά κατάσχονται και καταστρέφονται από τις Διευθύνσεις Γεωργίας/ Αγροτικής Ανάπτυξης των Νομαρχιακών Αυτοδιοικήσεων.
      - στους παραγωγούς, που χρησιμοποίησαν φυτοπροστατευτικά προϊόντα χωρίς να τηρήσουν τους όρους έγκρισής τους, επιβάλλονται οι προβλεπόμενες από το άρθρο 32 του ν.721/77 διοικητικές κυρώσεις, που είναι χρηματικό πρόστιμο από 1.000.000 δρχ. (2.934,70 €) έως 5.000.000 δρχ. (14.673,51 €), καθώς και οι προβλεπόμενες από το άρθρο 31 του ιδίου νόμου ποινικές κυρώσεις, που είναι φυλάκιση από έναν (1) έως έξι (6) μήνες και
      - δεν τους επιτρέπεται να διαθέσουν στην αγορά ίδια προϊόντα, από επόμενες καλλιέργειές τους, εάν δεν προηγηθεί εργαστηριακός έλεγχος που να αποδεικνύει ότι δεν περιέχουν υπολείμματα φυτοφαρμάκων ανώτερα από τα επιτρεπόμενα.
      Με το άρθρο 2 του ν. 2538/1997 (ΦΕΚ 242/Α), τροποποιήθηκαν τα άρθρα 6 και 8 του ν.δ/γματος 220/1973, που αφορούν τις διοικητικές και ποινικές κυρώσεις για τις περιπτώσεις όπου διενεργείται παράνομη εμπορία φυτοπροστατευτικών προϊόντων. Σύμφωνα με το άρθρο 8β παράγραφος 1 του ν.δ/γματος 220/1973, όποιος ασκεί εμπορία φυτοπροστατευτικών προϊόντων χωρίς τη νόμιμη άδεια εμπορίας:
      α. Τιμωρείται με πρόστιμο από 1.000.000 δρχ. (2.934,70 ευρώ) έως 5.000.000 δρχ. (14.673,51 ευρώ), το οποίο επιβάλλεται με απόφαση του Γενικού Γραμματέα του Υπουργείου Γεωργίας, αποτελεί έσοδα του Κ.Τ.Γ.Κ. και Δασών και εισπράττεται κατά τις -διατάξεις του Κώδικα Εισπράξεως Δημοσίων Εσόδων (Κ.Ε.Δ.Ε.),
      β. το κατάστημα σφραγίζεται,
      γ. τα φυτοπροστατευτικά προϊόντα κατάσχονται και 
      δ. οι παραβάτες στερούνται για περίοδο δύο (2) ετών του δικαιώματος απόκτησης άδειας εμπορίας.
      Για την ενημέρωση και εκπαίδευση των αγροτών. και για θέματα αρμοδιότητας του ΟΠΕΓΕΠ, διαβιβάζονται συνημμένα τα με αριθμ. 224/18-1-2006 και 413/25-1-2006 έγγραφα του Δ/ντος Συμβούλου του ΟΓΕΕΚΑ «ΔHΜHΤΡΑ» και του Προέδρου του ΟΠΕΓΕΠ αντίστοιχα που απαντούν σχετικά.
      Ο Υφυπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό 7740/15-2-06 ερώτηση των Βουλευτών κυρίων Δημητρίου Τσιόγκα και Νικολάου Γκατζή δόθηκε με το υπ’ αριθμ. 814/10-3-06 έγγραφο από τον Υπουργό  Απασχόλησης και Κοινωνικής Προστασίας η ακόλουθη απάντηση:
      «Απαντώντας στην με αριθμ. 7740/2006 ερώτηση, που κατατέθηκε στη Βουλή από τους Βουλευτές κ.κ. Τ. Τσιόγκα και Ν. Γκατζή, σχετικά με το θανατηφόρο εργατικό ατύχημα στα έργα του Αχελώου, σας πληροφορούμε, για τα θέματα που αφορούν τις αρμοδιότητες του Υπουργείου μας, τα εξής:
      Τα τελευταία χρόνια η πολιτεία καταβάλλει προσπάθειες για την προαγωγή της υγείας των εργαζομένων και την πρόληψη των ατυχημάτων, με τη δημιουργία ενός σύγχρονου νομοθετικού πλαισίου για την εργασιακή υγεία και ασφάλεια αλλά και την ενίσχυση των ελεγκτικών μηχανισμών. Οι έλεγχοι-επιθεωρήσεις των χώρων εργασίας είναι από τις βασικότερες δράσεις των Επιθεωρητών Εργασίας, γιατί με τις επιτόπιες επισκέψεις στις επιχειρήσεις διαπιστώνεται άμεσα ο βαθμός εφαρμογής των διατάξεων της εργατικής νομοθεσίας.
      Όσον αφορά το θανατηφόρο ατύχημα, στο έργο εκτροπής του ποταμού Αχελώου στη θέση «Συκιά», Τεχνικοί Επιθεωρητές Εργασίας από το αρμόδιο Κέντρο Πρόληψης Επαγγελματικού Κινδύνου (ΚΕΠΕΚ) Κεντρικής Ελλάδος, μετέβησαν στον τόπο του ατυχήματος για τη διενέργεια αυτοψίας. Από την εξέταση του χώρου και των συνθηκών που συνέβη το ατύχημα, διαπιστώθηκαν ελλείψεις μέτρων ασφαλείας και επιβλήθηκαν πρόστιμα συνολικού ύψους 30.000 €. Σε συνέχεια της αυτοψίας, συντάσσεται από τους Τεχνικούς επιθεωρητές η σχετική έκθεση, η οποία μόλις ολοκληρωθεί διαβιβάζεταιστις αρμόδιες αρχές.
      Επίσης, στο συγκεκριμένο έργο πραγματοποιούνται έλεγχοι και από τους Τεχνικούς Επιθεωρητές του Τμήματος Τεχνικής και Υγειονομικής Επιθεώρησης Άρτας.
      Σημειώνουμε δε ότι οι αρμόδιες υπηρεσίες του Σώματος Επιθεώρησης Εργασίας (ΣΕΠΕ) θα συνεχίσουν τους ελέγχους στα εργοτάξια του έργου, για την εφαρμογή της νομοθεσίας για την υγεία και ασφάλεια κατά την εργασία και όπου κρίνεται απαραίτητο θα προβαίνουν στις νόμιμες κυρώσεις.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      5. Στην με αριθμό 8051/23-2-06 ερώτηση του Βουλευτή  κ. Δημητρίου Πιπεργιά δόθηκε με το υπ’ αριθμ. 140/14-3-06 έγγραφο από τον Υπουργό  Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 8051/23-2-2006 εγγράφου σας, με το οποίο μας διαβιβάσθηκε ερώτηση του Βουλευτή κ. Δ. Πιπεργιά, που κατατέθηκε στη Βουλή των Ελλήνων, σας γνωρίζουμε τ’ ακόλουθα:
      1. Με βάση τον ν. 2932/2001 και σύμφωνα με τον Κανονισμό 3577/92 (ΕΟΚ), η δρομολόγηση των ακτοπλοϊκών πλοίων στις θαλάσσιες ενδομεταφορές είναι ελεύθερη για τους Έλληνες και κοινοτικούς πλοιοκτήτες οι οποίοι δρομολογούν τα πλοία τους σε γραμμές της επιλογής τους σύμφωνα με την επιχειρηματική τους πρωτοβουλία, ενώ το Κράτος ελέγχει εάν πληρούνται οι απαραίτητες προϋποθέσεις δρομολόγησης που προβλέπονται και παρεμβαίνει τόσο για λόγους δημοσίου συμφέροντος όσο και στις περιπτώσεις που οι δυνάμεις της αγοράς δεν μπορούν από μόνες τους να εξασφαλίσουν επαρκές επίπεδο εξυπηρέτησης.
      2. Το ΥΕΝ είναι θετικό στην δημιουργία νέων δρομολογιακών συνδέσεων εφόσον αυτές διευκολύνουν την ναυτιλιακή κίνηση, διασφαλίζουν την ελεύθερη πρόσβαση στα φορτία και τις διεθνείς αγορές και προάγουν εν γένει τα ναυτιλιακά συμφέροντα της χώρας μας, εξετάζει δε θετικά κάθε πρωτοβουλία και πρόταση που στοχεύει στην αύξηση της προσφοράς και την αναβάθμιση των παρεχομένων ακτοπλοϊκών υπηρεσιών.
      3. Με την σύναψη του χρηματοδοτικού πρωτοκόλλου που υπεγράφη μεταξύ ΥΕΝ και Ευρωπαϊκής Τράπεζας Επενδύσεων, δίδεται η δυνατότητα χρηματοδότησης μιας σειράς έργων που αφορούν μεταξύ άλλων την αναβάθμιση των λιμένων και την βελτίωση της λειτουργικότητάς τους.
      Στα έργα αυτά περιλαμβάνεται και η σύνδεση των λιμένων με τα χερσαία δίκτυα μεταφορών που αποτελεί απαραίτητη προϋπόθεση προκειμένου οι Ελληνικοί λιμένες να μπορέσουν ν’ ανταποκριθούν στις σύγχρονες ανάγκες και απαιτήσεις.
      4. Το ΥΕΝ αναγνωρίζοντας την ανάγκη αποτελεσματικής σύνδεσης των λιμένων με το συνολικό οδικό δίκτυο μεταφορών, προτίθεται ν’ αξιοποιήσει πλήρως τις δυνατότητες χρηματοδότησης που του παρέχει το πρωτόκολλο που υπεγράφη μεταξύ αυτού και της Ευρωπαϊκής Τράπεζας Επενδύσεων. Προς την κατεύθυνση αυτή προτίθεται να προχωρήσει με διαφανείς διαδικασίες στην πρόσληψη συμβούλου για την πλήρη υλοποίηση του πρωτοκόλλου.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      6. Στην με αριθμό 6237/11-1-06 ερώτηση του Βουλευτή  κ. Γεωργίου Ντόλιου δόθηκε με το υπ’ αριθμ. 90022/2983/143/17-2-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην 6237/11.1.06 ερώτηση που κατατέθηκε στη Βουλή από το Βουλευτή κ. Γεώργιο Ντόλιο, που μας διαβίβασε το Υ.Π.Ε.Σ.Δ.Δ.Α. με το Α.Π. οικ. 6161/1.2.06 έγγραφό του, σχετικά με την επέκταση της εφαρμογής των διατάξεων του ν. 3106/03, για τη χορήγηση εφάπαξ βοηθήματος και στους υπαλλήλους που έχουν μεταταχθεί εθελοντικά πριν την κατάργηση των φορέων κοινωνικής πρόνοιας (ΕΟΠ, ΙΒΣΑ, ΙΒΣΘ κλπ), σας γνωρίζουμε τα ακόλουθα:
      Σύμφωνα με τις διατάξεις των άρθρων 8 και 21 του ν. 3106/03 η υπηρεσία των μονίμων και επί συμβάσει υπαλλήλων που προέρχονται από τον Εθνικό Οργανισμό Κοινωνικής Φροντίδας (ΕΟΚΦ) στον οποίο συγχωνεύτηκαν με τις διατάξεις του άρθρου 7 του ν. 2646/1998 το ΠΙΚΠΑ, ο ΕΟΠ, το Κέντρο Βρεφών «Η ΜΗΤΕΡΑ» καθώς και των υπαλλήλων των Ιδρυμάτων Βρεφονηπιακών Σταθμών Αθηνών, Θεσσαλονίκης και Λάρισας, (ΙΒΣΑ, ΙΒΣΘ, ΙΒΣΛ) που μετατάσσονται ή μεταφέρονται και επιλέγουν την ένταξή τους σε θέσεις μόνιμου προσωπικού στο Υπουργείο Υγείας και Πρόνοιας σε υπηρεσίες των Περιφερειών, των ΠεΣΥΠ του ΕΣΥΚΦ, του ΕΚΑΚΒ των ΟΤΑ Α΄ και Β΄ βαθμού καθώς και σε υπηρεσίες ΝΠΔΔ των ΟΤΑ Α΄ και Β΄ βαθμού ή άλλων ΝΠΔΔ «αναγνωρίζεται χωρίς δαπάνη, μετά από αίτηση του υπαλλήλου, για την καταβολή εφάπαξ χρηματικού βοηθήματος σύμφωνα με τις διατάξεις του ν. 103/75»
      Οι παραπάνω διατάξεις δημιούργησαν προβλήματα κατά την εφαρμογή τους με αποτέλεσμα στην πράξη να μη μπορούν να εφαρμοστούν και για το λόγο αυτό το Υπουργείο, προτίθεται σε προσεχές ασφαλιστικό νομοσχέδιο να συμπεριλάβει διάταξη για την τακτοποίηση του θέματος.
      Οι διατάξεις του ν. 3106/03 δεν αφορούν τις κατηγορίες των υπαλλήλων που εθελοντικά είχαν ήδη μεταταχθεί σε άλλες υπηρεσίες και κατ’ επέκταση δεν είναι δυνατόν να συμπεριληφθούν και στην προωθούμενη από το Υπουργείο μας διάταξη.
      Η εν λόγω κατηγορία υπαλλήλων ουδέποτε είχε αποκτήσει ανάλογο δικαίωμα, επειδή όλες οι ρυθμίσεις θεσπίστηκαν μεταγενέστερα με σκοπό την διασφάλιση των δικαιωμάτων των υπηρετούντων εργαζομένων που αναγκαστικά μεταφέρθησαν ή μετατάχθησαν σε άλλες υπηρεσίες λόγω της κατάργησης των φορέων κοινωνικής πρόνοιας.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      7. Στην με αριθμό 7832/17-2-06 ερώτηση του Βουλευτή κ. Χάρη Καστανίδη δόθηκε με το υπ’ αριθμ. 3604/14-3-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «1) Το Υπουργείο Εσωτερικών, Δημ. Διοίκησης και Αποκέντρωσης έχει συνάψει την από 1.11.2002 Προγραμματική Σύμβαση με την Ελληνική Εταιρία Τοπικής Ανάπτυξης και Αυτοδιοίκησης (ΕΕΤΑΑ) και την Κεντρική Ένωση Δήμων και Κοινοτήτων Ελλάδος με αντικείμενο την υλοποίηση του έργου «Πληροφοριακό Σύστημα Καταγραφής και Διαχείρισης Μεταναστών». Στο πλαίσιο εφαρμογής της Προγραμματικής Σύμβασης, το ΥΠΕΣΔΔΑ έχει ήδη εκπληρώσει τις συμβατικές του υποχρεώσεις καταβάλλοντας το αντίτιμο που προβλεπόταν για την υλοποίηση του έργου.
      2) Όπως μας γνώρισε η ΕΕΤΑΑ, σε εκτέλεση των συμβατικών της υποχρεώσεων, συνήψε συμβάσεις έργου με τις αιτούσες, οι οποίες προσέφεραν τις υπηρεσίες τους στη Δ/νση Αλλοδαπών και Μετανάστευσης στην Περιφέρεια Κεντρικής Μακεδονίας. Το έργο ολοκληρώθηκε την 31.7.2004, οπότε έληξε η από 1.11.2002 Προγραμματική Σύμβαση καθώς και οι συμβάσεις μεταξύ της ΕΕΤΑΑ και των αιτουσών. Οι αιτούσες προσέφυγαν σε ένδικη διαδικασία προκειμένου να επιτύχουν τη συνέχιση των συμβάσεών τους με την ΕΕΑΑ. Το Πρωτοδικείο Θεσσαλονίκης με τις με αρ. 11587 & 12074/2005 αποφάσεις του (διαδικασία ασφαλιστικών μέτρων) έκρινε ότι η ΕΕΤΑΑ οφείλει να δέχεται τις υπηρεσίες των αιτουσών μέχρι να εκδοθεί οριστική απόφαση του Δικαστηρίου, με τη με αρ. δε 12075/2005 απόφαση του ίδιου Δικαστηρίου η ΕΕΤΑΑ υποχρεώθηκε να καταβάλει σε κάθε μία από τις αιτούσες το ποσό των 5.940,80 Ευρώ, το οποίο έχει ήδη καταβληθεί.
      Η συζήτηση της τακτικής αγωγής έχει ήδη αναβληθεί σε δύο δικάσιμους μετά από αίτημα το οποίο έχει υποβληθεί από τις αιτούσες. Η νέα συζήτηση έχει οριστεί για την 30.10.2006.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      8. Στην με αριθμό 6946/27.1.06 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. Β-188/16-2-06 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό πρωτ. 6946/27-01-06 που κατέθεσε στη Βουλή ο Βουλευτής κ. Ανδ. Μακρυπίδης, ως προς τις αρμοδιότητες του Υπουργείου Μεταφορών και Επικοινωνιών, σας πληροφορούμε τα παρακάτω:
      1. Με πρωτοβουλία του Υπουργείου Μεταφορών & Επικοινωνιών προωθήθηκε και ψηφίστηκε από τη Βουλή, ο ν.3333/05, (ΦΕΚ91/Α'/12.4.2005) «Ίδρυση και λειτουργία Εμπορευματικών Κέντρων και άλλες διατάξεις».
      Με τον υπόψη νόμο για τα Εμπορευματικά Κέντρα, στόχος του Υπουργείου είναι ο εξορθολογισμός του συστήματος των εμπορευματικών μεταφορών στην Ελλάδα και η ανάπτυξη των συνδυασμένων μεταφορών, γεγονός που θα συμβάλλει στην αύξηση της οδικής ασφάλειας, στην προστασία του περιβάλλοντος αλλά και στην οικονομική αναθέρμανση της περιφέρειας μέσω της ανάπτυξης ιδιωτικών επενδυτικών πρωτοβουλιών.
      Για την αποτελεσματική εφαρμογή του νόμου απαραίτητη προϋπόθεση είναι η έκδοση των υπουργικών αποφάσεων που προβλέπονται από τον νόμο καθώς και η έκδοση ερμηνευτικής εγκυκλίου για την διευκρίνιση σημείων του νόμου. Το Υπουργείο βρίσκεται σε φάση συντονισμού των απαραίτητων διεργασιών προς την κατεύθυνση αυτή.
      2. Σύμφωνα με τα προβλεπόμενα από τον νόμο αυτόν, προκειμένου να χορηγηθεί άδεια ίδρυσης Εμπορευματικού Κέντρου υποβάλλεται αίτηση στο Υπουργείο Μεταφορών & Επικοινωνιών από «Εταιρεία Εμπορευματικού Κέντρου» συνοδευόμενη από τα δικαιολογητικά, μελέτες κλπ. που προβλέπονται στο άρθρο 5 του νόμου.
      3. Τα Εμπορευματικά Κέντρα ιδρύονται με απόφαση των Υπουργών Περιβάλλοντος, Χωροταξίας και Δημοσίων Έργων και Μεταφορών και Επικοινωνιών, καθώς και Εμπορικής Ναυτιλίας, εφόσον αυτά βρίσκονται σε περιοχή αρμοδιότητας του.
      Οποιαδήποτε «Εταιρεία Εμπορευματικού Κέντρου», μπορεί να υποβάλλει φάκελο με τα δικαιολογητικά που προβλέπονται από το νόμο, προκειμένου να ιδρύσει ΕΚ, χωρίς να έχει προηγηθεί προέγκριση χωροθέτησης από το Υ.Μ.Ε.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      9. Στην με αριθμό 6410/13.1.06 ερώτηση των Βουλευτών κυρίων Γιάννη Κουτσούκου και Δημητρίου Κουσελά δόθηκε με το υπ’ αριθμ. 1596/Β΄112/22.2.06 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της ερώτησης με αριθμ. πρωτ. 6410/13-01-2006 των Βουλευτών κ.κ. Γιάννη Κουτσούκου και Δημητρίου Κουσελά, σας διαβιβάζουμε το υπ' αριθμ. 76 / 24 / 23-01-2006 σχετικό έγγραφο της Εθνικής Τράπεζας της Ελλάδος.
      Ο Υπουργός
      ΓΕΩΡΓΙΟΣ ΑΛΟΓΟΣΚΟΥΦΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      10. Στην με αριθμό 7218/1.2.06 ερώτηση του Βουλευτή κ. Χρήστου Χάιδου δόθηκε με το υπ’ αριθμ. Κ481/77/24.2.06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην παραπάνω σχετική ερώτηση, που κατέθεσε στη Βουλή των Ελλήνων ο Βουλευτής κ. Χρήστος Χάιδος, αναφορικά με την χορήγηση πετρελαίου με μειωμένο Ε.Φ.Κ. για γεωργική χρήση, σας γνωρίζουμε τα εξής:
      1. Με. τις διατάξεις του άρθρου 21 του ν. 3193/2003 (Φ.Ε.Κ. 266/Α/20-11-2003), χορηγήθηκε από 16-10-2003 πετρέλαιο εσωτερικής καύσης (DIESEL) θέρμανσης στους αγρότες, με συντελεστή Ε.Φ.Κ. 21 ΕΥΡΩ ΤΟ χιλιόλιτρο, για αποκλειστική χρήση στη γεωργία, στις καλλιέργειες οπωροκηπευτικών, στις lχθυοκαλλιέργειες και στη δασοκομία. Η διάταξη αυτή περιελήφθηκε στον «Εθνικό Τελωνειακό Κώδικα»: νόμος 2960/01 (Φ.Ε.Κ. 265/Α'), όπως ισχύει, και συγκεκριμένα στην περίπτωση στ' της παραγράφου 2 του άρθρου 78. Η ως άνω ρύθμιση προβλέπεται και από το ισχύον Κοινοτικό δίκαιο και ειδικότερα από την παράγραφο 2 του άρθρου 8 της Οδηγίας 2003/96/ΕΚ (Επίσημη Εφημερίδα της Ευρωπαϊκής Ένωσης, L 283/31-10-2003), σύμφωνα με την οποία καθορίζονται σαφώς οι βιομηχανικές και εμπορικές χρήσεις (περιλαμβάνεται και η γεωργία) για τις οποίες δύνανται να εφαρμόζονται μειωμένοι-έναντι των ισχυόντων κανονικών-φορολογικοί συντελεστές Ε.Φ.Κ.
      2. Οι ανωτέρω διατάξεις δεν καταλαμβάνουν τις περιπτώσεις των φορτηγών ή επιβατικών αυτοκινήτων των αγροτών καθώς η χρήση του πετρελαίου εσωτερικής καύσης (DIESEL) στη γεωργία συνδέεται αποκλειστικά με μηχανήματα πρωτογενούς παραγωγής που είναι απαραίτητα και άρρηκτα συνδεδεμένα μόνο με το αντικείμενο της γεωργικής εκμετάλλευσης. Όπως προαναφέρθηκε, η υπό κρίση συναφής με την φορολογία των ενεργειακών προϊόντων εθνική νομοθεσία είναι εναρμονισμένη προς την αντίστοιχη Κοινοτική νομοθεσία (Οδηγία 2003/96/ΕΚ).
      Επισημαίνεται ότι η διάκριση των αυτοκινήτων σε επιβατικά, φορτηγά ή ειδικών χρήσεων, κλπ, γίνεται με βάση τους κανόνες κατάταξης της Συνδυασμένης Ονοματολογίας (Καν. (ΕΚ) αριθ. 1810/2004, Επίσημη Εφημερίδα της Ε.Ε. L 327.
      3. Κατόπιν τούτων, η ως άνω ευνοϊκή διάταξη της περίπτωσης στ' του άρθρου 78 του ν. 2960/01, όπως προαναφέρθηκε, δεν μπορεί να εφαρμοστεί στα αυτοκίνητα (επιβατικά ή φορτηγά) των αγροτών.
      Ο Υφυπουργός
      ΑΝΤΩΝΙΟΣ ΜΠΕΖΑΣ»
      11. Στην με αριθμό 7175/1.2.06 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 1019327/940/221/Α0014/22.2.06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της 7175/1.2.06 ερώτησης του Βουλευτή κ. Γεώργιου Παπαγεωργίου σχετικά με το παραπάνω θέμα, σας πληροφορούμε τα ακόλουθα:
      Η επιβολή του Φ.Π.Α. στα ακίνητα είχε εισαχθεί ήδη με τον αρχικό νόμο του ΦΠΑ, ν. 1642/1986, και έκτοτε παρατεινόταν η έναρξη εφαρμογής του κάθε χρόνο, με τελευταία ημερομηνία έναρξης εφαρμογής την 1/1/2006 σύμφωνα με το ν. 3296/04 (Άρθρο 21) (ΦΕΚ 253Α'/14-12-04).
      Σκοπός της εφαρμογής ΦΠΑ στα νεόδμητα ακίνητα είναι η εξυγίανση της αγοράς ακινήτων, μέσα από μηχανισμούς ελέγχου και καταπολέμησης της φοροδιαφυγής. Επιπλέον η επιβολή ΦΠΑ στα ακίνητα αποτελούσε επί χρόνια πάγιο αίτημα του κατασκευαστικού κλάδου.
      Προκειμένου να αποφευχθεί η δημιουργία της εντύπωσης ότι θα συνεχιζόταν και για το 2006 η ίδια μακροχρόνια πρακτική (παράτασης έναρξης εφαρμογής) και με σκοπό την αποφυγή αναστάτωσης της αγοράς αλλά και την παροχή της δυνατότητας στους ενδιαφερόμενους φορείς να διατυπώσουν τις δικές τους προτάσεις, η Κυβέρνηση έγκαιρα προανήγγειλε την επιβολή του ΦΠΑ και στη συνέχεια έδωσε στη δημοσιότητα στις αρχές Αυγούστου το προσχέδιο των σχετικών διατάξεων.
      Από τότε έως την κατάθεση του σχεδίου νόμου στη Βουλή υποβλήθηκαν προτάσεις και αιτήματα από διάφορους ενδιαφερόμενους φορείς. Αυτά εξετάσθηκαν αξιολογήθηκαν και πολλές προτάσεις και αιτήματα ελήφθησαν υπόψη κατά την κατάρτιση του τελικού σχεδίου νόμου και τη συζήτησή του στο Κοινοβούλιο.
      Ο Υφυπουργός
      ΑΝΤΩΝΙΟΣ ΜΠΕΖΑΣ»
      12. Στην με αριθμό 7510/8.2.06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 5916/2.3.06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού, σας γνωρίζουμε, τα εξής:
      Η κανονιστική απόφαση που προβλέπεται στο άρθρο 5 παρ. 16 περ. β του ν. 3299/2004 και αφορά τον καθορισμό τμημάτων της Επικράτειας «…στα οποία δεν έχουν εφαρμογή οι ενισχύσεις της επιχορήγησης,της επιδότησης της χρηματοδοτικής μίσθωσης και της επιδότησης του μισθολογικού κόστους του παρόντος για ίδρυση ή επέκταση ξενοδοχειακών μονάδων…, δεν έχει ολοκληρωθεί ως προς την διαδικασία έκδοσής της και τελεί υπό την επεξεργασία και περαιτέρω της υπογραφής των συναρμόδιων Υπουργών (ΠΕ.ΧΩ.Δ.Ε. και Τουριστικής Ανάπτυξης).
      Όπως είχε επισημανθεί και στην υπ' αριθμ. 645/3-2-2006 απάντησή μας βασικός προσανατολισμός της πολιτικής που ασκείται με την συμβολή των κρατικών ενισχύσεων στις επιχειρηματικές πρωτοβουλίες, και ο οποίος επιβεβαιώνεται και με την παροχή ιδιαιτέρως υψηλών κινήτρων στα επενδυτικά σχέδια του τομέα του Τουρισμού (δύναται να ανέλθουν έως το 55% του συνολικού κόστους της επένδυσης), αποτελεί η ανανέωση της ξενοδοχειακής υποδομής αλλά και γενικότερα η αναβάθμιση του τουριστικού προϊόντος της χώρας, η οποία βέβαια περιλαμβάνει και την νήσο της Κρήτης.
      Όσον αφορά την δυνατότητα παροχής ενισχύσεων στον κλάδο των ενοικιαζομένων διαμερισμάτων και δωματίων, σημειώνεται ότι στον Γ’ Κύκλο Προκήρυξης Ενισχύσεων για τις μικρομεσαίες επιχειρήσεις Μεταποίησης και Τουρισμού μέσω των ΠΕΠ του ΚΠΣ 2000-2006 που ξεκινά στις 15 Μαρτίου, προβλέπεται η επιχορήγηση ενοικιαζόμενων δωματίων των Διαμερισμάτων σε ποσοστό που κυμαίνεται από 43-48% ανάλογα με τη γεωγραφική ζώνη.
      Κατά τα λοιπά αρμόδιο να απαντήσει είναι το Υπουργείο Τουρισμού στο οποίο κοινοποιούμε την παρούσα Ερώτηση.
      Ο Υφυπουργός
      ΧΡΗΣΤΟΣ ΦΩΛΙΑΣ»
      13. Στην με αριθμό 7398/6.2.06 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 5420/2.3.06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού, σας γνωρίζουμε, σ' ότι μας αφορά, τα εξής:
      1. Με την υπ' αριθμ. 24935/30-6-2005 (Φ.Ε.Κ. 989/τ.Β' /14-7-2005) κοινή απόφαση των Υπουργών Οικονομίας και Οικονομικών και Αγροτικής Ανάπτυξης και Τροφίμων που εκδόθηκε κατ' εφαρμογή του άρθρου 3 παρ. 2° του επενδυτικού νόμου 3299/2004, καθορίστηκαν τα επενδυτικά σχέδια μικρομεσαίων επιχειρήσεων που αφορούν την παραγωγή και μεταποίηση των γεωργικών προϊόντων και υπάγονται στις διατάξεις του νόμου αυτού.
      Στην απόφαση αυτή λόγω περιορισμών της Κοινοτικής Νομοθεσίας και ειδικότερα βάσει συγκεκριμένων προδιαγραφών του Κανονισμού για τις μικρομεσαίες επιχειρήσεις δεν είχε συμπεριληφθεί η δημιουργία νέων μονάδων στον πρωτογενή τομέα ( ίδρυση θερμοκηπίων, κτηνοτροφικές μονάδες κλπ).
      2. Το Υπουργείο Οικονομίας και Οικονομικών έχοντας ως βασικό στόχο την λήψη κάθε δυνατού μέτρου που θα συμβάλλει στην βελτίωση τομέων της οικονομίας και ιδιαίτερα του πρωτογενή, έχει ολοκληρώσει την επεξεργασία, σε συνεργασία με το Υπουργείο Αγροτικής Ανάπτυξης και Τροφίμων, νέας σχετικής κανονιστικής απόφασης.
      Το σχέδιο της απόφασης αυτής αποστέλλεται στην Ευρωπαϊκή Επιτροπή προκειμένου να τύχει την έγκρισή της έτσι ώστε να καταστεί δυνατή πλέον η έκδοσή της και να ενσωματωθεί στο θεσμικό πλαίσιο του ν. 3299/2004.
      Ο Υφυπουργός
      ΧΡΗΣΤΟΣ ΦΩΛΙΑΣ»
      14. Στην με αριθμό 6594/19-1-06 ερώτηση των Βουλευτών κ.κ. Αννας Διαμαντοπούλου, Ροδούλας Ζήση, Χρήστου Πρωτόπαππα, Δημητρίου Πιπεργιά, Βασιλείου Κεγκέρογλου και Ιωάννου Μανιάτη δόθηκε με το υπ’ αριθμ. 16276/13-3-06  έγγραφο από τον Yφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμό 6594/19-1-2006 ερώτηση που κατατέθηκε στη Boυλή από τους Βουλευτές κκ. Α. Διαμαντοπούλου, Ρ. Ζήση, Χ. Πρωτόπαππα, Δ. Πιπεργιά, Β. Κεγκέρογλου, Γ. Μανιάτη σχετικά με υγειονομικούς ελέγχους που έχουν διεξαχθεί στη Bαρβάκειo Αγορά, σας γνωρίζουμε τα παρακάτω:
      Η Διεύθυνση Υγείας και Δημόσιας Υγιεινής του Κεντρικού Τομέα της Νομαρχιακής Αυτοδιοίκησης Αθηνών-Πειραιώς απέστειλε στο Υπουργείο Υγείας και Κοινωνικής Αλληλεγγύης φάκελο με αποτελέσματα υγειονομικών ελέγχων, υγειονομικών παρατηρήσεων-παραβάσεων και υγειονομικές εκθέσεις-μηνύσεις που έχουν κατατεθεί στην Εισαγγελία Πρωτοδικών Αθηνών, καθώς και τον συγκεντρωτικό πίνακα αυτών.
      Επιπρόσθετα σας γνωρίζουμε ότι έχουν δοθεί εντολές με εγκυκλίους του Υπουργείου Υγείας και Κοινωνικής Αλληλεγγύης προς όλες τις Υπηρεσίες Υγιεινής των Νομαρχιακών Αυτοδιοικήσεων, για διενέργεια υγειονομικών ελέγχων καθ' όλη τη διάρκεια του χρόνου, με σκοπό τη διασφάλιση της δημόσιας υγείας και του περιβάλλοντος γενικότερα.
      O Υφυπουργός
      Α. ΓΙΑΝΝΟΠΟΥΛΟΣ»
      15. Στην με αριθμό 8042/23-2-06 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 2004/14-3-06 έγγραφο από τον Yφυπουργό ΠΕ.ΧΩ.Δ.Ε. η ακόλουθη απάντηση:
      «Σε απάντηση της ανωτέρω σχετικής ερώτησης, σας γνωρίζουμε ότι το θέμα που θίγεται εμπίπτει στην αρμοδιότητα της Περιφέρειας Κεντρικής Μακεδονίας της οποίας σας επισυνάπτουμε τα με αρ.πρ. 161/2.3.2006 και 1364/1.3.06 έγγραφά της, για ενημέρωσή σας.
      Ο Υφυπουργός
      Θ. ΞΑΝΘΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      16. Στην με αριθμό 7967/22-2-06 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 1999/15-3-06  έγγραφο από τον Yφυπουργό ΠΕ.ΧΩ.Δ.Ε. η ακόλουθη απάντηση:
      «Σε απάντηση της ανωτέρω σχετικής ερώτησης, σε θέματα αρμοδιότητας του Υπουργείου μας, σας ενημερώνουμε για τα εξής:
      Το φράγμα Πλακιώτισσας έχει ενταχθεί σε Πρόγραμμα Δημοσίων Επενδύσεων της Περιφέρειας Κρήτης (ΣΑΕΠ 002), η οποία είναι αρμόδια για τη μελέτη και κατασκευή του έργου και έχει εκδοθεί η υπ'αρ.πρ. 123239/16.2.04  ΚΥΑ Έγκρισης Περιβαλλοντικών Όρων.
      Όσον αφορά στο φράγμα Φανερωμένης έχει εκπονηθεί σχέδιο ΚΥΑ Έγκρισης Περιβαλλοντικών Όρων, το οποίο βρίσκεται στο στάδιο των υπογραφών από τα συναρμόδια Υπουργεία, ενώ η υλοποίηση του έργου αξιοποίησης του νερού του ταμιευτήρα ανήκει στις αρμοδιότητες του Υπουργείου Αγροτικής Ανάπτυξης και Τροφίμων και της Περιφέρειας Κρήτης.
      Ο Υφυπουργός
      Θ. ΞΑΝΘΟΠΟΥΛΟΣ»
      17. Στην με αριθμό 8223/28-2-06 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 149/14-3-06 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 8223/28-2-2006 εγγράφου σας, με το οποίο μας διαβιβάσθηκε ερώτηση του Βουλευτή κ. Ι. Μαγκριώτη, που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Το έργο της επέκτασης του 6ου προβλήτα στο λιμένα Θεσσαλονίκης ανατέθηκε, μετά από δημόσιο διαγωνισμό, σε κατασκευαστική κοινοπραξία τον Δεκέμβριο του 1999, χωρίς ποτέ να εκτελεσθεί λόγω έλλειψης χρηματοδότησης.
      2. Ο Οργανισμός Λιμένα Θεσσαλονίκης Α.Ε. αποφάσισε να το χρηματοδοτήσει με ίδια κεφάλαια και εντός του προηγούμενου έτους (2005) έλαβε τις σχετικές απoφάσεις.
      Ήδη, έχουν ολοκληρωθεί όλες οι απαιτούμενες διαδικασίες για την εκτέλεση του έργου, η οποία τοποθετείται χρονικά εντός του τρέχοντος εξαμήνου. Το χρονοδιάγραμμα προβλέπει την ολοκλήρωση των εργασιών εντός του έτους 2009.
      3. Πάγια πολιτική της ηγεσίας του ΥΕΝ είναι ο συνεχής εκσυγχρονισμός και η αναβάθμιση των λιμενικών υποδομών της χώρας, καθώς και η βελτίωση των παρεχόμενων λιμενικών υπηρεσιών.
      Ο Υπουργός
      ΜΑΝΩΛΗΣ ΚΕΦΑΛΟΓΙΑΝΝΗΣ»
      18. Στην με αριθμό 8031/22-2-06 ερώτηση του Προέδρου του Συνασπισμού Ριζοσπαστικής Αριστεράς και Βουλευτή κ. Αλέξανδρου Αλαβάνου δόθηκε με το υπ’ αριθμ. 1026747/698/14-3-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ. 8031/22.2.2006 ερώτησης που κατέθεσε ο Πρόεδρος του Συνασπισμού Ριζοσπαστικής Αριστεράς και Βουλευτής κ. Αλέξανδρος Αλαβάνος σχετικά με το ανωτέρω θέμα, σας γνωρίζουμε τα εξής:
      Με τις αριθμ. 13576/2003 και 36871/21.8.03 κοινές υπουργικές αποφάσεις και τις αριθμ. 20589/2003 και 49320/2.9.03 αποφάσεις του Υπουργού Οικονομίας και Οικονομικών εγκρίθηκαν και καλύφθηκαν αντίστοιχα, με την εγγύηση του Ελληνικού Δημοσίου 4.500 δάνεια σε Έλληνες τσιγγάνοuς .
      Στη συνέχεια με την με αριθμ. 6035/30.1.04 κοινή υπουργική απόφαση εγκρίθηκε η παροχή επιπλέον 4.500 δανείων, για τα οποία δεν έχει όμως ακόμα παρασχεθεί η εγγύηση του Ελληνικού Δημοσίου.
      Ο Υφυπουργός
      ΠΕΤΡΟΣ ΔΟΥΚΑΣ»
      19. Στην με αριθμό  7888/20-2-06 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 13193/14-3-06  έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ερώτηση με αριθμό 7888/20-2-2006, που κατέθεσε στη Βουλή των Ελλήνων ο Βουλευτής κ. Φ. Κουβέλης και αφορά στη δημιουργία μητρώου καταγραφής αστέγων στη χώρα μας, για το θέμα αυτό αρμόδιο να απαντήσει είναι το συνερωτώμενο Υπουργείο Υγείας και Κοινωνικής Αλληλεγγύης. Σε ότι αφορά το Υπουργείο Εσωτερικών, Δημόσιας Διοίκησης και Αποκέντρωσης, σας γνωρίζουμε τα εξής:
      Το πρόβλημα των αστέγων είναι ένα θέμα το οποίο αφορά και την ίδια την Αυτοδιοίκηση και ειδικότερα τις Δημοτικές και Κοινοτικές Αρχές στην περιφέρεια των οποίων αυτοί ζουν.
      Προς τούτο, στο σχέδιο του νέου Δημοτικού καιΚοινοτικού Κώδικα που συνέταξε η αρμόδια Επιτροπή και πρόκειται σύντομα να κατατεθεί προς ψήφιση στη Βουλή, προβλέπεται ρητά ότι οι Δήμοι και οι Κοινότητες είναι αρμόδιοι να μεριμνούν για τη στήριξη και φροντίδα ευπαθών κοινωνικών ομάδων με την παροχή υπηρεσιών υγείας και την προαγωγή ψυχικής υγείας, για τη στήριξη αστέγων και οικονομικά αδύνατων δημοτών, με την παραχώρηση δημοτικών και κοινοτικών οικοπέδων σε αυτούς ή με την παροχή χρηματικών βοηθημάτων, ειδών διαβίωσης και περίθαλψης σε κατοίκους που αντιμετωπίζουν σοβαρά προβλήματα διαβίωσης.
      Επιπλέον οι Δημοτικές και Κοινοτικές Αρχές είναι αρμόδιες για τη σχεδίαση, την οργάνωση, τον συντονισμό και την εφαρμογή προγραμμάτων και πρωτοβουλιών για την προώθηση και ανάπτυξη του εθελοντισμού και της κοινωνικής αλληλεγγύης με τη δημιουργία τοπικών δικτύων κοινωνικής αλληλεγγύης, εθελοντικών οργανώσεων και ομάδων εθελοντών που θα δραστηριοποιούνται για την επίτευξη των στόχων και την υποβοήθηση του έργου της κοινωνικής προστασίας και αλληλεγγύης του Δήμου και της Κοινότητας.
      ‘Ολα τα παραπάνω αποτελούν μέρος μιας γενικότερης κοινωνικής πολιτικής σε τοπικό επίπεδο, όπως αυτή αποτυπώνεται στο σχέδιο του νέου Δημοτικού και Κοινοτικού Κώδικα και ανταποκρίνεται πλήρως στην ενίσχυση του κοινωνικού ρόλου των Ο.Τ.Α. μέσω πλέγματος διατάξεων που τους επιτρέπει την ανάληψη πρωτοβουλιών κοινωνικού χαρακτήρα.
      Ο Υφυπουργός
      ΑΘ. ΝΑΚΟΣ»)
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 3 Απριλίου 2006.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 611/28.3.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Έξαρχου προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων αντιμετώπισης των επιπτώσεων από την εφαρμογή της Νέας Κοινής Αγροτικής Πολιτικής στους καπνοπαραγωγούς.
      2. Η με αριθμό 620/28.3.2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς την Υπουργό Εθνικής Παιδείας και Θρησκευμάτων, σχετικά με την καταβολή των δεδουλευμένων στους ωρομίσθιους εκπαιδευτικούς κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 613/28.3.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Σγουρίδη προς την Υπουργό Τουριστικής Ανάπτυξης, σχετικά με τη συνέχιση του προγράμματος χειμερινών μαθητικών εβδομάδων κ.λπ..
      2. Η με αριθμό 621/28.3.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Περιβάλλοντος, Χωροταξίας και Δημοσίων Έργων και Απασχόλησης και Κοινωνικής Προστασίας, σχετικά με την κατασκευή νέων κατοικιών για τους σεισμόπληκτους της Λευκάδας κ.λπ..
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 617/36/28.3.2006 επίκαιρη ερώτηση του Βουλευτή του Πανελλήνιου Σοσιαλιστικού  Κινήματος κ. Εμμανουήλ Σκουλάκη προς τον Πρωθυπουργό, σχετικά με την αύξηση των θανάτων από ναρκωτικά το 2005, τη λήψη μέτρων κ.λπ..
      Η επίκαιρη ερώτηση του κ. Σκουλάκη έχει ως εξής:
      «Ο διετής απολογισμός της πολιτικής σας και στον τομέα των ναρκωτικών είναι δυστυχώς αρνητικός. 
      Η έλλειψη πολιτικής βούλησης και εθνικής στρατηγικής έχει απορυθμίσει όλα τα υλοποιούμενα προγράμματα και κυρίως εκείνα της πρόληψης και της θεραπείας και θέτει σε κίνδυνο ζωές συνανθρώπων μας.
      Το προεδρικό διάταγμα που θα έδινε δήθεν διέξοδο στα θεραπευτικά προγράμματα απερρίφθη πρόσφατα από το Ε΄ Τμήμα του Συμβουλίου της Επικρατείας γιατί ήταν πρόχειρο, ασαφές και αντίθετο προς το ν. 2161/93.
      Στα παραπάνω προστέθηκαν περιορισμοί πιστώσεων, οι δε ελάχιστες προσλήψεις προσωπικού καθυστερούν απαράδεκτα, αν και έχουν εξαιρεθεί από το Α.Σ.Ε.Π. με τελικό αποτέλεσμα:
      1. Να μην αναπτυχθούν νέες μονάδες υποκατάστατων και να μην ενισχυθούν με προσωπικό οι λειτουργούσες, με συνέπεια να μακραίνουν καθημερινά οι λίστες αναμονής των χρηστών, οι λίστες της ντροπής, όπως εσείς τις αποκαλούσατε προεκλογικά και να έχουν φθάσει στους τέσσερις χιλιάδες περίπου οι χρήστες σε αναμονή από δυόμισι χιλιάδες που ήταν το Μάρτη του 2004.
      2. Να μη διευρυνθεί το θεραπευτικό πρόγραμμα φυλακισμένων χρηστών στον Ελαιώνα Θηβών που εξυπηρετεί σήμερα μόνο σαράντα άτομα, ενώ έχει δυνατότητα για τριακόσια περίπου.
      3. Να μην πραγματοποιούνται τοξικολογικές εξετάσεις στο Αριστοτέλειο Πανεπιστήμιο Θεσσαλονίκης, αλλά ούτε και στον αντίστοιχο των Αθηνών, παρά τις παρεμβάσεις της Διακομματικής Επιτροπής της Βουλής προς τους συναρμόδιους Υπουργούς.
      4. Να μην προστεθούν στη διετία παρά μόνο πέντε νέα κέντρα πρόληψης στα εξήντα τρία λειτουργούντα μέχρι το Μάρτη του 2004.
       Κύριε Πρωθυπουργέ,
      Επειδή σταδιακά βλέπουμε να αντιστρέφονται τα θετικά αποτελέσματα της εθνικής μας πολιτικής (υπάρχει αύξηση των ποσοστών χρήσης ουσιών και ανησυχητική αύξηση των δηλωθέντων θανάτων, οι οποίοι από διακόσιους εξήντα έναν το 2004 έφθασαν τους τριακόσιους είκοσι δύο το 2005). 
      Επειδή πολλά μέλη της διακομματικής επιτροπής της Βουλής αισθανόμαστε ότι η επιτροπή μας τείνει να μετατραπεί σε διακομματικό άλλοθι της κυβερνητικής απραξίας στον τομέα αυτόν. 
      Ερωτάστε:
      - Θα αναλάβετε τις ευθύνες σας, ως Πρωθυπουργός της χώρας, παρουσιάζοντας, επιτέλους, Εθνικό Σχέδιο Δράσης, μετά από ουσιαστικό διάλογο, σωστό σχεδιασμό και δέσμευση για τις αναγκαίες πιστώσεις, συντονίζοντας τους συναρμόδιους Υπουργούς για συγκεκριμένες δράσεις με συγκεκριμένο χρονοδιάγραμμα;»
      Στην επίκαιρη ερώτηση του κ. Σκουλάκη θα απαντήσει ο Υπουργός Υγείας και Κοινωνικής Αλληλεγγύης κ. Δημήτριος Αβραμόπουλος.
      Ορίστε, κύριε Υπουργέ, έχετε το λόγο.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Σας ευχαριστώ, κύριε Πρόεδρε.
      Αγαπητοί συνάδελφοι, για την Κυβέρνηση της Νέας Δημοκρατίας, όπως και για όλους μας –θέλω να πιστεύω- σε αυτήν την Αίθουσα, το ζήτημα των ναρκωτικών είναι υπόθεση μείζονος εθνικής και κοινωνικής σημασίας. Είναι ένα μεγάλης σπουδαιότητας κοινωνικό ζήτημα που αφορά στο μέλλον και στη συνοχή της κοινωνίας μας και ως τέτοιο, με αίσθημα ευθύνης, το αντιμετωπίζουμε όλοι μας στην Κυβέρνηση και με πρώτον τον Πρωθυπουργό προσωπικά και το παρακολουθούμε με ευαισθησία, ανοικτό μυαλό και υπευθυνότητα. 
      Θυμίζουμε ότι η θεμελιακή προγραμματική μας δέσμευση ήταν και θα είναι η ταυτόχρονη αντιμετώπιση της αποκαλούμενης «προσφοράς και ζήτησης των ναρκωτικών». Στόχος μας είναι να βγάλουμε από το αδιέξοδο τους νέους μας και να τους εμπνεύσουμε εμπιστοσύνη, ελπίδα, σιγουριά, μέσα σε ένα κλίμα στοργής και φροντίδας, αλλά και να σταθούμε στις οικογένειές τους, να υπηρετήσουμε τις ανθρώπινες ανάγκες τους ενισχύοντας την κοινωνική τους ένταξη πλήρως και ισότιμα.
      Επίσης, στόχος μας είναι να προσφέρουμε υπηρεσίες πολιτισμού και κοινωνικής ευαισθησίας, να δράσουμε με εθνικά και όχι με κομματικά κριτήρια σ’ αυτό το τόσο καθοριστικό ζήτημα για την κοινωνική μας συνοχή.
      Όσον αφορά στο περιεχόμενο της ερώτησης του εκλεκτού συναδέλφου κ. Σκουλάκη, πολιτικού ευαισθητοποιημένου, κατά γενική ομολογία, στο θέμα αυτό και με μεγάλη εμπειρία από την προγενέστερη θητεία του, θα ήθελα να επισημάνω ότι παρά τις προσπάθειες, αποτέλεσμα της πολιτικής που ακολουθήθηκε για τα ναρκωτικά στο παρελθόν ήταν τελικά η εξάπλωση της προσφοράς και της ζήτησης ναρκωτικών, καθώς και της θεραπευτικής ανεπάρκειας που εκφράζεται από τις λίστες αναμονής για θεραπεία που επονομάστηκαν και «λίστες της ντροπής».
      Το συνεχώς επαναλαμβανόμενο επιχείρημα  για μείωση του αριθμού των θανάτων δεν ευσταθεί, αλλά και καμία επιστημονική βάση δεν έχει, αφού ο αριθμός αυτός δεν αποτελεί αξιόπιστο επιδημιολογικό δείκτη. Άλλωστε, ένα ακόμα αποτέλεσμα της πολιτικής που ακολουθήθηκε για τα ναρκωτικά, είναι η συσσώρευση του μεγαλύτερου αριθμού των θεραπευτικών μονάδων στο κέντρο της πόλεως των Αθηνών, με αποτέλεσμα τη γνωστή σε όλους μας κατάσταση.
      Το προεδρικό διάταγμα που έπρεπε να εκδοθεί σε εφαρμογή του ν. 2161/1993  ώστε να καθοριστούν οι όροι και οι προϋποθέσεις ίδρυσης και λειτουργίας των θεραπευτικών μονάδων, το ΠΑ.ΣΟ.Κ. αμέλησε να το εκδώσει με αποτέλεσμα εξαιρετικά αρνητικές επιπτώσεις στην αντιμετώπιση των ναρκωτικών.
      Το προεδρικό διάταγμα, το οποίο συνετάγη επιτέλους επί των ημερών της νέας διακυβέρνησης, αντιμετωπίζει με ευθύνη και με σύγχρονο τρόπο τις καθοριστικές αλλαγές που έχουν επέλθει στη διεθνή σκηνή των ναρκωτικών. 
      Σωρεία αθέλητων –ελπίζουμε- ανακριβειών περιλαμβάνει αυτή η επίκαιρη ερώτηση. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Μου επιτρέπετε, κύριε Πρόεδρε;
      ΠΡΟΕΔΡΕΥΩΝ (Σωτήρης Χατζηγάκης): Συνεχίστε, κύριε Υπουργέ.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ως παράδειγμα της ελλειμματικής –ας μου επιτραπεί να πω- ενημέρωσης του κ. Σκουλάκη, θα αναφερθεί ότι κατά την παρελθούσα διετία προσελήφθησαν για στελέχωση μονάδων ναρκωτικών εκατόν πενήντα τρία άτομα, ενώ συμπληρώνεται σύντομα η διαδικασία πρόσληψης και άλλων τετρακοσίων ατόμων. 
      Σε ό,τι αφορά στο πρόβλημα των τοξικολογικών εξετάσεων του Αριστοτελείου Πανεπιστημίου Θεσσαλονίκης, ελπίζουμε σύντομα να αντιμετωπιστεί κατόπιν των σχετικών επαφών των Υπουργών Παιδείας και Δικαιοσύνης.
      Αγαπητοί συνάδελφοι, ο απολογισμός της πολιτικής για τα ναρκωτικά της νέας διακυβέρνησης μέχρι σήμερα, επί προκατόχου μου, ασφαλώς και είναι θετικός, γιατί έχουν τεθεί οι βάσεις για μια ορθολογική και συντονισμένη αντιμετώπιση αυτής της κοινωνικής μάστιγας. Δημιουργήθηκαν κατά την τελευταία διετία και λειτουργούν πέντε νέα κέντρα πρόληψης και ολοκληρώνεται η σύσταση άλλων τριών. Ιδρύθηκαν δυο νέες μονάδες υποκατάστασης και αυξήθηκε ο αριθμός των θεραπευμένων στις παλαιές μονάδες.
      Επίσης, έχει δρομολογηθεί η ίδρυση μονάδων χορήγησης υποκατάστατων, καθώς και «στεγνών», όπως αποκαλούνται, προγραμμάτων σε πάνω από δέκα πόλεις της Ελλάδος. Ενισχύθηκαν οι μονάδες χορήγησης υποκατάστατων Αγρινίου, Ρόδου, Λιβαδειάς και Λάρισας που ναι μεν λειτουργούσαν αλλά είχαν τεράστια λειτουργικά προβλήματα. 
      Δημιουργήθηκε η Μονάδα Εφήβων Ρεθύμνου και βρίσκονται στην τελική ευθεία οι μονάδες χορήγησης υποκατάστατων στο Πανεπιστημιακό Νοσοκομείο του Ρίο, στο Αχχιλοπούλειο  Νοσοκομείο Βόλου και στην Κέρκυρα. 
      Ενισχύσαμε τη διυπουργική συνεργασία για την οριζόντια αντιμετώπιση του θέματος των ναρκωτικών στη νεολαία στη χώρα μας. Σύντομα θα είναι έτοιμα μνημόνια συνεργασίας με τα συναρμόδια Υπουργεία για την ολοκλήρωση εκστρατειών πρόληψης. 
      Αναβαθμίσαμε, επίσης, τη διεθνή παρουσία της χώρας μας σε ένα ζήτημα που έχει, όπως είναι γνωστό, παγκόσμιες προεκτάσεις. 
      Ισχυροποιήσαμε το ρόλο μας στους διεθνείς οργανισμούς και υπάρχουν μια σειρά από δράσεις –τις οποίες δεν θα ήθελα να αναφέρω τώρα- τόσο στα Ηνωμένα Έθνη όσο και στην Ευρωπαϊκή Ένωση.
      Και, βέβαια, προχωρήσαμε στην ίδρυση περιφερειακού γραφείου με έδρα τη Θεσσαλονίκη για τη Νοτιοανατολική Ευρώπη, που έχει στόχο την καταπολέμηση των εγκλημάτων που σχετίζονται με τα ναρκωτικά. 
      Κεντρικός μας στόχος και δέσμευσή μας από δω και πέρα είναι να δώσουμε ένα τέλος στις λίστες της ντροπής. Διευρύνουμε σε δύο τις βάρδιες λειτουργίας και ιδρύουμε νέες μονάδες αποκατάστασης σε αποκεντρωμένη βάση, ιδίως σε περιοχές που πάσχουν, όπως η Ήπειρος, ο Έβρος και τα νησιά μας. Δίνουμε ιδιαίτερη έμφαση στην ολοκληρωμένη ψυχική και σωματική υποστήριξη των χρηστών και εκπονούμε συγκεκριμένες δράσεις για την κοινωνική και επαγγελματική αποκατάστασή τους. 
      Προχωρούμε άμεσα στην ανάπτυξη δράσεων εργασίας δρόμου για τη στοχευμένη και πολιτισμένη αντιμετώπιση των χρηστών που ζουν στο περιθώριο της κοινωνίας, ακριβώς, κύριε Σκουλάκη, όπως είχαμε κάνει με συνεργασία μας τότε -θα το θυμάστε- στα χρόνια της δημαρχίας μου με τα κέντρα «ΠΡΟΛΗΨΙΣ», «ΥΓΕΙΑ», «ΑΘΗΝΑ» που εξακολουθούν και προσφέρουν τις υπηρεσίες τους και φέρουν την κοινή μας υπογραφή.
      Σχεδιάζουμε ολοκληρωμένη επικοινωνιακή εκστρατεία για την ενημέρωση της κοινής γνώμης και την εφαρμογή αποτελεσματικής πολιτικής πρόληψης. Βοηθάμε στην πράξη τα άτομα και στοχεύουμε στην κάλυψη των ιδιαίτερων και ανθρώπινων αναγκών τους, γιατί με αυτόν τον τρόπο βοηθάμε την κοινωνία μας και τιμούμε τον πολιτισμό μας.
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, θα πείτε περισσότερα στη δευτερολογία σας. Τελειώνετε.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Τελειώνω. Ήθελα να τα πω για να είναι πιο συνεκτική η απάντηση, κύριε Πρόεδρε, και ευχαριστώ για την ανοχή σας.
      Τελικά το Υπουργείο μας θα ανακοινώσει μέσα στον ερχόμενο μήνα πλήρες σχέδιο δράσεως και την ευρωπαϊκή στρατηγική για τα ναρκωτικά που θα ανταποκρίνεται πλήρως και στο ευρωπαϊκό σχέδιο δράσης, καθώς και σε αποφάσεις του Ο.Η.Ε.. Είμαστε βέβαιοι ότι με όλα αυτά που σας είπα και με το Eθνικό Σχέδιο Δράσης, πραγματικά ξεκινάμε για μια μακρόπνοη και συναινετική στρατηγική αντιμετώπισης του ζητήματος των ναρκωτικών, με βάση πάντα τα ευρωπαϊκά δεδομένα.
      Αυτή τη σχέση, λοιπόν, συνεννόησης, συναντίληψης και συναίνεσης σάς προτείνουμε και εκτιμούμε ότι με δεδομένη την ευαισθησία σας θα την έχουμε. Και εμείς με τη σειρά μας, να είσθε βέβαιοι ότι θα είμαστε πάντοτε ανοικτοί στις προτάσεις και τις πρωτοβουλίες σας.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Περάσατε και τον κ. Γιακουμάτο στο χρόνο, κύριε Υπουργέ.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κύριε Πρόεδρε, αν σε τρία λεπτά μπορούσαμε να λύσουμε το πρόβλημα των ναρκωτικών, θα το είχαν κάνει άλλοι πριν από εμάς.
      ΠΡΟΕΔΡΕΥΩΝ (Σωτήρης Χατζηγάκης): Είναι πολύ σοβαρό το θέμα και γι’ αυτό σας άφησα.
      Ο κ. Σκουλάκης έχει το λόγο.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, ξεκινώντας από την τελευταία αναφορά του Υπουργού, τον οποίο καλωσορίζω στην παρθενική του εμφάνιση στη Βουλή ως Υπουργού Υγείας…
      ΠΡΟΕΔΡΕΥΩΝ (Σωτήρης Χατζηγάκης): Ήταν και η παρθενική σας γι’ αυτό σας έδωσα την ανοχή του χρόνου!
      ΠΑΝΑΓΙΩΤΗΣ ΑΔΡΑΚΤΑΣ: Σε ερώτηση παρθενική!
      ΕΜΜΑΝΟΥΗΛ ΣΚΟΥΛΑΚΗΣ: Θέλω να σας υπενθυμίσω, κύριε Υπουργέ, ότι εμείς ήμασταν και παραμείναμε μέχρι χθες-προχθές συναινετικοί στην πράξη. Ως αρμόδιος Υφυπουργός είχα προτείνει στον Υπουργό Εξωτερικών τότε, στον κ. Πάγκαλο, να ορισθεί εθνική συντονίστρια των ναρκωτικών στη χώρα μας για όλα τα χρόνια, η κ. Γιαννάκου-Κουτσίκου και παρέμεινε. Δείξαμε κατανόηση και συναίνεση μέχρι δύο χρόνια, είκοσι πέντε μήνες τώρα. Ως αντιπρόεδρος της διακομματικής επιτροπής δεν μίλαγα. Συζητάγαμε, προτείναμε, αλλά εξαντλήθηκε η υπομονή μας, κύριε Υπουργέ. Και ξέρετε ότι η σιωπή καμιά φορά είναι συνενοχή. Προσωπικά νιώθω την ανάγκη να πω πέντε πράγματα στα λίγα λεπτά που έχω.
      Αυτά που είπατε είναι ωραία. Δεν λύσαμε το πρόβλημα των ναρκωτικών. Δεν λύνεται. Δρομολογήσαμε, όμως, μία πολιτική που είναι εναρμονισμένη με όλες τις πολιτικές που ακολουθεί η Ευρώπη και στα κέντρα πρόληψης και στα θεραπευτικά. Ο Ο.Η.Ε. το 2001 επαινεί την Ελλάδα –και θα καταθέσω αυτό το χαρτί- για την ποιότητα των θεραπευτικών προγραμμάτων. Το Ευρωπαϊκό Παρατηρητήριο λέει ότι η Ελλάδα  βρίσκεται σε καλό δρόμο σε σχέση με τα κέντρα πρόληψης. 
      Καλό θα ήταν βέβαια να τα άκουγε αυτά ο Πρωθυπουργός, ο οποίος πράγματι μια φορά το χρόνο επισκέπτεται μία κοινότητα. Δεν φθάνει, όμως, αυτό. Πρέπει να ευαισθητοποιηθούν τα αρμόδια Υπουργεία. Αν ήταν εδώ θα άκουγε κάτι που θα το ακούσετε εσείς σήμερα και είμαι σίγουρος ότι θα το μεταφέρετε, κύριε Υπουργέ.
      Πρώτον, λίστες ντροπής, όπως τις λέγατε και τις είπατε και σήμερα. Ήταν δυόμισι χιλιάδες και πήγαν στους τέσσερις χιλιάδες. Γιατί; Θα σας δώσω μία εξήγηση. Γιατί οι ενενήντα θέσεις που είχε προκηρύξει ο κ. Στεφανής δεν προσλήφθηκαν ποτέ. Χάθηκαν. Αν είχαν προσληφθεί οι ενενήντα, θα είχαν μειωθεί κατά το ήμισυ οι χρήστες που περιμένουν στη λίστα της Αθήνας.
      Δεύτερον, αυξήθηκαν οι θάνατοι. Από διακόσιους εξήντα ένας το 2004 πήγαν στους τριακόσιους είκοσι δύο. Όχι οι βεβαιωθέντες, οι ανακοινωθέντες.
      Ξέρετε γιατί το λέω αυτό; Γιατί δυστυχώς δεν γίνονται τοξικολογικές εξετάσεις στο εργαστήριο της Θεσσαλονίκης. Και θα καταθέσω στα Πρακτικά της Βουλής την κραυγή αγωνίας του καθηγητή κ. Τσούγκα –θέμα το οποίο συζητήσαμε στη διακομματική επιτροπή- ότι δεν γίνονται εξετάσεις και ξεφεύγουν έμποροι ναρκωτικών που βαπτίζονται χρήστες. Και δύο χρόνια δεν μπορούν τα τρία συναρμόδια Υπουργεία να δώσουν 100.000-150.000 ευρώ για τα λειτουργικά έξοδα της μονάδας.
      (Στο σημείο αυτό ο Βουλευτής κ. Εμμανουήλ Σκουλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Για το προεδρικό που αναφέρατε –θα τα καταθέσω όλα- θέλω να σας πω, ότι περιμένουμε αυτήν την ιστορία είκοσι πέντε μήνες. Κατετέθη, προωθήθηκε στο Συμβούλιο της Επικρατείας και διαβάστε σας παρακαλώ τους λόγους για τους οποίους απορρίφθηκε.
      Θα σας πω κάτι άλλο, για το Εθνικό Σχέδιο Δράσης. Είκοσι πέντε μήνες περιμένουμε να δούμε το δικό σας Εθνικό Σχέδιο Δράσης. Εθνικό Σχέδιο Δράσης ακούμε και Εθνικό Σχέδιο Δράσης δεν βλέπουμε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, ευχαριστώ για την κατανόησή σας, γιατί είναι μεγάλο το θέμα. 
      Θέλω να ολοκληρώσω με το εξής: Είπατε πράγματι κάποιους στόχους που προτίθεστε να προωθήσετε. Δεν πρόκειται να γίνει, κύριε Υπουργέ, τίποτε από αυτά που είπατε. Θα εκτεθείτε. Οι προϋπολογισμοί και του ΚΕ.ΘΕ.Α. και του Ο.ΚΑ.ΝΑ. δεν το επιτρέπουν. Ακούστε να δείτε. Δεν μπορείτε με προϋπολογισμό του 2006 του Ο.ΚΑ.Ν.Α. 24,5 εκατομμύρια ευρώ -ενώ πέρσι ήταν 24,2- ούτε τους ογδόντα πιθανόν υπαλλήλους που θα προσλάβετε να πληρώσετε. Ούτε τις αυξήσεις των υπαλλήλων δεν έχετε να δώσετε. Το ίδιο ακριβώς συμβαίνει και με το ΚΕ.ΘΕ.Α.. Το 2005 ο προϋπολογισμός ήταν 20,6  εκατομμύρια και  το 2006 ο προϋπολογισμός είναι 21,5 εκατομμύρια ευρώ. Δεν υπάρχουν χρήματα. Εάν δεν χτυπήσετε τη γροθιά σας -που μπορείτε- για να γίνει αναθεώρηση των προϋπολογισμών, δεν θα γίνει απολύτως τίποτα. Δεν θα στήσετε ούτε ένα κέντρο πρόληψης, ούτε ένα θεραπευτικό κέντρο, διότι δεν θα το επιτρέπει ο σκληρός προϋπολογισμός που έχει επιβάλει ο Υπουργός κ. Αλογοσκούφης, η Κυβέρνηση. Δεν ξέρω, αλλά σηκώστε το ανάστημά σας και κτυπήστε γροθιά. Και η πίτα ολόκληρη και ο σκύλος χορτάτος δεν γίνεται.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Σκουλάκη.
      Ο κύριος Υπουργός έχει το λόγο.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ευχαριστώ, κύριε Πρόεδρε.
      Πρώτα απ’ όλα όσον αφορά τις τελευταίες παρατηρήσεις του κ. Σκουλάκη, φαντάζομαι ότι μας περιέγραψε το δράμα που ζούσε επί κυβερνήσεώς του, όταν προσπαθούσε πραγματικά να κτίσει κάτι το πολύ ισχυρό στον τομέα αυτόν, αλλά εύρισκε εμπόδια στο εσωτερικό της κυβέρνησης. Διότι ήταν πολύ γλαφυρός στην περιγραφή του, κάτι όμως που δεν εναρμονίζεται με αυτό που ζω εγώ τώρα στον ενάμιση μήνα που είμαι στο Υπουργείο Υγείας, όπου πρέπει να σας πω ότι συναντίληψη διακρίνει όλα τα στελέχη της Κυβέρνησης απέναντι σε αυτό το θέμα, με πρώτο, όπως επεσήμανα και στην απάντηση που σας έδωσα, τον ίδιο τον Πρωθυπουργό, για τον οποίο και εσείς αναγνωρίζετε ότι έχει ευαισθησία και την αποδεικνύει στην πράξη.
      Σε ό,τι αφορά την άλλη σας παρατήρηση, ότι τελικά αυτό το μεγάλο πρόβλημα δεν μπορεί να λυθεί εύκολα και είναι ακριβώς η κατανόηση που δείχνετε και εσείς μέσα από την εμπειρία που έχετε αποκομίσει, χρειάζεται διαρκής αγώνας, διότι αυτό το ζήτημα παίρνει όλο και περισσότερες και μεγαλύτερες διαστάσεις. Έχει καταστεί εκ των πραγμάτων παγκόσμιο πρόβλημα, γι’ αυτό και προωθούμε τις διεθνείς συνεργασίες. Εμείς, όμως, είμαστε αποφασισμένοι να συνεχίζουμε ό,τι καλό έχει γίνει στο παρελθόν, κύριε Σκουλάκη, και θα συμφωνήσω μαζί σας –το επεσήμανα και στις αρχικές μου παρατηρήσεις- αλλά θα μας επιτρέψετε να αναπτύξουμε και μία πολιτική πιο προωθημένη και τολμηρή. Ο στόχος, όμως, είναι κοινός. Αυτά που είπατε με εκείνα που είπα για όσους μας παρακολουθούν οδηγούν σε ένα συμπέρασμα, ότι τελικά τα ίδια πράγματα θέλουμε. 
      Έκλεισα τις πρώτες μου παρατηρήσεις ζητώντας σας να συνεργαστούμε. Εγώ προσωπικά το ζητώ και από εσάς, διότι, όπως επεσήμανα στην αρχή, έχετε μεγάλη γνώση, εμπειρία και ευαισθησία, αλλά μην αμφισβητείτε αυτά που κάνουμε.
       Όσο για το σχέδιο δράσης, το είχα ανακοινώσει πάλι εδώ σε αυτήν την Αίθουσα, πριν από λίγο καιρό. Επίκειται η ανακοίνωσή του και η παρουσίασή του. Μην έχετε καμία αμφιβολία ότι σύντομα θα έχετε πλήρη γνώση. Ενδεχομένως να έχετε και πριν φθάσουμε στη Βουλή, γιατί όπως σας είπα στο μεσοδιάστημα θα χρειαστώ πολύ την εμπειρία και τη γνώση σας. 
      Τώρα, για τα υπόλοιπα μην αμφισβητείτε τίποτα. Απλώς συμπεραίνω ότι τελικά μέσα από τη διαφωνία που διατυπώσατε, εκφράζετε και την ευχή να πετύχουμε εμείς, γιατί θα έχει πετύχει και το κομμάτι της πολιτικής παιδαγώγησης. 
      ΕΜΜΑΝΟΥΗΛ ΣΚΟΥΛΑΚΗΣ: Κύριε Υπουργέ, επιτρέπετε μία διακοπή; 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Παρακαλώ, αν το επιτρέπει, ο κύριος Πρόεδρος.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Σκουλάκη.
      ΕΜΜΑΝΟΥΗΛ ΣΚΟΥΛΑΚΗΣ: Οι είκοσι πέντε μήνες χάθηκαν. Δεν φταίει ούτε το Διοικητικό Συμβούλιο του Ο.ΚΑ.ΝΑ., ούτε ο Γιαννάκης. Φταίει η έλλειψη πολιτικής βούλησης… 
      ΠΡΟΕΔΡΕΥΩΝ (Σωτήρης Χατζηγάκης): Κύριε Σκουλάκη, παρακαλώ.
       Ολοκληρώστε, κύριε Υπουργέ. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Μία παρατήρηση, κύριε Πρόεδρε, ακόμη …
      ΠΡΟΕΔΡΕΥΩΝ (Σωτήρης Χατζηγάκης): Κύριε Σκουλάκη, σας παρακαλώ. Μην κάνετε κατάχρηση. 
      ΕΜΜΑΝΟΥΗΛ ΣΚΟΥΛΑΚΗΣ: Είκοσι πέντε μήνες με μία δήλωση του τέως Υπουργού ότι «Εγώ δεν θα γίνω μπόγιας ανθρώπινων ψυχών», δεν λύνεται το πρόβλημα.
      ΠΡΟΕΔΡΕΥΩΝ (Σωτήρης Χατζηγάκης): Κύριε Σκουλάκη, σας έδωσα πέντε λεπτά και είχε την καλοσύνη ο Υπουργός να δεχθεί τη διακοπή σας. 
      Ορίστε, κύριε Υπουργέ, τελειώνετε σας παρακαλώ.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Μία παρατήρηση. 
      Στην πολιτική τα αποτελέσματα δεν κρίνονται με βάση το χρόνο, αλλά με βάση τις πράξεις που τη συνοδεύουν. Αυτές θέλουμε να αξιολογήσουμε από πλευράς μας, όπως και εμείς κάναμε στο παρελθόν και επειδή πολλά είναι σε εξέλιξη, τα περισσότερα σας τα παρουσίασα και τα άλλα έρχονται, ας κλείσουμε με το συναινετικό συμπέρασμα ότι και εσείς εύχεστε να πετύχουμε στο όνομα της κοινωνίας και των αναγκών της. 
      Σας ευχαριστώ πολύ.
      ΕΜΜΑΝΟΥΗΛ ΣΚΟΥΛΑΚΗΣ: Ως Αντιπρόεδρος της διακομματικής επιτροπής της Βουλής κατά των ναρκωτικών θα συμβάλω στην κοινή προσπάθεια. 
      ΠΡΟΕΔΡΕΥΩΝ (Σωτήρης Χατζηγάκης): Η δεύτερη με αριθμό 618/28.3.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τους Υπουργούς Περιβάλλοντος, Χωροταξίας και Δημοσίων Έργων και Μακεδονίας και Θράκης, σχετικά  με την απόφαση της Εταιρείας Ύδρευσης Αποχέτευσης Θεσσαλονίκης Α.Ε., να παραχωρήσει τη λειτουργία του διυλιστηρίου και του βιολογικού καθαρισμού σε ιδιώτες κ.λπ. διαγράφεται λόγω κωλύματος του κυρίου Υπουργού.
      Τρίτη είναι η με αριθμό 615/28.3.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τους Υπουργούς Μεταφορών και Επικοινωνιών και Απασχόλησης και Κοινωνικής Προστασίας, σχετικά με την πρόσφατη απόφαση της Διοίκησης του Ο.Τ.Ε. να αυξήσει το επίδομα θέσης-ευθύνης των στελεχών στον οργανισμό κ.λπ.. 
      Η επίκαιρη ερώτηση του κ. Κουβέλη έχει ως εξής:
      «Με πρόσφατη απόφασή της, η Διοίκηση του Ο.Τ.Ε. προέβη στη χορήγηση αύξησης μέχρι 35% περίπου στα επιδόματα θέσης-ευθύνης που λαμβάνουν χίλια διακόσια  περίπου στελέχη του Οργανισμού (διευθυντές, υποδιευθυντές, τμηματάρχες), ενώ παράλληλα αναφέρεται ότι μελετάται η αύξηση των παγίων τελών του Ο.Τ.Ε. κατά 4 ευρώ μηνιαίως, η οποία θα επιβαρύνει το σύνολο των χρηστών της σταθερής τηλεφωνίας.
      Επειδή η αύξηση αυτή των επιδομάτων αναγγέλλεται με αναδρομική μάλιστα ισχύ από 1.1.2006 και σε χρόνο όπου αναμένεται η έναρξη των διαπραγματεύσεων με τη συνδικαλιστική οργάνωση των εργαζομένων ΟΜΕ-Ο.Τ.Ε. για την υπογραφή της νέας συλλογικής σύμβασης εργασίας, είναι φανερό ότι η ενέργεια αυτή υπονομεύει το θεσμό των συλλογικών διαπραγματεύσεων και επιχειρεί την κατάργηση των συλλογικών συμβάσεων. 
      Επειδή με την πράξη της αυτή η Διοίκηση του Ο.Τ.Ε., της οποίας κύριος μέτοχος είναι το ελληνικό δημόσιο, επιχειρεί αφ’ ενός να δημιουργήσει εργαζομένους δυο ταχυτήτων και αφ’ ετέρου να επιρρίψει το κόστος και τις πραγματοποιηθείσες ζημιές της χρήσεως 2005 ύψους 237 εκατομμύρια ευρώ στους τελικούς καταναλωτές.
      Ερωτώνται οι κ.κ. Υπουργοί:
      Ποια είναι η θέση των αρμοδίων Υπουργών αναφορικά με τη συγκεκριμένη χορήγηση επιδοματικής αύξησης των στελεχών του Ο.Τ.Ε., τη σχεδιαζόμενη αύξηση των παγίων της σταθερής τηλεφωνίας και την υπονόμευση των συλλογικών διαπραγματεύσεων;»
      Στην επίκαιρη ερώτηση του κ. Κουβέλη θα απαντήσει ο Υφυπουργός Απασχόλησης και Κοινωνικής Προστασίας κ. Γιακουμάτος.
      Ορίστε, κύριε Υπουργέ, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, ο έλεγχος της Ο.Τ.Ε. Α.Ε. γίνεται σύμφωνα με το δίκαιο, που τη διέπει ως ανώνυμη εταιρεία, με μετοχές εισηγμένες σε οργανωμένη χρηματιστηριακή αγορά στην Ελλάδα, αλλά και στο εξωτερικό. 
      Το ελληνικό δημόσιο, κύριε Κουβέλη, ως μέτοχος της Ο.Τ.Ε. Α.Ε. έχει δικαίωμα να ασκεί έλεγχο και ασκεί έλεγχο με αυτήν του την ιδιότητα, αλλά και υποχρέωση να επιτρέψει στον οργανισμό να λειτουργήσει με ιδιωτικοκοινωνικά κριτήρια, αφού πλέον βρίσκεται σε περιβάλλον ελεύθερης αγοράς.
      Για του λόγου το αληθές, κύριε Κουβέλη, και για την αύξηση των παγίων της σταθερής τηλεφωνίας, αλλά και για την ιδιωτικοποίηση, σας παραπέμπω σε δέσμευση του αρμόδιου Υπουργού Εθνικής Οικονομίας ότι δεν υπάρχει θέμα περαιτέρω ιδιωτικοποίησης του Ο.Τ.Ε. κατά το τρέχον έτος. Για τα θέματα δε της ιδιωτικοποίησης την αποφασιστική και καθοριστική αρμοδιότητα την έχει μόνο η Κυβέρνηση.
      Όσον αφορά το δεύτερο, για τις αποδοχές των εργαζομένων, οι οποίες καταβάλλονται στο σύνολο του προσωπικού και ανεξάρτητα από τη θέση που κατέχει ο κάθε εργαζόμενος, προσδιορίζονται κάθε φορά αποκλειστικά και αυστηρά μόνο από τις ισχύουσες διατάξεις και τις σχετικές επιχειρησιακές συλλογικές συμβάσεις εργασίας.
      Αυτό η Κυβέρνηση το παρακολουθεί από κοντά και δεν αποστασιοποιείται ούτε κεραία από την τήρηση των συλλογικών και υπηρεσιακών συμβάσεων. 
      Επιπλέο, όμως, κύριε Κουβέλη, η διοίκηση της εταιρείας, όπως και κάθε ανώνυμη εταιρεία έχει τη δυνατότητα να χορηγεί οικειοθελείς παροχές. Πέρα απ’ αυτές –το τονίζω- που προβλέπονται από τις ελληνικές συλλογικές συμβάσεις. Αυτά τα bonus δεν επηρεάζουν τις συλλογικές συμβάσεις εργασίας, καθώς και τις διαπραγματεύσεις για την κατάρτισή τους. Άρα, λοιπόν, το ερώτημά σας απαντάται. 
      Και πάμε στην ουσία. Τι έγινε και ποιες είναι οι αυξήσεις και ποιο είναι αυτό το επίδομα; Ξέρετε ότι στον Ο.Τ.Ε. υπάρχει μια επιτροπή αμοιβών η οποία εξετάζει το επίπεδο των αμοιβών όλων των στελεχών του. Είναι επιτροπή ανεξάρτητη. Αυτή η επιτροπή εισηγήθηκε στη διοίκηση να δώσει αυξήσεις στα επιδόματα θέση-ευθύνης. Γιατί, όμως, έγινε αυτό; Σύμφωνα με το γενικό κανονισμό, κύριε Κουβέλη, όλοι οι εργαζόμενοι του Ο.Τ.Ε. αμείβονται βάσει συλλογικής σύμβασης εργασίας, βάσει χρόνου προϋπηρεσίας και λαμβάνουν, πέραν του μισθού, υπερωρίες και διάφορα επιδόματα. Σύμφωνα, όμως, με τον κανονισμό του Ο.Τ.Ε. αυτοί που παίρνουν επίδομα θέση-ευθύνης, οι διευθυντές, οι υποδιευθυντές και οι τμηματάρχες δεν έχουν δικαίωμα σε υπερωρίες και σ’ ορισμένα άλλα επιδόματα. Είχαμε το τραγικό συμβάν να έχουμε έναν υφιστάμενο, κύριε Πρόεδρε, με είκοσι χρόνια προϋπηρεσίας να κερδίζει με τις υπερωρίες περισσότερα από τον προϊστάμενό του ο οποίος είχε είκοσι χρόνια επίσης προϋπηρεσία. Αυτό αφαιρούσε την δυνατότητα ικανών στελεχών να αναλάβουν θέσεις ευθύνης.
      Τι κάνει, λοιπόν, η σημερινή διοίκηση του Ο.Τ.Ε.; Προσαρμόζει το επίδομα. Ακούγονται και γράφονται υπερβολές. Και ποιες είναι αυτές; Αυτό το επίδομα -και όχι η συλλογική αύξηση αμοιβής- είναι, για περίπου πενήντα διευθυντές, 633 ευρώ μηνιαίως, για διακόσιους υποδιευθυντές 434 ευρώ μηνιαίως και για χίλιους τμηματάρχες 176 ευρώ μηνιαίως. Αυτή είναι η αλήθεια.
      Θα πρέπει να καταλάβουμε ότι θα πρέπει να λειτουργήσει η ανώνυμος εταιρεία Ο.Τ.Ε. με κανόνες της αγοράς. Για τα μεν στελέχη, τα οποία δεν κατέχουν θέσεις ευθύνης η αμοιβή τους είναι στο μέσο επίπεδο της αγοράς, γι’ αυτούς που κατέχουν θέσεις ευθύνης, όμως, είναι πολύ κατώτερη του μέσου όρου της αγοράς. Να, λοιπόν, ποια είναι η αλήθεια. Και αυτή και μόνο είναι η αλήθεια. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. Ορίστε, κύριε Κουβέλη, έχετε το λόγο. Πείτε την άλλη αλήθεια τώρα εσείς. Η μια αλήθεια ελέχθη. Πείτε τώρα εσείς την άλλη αλήθεια. Γιατί κάθε πράγμα έχει πολλές αλήθειες, όπως ξέρετε. 
      ΦΩΤΗΣ ΚΟΥΒΕΛΗΣ: Κύριε Πρόεδρε, θέλω να παραθέσω μερικά δεδομένα και από εκεί και πέρα έχω τη βεβαιότητα ότι η αλήθεια θα προκύψει. Κύριε Υπουργέ, θα συμφωνήσετε ότι δεν είναι εξαιρετικά σύνηθες φαινόμενο λίγο πριν αρχίσει η συλλογική διαπραγμάτευση να σπεύδει η διοίκηση του Ο.Τ.Ε. και να χορηγεί επιδόματα και μάλιστα επιδόματα σε διευθυντικά στελέχη και περαιτέρω τα επιδόματα αυτά να είναι αυξημένα κατά 35%. 
      Το δεύτερο. Ο Ο.Τ.Ε. για το έτος 2005 είχε 237.000.000 ευρώ ζημιές. Κατά συνέπεια ποια λογική και ποιοι κανόνες της ελεύθερης αγοράς, στην οποία αναφερθήκατε, δικαιολογούν την αύξηση του 35% στα επιδόματα θέσης όταν μάλιστα η ζημία για το 2005 είναι 237.000.000 ευρώ, επαναλαμβάνω. 
      Τρίτον. Μελετάται και έχει εμμέσως εξαγγελθεί η αύξηση των παγίων τελών κατά 4 ευρώ μηνιαίως για τη συμβατική τηλεφωνία. Τότε ξέρετε τι θα ακουστεί; Ότι προβαίνουμε στην αύξηση των παγίων τελών για να καλύψουμε τις ζημίες. 
      Και το τέταρτο. Είστε Υπουργός στο Υπουργείο Απασχόλησης και Κοινωνικής Προστασίας. Είναι σύνηθες, κύριε Υπουργέ, να σπεύδει η διοίκηση να δίνει αυξήσεις την στιγμή που θα μπορούσε όλα αυτά τα ζητήματα να τα ρυθμίσει με τη συλλογική σύμβαση, η οποία θα υπογραφεί μετά από τις σχετικές συλλογικές διαπραγματεύσεις; Δεν είναι σύνηθες, σας βεβαιώνω. Εδώ επιχειρείται η υπονόμευση των συλλογικών διαπραγματεύσεων.
      Αν υπάρχει τέτοια επιλογή, και υπάρχει, γιατί τη βλέπουμε σε μια σειρά ζητημάτων, θα πρέπει συγκεκριμένα να μιλήσετε, εσείς, ως Υπουργός Απασχόλησης. Σας διαβεβαιώνω ότι δεν έχει συμβεί ποτέ αυτό, λίγες ημέρες πριν από την έναρξη των συλλογικών διαπραγματεύσεων να σπεύδει η διοίκηση και να δίνει αυτές τις αυξήσεις. 
      Κατέθεσα την επίκαιρη ερώτηση, απευθυνόμενος στην Κυβέρνηση, διότι ο μεγάλος μέτοχος είναι το ελληνικό δημόσιο και βεβαίως ο Ο.Τ.Ε. λειτουργεί σύμφωνα με τους κανόνες της αγοράς. Αλλά ποιοι κανόνες της αγοράς, τους οποίους επικαλείσθε, κύριε Υπουργέ, δικαιολογούν αυτήν τη συμπεριφορά, με το δεσμευτικό μέγεθος των 237.000.000 ευρώ ζημιά για το 2005; Άλλη είναι η πρόθεση. Η δημιουργία διαφόρων κατηγοριών εργαζομένων, μέσα στον Ο.Τ.Ε., με την καταβολή αυτών των επιδομάτων. 
      Αν πράγματι υπάρχει αυτό το ζήτημα, στο οποίο αναφερθήκατε και πρέπει να πάρουν αυτοί οι άνθρωποι μια αύξηση, θα μπορούσε να αποτελέσει αντικείμενο της εναρμόνισης των αποδοχών τους η ίδια η συλλογική σύμβαση εργασίας.
      Επομένως άλλες είναι οι προθέσεις. Και πότε; Όταν διάφορα εξαγγέλλονται είτε για εκποίηση περαιτέρω του πακέτου των μετοχών του Ο.Τ.Ε., είτε για την ύπαρξη και λειτουργία της λεγόμενης «παράγκας» μέσα στον Ο.Τ.Ε.. Δεν είναι δικές μου οι εκφράσεις αυτές. Είναι του διοικητή του Ο.Τ.Ε.. 
      Πιστεύετε ότι αυτή είναι η συμπεριφορά η οποία εξασφαλίζει ευρυθμία στις εργασιακές σχέσεις; Προφανώς όχι. Υπονομεύει τις εργασιακές σχέσεις.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε συνάδελφε, είμαστε περήφανοι που ανήκουμε σε μια παράταξη ριζοσπαστικού φιλελευθερισμού, που πράγματι μετέρχεται κανόνες της ελεύθερης αγοράς, όμως, δεν επιτρέπει να υπάρχει ασύδοτη αγορά. Άρα το κράτος –όχι το κράτος αφέντης, αλλά κράτος επιχειρηματίας- παρεμβαίνει προστατευτικά για να τηρούνται οι κανόνες, που είναι μέσα σε πλαίσια κοινωνικής δικαιοσύνης και δεν επηρεάζουν τα δικαιώματα των Ελλήνων πολιτών. 
      Απόδειξη αυτών είναι ότι εμείς σεβόμαστε απόλυτα τις συλλογικές διαπραγματεύσεις. Με θρησκευτική ευλάβεια τηρούμε το άρθρο 22, παράγραφος 2 του Συντάγματος, που λέει ότι η Κυβέρνηση δεν παρεμβαίνει, αλλά παρακολουθεί τις συναπτόμενες ελεύθερες διαπραγματεύσεις.
      Άρα τον Ο.Τ.Ε., η Κυβέρνηση και ειδικότερα το Υπουργείο Απασχόλησης και ο Υπουργός κ. Τσιτουρίδης και εγώ προσωπικά αλλά και όλη η πολιτική ηγεσία, παρακολουθούμε με θρησκευτική ευλάβεια. 
      Όμως, το ερώτημα είναι αν προκύπτουν ταχύτητες εργαζομένων, όπως είπατε, κύριε Κουβέλη. Δηλαδή τι θα θέλατε, ένας υφιστάμενος με τις κλαδικές συμβάσεις, με τα επιδόματα και τις υπερωρίες, όπως προβλέπονται από τις συλλογικές και τις εθνικές συμβάσεις και με είκοσι χρόνια προϋπηρεσία να παίρνει περισσότερα από το διευθυντή και τον προϊστάμενό του; Δηλαδή δεν πρέπει να πάρει αυτό το επίδομα των 630 ευρώ ως bonus; Και αυτό επηρεάζει την κλαδική σύμβαση; Όχι, προς Θεού!
      Ποιο είναι το αποτέλεσμα αυτό; Στελέχη με μεγάλες ικανότητες στον Ο.Τ.Ε. δεν θέλουν να γίνουν προϊστάμενοι και διευθυντές, γιατί θα παίρνουν λιγότερα. 
      Άρα υπάρχει εύρυθμη λειτουργία; Όχι. Υπάρχει κατηγοριοποίηση; Όχι. Αυτό που υπάρχει είναι ένα πλαίσιο που να λειτουργεί η ανώνυμος εταιρεία Ο.Τ.Ε. και να μπορεί να έχει αποδοτικότητα για να φθάσει σ’ ένα σημείο, που να είναι πραγματικά ανταγωνιστική στην ελεύθερη αυτή αγορά. 
      Όσον αφορά το δεύτερο, για τις μετοχές που λέτε, σας επαναλαμβάνω τη δήλωση του αρμόδιου Υπουργού Εθνικής Οικονομίας: Για θέματα ιδιωτικοποιήσεων την αποφασιστική αρμοδιότητα την έχει η Κυβέρνηση. Και η Κυβέρνηση δηλώνει σε όλους τους τόνους ότι δεν υπάρχει για φέτος περαιτέρω ιδιωτικοποίηση του Ο.Τ.Ε., ούτε μία μετοχή. Αυτή είναι η δέσμευση της Κυβέρνησης. 
      Το να σας απαντήσω σε προθέσεις ή σε κάποιες σκέψεις που αφορούν το μέλλον, αυτό είναι θέμα μελλοντολόγου και δεν είναι θέμα πολιτικού.
      Εμείς αντιμετωπίζουμε την κατάσταση ανάλογα με τα προβλήματα που αντιμετωπίζει η ελληνική κοινωνία.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Γιακουμάτο.
      Επίκαιρες ερωτήσεις δεύτερου κύκλου:
      Κυρίες και κύριοι συνάδελφοι, θα συζητηθεί η πρώτη με αριθμό 623/28-3-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Χριστοδουλάκη προς τον Υπουργό Ανάπτυξης, σχετικά με τη διοικητική διάσπαση της Γενικής Γραμματείας Έρευνας και Τεχνολογίας. 
      Η επίκαιρη ερώτηση του κ. Χριστοδουλάκη έχει ως εξής:
      «Η Κυβέρνηση της Νέας Δημοκρατίας με μια απίστευτη και λογικά ακατανόητη ενέργειά της αποφάσισε να διασπάσει διοικητικά τη Γενική Γραμματεία Έρευνας και Τεχνολογίας (Γ.Γ.Ε.Τ.). Σύμφωνα με την απόφαση Δ15/Α/Φ19/4040 του Πρωθυπουργού και του Υπουργού Ανάπτυξης (27 Φεβρουαρίου 2006) οι αρμοδιότητες για τα θέματα των διευθύνσεων α) Σχεδιασμού και Προγραμματισμού, β) Τεχνολογικής Ανάπτυξης, γ) Διεθνούς Επιστημονικής και Τεχνολογικής Συνεργασίας και δ) Πληροφορικής και Οργάνωσης καθώς και η εποπτεία των φορέων έρευνας και τεχνολογίας (πλην δύο) θα ασκούνται εφεξής από τον Υφυπουργό Εμπορίου. Οι αρμοδιότητες για τις διευθύνσεις α) Ερευνητικών Προγραμμάτων β) Εποπτείας Ερευνητικών Φορέων, γ) Διοικητικού και δ) Τεχνικής Υπηρεσίας και τα δύο ανεξάρτητα τμήματα παραμένουν στον Υπουργό. Δηλαδή η Διεύθυνση Εποπτείας Φορέων παραμένει στην αρμοδιότητα του Υπουργού, αλλά οι φορείς (πλην δύο!) μεταφέρονται στις αρμοδιότητες του Υπουργού. Οι διευθύνσεις που έχουν κύρια αρμοδιότητα στη διαμόρφωση προτάσεων Ε&Τ πολιτικής (Σχεδιασμού και Προγραμματισμού, Διεθνούς Επιστημονικής και Τεχνολογίας Συνεργασίας) εποπτεύονται από τον Υφυπουργό, ενώ το ΕΣΕΤ από τον Υπουργό.
      Και σαν να μην έφταναν όλα αυτά, με νέα εξουσιοδότηση του Υπουργού προς τον Γ.Γ. Ανάπτυξης κ. Στεφάνου ανατίθενται αρμοδιότητες των «αυτοτελών τμημάτων Διαχείρισης Προγραμμάτων Ευρωπαϊκής Ένωσης και Ειδικών Λογαριασμών» και όλες οι αρμοδιότητες για θέματα υπηρεσιακής κατάστασης προσωπικού.
      Ερωτάται ο κ. Υπουργός:
      1. Τι εξυπηρετεί ο εν λόγω κατακερματισμός αρμοδιοτήτων στον Υπουργό, τον Υφυπουργό και τον Γ.Γ. Ανάπτυξης, ενώ απουσιάζει οποιαδήποτε αναφορά στον Γενικό Γραμματέα Έρευνας και Τεχνολογίας και πώς συνδέονται τα ανωτέρω με τις εξαγγελίες για την αναμόρφωση του θεσμικού πλαισίου για την έρευνα, την τεχνολογία και την καινοτομία;
      2. Πώς είναι δυνατόν να λειτουργήσει αποτελεσματικά η ΓΓΕΤ, να επιτευχθούν οι στόχοι της Λισαβόνας και να προχωρήσει με ταχείς ρυθμούς η απορρόφηση των κοινοτικών κονδυλίων στον τομέα της έρευνας και της καινοτομίας;»
      Στην επίκαιρη ερώτηση του κ. Χριστοδουλάκη θα απαντήσει ο Υπουργός Ανάπτυξης κ. Σιούφας. 
      Ορίστε, κύριε Υπουργέ, έχετε το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, δεν περίμενα από τον πρώην Υπουργό Ανάπτυξης, τον πρώην Υπουργό Οικονομίας και Οικονομικών, αλλά και τον πρώην Γενικό Γραμματέα Έρευνας και Τεχνολογίας να καταθέσει μια τέτοια επίκαιρη ερώτηση στη Βουλή, διότι γνωρίζει ότι το Υπουργείο Ανάπτυξης με τον τρόπο με τον οποίο συγκροτήθηκε είναι ένας σύγχρονος βροντόσαυρος. Ενσωματώθηκαν πέντε Υπουργεία, χωρίς καμία δυνατότητα εσωτερικής διακίνησης του προσωπικού, με πέντε Γενικούς Διευθυντές Οικονομικού, Διοικητικού, πέντε οικονομικές διευθύνσεις, πέντε διευθύνσεις διοικητικού και επίσης πέντε ειδικές διευθύνσεις, που χειρίζονται τα αναπτυξιακά προγράμματα. Και έρχεται σήμερα και καταγγέλλει τον απευθυνόμενο στη Βουλή ότι έδωσε αρμοδιότητες στον Υφυπουργό, για να διαχειριστεί με καλύτερο τρόπο τα θέματα έρευνας και τεχνολογίας.
      Και εξηγώ, κύριε Υπουργέ, τι εννοώ. Οι Υπουργοί δεν είναι μόνο, για να βάζουν τριακόσιες υπογραφές την ημέρα. Ο ελληνικός λαός τις πολιτικές ηγεσίες τις θέλει να παίρνουν πολιτικές αποφάσεις και να παράγουν έργο και όχι για να βάζουν υπογραφές. Και σε μια προσπάθεια, την οποία κάνουμε, για να εκλογικεύσουμε και να ορθολογικοποιήσουμε τη λειτουργία του Υπουργείου, εσείς βρίσκετε την ευκαιρία, για να κάνετε κοινοβουλευτικό έλεγχο. Την ώρα που ήταν τέτοιος ο τρόπος, η αντικειμενικότητα και η συνέπεια απέναντι στους εργαζομένους, οι οποίοι ήταν στην άκρη, διότι το Υπουργείο λειτουργούσε διά των συμβούλων της πολιτικής ηγεσίας, ξηλώσατε, από το 1993 και μετά, όλο το σύστημα. 
      Ακούστε τις επιδόσεις, για να μπορείτε σήμερα να κάνετε κριτική. Όταν ανέλαβε ο Γενικός Γραμματέας Έρευνας και Τεχνολογίας το 1993, με τηλεγραφική του εντολή απέλυσε όλα τα επιστημονικά συμβούλια των ερευνητικών κέντρων.
      Μία εβδομάδα μετά ανέστειλε όλες τις πληρωμές εγκεκριμένων έργων από τον προηγούμενο γενικό γραμματέα της διακυβέρνησης της Νέας Δημοκρατίας. Και συγκεκριμένα, ένα διευθυντή τον υποβιβάσατε σε τμηματάρχη.
      Θέλετε να ακούσετε τι γίνεται σήμερα; Έξι στελέχη, που δεν πρόσκεινται στη σημερινή Κυβέρνηση, κατέχουν θέσεις διευθυντών και μόνο δύο πρόσκεινται στη νέα διακυβέρνηση. Και γίνεστε και τιμητές! 
      Ακούστε, όμως, και άλλα έργα και ημέρες. Και μιλάτε για διοικητική αποδιοργάνωση του Υπουργείου!
      Επόμενος γενικός γραμματέας είχε επί δύο ολόκληρα χρόνια διευθυντές διορισμένους, χωρίς να έχει συνέλθει υπηρεσιακό συμβούλιο.
      Και τέλος, υπάρχουν ορισμένοι, οι οποίοι τα τελευταία δεκαπέντε χρόνια που κυβερνούσατε, ενώ κατέλαβαν επίλεκτες θέσεις στο δημόσιο τομέα, επιστρέφοντας, μετά τη νέα διακυβέρνηση, αξιώνουν να γίνουν και διευθυντές. 
      Μιλάτε, λοιπόν, για διοικητική αποδιοργάνωση, με την απόφαση την οποία πήραμε για να εκλογικεύσουμε το σύστημα; 
      Λέω μόνο αυτό, γιατί κατά τη δευτερολογία μου θα ακουστούν στην Αίθουσα πολύ χειρότερα, επειδή με προκαλέσατε. Και με προκαλέσατε βάναυσα. Πριν από δύο μήνες ζήτησα από την Εθνική Αντιπροσωπεία –και το ενέκρινε- τη σύσταση θέσης γενικού διευθυντού. Η Γ.Γ.Ε.Τ. θα έπρεπε να είναι η πρώτη γενική γραμματεία του Υπουργείου Ανάπτυξης. Έχουμε τους διευθυντές, το γενικό γραμματέα, μέχρι τώρα τον Υπουργό και τίποτα άλλο. Επειδή παρεμβάλλεται ένας από τους Υφυπουργούς, για να συντονίζει ακόμα πιο συστηματικά την όλη προσπάθεια, η οποία γίνεται αυτήν την ώρα και με το νέο πλαίσιο για την έρευνα και την τεχνολογία, για το ότι λειτουργεί με τους καλύτερους επιστήμονες -ανεξάρτητα με την πολιτική τους τοποθέτηση- το Εθνικό Συμβούλιο Έρευνας και Τεχνολογίας,  όπου θέσαμε επικεφαλής τον καθηγητή κ. Νανόπουλο -που επί δέκα χρόνια αυτή η χώρα δεν μπορούσε στον πιο διακεκριμένο επιστήμονα της χώρας να δώσει μία έδρα σ’ ένα πανεπιστήμιο- μιλάτε για τον τρόπο με τον οποίο λειτουργεί η Γενική Γραμματεία Έρευνας και Τεχνολογίας; 
      Κύριε Πρόεδρε, θέλω να κλείσω με δύο τοποθετήσεις.
      Η μία τοποθέτηση είναι ότι εδώ και έξι μήνες λειτουργεί ομάδα εργασίας για να μπορέσει να συνδέσει τα πέντε Υπουργεία σ’ ένα, που λειτουργούν στο Υπουργείο Ανάπτυξης. Ευτυχώς η νέα διακυβέρνηση πήρε το κομμάτι του Τουρισμού -εγώ απορώ (απορώ!) πως εδιοικείτο αυτό το Υπουργείο, όλα αυτά τα χρόνια – συν το ειδικό πρόγραμμα «Ανταγωνιστικότητα», που είναι ένας επιπλέον ειδικός γραμματέας. 
      Και θα ήθελα να καταθέσω ενώπιον της Εθνικής Αντιπροσωπείας ότι η στρατηγική των αλλαγών και των μεταρρυθμίσεων δεν αφορούν μόνο την οικονομία και την κοινωνία. Αφορούν και το ίδιο το Υπουργείο Ανάπτυξης, ώστε να μπορέσει να επιτελέσει τα επόμενα χρόνια την αποστολή του. 
      Με μέσο όρο ηλικίας τα πενήντα πέντε έτη για το προσωπικό, εκτός από τους ειδικούς επιστήμονες, που προσλάβατε, μετά από πέντε χρόνια αυτό το Υπουργείο θα καθίσει, θα βουλιάξει, με τον τρόπο που ήταν δομημένο. Διότι το είχατε δομημένο με αυτόν τον τρόπο, για να μπορούν να υπηρετούνται όχι εθνικές, αλλά κομματικές σκοπιμότητες. Και θα ακούσετε στη συνέχεια ποιες ήταν αυτές.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, εκατόν δύο ανθυπασπιστές από το Κέντρο Εκπαίδευσης «ΠΑΛΑΣΚΑ», συνοδευόμενοι από αντιπλοίαρχο της σχολής.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο κ. Χριστοδουλάκης.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κύριε Πρόεδρε, δεν νομίζω ότι η ελληνική διοίκηση να έχει ξαναδεί μέχρι σήμερα τέτοια μανία διάλυσης των πιο διακεκριμένων τομέων, οι οποίοι έχουν επιτελέσει σημαντικό εθνικό και ευρωπαϊκό έργο κατά την τελευταία δεκαετία.
      Το μένος του Υπουργείου Ανάπτυξης να διαλύσει τον πυρήνα της Γενικής Γραμματείας Έρευνας και Τεχνολογίας πιθανόν να πηγάζει από τη σημαντική επιτυχία, που σημείωσε επί κυβερνήσεων ΠΑ.ΣΟ.Κ. Επιχείρησε ξανά η Κυβέρνηση της Νέας Δημοκρατίας κατά την περίοδο 1990-1993 να το διαλύσει, δεν τα κατάφερε όπως θα ήθελε, και η Γ.Γ.Ε.Τ. σημείωσε μεγάλη πρόοδο τα επόμενα χρόνια, ελάμπρυνε το όνομα της Ελλάδος σε διεθνή επίπεδα, αλλά και στο εσωτερικό της χώρας δημιούργησε πολλά νέα ερευνητικά κέντρα και αποτελούσε υπόδειγμα της Δημόσιας Διοίκησης.
      Εκπλήσσομαι, κύριε Υπουργέ της Ανάπτυξης, από τη μανία που σας κατέλαβε να διαλύσετε αυτόν τον πυρήνα της διοίκησης, διότι άλλα δείγματα είχατε δώσει μέχρι σήμερα. Δεν απαντήσατε σε κανένα από τα σημεία, στα οποία αναφέρεται η επίκαιρη ερώτηση. Προκαλέσατε –άγνωστο για ποιο λόγο- τη διάσπαση και τη διάλυση της Γενικής Γραμματείας Έρευνας και Τεχνολογίας, κάνοντας τα εξής απίστευτα και ακατανόητα πράγματα: 
      Δίνετε τη Διεύθυνση Σχεδιασμού και Προγραμματισμού στο Υπουργείο Εμπορίου. Δίνετε τη Διεύθυνση Τεχνολογικής Ανάπτυξης και Επιστημονικής και Τεχνολογικής Συνεργασίας στο Υπουργείο Εμπορίου. Δεν νομίζω ότι υπάρχει άλλο κράτος στον κόσμο, το οποίο να ταυτίζει τις δραστηριότητες παρακολούθησης αγορών, μητρώων, τιμών, με το σοβαρότατο καθήκον, που έχει να σχεδιάζει και να προγραμματίζει την επιστημονική έρευνα. Το κάνετε ακόμα πιο ακατανόητο: Αναθέτετε την εποπτεία επιστημονικών και ερευνητικών φορέων στον Υφυπουργό Εμπορίου, τη στιγμή που τις διοικήσεις τις ορίζει ο Υπουργός. Είναι τόσο εξόφθαλμη αυτή η επιχειρούμενη διάλυση της Γ.Γ.Ε.Τ., που ακόμα και οι δικοί σας άνθρωποι, τα δικά σας στελέχη, εκδηλώνουν ανοιχτά τις διαφωνίες τους. Σας διαβάζω την ανακοίνωση που έβγαλε το προσωπικό της Γ.Γ.Ε.Τ., λέγοντας τα εξής: «Ο Γενικός Γραμματέας στη συνάντηση με το Διοικητικό Συμβούλιο εξέφρασε την αντίθεσή του, ως προς τη μεταβίβαση αρμοδιοτήτων». Απλώς για να στομώσετε και να φράξετε τη διαφωνία, κόψατε τις υπερωρίες, για να τιμωρήσετε έτσι τους εκπροσώπους των εργαζομένων που έβγαλαν αυτήν την ανακοίνωση, με την οποίαν εκθέτουν τη δική σας Κυβέρνηση. Ούτε τους δικούς σας συμβούλους δεν μπορείτε να πείσετε. 
      Όλα αυτά, όμως, μπορεί να είχαν μικρή σημασία, αν δεν είχαν ένα βαρύτατο αντίκτυπο στην πορεία των ερευνητικών προγραμμάτων και στη θέση της χώρας μας, όσον αφορά τη στρατηγική της Λισαβόνας. Το επιχειρησιακό πρόγραμμα της Γενικής Γραμματείας Έρευνας και Τεχνολογίας από εκεί που ήταν το καλύτερο και πρωτοποριακό στη σύλληψη, και στην υλοποίησή του- το καταντήσατε ένα θλιβερό ουραγό.
      ΠΡΟΕΔΡΕΥΩΝ (Σωτήρης Χατζηγάκης): Τελειώστε, κύριε Χριστοδουλάκη!
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Τελειώνω, κύριε Πρόεδρε. Μίλησε διπλάσιο χρόνο ο κύριος Υπουργός. Πρέπει κι εγώ να απαντήσω σε ορισμένα θέματα.
      ΠΡΟΕΔΡΕΥΩΝ (Σωτήρης Χατζηγάκης): Κι εσείς μιλάτε τρεισήμισι λεπτά. Μη διαμαρτύρεστε. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Σε μισό λεπτό τελειώνω.
      Το φτάσατε σ’ ένα σημείο, που έχει την εξής απογοητευτική επίδοση: Στη χρηματοδότηση τεχνολογικών πάρκων, έχει χρηματοδότηση μόλις 10% από τα προβλεπόμενα. Στη χρηματοδότηση ερευνητικού προσωπικού, που τοποθετείται σε επιχειρήσεις, είναι περίπου το 13%. Στα δίκτυα αριστείας, είναι 0%. Αυτή η παταγώδης αποτυχία για τη χρηματοδότηση της έρευνας και της τεχνολογίας στη χώρα μας, μας έχει πάει ακόμα πιο χαμηλά. Πάντα είχαμε πρόβλημα και απόσταση σε σχέση με τους στόχους της Λισαβόνας -αλλά όχι αυτό που συμβαίνει σήμερα- και σε σχέση με τη διάλυση που κάνατε. Μετατρέποντας τη ΓΕ.Γ.Ε.Τ. από προπύργιο ερευνητικής και τεχνολογικής πολιτικής σ’ ένα πύργο κομματικής Βαβέλ, θα προκαλέσετε περαιτέρω υπονόμευση, υποβάθμιση και διάλυση του ερευνητικού ιστού της χώρας.
      Σας ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, έχετε το λόγο.
       ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, αντιλαμβάνομαι γιατί ο πρώην Υπουργός κατέθεσε αυτήν την ερώτηση. Χρησιμοποίησε εκφράσεις διάλυσης, υπονόμευσης. Γενικά έχει μια καταστροφολογική αντίληψη. Τα πράγματα δεν είναι έτσι. 
      Οι Υφυπουργοί μπορεί να εποπτεύουν τον τομέα του εμπορίου ή του καταναλωτή -δεν παύουν να είναι πολιτικά πρόσωπα- και όσον αφορά την κατανομή των αρμοδιοτήτων, μπορεί να χειρίζονται και θέματα από άλλες γενικές γραμματείες και αυτό να μην αποτελεί, κύριε Χριστοδουλάκη, μεταβίβαση αρμοδιότητας της Γενικής Γραμματείας Έρευνας και Τεχνολογίας στον τομέα του εμπορίου.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Το έχετε ξαναδεί πουθενά αυτό;
       ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Σας παρακαλώ πάρα πολύ. Μας παρακολουθούν συνάδελφοι Βουλευτές, μας παρακολουθεί ο ελληνικός λαός και λέτε τέτοιου είδους ανακρίβειες!
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Φυσικά μας παρακολουθεί και εκπλήσσεται.
      ΠΡΟΕΔΡΕΥΩΝ (Σωτήρης Χατζηγάκης): Κύριε Χριστοδουλάκη, παρακαλώ! Ακουστήκατε χωρίς διακοπές. Σας παρακαλώ!
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δεύτερον, τιμώ τους εργαζομένους στη ΓΕ.Γ.Ε.Τ., όλους ανεξαιρέτως, ανεξάρτητα σε ποιο κόμμα ανήκουν, γιατί κάναμε μία συμφωνία. Στην εργασία τους είναι υπάλληλοι του ελληνικού λαού, όπως και ο ίδιος αντιλαμβάνομαι τον εαυτό μου πρώτα ως Υπουργό της δημοκρατίας και μετά ως Υπουργό της νέας διακυβέρνησης, αντίληψη η οποία δεν είχε περάσει ούτε από το μυαλό σας...
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Μην υπεκφεύγετε. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): …αλλά οι ερωτήσεις αυτές έρχονται, γιατί κάποιοι ανησυχούν, επειδή ερευνώνται πολύ σοβαρά θέματα στη Γενική Γραμματεία Έρευνας και Τεχνολογίας, όπως η αγορά ενός δήθεν επιστημονικού καραβιού, του FALCON, που αγοράστηκε με 145.000.000 δραχμές, μετασκευάστηκε με 190.000.000 δραχμές το 2000 και παραμένει, πληρώνοντας 60.000 ευρώ το χρόνο, αχρησιμοποίητο. Κάποιοι ανησυχούν, γιατί έρχεται η Νέμεσις. Αφορά την πραγματική Νέμεση, κυρία Κανέλλη και όχι το εξαιρετικό περιοδικό το οποίο εκδίδετε. 
      Επιπλέον, ανησυχούν ορισμένοι, γιατί ο Γενικός Γραμματέας Έρευνας και Τεχνολογίας έχει ζητήσει από το Υπουργείο των Οικονομικών και από την Ειδική Υπηρεσία Ελέγχων να ερευνηθεί σε βάθος και σοβαρά τι ακριβώς έγινε στο πρόγραμμα «ΕΛΕΥΘΩ» με την περίπτωση ΙQUB. Ανησυχούν ορισμένοι και νόμιζαν λανθασμένα ότι με το να καταθέσετε αυτήν την ερώτηση, μπορείτε να κάνετε την πολιτική ηγεσία του Υπουργείου να γονατίσει, γιατί εστάλη στον εισαγγελέα το πρόγραμμα «IVEN».
      Και ανησυχούν, επίσης, ορισμένοι γιατί επίσης πήγε στον εισαγγελέα άλλο πρόγραμμα, το οποίο αφορά στο Π.Α.Β.Ε.Τ., για μια «σκαστή» περίπτωση που η ελληνική δικαιοσύνη σύντομα θα δώσει τις απαντήσεις της. 
      Αυτός είναι ο λόγος που σας έφερε σήμερα εδώ, κύριε Χριστοδουλάκη, η μεγάλη σας ανησυχία και όχι η ανησυχία σας για την έρευνα και την τεχνολογία.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Μου επιτρέπετε μία παρέμβαση;
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Χριστοδουλάκη! Καθίστε κάτω.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Νομίζω ότι επιβεβαίωσε ο κύριος Υπουργός της Ανάπτυξης ότι όλα αυτά είναι υπεκφυγές εν όψει του καταστροφικού έργου…
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Χριστοδουλάκη. Δεν έχετε το λόγο. Παρακαλώ οι στενογράφοι να μην καταγράφουν τις διακοπές στα Πρακτικά.  Μα, με συγχωρείτε, πρώην Υπουργός και θα μεταβληθείτε σε ταραξία της συζήτησης;
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ:….
      ΠΡΟΕΔΡΕΥΩΝ (Σωτήρης Χατζηγάκης): Να μη με παρακαλείτε. Δεν θα κάνετε λογοκρισία. Ο καθένας εδώ μπορεί να εκφράζεται όπως θέλει. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, για να μην υπάρξει καμία παρερμηνεία…
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Υπουργέ. Δεν θα υπάρξει καμία παρερμηνεία.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης):…τα όσα είπα δεν αφορούν τον κ. Χριστοδουλάκη.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ οι στενογράφοι να μη γράφουν τίποτε από το διάλογο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ:….
      ΠΡΟΕΔΡΕΥΩΝ (Σωτήρης Χατζηγάκης): Καθίστε κάτω, κύριε Χριστοδουλάκη!
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης):…
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, σας παρακαλώ.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ:….
      ΠΡΟΕΔΡΕΥΩΝ (Σωτήρης Χατζηγάκης): Θα πρέπει να σεβόμαστε τους κανόνες.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ:….
      ΠΡΟΕΔΡΕΥΩΝ (Σωτήρης Χατζηγάκης): Κάνετε πολύ μεγάλο λάθος, κύριε Χριστοδουλάκη. Σας παρακαλώ πολύ!
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ:….
      ΠΡΟΕΔΡΕΥΩΝ (Σωτήρης Χατζηγάκης): Το Προεδρείο δεν κάνει λογοκρισία. Ο καθένας εδώ μπορεί να εκφράζει δημοκρατικά την άποψή του. Αν είναι λάθος, καταγγείλτε την, αλλά δεν μπορώ εγώ να περιορίσω το δικαίωμα του λόγου για κανένα εδώ μέσα.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ:….
      ΠΡΟΕΔΡΕΥΩΝ (Σωτήρης Χατζηγάκης): Αυτό είναι δικό σας θέμα. Είναι ουσίας θέμα.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ:….
      ΠΡΟΕΔΡΕΥΩΝ (Σωτήρης Χατζηγάκης): Δεν θα μιλήσω εγώ επί της ουσίας, κύριε Χριστοδουλάκη. Σας παρακαλώ! Μελετήστε λίγο τον Κανονισμό και τη διαδικασία, για να δείτε.
      Επόμενη είναι η με αριθμό 619/28-3-2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τους Υπουργούς Εσωτερικών, Δημόσιας Διοίκησης και Αποκέντρωσης και Υγείας και Κοινωνικής Αλληλεγγύης, σχετικά με την ιδιωτικοποίηση του αποτεφρωτή των μολυσματικών απορριμμάτων της Αττικής κ.λπ..
      Το ειδικότερο περιεχόμενο της επίκαιρης ερώτησης της κυρίας συναδέλφου έχει ως εξής:
      «Με αφορμή τις κινητοποιήσεις των εργαζομένων στη Χωματερή Άνω Λιοσίων, έγινε γνωστό ότι ένα σημαντικό για τη δημόσια υγεία έργο ιδιωτικοποιείται. Πρόκειται για τον αποτεφρωτήρα των μολυσματικών απορριμμάτων της Αττικής, η λειτουργία του οποίου θα ανατεθεί σε κοινοπραξία εταιρειών για επτά έτη. Η σχετική απόφαση αναμένεται να παρθεί άμεσα από το Διοικητικό Συμβούλιο του Ε.Σ.Δ.Κ.Ν.Α., ύστερα από θετική προς τούτο εισήγηση της Ε.Ε. του Ε.Σ.Δ.Κ.Ν.Α..
      Πρόκειται  για  ένα εξαιρετικά σοβαρό ζήτημα,  επειδή σχετίζεται άμεσα με την εύρυθμη λειτουργία όλων των υγειονομικών μονάδων της Αττικής, δημοσίων  και ιδιωτικών, οι οποίες θα εξαρτώνται, ως προς την ασφαλή διοχέτευση των μολυσματικών τους αποβλήτων, από τα επιχειρησιακά συμφέροντα μιας κοινοπραξίας. Παράλληλα, καταφέρεται ένα ακόμα πλήγμα κατά του δημοσίου και κοινωνικού χαρακτήρα του Ε.Σ.Δ.Κ.Ν.Α..
      Επισημαίνεται, ακόμη, ότι ο αποτεφρωτήρας λειτουργεί μόλις με 25% της δυναμικότητάς του, επειδή σημαντικός αριθμός νοσοκομείων, ιδιωτικών κλινικών και ιατρικών κέντρων δεν καταστρέφουν, ως όφειλαν, όλα τα μολυσματικά τους απορρίμματα στον αποτεφρωτήρα του Ε.Σ.Δ.Κ.Ν.Α..
      Ερωτώνται οι κύριοι Υπουργοί τι μέτρα πρόκειται να πάρουν, ώστε:
      1. Να αναλάβει ο Ε.Σ.Δ.Κ.Ν.Α. με δικό του εξειδικευμένο προσωπικό τη λειτουργία του αποτεφρωτήρα.
      2. Να συμμορφωθούν όλες οι υγειονομικές μονάδες της Αττικής με τις απαιτήσεις της σχετικής νομοθεσίας και να παραδίδουν τα επικίνδυνα ιατρικά τους απόβλητα στον αποτεφρωτήρα του Ε.Σ.Δ.Κ.Ν.Α..»
      Στην επίκαιρη ερώτηση της κ. Κανέλλη θα απαντήσει ο Υφυπουργός Υγείας και Κοινωνικής Αλληλεγγύης κ. Αθανάσιος Γιαννόπουλος.
      Ορίστε, κύριε Υπουργέ, έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κυρίες και κύριοι συνάδελφοι, πραγματικά δεν είμαστε υποχρεωμένοι να απαντήσουμε στο θέμα, γιατί οι προκάτοχοι ημών έφτιαξαν ένα κανόνι για να σκοτώσουν ένα κουνούπι. Και το λέω αυτό για τον αποτεφρωτήρα που έγινε στα Λιόσια, διότι ήταν σχεδιασμένο να γίνουν δύο αποτεφρωτήρες, δεκαπέντε τόνων ο καθένας, ένας να είναι στη Θεσσαλονίκη και να καλύπτει τη βόρεια Ελλάδα και ένας να είναι στη νότια Ελλάδα. Δυστυχώς, για άλλους λόγους που τους ξέρουν οι προκάτοχοι, αποφάσισαν να κάνουν έναν αποτεφρωτήρα. Δεν μπορούμε εμείς βεβαίως, όπως καταλαβαίνετε, κυρία Κανέλλη, να υπεισέλθουμε μέσα στις διαδικασίες του Ε.Σ.Δ.Κ.Ν.Α. και να τους δώσουμε οδηγίες για το πώς θα πρέπει να λειτουργήσει, εάν θα ιδιωτικοποιηθεί ή δεν θα ιδιωτικοποιηθεί, εάν θα μισθώσουν ή δεν θα μισθώσουν. 
      Αποφάσισε, λοιπόν, ο Ε.Σ.Δ.Κ.Ν.Α. να  μισθώσει τις υποδομές, τις οποίες έχει, για το συγκεκριμένο χρονικό διάστημα με τις συγκεκριμένες προδιαγραφές. Στα τεύχη δημοπράτησης περιλαμβάνεται η συγγραφή υποχρεώσεων που καθορίζουν τους όρους λειτουργίας και βέβαια η επίβλεψη του έργου της σύμβασης, της εκτέλεσης, της καλής λειτουργίας και όλων ακριβώς των υποχρεώσεων που θα έχει η ανάδοχος εταιρεία που ελέγχεται από τον Ε.Σ.Δ.Κ.Ν.Α.. Αυτή ακριβώς είναι η απάντηση στο πρώτο σκέλος της ερώτησής σας. 
      Θα σας έλεγα, λοιπόν, ότι τα μολυσματικά ιατρικά απόβλητα σε ποσότητα είναι τόσα, ώστε αυτό το εργοστάσιο-μαμούθ να μην μπορεί να λειτουργήσει και να μην μπορεί να έχει απόδοση. Αποφάσισε να το εγκαταλείψει ο Ε.Σ.Δ.Κ.Ν.Α. και να το μισθώσει. Δεν είναι υποχρεωμένο όμως και το Υπουργείο να ορίσει αρχές και κανόνες για τις διοικήσεις των νοσοκομείων και να τους επιβάλει να διαχειριστούν τα μολυσματικά νοσοκομειακά απόβλητα, διότι, όπως ξέρετε, τα απόβλητα των νοσοκομείων δεν είναι όλα μολυσματικά. Το μικρότερο ποσοστό είναι μολυσματικά απόβλητα. Το μεγαλύτερο ποσοστό είναι τα συνήθη οικιακά απόβλητα που πηγαίνουν στη χωματερή. Αυτά θέλουν ειδική διαχείριση. Όμως, η υπουργική απόφαση 3759/1-10-2003 δίνει ακριβώς τις οδηγίες για το πώς γίνεται η διαχείριση των μολυσματικών: είτε δια αποτεφρώσεως είτε δια τεμαχισμού, αποστείρωσης και θερμικής επεξεργασίας. 
      Άρα, λοιπόν, οι διοικήσεις των νοσοκομείων, σύμφωνα με τους κανόνες της αγοράς, είναι υπεύθυνες να αποφασίσουν τον τρόπο της διαχείρισης. Στη δευτερολογία μου θα σας απαντήσω δια τα περαιτέρω. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Το λόγο έχει η κ. Κανέλλη.
      ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε. 
      Δεν θα ήθελα να μετατραπεί αυτή η συζήτηση -μέρες που είναι- σε κοκορομαχία. Έχω την εντύπωση ότι ο κύριος Υπουργός απαντά καλοπροαίρετα. Σας έχουν, όμως, μάλλον πληροφορήσει λάθος. Υπάρχουν πράγματα που μπορείτε να κάνετε και αριθμοί οι οποίοι είναι ακριβέστεροι αυτών που μου είπατε και -πιστέψτε με- είναι προϊόν εξαιρετικής επεξεργασίας. Θα έχετε παραστεί σε πολλές συζητήσεις στη Βουλή μετά την υποβολή ολοκληρωμένης πολιτικής, ουσιαστικής και τεχνοκρατικής πρότασης του Κομμουνιστικού Κόμματος Ελλάδας για το συνολικό τρόπο διαχείρισης των αποβλήτων στη χώρα. 
      Όμως στην Ελλάδα, κύριε Πρόεδρε και κύριε Υπουργέ, παράγονται δεκαπέντε χιλιάδες τόνοι επικίνδυνων ιατρικών αποβλήτων το χρόνο. Το 75% απ’ αυτά παράγεται στα μεγάλα κέντρα της Αθήνας και της Θεσσαλονίκης και το 25% στην υπόλοιπη χώρα. Από το σύνολο των νοσοκομείων της χώρας, με εξαίρεση το Νοσοκομείο των Χανίων, ούτε ένα νοσοκομείο δεν διαθέτει σε μέγεθος και ικανότητα λειτουργίας αποτεφρωτήρα ικανό, με αποτέλεσμα η υπουργική απόφαση του 2003, η οποία ενεργοποιήθηκε τον Απρίλιο του 2004, να υλοποιείται με τρόπο ατελή και έτσι να οδηγούμαστε στην ατελή καύση, με ό,τι αυτό συνεπάγεται για τη δημόσια υγεία, για την οποία θέλω να πιστεύω ότι είστε το ίδιο ευαίσθητος, όπως είμαι και εγώ και όλοι οι υπόλοιποι συνάδελφοι εδώ μέσα. 
      Τι συμβαίνει τώρα; Αυτό το εργοστάσιο για οκτώ τόνους την ημέρα, κύριε Πρόεδρε –οκτώ τόνους την ημέρα!- παραδόθηκε στους εργαζόμενους για να το λειτουργήσουν μετά από τρία χρόνια από την προηγούμενη κυβέρνηση. Εγώ στο κράτος απευθύνομαι! Μετά από τρία χρόνια παραδόθηκε στους εργαζόμενους για να το λειτουργήσουν! Ο Ε.Σ.Δ.Κ.Ν.Α. αποφασίζει να το δώσει σε ιδιώτη. Ο ιδιώτης ήταν η «ΤΟΜΗ». Η «ΤΟΜΗ» έπαιρνε, κύριε Πρόεδρε, 4,5 εκατομμύρια ευρώ το χρόνο για να κάνει τη δουλειά της αποτέφρωσης των οκτώ τόνων την ημέρα. Η απόφαση δεν είναι του Κ.Κ.Ε.! Συνασπισμός, Νέα Δημοκρατία και ΠΑ.ΣΟ.Κ. πήραν ομόφωνα την απόφαση στο Ε.Σ.Δ.Κ.Ν.Α. για να μη γίνει αυτό που πάει να γίνει τώρα. Μη μου πείτε ότι δεν μπορείτε να παρέμβετε, γιατί οκτώ τόνοι την ημέρα επί τριακόσιες εξήντα πέντε μέρες το χρόνο, δεν πλησιάζουν τους δεκαπέντε χιλιάδες τόνους που παράγει ετησίως η χώρα. Ας είναι, λοιπόν, γιγάντιο. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Έρχονται τώρα και το δίνουν σε τρεις εταιρείες, που είναι η «ΛΕΚΤΩΡ», η «ΠΑΝΤΕΧΝΙΚΗ» και η «ΑΡΣΗ» για 10.000.000 ευρώ το χρόνο. Η «ΤΟΜΗ» ήταν μέσα στην κοινοπραξία και το έκανε με 4,5 εκατομμύρια ευρώ. Ερχόμαστε σήμερα, λοιπόν και το ίδιο εργοστάσιο για την ίδια ποσότητα, το κάνει με 10.000.000 ευρώ το χρόνο και έρχονται οι ανόητοι εργαζόμενοι –αυτοί οι ανόητοι, οι ηλίθιοι εργαζόμενοι!- και σας λένε ότι εάν το πάρουν οι εργαζόμενοι να το λειτουργήσουν, όπως το είχαν παραλάβει, χωρίς τον ιδιώτη, θα είναι εξήντα οι επιπλέον θέσεις εργασίας και το κόστος θα είναι 3.000.000 ευρώ το χρόνο. 
      Τι άλλα μαθηματικά να χρησιμοποιήσω, δηλαδή, για να σας πω ότι δεν είναι λογικό αυτό το πράγμα; Και ασφαλέστερο και καλύτερο τρόπο θα έχετε και θα λειτουργεί αυτό το «κτήνος», το οποίο, όπως λέτε εσείς, φτιάχτηκε μεγάλο για να σκοτώσει κουνούπι, αλλά δεν θα πρέπει να πεθάνουμε από τα κουνούπια και τις σύριγγες. Πού είναι το παράλογο δηλαδή; Και δεν μπορείτε να παρέμβετε; Τι είδους νέα, παλιά και σύγχρονη μεθαυριανή διακυβέρνηση είναι αυτή; 
      Να παρέμβετε και να βοηθήσετε να γίνει αυτό το πράγμα! Δηλαδή, ο ίδιος ιδιώτης που το έκανε με 4,5 εκατομμύρια ευρώ, τώρα το κάνει με 10.000.000 ευρώ, ενώ μπορούν να το κάνουν οι εργαζόμενοι –με εξήντα επιπλέον θέσεις εργασίας- με 3.000.000 ευρώ το χρόνο, ώστε να σωθούμε από την ατελή καύση για το σύνολο των αποβλήτων, ενδεχομένως, της χώρας και να βρει και δουλειά ο κοσμάκης;
      Αυτό είναι το ζητούμενο! Το ζητούμενο δεν είναι να σας κυνηγήσει κάποιος, γιατί υπάρχει και αυτό, αλλά πριν μας πνίξουν τα σκουπίδια, ας μας πνίξει τουλάχιστον ένα κύμα, ένα ρεύμα λογικής, πριν πάθουμε «πολιτική νόσο των πτηνών»! 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κυρία Κανέλλη. 
      Κύριε Υπουργέ, έχετε το λόγο. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρία Κανέλλη και λογική έχουμε και δεν θα πάθουμε και καμία νόσο των πτηνών. 
      ΛΙΑΝΑ ΚΑΝΕΛΛΗ: Προφυλαχτείτε! 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θα σας έλεγα, όμως, το εξής: Δεν μου αρέσει ποτέ να παρελθοντολογώ, αλλά δεν είναι δυνατόν στις πλάτες μας να δεχόμαστε όλα τα βάρη του παρελθόντος. Και πάνω σ’ αυτό, σας είπα ακριβώς –και δεν θέλω να συνεχίσω- ποιοι το σχεδίασαν, πότε το σχεδίασαν και πόσα πλήρωσε το ελληνικό δημόσιο για ένα τέτοιο εργοστάσιο, το οποίο δεν λειτουργεί. 
      ΛΙΑΝΑ ΚΑΝΕΛΛΗ: Μη δώσετε 10.000.000  ευρώ σε τρεις «νταβατζήδες». 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κι αν νομίζουν κάποιοι ότι εμείς θα είμαστε προστάτες ιδιαιτέρων συμφερόντων, απατώνται! Γι’ αυτό, λοιπόν, η συγκεκριμένη υπουργική απόφαση του κ. Νασιώκα της 1ης Οκτωβρίου 2003, την οποία εμείς βάλαμε σε λειτουργία το 2004, είχε πολλά θετικά σημεία… 
      ΛΙΑΝΑ ΚΑΝΕΛΛΗ: Στο Κ.Κ.Ε. μιλάτε, όχι στο ΠΑ.ΣΟ.Κ.! 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): …και δεν δίνουμε το δικαίωμα σε κανένα να κατηγορήσει τη Νέα Δημοκρατία όσον αφορά το ότι λειτουργεί προστατευτικά για ορισμένους που θέτουν οικονομικά μεγέθη, ώστε να μπορέσουν να αρπάξουν από τα δημόσια νοσοκομεία αυτό που εμείς θέλουμε να προστατεύσουμε. 
      Ξέρετε πόσο στοίχιζε ανά λίτρο η οποιαδήποτε μεταφορά και λειτουργία της αποτέφρωσης; Πολλαπλάσια από άλλες δόκιμες τεχνικές που υπάρχουν και εφαρμόζονται στην Ευρωπαϊκή Ένωση και σε όλα τα κράτη. Άρα, λοιπόν, εμείς θα μπαίναμε στη λογική να προστατεύσουμε ακόμα και αυτούς που έρχονται σ’ εσάς, στον Ε.Σ.Δ.Κ.Ν.Α. με πολλαπλάσια χρήματα, με αδόκιμες ενέργειες και χωρίς να έχουν αδειοδοτήσει τα αυτοκίνητα της μεταφοράς των μολυσματικών αποβλήτων; 
      Αυτήν τη διαχείριση θέλετε να κάνουμε; 
      Και να ξέρετε και κάτι άλλο, επειδή δεν το γνωρίζετε. Η αποτέφρωση των μολυσματικών αφήνει τοξικό βιομηχανικό κατάλοιπο. Ξέρετε ότι αυτό το τοξικό βιομηχανικό κατάλοιπο το έχουν αποθηκευμένο σε σακιά και θα πρέπει κάποια μέρα η Ελλάδα να αποφασίσει τι θα κάνει, γιατί δεν έχει χώρους ταφής των βιομηχανικών τοξικών αποβλήτων; Υπάρχει ένα συμπληρωματικό κόστος, για να γίνει αυτό. 
      Άρα, τι λέμε εμείς; Λέμε ακριβώς το εξής: Θα χρησιμοποιηθούν, σύμφωνα με τους νόμους της αγοράς, που επικαιροποιούνται επιστημονικά και δεν μπορεί κανείς να το αμφισβητήσει αυτό… 
      ΛΙΑΝΑ ΚΑΝΕΛΛΗ: Δώστε την στους ιδιώτες!
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): … από τα νοσοκομεία και από τις διοικήσεις των νοσοκομείων … 
      ΛΙΑΝΑ ΚΑΝΕΛΛΗ: Ιδιώτες το έχουν! 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): …και θα βρουν τη συμφερότερη και καλύτερη λύση. 
      ΛΙΑΝΑ ΚΑΝΕΛΛΗ: Στην αγορά λεφτά φέρνει και ο θάνατος, κύριε Υπουργέ! Ακριβό είδος!
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Και συμφερότερη και καλύτερη λύση είναι αυτή που εκτιμούν, σύμφωνα με τις προδιαγραφές, οι διοικήσεις των νοσοκομείων. 
      ΛΙΑΝΑ ΚΑΝΕΛΛΗ: Σας είπα ότι είναι 10.000.000 το χρόνο. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Είναι η αποτέφρωση. Είναι ο τεμαχισμός. Είναι η αποστείρωση και απολύμανση, με συγκεκριμένο διαχειριστικό πρόγραμμα. 
      Και επειδή αναφέρεστε στην τελευταία σας ερώτηση στο τι κάναμε, εγώ συγκεκριμένα έστειλα την υπηρεσία να ελέγξει δεκαέξι νοσοκομειακές μονάδες, να πάνε να δουν ακριβώς όλο το διαχειριστικό... 
      ΛΙΑΝΑ ΚΑΝΕΛΛΗ: Μόνο στα Χανιά έχετε μονάδα, πουθενά αλλού!
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κυρία Κανέλλη!
      ΛΙΑΝΑ ΚΑΝΕΛΛΗ: Μα, έχει ξεπεράσει το χρόνο ο κύριος Υπουργός, κύριε Πρόεδρε! 
      ΠΡΟΕΔΡΕΥΩΝ (Σωτήρης Χατζηγάκης): Όχι, είναι μαζί με το δικό σας χρόνο. Παράλειψη δική μου. Mea culpa! 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Να σταματήσω, κυρία Κανέλλη, αλλά ο κ. Χατζηγάκης σήμερα –και είναι αυτό προς τιμήν του- εισήγαγε μια άλλη κοινοβουλευτική διαδικασία, με μεγαλύτερη παράταση της ώρας …
      ΛΙΑΝΑ ΚΑΝΕΛΛΗ: Στα πλαίσια ενός ευπρεπούς διαλόγου, θέλω να κάνω τη συζήτηση.
      ΠΡΟΕΔΡΕΥΩΝ (Σωτήρης Χατζηγάκης): Κυρία Κανέλλη, είναι και ο δικός σας χρόνος. Εγώ παρέλειψα να μηδενίσω το χρόνο. Είναι και τα τριάμισι δικά σας λεπτά.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρία Κανέλλη, θα πρέπει να γνωρίζετε ότι θέλουμε με ίδιο ή μικρότερο κόστος να πετύχουμε την καλύτερη ποιότητα διαχείρισης. 
      ΛΙΑΝΑ ΚΑΝΕΛΛΗ: Όχι με νταβατζήδες!
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης):  Και να πείτε σε όποιους σας ενημέρωσαν, να μας απαντήσουν …
      ΛΙΑΝΑ ΚΑΝΕΛΛΗ: Δική σας είναι η έκφραση! 
      ΠΡΟΕΔΡΕΥΩΝ (Σωτήρης Χατζηγάκης): Κυρία Κανέλλη, παρακαλώ! Ο Υπουργός είναι και ήπιος και ευπρεπής. Μη τον διακόπτετε. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): …το τοξικό βιομηχανικό απόβλητο που έχουν, πόσο θα στοιχίσει στο ελληνικό δημόσιο αύριο. Αυτό να σας απαντήσουν. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ. 
      Κυρίες και κύριοι συνάδελφοι, θα συζητήσουμε την τελευταία σημερινή επίκαιρη ερώτηση, τη με αριθμό 622/28-3-2006 του Ανεξάρτητου Βουλευτή κ. Ανδρέα Ανδριανόπουλου προς τους Υπουργούς Οικονομίας και Οικονομικών και Ανάπτυξης, σχετικά με τις πρόσφατες δηλώσεις του Υπουργού Πετρελαίων του Ιράν για διακοπή της προμήθειας πετρελαίου στις χώρες-μέλη του Συμβουλίου Ασφαλείας, που θα ψηφίσουν υπέρ των κυρώσεων σε βάρος του Ιράν, λόγω των πυρηνικών δραστηριοτήτων του, τις επιπτώσεις στη χώρα μας κ.λπ..
      Το περιεχόμενο της επίκαιρης ερώτησης του κυρίου συναδέλφου έχει ως εξής:
      «Σε πρόσφατες δηλώσεις του (14 Μαρτίου 2006) ο Υπουργός Πετρελαίων του Ιράν Καζέμ Βαζιρί Χαμανέ κατέστησε σαφές πως η χώρα του θα διακόψει την προμήθεια πετρελαίου στις χώρες-μέλη του Συμβουλίου Ασφαλείας που θα ψηφίσουν υπέρ των κυρώσεων σε βάρος του Ιράν, λόγω των πυρηνικών δραστηριοτήτων. Η Ελλάδα, μαζί με την Κίνα, αποτελούν τις περισσότερο ευάλωτες χώρες από τα μέλη του Συμβουλίου Ασφαλείας σε μία τέτοια κίνηση επιλεκτικού μποϋκοτάζ από την πλευρά του Ιράν. Οι άλλες χώρες είτε εξάγουν πετρέλαιο οι ίδιες είτε το προμηθεύονται από πηγές μακριά από τον Περσικό Κόλπο (παράκτιες του Ατλαντικού χώρες ή Ρωσία).
      Η Κίνα, διαθέτουσα τεράστια συναλλαγματικά αποθέματα, δεν θα αντιμετωπίσει σε πρώτη φάση τουλάχιστον σοβαρά προβλήματα. Για την Ελλάδα, όμως, το ζήτημα είναι εξαιρετικά σοβαρό. Η αναγκαστική και απρογραμμάτιστη αγορά από άλλες πηγές θα γίνει σε πολύ υψηλές τιμές και οι διαθέσιμες για τις ανάγκες μας ποσότητες δεν θα είναι μεγάλες. 
      Ερωτάται, λοιπόν, η Κυβέρνηση για τις κινήσεις που έχει κάνει για την εξασφάλιση επαρκών ποσοτήτων πετρελαίων στην περίπτωση που ψηφίσει υπέρ των κυρώσεων και το Ιράν πραγματοποιήσει τις απειλές του.»
      Στην ερώτηση του κ. Ανδριανόπουλου θα απαντήσει ο Υφυπουργός κ. Νεράντζης.
      Ορίστε, κύριε Υπουργέ.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Υπάρχουν μερικές  παραδοχές, επί των οποίων αν συμφωνήσετε, κύριε συνάδελφε, δεν θα υφίσταται το αντικείμενο της ερωτήσεως.
      Πρώτον, η Ελλάδα, ιδιαίτερα κατά την περίοδο της νέας διακυβέρνησης, δεν χαράσσει την εξωτερική της πολιτική, με βάση τις τυχόν απειλές ή τις τυχόν διακηρύξεις περί επιβολής κυρώσεων, εκ μέρους άλλων κρατών.
      Δεύτερον, η χάραξη εξωτερικής πολιτικής δεν γίνεται από το Υπουργείο Ανάπτυξης και δεν γίνεται επ’ ευκαιρία σ’ αυτούς τους χώρους. 
      Τρίτον, από το Ιράν προμηθευόμαστε πια ελάχιστη ποσότητα, πολύ μικρή συγκριτικά με τις ανάγκες της χώρας.
      Τέταρτον, στα πλαίσια της ανάγκης εφοδιασμού της αγοράς με πετρέλαιο ικανό σε ποσότητα, η χώρα, αλλά και οι αρμόδιοι οργανισμοί αναζητούν πετρέλαιο όπου το βρουν και σε όσο το δυνατόν καλύτερη τιμή. Έτσι, λοιπόν, προμηθεύονται, τόσο από κρατικούς οργανισμούς πετρελαιοπαραγωγικών χωρών, όπως η Σαουδική Αραβία, το Ιράν και η Λιβύη, όσο και από άλλους παραγωγούς ή και από διεθνείς εμπορικούς οίκους της Κασπίας, της Ρωσίας, της Βόρειας και Δυτικής Αφρικής, Λατινικής Αμερικής κ.λπ..
      Τέλος, θα πρέπει να σας πω, για να διαλύσω την οποιαδήποτε ανησυχία, ότι η Ελλάδα είναι μεταξύ εκείνων των χωρών, των πολλών χωρών, οι οποίες δεν λειτουργούν υπό τη μορφή κρατικού μονοπωλίου και έχουν θεσπίσει νόμους, οι οποίοι προβλέπουν διαδικασία κρατικού ελέγχου τήρησης αποθεμάτων ασφαλείας, ύψους ενενήντα ημερών κατανάλωσης από τις υπόχρεες εταιρείες και επομένως αυτή η ποσότητα, σύμφωνα με τα διεθνή standards, κρίνεται ικανή και πρόσφορη για την αντιμετώπιση τυχόν κρίσεων εφοδιασμού πετρελαιοειδών.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Υφυπουργέ. 
      Ο κ. Ανδριανόπουλος έχει το λόγο.
      ΑΝΔΡΕΑΣ ΑΝΔΡΙΑΝΟΠΟΥΛΟΣ: Κύριε Πρόεδρε, ομολογώ ότι αντιμετωπίζω ένα ιδιαίτερο πρόβλημα: σε όποιο Υπουργείο κάνω ερώτηση, ο κ. Νεράντζης μου απαντάει. Είναι μια περίεργη συγκυρία. Ίσως τον θεωρούν ειδικό όσον αφορά εμένα…
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Man to man!
      ΑΝΔΡΕΑΣ ΑΝΔΡΙΑΝΟΠΟΥΛΟΣ: … και τυχαίνει κάθε φορά να έρχεται αυτός να απαντά. 
      ΠΡΟΕΔΡΕΥΩΝ (Σωτήρης Χατζηγάκης): Τις ερωτήσεις τις επιλέγετε εσείς, κύριε Ανδριανόπουλε, όχι ο Υπουργός.
      ΑΝΔΡΕΑΣ ΑΝΔΡΙΑΝΟΠΟΥΛΟΣ: Τις ερωτήσεις εγώ τις επιλέγω…
      ΠΡΟΕΔΡΕΥΩΝ (Σωτήρης Χατζηγάκης): Ο Υπουργός απαντάει. Αν είναι προς τον Υπουργό Ανάπτυξης, θα απαντήσει ο Υπουργός Ανάπτυξης. Αν είναι προς τον Υπουργό Μεταφορών και Επικοινωνιών, θα απαντήσει ο Υπουργός Μεταφορών και Επικοινωνιών.
      ΑΝΔΡΕΑΣ ΑΝΔΡΙΑΝΟΠΟΥΛΟΣ: Η ερώτηση αυτή είχε γίνει  προς τους Υπουργούς Οικονομίας Οικονομικών και Ανάπτυξης, είχε γίνει και προς τον Υπουργό Εξωτερικών. Ο κ. Νεράντζης μου απάντησε ως και οι τρεις. Το θέμα είναι ότι, δυστυχώς, δεν θα πρέπει να μπαίνει σε άλλα χωράφια. Αναφέρθηκε στην εξωτερική πολιτική. Εγώ δεν ήλθα εδώ να κουβεντιάσουμε περί εξωτερικής πολιτικής -είναι άλλο θέμα- αλλά ούτε είναι σωστό ότι η χώρα δεν καθορίζει την πολιτική της με βάση τι κυρώσεις θα υποβάλουν οι άλλοι.
      Κύριε Υφυπουργέ, μόλις προχθές, στις 29 του μηνός ψηφίσατε ομόφωνα και δώσατε στο Ιράν προθεσμία τριάντα ημερών να διακόψει τον εμπλουτισμό ουρανίου. Τι σημαίνει αυτό; Δώσατε εσείς, η Ελλάδα, μαζί με τις άλλες χώρες του Συμβουλίου Ασφαλείας προθεσμία τριάντα ημερών. Στις 29 Απριλίου θα ξέρουμε τι θα κάνετε. Εγώ δεν θέλω να συζητήσουμε εδώ για την εξωτερική πολιτική, ούτε θέλω να σας περιορίσω τη δυνατότητα ελιγμών. Ένα πράγμα σας ρωτώ: 
      Σε περίπτωση που γίνει κάτι τέτοιο και υλοποιηθεί από πλευράς Ιράν η απειλή, τι κάνουμε, τι προετοιμασίες έχετε κάνει για να κινηθείτε προς άλλες πηγές; Το να μου λέτε ότι θα πάτε στο sport marketing δεν είναι σοβαρό για έναν πολύ απλό λόγο: αν πάτε στο sport marketing μετά από μία τέτοια υλοποίηση απειλής του Ιράν, καταλαβαίνετε ότι ο ελληνικός προϋπολογισμός, όχι θα τιναχθεί στον αέρα, θα ψάχνετε να τον βρείτε. Ήδη στο sport marketing οι τιμές έχουν περάσει τα ύψη. Πού θα πάτε; Πώς θα κατορθώσετε αυτά τα πράγματα; 
      Το ερώτημα είναι: κάνετε συνεννοήσεις με άλλες χώρες, με άλλες πηγές από τώρα για να εξασφαλίσετε μία διαφορετική ροή; Το δε «εισάγετε ελάχιστα από το Ιράν», επιτρέψτε μου να το αμφισβητήσω. Σύμφωνα με το Διεθνή Οργανισμό Ενέργειας και με το petrol am quarterly περίπου το 1,60% των εισαγωγών μας είναι από το Ιράν αμέσως ή εμμέσως. Κατά συνέπεια, μπορείτε να καταλάβετε τι εννοώ. 
      Θα ήθελα απλά να αισθανθώ σαν πολίτης τη σιγουριά ότι η Κυβέρνηση φροντίζει από τώρα και όχι αν συμβεί, αν η σφαίρα φύγει από το πιστόλι, να εξασφαλίσει άλλες εναλλακτικές πηγές ενέργειας και να τρέχουμε τότε με τα γνωστά συνεπακόλουθα  και ξέρετε πολύ καλά σαν αρμόδιος Υπουργός ότι θα υποστείτε συνέπειες. Για σκεφθείτε, όταν ξαφνικά βρεθείτε να θέλετε να αγοράσετε  από το sport marketing πετρέλαιο ογδόντα και  ενενήντα δολάρια, τι θα έχετε να  αντιμετωπίσετε εδώ πέρα και από την Αντιπολίτευση. Εγώ σας  το λέω καλοπροαίρετα, δεν σας το λέω κακοπροαίρετα. 
      Κατά συνέπεια, θα ήθελα μία απάντηση στη λογική ότι έχετε προετοιμαστεί για να αντιμετωπίσετε αυτό το θέμα, ανεξάρτητα από το τι θα γίνει τελικά. Μακάρι να μη γίνει τίποτα. Δεν  θέλω να μου πείτε τι θα κάνετε, γιατί δεν είναι σκόπιμο να αποκαλύψετε τις κινήσεις σας. 
      Επαναλαμβάνω ότι μόλις προχθές θέσατε όριο τριάντα ημερών στο Ιράν να σταματήσει τον εμπλουτισμό ουρανίου. Στις 29 Απριλίου θα πάρετε θέση. Η 29η Απριλίου δεν είναι πολύ μακριά. Δεν είναι πρωταπριλιά, είναι 29 Απριλίου. Καταλαβαίνετε, λοιπόν, ότι τα πράγματα στενεύουν και θα πρέπει να δείξετε τουλάχιστον την ωριμότητα προς εμάς για να αισθανθούμε μία σιγουριά.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Ανδριανόπουλε. 
      Ο κύριος Υφυπουργός έχει το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Μόλις υπάρχει ανάγκη να υπενθυμίσω τον Κανονισμό, απαντώντας στην παρατήρηση του κ. Ανδριανόπουλου. 
      Ο αντιπολιτευόμενος Βουλευτής έχει κάθε δικαίωμα να επιλέξει τα Υπουργεία, προς τα οποία στρέφεται η ερώτησή του. Δεν έχει, όμως, κανένα δικαίωμα να διαλέξει ποιο από τα συναρμόδια Υπουργεία θα έλθει εδώ να του απαντήσει και δεύτερον, ποιος εκ των μελών της πολιτικής ηγεσίας του ενός ή των πλειόνων Υπουργείων, τα οποία νομιμοποιούνται, θα απαντήσει. 
      Αν σας απαντώ εγώ, είναι διότι πρώτα κάνατε ερωτήσεις που υπήγοντο στο Υπουργείο Μεταφορών. Τώρα συνερωτώμενο είναι το Υπουργείο Ανάπτυξης και κρίθηκε από την κυβερνητική πλευρά -και αυτό δεν υπόκειται σε κανέναν έλεγχο- ότι έπρεπε να απαντήσει το Υπουργείο Ανάπτυξης και απαντώ εγώ. Άλλωστε είναι παρών και ο Υπουργός. 
      	Όσον αφορά τις άλλες παρατηρήσεις σας, ήδη έχω απαντήσει. Εδώ λόγω της ρευστότητος που υπάρχει στο θέμα του πετρελαίου και χωρίς ακόμη να υπάρχει αυτό το πρόσθετο στοιχείο, το οποίο θίγετε,  -του οποίου κατανοούμε τη σημασία και τη σοβαρότητα- και χωρίς, λοιπόν, να συντρέχει αυτό το πρόσθετο στοιχείο, είμαστε σε αγρύπνια και εγρήγορση, προκειμένου να μη στερηθούμε αυτών των αναγκαίων ποσοτήτων που χρειάζονται για να κινηθεί η οικονομία. Γι’ αυτό κι έκανα μνεία ότι υπάρχει πρόβλεψη τουλάχιστον για ενενήντα μέρες και ήδη υπάρχουν επίσης και προοπτικές ούτως ώστε να μην υπάρξει έλλειψη.
      	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Υπουργέ.
      	Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      	ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      	Θα συζητηθεί η υπ’ αριθμόν 38/22/17-1-2006 επερώτηση των Βουλευτών του ΠΑ.ΣΟ.Κ., κ.κ. Αγγέλου Μανωλάκη, Αλέξανδρου Ακριβάκη, Μαρίας-Ελένης Αποστολάκη, Χρυσής Αράπογλου, Ιωάννη Βλατή, Βασιλείου Έξαρχου, Απόστολου Κακλαμάνη, Σωκράτη Κοσμίδη, Εμμανουήλ Όθωνα, Θεόδωρου Πάγκαλου, Γεωργίου Παπαγεωργίου, Αλέξανδρου Παπαδόπουλου, Ιωάννη Παρασκευά, Δημητρίου Ρέππα, Νικόλαου Σαλαγιάννη, Κωνσταντίνου Σκανδαλίδη, Στέφανου Τζουμάκα, Κωνσταντίνου Ρόβλια και Μιλτιάδη Παπαϊωάννου προς τον Υπουργό Δημόσιας Τάξης, σχετικά με την πολιτική της Κυβέρνησης σε θέματα δημόσιας τάξης.
      	Πριν δώσω το λόγο στον πρώτο επερωτώντα, θα ήθελα να ανακοινώσω στο Σώμα ότι η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Υγείας και Κοινωνικής Αλληλεγγύης: «Κώδικας Νόμων για τα Ναρκωτικά (Κ.Ν.Ν.)».
      	Επίσης θέλω να σας κάνω γνωστό ότι για τη συζητούμενη επερώτηση Κοινοβουλευτικός Εκπρόσωπος εκ μέρους του ΠΑΣΟΚ ορίζεται ο κ. Παπαϊωάννου, με απόφαση του Γραμματέα του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Ρέππα.
      	 Το λόγο έχει ο πρώτος επερωτών κ. Άγγελος Μανωλάκης.
      	ΑΓΓΕΛΟΣ ΜΑΝΩΛΑΚΗΣ: Ευχαριστώ, κύριε Πρόεδρε.
      	Κύριοι συνάδελφοι, κύριε Υπουργέ, κατ’ αρχάς και πάλι «καλορίζικος», «Καλή επιτυχία» στο έργο σας και να σας πω ότι χαίρομαι ειλικρινά που είστε σήμερα εδώ, σ’ αυτή την κορυφαία διαδικασία κοινοβουλευτικού ελέγχου, στην επερώτησή μας δηλαδή, γιατί ο προκάτοχός σας, ο κ. Βουλγαράκης, δεν είχε έρθει ποτέ σε κοινοβουλευτικό έλεγχο.
      	Επίσης θεωρώ πάρα πολύ σημαντικό το ότι συζητάμε σήμερα στην Ολομέλεια της Βουλής θέματα ευθύνης του Υπουργείου Δημόσιας Τάξης, θέματα που αφορούν την ασφάλεια του πολίτη, θέματα και προβλήματα που άπτονται της δημόσιας ασφάλειας, της εγκληματικότητας, των ανθρωπίνων ελευθεριών και δικαιωμάτων, της ποιότητας και της λειτουργίας της δημοκρατίας μας εν γένει, θέματα, δηλαδή, που το εύρος τους ξεκινά από τη διεθνή εικόνα και από το κύρος της χώρας μας στο εξωτερικό και φθάνει ως την καθημερινότητα του απλού πολίτη, δηλαδή, από τις κλοπές μέχρι τις υποκλοπές.	
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Δύο είναι οι κυριότεροι λόγοι που καθιστούσαν εδώ και αρκετό καιρό επιβεβλημένη αυτή την επερώτηση και μας οδήγησαν βέβαια στην κατάθεσή της. Πρώτον, το γενικευμένο αίσθημα ανασφάλειας και εγκληματοφοβίας, που αναπτύσσεται στους πολίτες από τις ανεπάρκειες και τις αναποτελεσματικές δράσεις της Κυβέρνησης. Δεύτερον, η αθέτηση μιας σειράς προεκλογικών υποσχέσεων της Νέας Δημοκρατίας για τα Σώματα Ασφαλείας και η διαρκής ανακύκλωσή τους με το πρόσχημα των δημοσιονομικών περιορισμών.
      «Η ανασφάλεια των Ελλήνων πολιτών ποτέ δεν είχε φθάσει τους σημερινούς ανησυχητικούς δείκτες» ανέφερε η Νέα Δημοκρατία στο προεκλογικό της πρόγραμμα και το σύνθημά της ήταν «καλύτερη Ελλάδα, με ασφάλεια για όλους τους Έλληνες». Κανείς ασφαλώς δεν μπορεί πλέον να υποστηρίζει ότι δύο χρόνια μετά ζούμε σε μια καλύτερη Ελλάδα, με ασφάλεια για όλους τους Έλληνες και μη, τη στιγμή που ακόμη και ο ίδιος ο Πρωθυπουργός παρακολουθούνταν και δεν ξέρουμε ακόμα από ποιους και γιατί. Συνεχή περιστατικά, όπως απαγωγές Πακιστανών, Ρώσος δραπέτης, τρομοκρατικά χτυπήματα, σκάνδαλο τηλεφωνικών υποκλοπών και άλλα, δείχνουν μια χαλάρωση της αστυνόμευσης, εφησυχασμό και μη εγρήγορση.
      Με δυο λόγια μεταολυμπιακή αποδυνάμωση της έννομης τάξης, αύξηση αισθήματος ανασφάλειας και εγκληματοφοβίας του Έλληνα πολίτη. Τα στοιχεία που συνθέτουν τη μέχρι τώρα κυβερνητική πολιτική για τον τομέα της δημόσιας τάξης και τα οποία αναδείχθηκαν και αναδεικνύονται καθημερινά είναι κυρίως τα εξής:
      Πρώτον, μηδενικό νομοθετικό έργο. Ψηφίστηκε στα δυο τελευταία χρόνια, κύριε Υπουργέ, όπως ξέρετε, μόνο ένα νομοσχέδιο, το ΚΕ.ΜΕ.Α., για το οποίο θα συζητήσουμε και αργότερα. Δεύτερον, λανθασμένες προτεραιότητες και τρίτον, έντονος κομματισμός. 
      Ας έρθουμε τώρα σε συγκεκριμένα ερωτήματα που θέτουμε με την επερώτησή μας.
      Η αύξηση δεικτών της καθημερινής εγκληματικότητας που πλήττει τους πολίτες φανερώνει την παταγώδη αποτυχία της μέχρι τώρα ακολουθούμενης αντεγκληματικής πολιτικής. Το καθημερινό δελτίο συμβάντων είναι εξόχως διαφωτιστικό για την καθημερινότητα του πολίτη. Ληστείες, κλοπές, διαρρήξεις αποτελούν το μόνιμο μοτίβο των δελτίων ειδήσεων. Ηλικιωμένοι άνθρωποι και ανήλικα παιδιά είναι κυρίως στο στόχαστρο των κάθε είδους παραβατών του νόμου. Κάθε δεκαεπτά λεπτά γίνεται μία κλοπή ή μια διάρρηξη. Κάθε ώρα «σηκώνεται» -κλέβεται δηλαδή- ένα Ι.Χ., ενώ κάθε είκοσι οκτώ ώρες γίνεται μια ληστεία στους δρόμους. Αυτά είναι από τα στοιχεία του 2005 για την Αττική. 
      Οι διαρρήξεις κατοικιών το 2005 αυξήθηκαν κατά εξακόσιες ογδόντα επτά σε σχέση με το 2004. Δηλαδή από έξι χιλιάδες τριακόσιες σαράντα επτά πήγαν στις επτά χιλιάδες τριάντα τέσσερις. Οι ληστείες σε καταστήματα το 2005 αυξήθηκαν κατά πεντακόσιες τριάντα δύο. Το 2005 εκλάπησαν επτακόσια τρία αυτοκίνητα περισσότερα από το 2004 και θα μπορούσα να αναφέρω και άλλα. Ταυτόχρονα μόνο στους δυο πρώτους μήνες του 2006 είχαμε εξήντα πέντε οργανωμένες ληστείες μέσα στην Αθήνα.
      Η νεανική παραβατικότητα πρέπει επίσης να μας απασχολήσει, κύριε Υπουργέ. Στοιχεία δημοσκόπησης φανερώνουν την ανησυχία των πολιτών, τη δυσαρέσκειά τους για την αστυνόμευση και τη μη εμπιστοσύνη στην ΕΛ.ΑΣ.. Ενώ είναι διάχυτη η αίσθηση της χειροτέρευσης της κατάστασης σε σύγκριση με ένα χρόνο πριν. Τα ποσοστά από πρόσφατη δημοσκόπηση στην Αττική της εταιρείας «VPRC» -τα έχει δημοσιεύσει η «ΚΑΘΗΜΕΡΙΝΗ» (20.11.2005)- είναι άκρως αποκαλυπτικά. Το 48% των Ελλήνων πολιτών θεωρούν πως η κατάσταση στην εγκληματικότητα συγκριτικά με ένα χρόνο πριν έχει χειροτερέψει. 
      Οι μισοί Έλληνες λέμε ότι είμαστε χειρότερα από πέρυσι. Το 76,30% των πολιτών είναι δυσαρεστημένοι από την αστυνόμευση στη γειτονιά τους. Το 72% των  πολιτών θεωρεί πιθανό τον επόμενο χρόνο κάποιος να προσπαθήσει να τους κλέψει στο δρόμο. Το 65% των πολιτών θεωρεί πιθανό να προσπαθήσει κάποιος να μπει στο σπίτι του. Το 54% των πολιτών εμπιστεύεται λίγο ή σχεδόν καθόλου την Αστυνομία.
      Και τέλος, στην ερώτηση «Ποιους τρόπους θεωρούν οι πολίτες αποτελεσματικότερους για την αντιμετώπιση της εγκληματικότητας;», απαντούν σε συντριπτικά ποσοστά ότι είναι η αύξηση των αστυνομικών περιπολιών στους δρόμους. Και βέβαια πρέπει να μειωθεί η φτώχεια και η ανεργία που έχουμε τα τελευταία χρόνια. 
      Αυτό που δυστυχώς κατάφερε η Νέα Δημοκρατία αυτό το διάστημα είναι η αποδυνάμωση του θεσμού των πεζών περιπολιών και η εγκατάλειψη του αστυνομικού της γειτονιάς. 
      Το σύστημα police on line που θα συνέδεε όλες τις αστυνομικές υπηρεσίες της χώρας έχει καθυστερήσει. Αλήθεια, σε ποιο στάδιο βρίσκεται η υλοποίησή του, κύριε Υπουργέ;
      Την ίδια στιγμή παρ’ όλο που η συνολική δύναμη της ΕΛ.ΑΣ. είναι περίπου πενήντα χιλιάδες άτομα μαζί με τους Συνοριοφύλακες και τους Ειδικούς Φρουρούς –για τους οποίους θα μιλήσουμε κάποια άλλη στιγμή για την ομογενοποίησή τους- η αστυνόμευση είναι ελλιπής. Στην Αττική με υπηρετούντες περίπου είκοσι χιλιάδες αστυνομικούς και τρεισήμισι χιλιάδες κενές οργανικές θέσεις, μόνο χίλιοι περίπου αστυνομικοί είναι σε κάθε βάρδια, μάχιμοι ενώ τρεις χιλιάδες αστυνομικοί υπηρετούν ως συνοδοί ασφαλείας. 
      Αληθεύει κύριε Υπουργέ ότι το Αστυνομικό Τμήμα της Ραφήνας είναι το μόνο τη ευρύτερης περιοχής που είναι στελεχωμένο με βάση το οργανόγραμμα την ίδια στιγμή που όλα τα υπόλοιπα σαράντα τέσσερα της διεύθυνσης Βορειοανατολικής Αττικής παρουσιάζουν σημαντικότατες ελλείψεις; Για παράδειγμα στην Αγία Παρασκευή  προβλέπονται ενενήντα επτά αστυνομικοί και η διαθέσιμη δύναμη είναι πενήντα δύο. Στο Μαρούσι προβλέπονται εκατόν δέκα και είναι πενήντα έξι. Στην Παιανία προβλέπονται τριάντα τέσσερις και είναι είκοσι. Και αυτή είναι η μία όψη.
      Από την άλλη πλευρά, κύριε Υπουργέ, υπάρχει σε εκκρεμότητα η υπόθεση της απαγωγής των Πακιστανών στην οποία δεν δόθηκαν επαρκείς και πειστικές απαντήσεις. Σε πρόσφατη συνέντευξή σας τη θεωρήσατε λήξασα προκαταλαμβάνοντας μάλιστα τον εισαγγελέα που θα παραδώσει το πόρισμα της προανάκρισης σε μερικές μέρες νομίζω. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Από πλευράς Αστυνομίας.
      ΑΓΓΕΛΟΣ ΜΑΝΩΛΑΚΗΣ: Στο μείζον ζήτημα των τηλεφωνικών παρακολουθήσεων όπως και στην υπόθεση των Πακιστανών τα ερωτήματα και οι παραλείψεις είναι πολλά. Η Κυβέρνηση δείχνει να μη θέλει να χυθεί φως σε όλες τις πτυχές των υποκλοπών και να μη λάμψει η αλήθεια. Ο ρόλος της Ε.Υ.Π. σε όλες τις παραπάνω υποθέσεις και η όποια εμπλοκή της καταδεικνύουν με τον πιο περίτρανο και πανηγυρικό τρόπο την ανάγκη εκσυγχρονισμού του θεσμικού πλαισίου της λειτουργίας της και τον αποτελεσματικότερο κοινοβουλευτικό έλεγχο και λογοδοσία της, κάτι που είχε προετοιμάσει ήδη η προηγούμενη κυβέρνηση του ΠΑ.ΣΟ.Κ. αλλά καθυστερεί απαράδεκτα ενώ μόλις προχθές η Α.Δ.Α.Ε. και η επιτροπή των πανεπιστημιακών επεσήμαναν τον κομβικό ρόλο της Ε.Υ.Π. και προέτρεψαν να υπάρξει οριοθέτηση της δραστηριότητας της Ε.Υ.Π. και της Αντιτρομοκρατικής. Εδώ βέβαια, πρέπει να τονιστεί -θα γίνει εκτενέστερα και από τον Κοινοβουλευτικό μας Εκπρόσωπο και από άλλους συναδέλφους- ότι είναι άλλο πράγμα η προμήθεια εξοπλισμού για νόμιμες συνακροάσεις, είναι άλλο πράγμα οι παράνομες συνακροάσεις και πολύ περισσότερο είναι άλλο πράγμα οι υποκλοπές των τηλεφωνημάτων του Πρωθυπουργού.
      Σε εκκρεμότητα επίσης παραμένει η εξιχνίαση, κύριε Υπουργέ, μιας σειράς τρομοκρατικών κτυπημάτων σε Υπουργεία και άλλους στόχους. Παρατηρήθηκε επίσης ασυνεννοησία μεταξύ Υπουργών, έλλειψη κυβερνητικού συντονισμού και ενόχληση της προηγούμενης πολιτικής ηγεσίας του Υπουργείου σας από ενέργειες της δικαιοσύνης. 
      Πέραν αυτών, κύριε Υπουργέ, διαπιστώνουμε την πλήρη εγκατάλειψη και άλλων προεκλογικών δεσμεύσεων της Νέας Δημοκρατίας. Για παράδειγμα για τη δημιουργία πανεπιστημίου αστυνομικών και πυροσβεστικών σπουδών, για τη σύσταση ινστιτούτου αντιεγκληματικής πολιτικής και τη σύσταση ινστιτούτου δικαστηριακών μελετών  και σωφρονιστικής πολιτικής, το νέο πειθαρχικό δίκαιο στην ΕΛ.ΑΣ. και άλλα. 
      Θα ήθελα όμως για άλλη μια φορά να μιλήσω για λίγο και για τις αποδοχές και την εργασιακή θέση του προσωπικού των Σωμάτων Ασφαλείας. Η Νέα Δημοκρατία προεκλογικά υποσχέθηκε αναβάθμιση των αποδοχών του προσωπικού και σχετικά με το αίτημα του επικίνδυνου και ανθυγιεινού αναγνώριζε  τους κινδύνους που υπάρχουν. Τελικά το επικίνδυνο και ανθυγιεινό κατέληξε σε ένα επίδομα ειδικών συνθηκών 14 ευρώ το μήνα σε ένα βάθος τετραετίας και μάλιστα χωρίς να ενσωματώνεται όπως ξέρετε στο βασικό μισθό ενώ μία από τις προσωπικές προεκλογικές δεσμεύσεις του ίδιου του σημερινού Πρωθυπουργού και τότε Αρχηγού της Αντιπολίτευσης σε ομιλία του στη Θεσσαλονίκη ήταν η αύξηση του μισθού του Υπαστυνόμου Β΄ από 720 ευρώ τότε σε 860 ευρώ, δηλαδή, 140 ευρώ αύξηση. Όχι, ότι όλοι οι αστυνομικοί παίρνουν 720 ευρώ. Αυτός ήταν τότε ο μισθός του Υπαστυνόμου  Β΄. Πολλοί αστυφύλακες παίρνουν πολύ λιγότερα. Αυτή η αύξηση όχι μόνο δεν πρόκειται να υλοποιηθεί αλλά και οι πενιχρές αυξήσεις που ανακοινώθηκαν αποτελούν ψιχία, κοροϊδία σε τελική ανάλυση. 
      Σεμνά και ταπεινά εξαπατήθηκαν οι εργαζόμενοι στα Σώματα Ασφαλείας,  όπως έγραφε ένα πανό της Π.Ο.ΑΣ.Υ. πριν από κάποιους μήνες εδώ έξω από τη Βουλή. Και μία ανακοίνωσή της γράφει χαρακτηριστικά στο τέλος «κύριοι τελειώσατε». 
      Σήμερα, κύριε Υπουργέ, προσπαθείτε με νέες υποσχέσεις να κερδίσετε για λίγο ακόμη την ανοχή τους, να ξεκλέψετε λίγο ακόμη χρόνο, όμως καμία ενέργεια δεν υπήρξε για την επέκταση της μάχιμης πενταετίας που καλύπτεται, όπως ξέρετε κι εσείς, από αβεβαιότητα για το αν θα γίνει, πότε θα γίνει και πώς. 
      Όσον αφορά την απόδοση του 10% από τα τηλεοπτικά έσοδα των Π.Α.Ε., παρά την εγκύκλιο ξέρετε ότι αυτό δεν προχωρά. Άλλος συνάδελφός μου θα ασχοληθεί περισσότερο μ’ αυτά τα θέματα. 
      Όσον αφορά τους κανόνες υγιεινής και ασφάλειας και αυτά τα θέματα έχουν μείνει πίσω. Αντί η Κυβέρνηση να αντιμετωπίσει όλα αυτά τα προβλήματα, προτίμησε να ιδρύσει το ΚΕ.ΜΕ.Α., να εφεύρει τον τοπικό αστυνόμο για τον οποίο θα μιλήσουμε αργότερα, να επαναφέρει την Αγροφυλακή και να αφήσει βέβαια και όλη την υποδομή των Σωμάτων Ασφαλείας στην τύχη της.
      Αλήθεια, κύριε Υπουργέ, πώς αξιολογείτε εσείς το ΚΕ.ΜΕ.Α. και ποια είναι η μέχρι τώρα προσφορά του; Θα τα πούμε. Η υλικοτεχνική υποδομή απαξιώθηκε και τα κονδύλια για τη συντήρηση και την εκμετάλλευση όλων των μέσων και των εγκαταστάσεων περικόπηκαν. «Ερείπια» -γράφουν οι εφημερίδες- «είναι τα τμήματα» και το καταγγέλλουν βέβαια και οι ίδιοι οι συνδικαλιστές. 
      Σχετικά με την επανασύσταση της Αγροφυλακής, η ελληνική κοινωνία αδυνατεί να κατανοήσει την αναγκαιότητα ενός θεσμού με αναχρονιστικό χαρακτήρα και έντονη «οσμή» κομματικού βολέματος. Οι αρμοδιότητες της Αγροφυλακής, αλλά και άλλες, θα μπορούσαν να περάσουν στις κατά τόπους Δημοτικές Αστυνομίες. Δυστυχώς όμως, η Δημοτική Αστυνομία δεν στηρίζεται και δεν έχει γίνει και η απαραίτητη οριοθέτηση για τη μη αλληλοκάλυψη των καθηκόντων της με άλλες αρχές. 
      Κύριε Υπουργέ, το ποσό που έχει προβλεφθεί στον προϋπολογισμό -15.350.000. ευρώ- και οι προσλήψεις που θα γίνουν –χίλιες διακόσιες- σε πρώτη φάση θα έπρεπε να διατεθούν αλλού, για παράδειγμα στην Πυροσβεστική Υπηρεσία.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα πάρω λίγο και από το χρόνο της δευτερολογίας μου.
      Στην Πυροσβεστική τα δύο χρόνια που πέρασαν δεν υπήρξε καμία αναβάθμιση ή ενίσχυσή της. Οι τρεις χιλιάδες κενές οργανικές θέσεις πυροσβεστών που υποσχεθήκατε έγιναν τεσσερισήμισι χιλιάδες γιατί, όπως ξέρετε, ακυρώθηκε η προκήρυξη που είχε γίνει από την προηγούμενη κυβέρνηση και ακόμη δεν υπάρχει τίποτε. Μόνο κάνατε εξαγγελία για εξακόσιους, αλλά με άλλες διαδικασίες πρόσληψης -που θα τις συζητήσουμε στη δευτερολογία μου- πιο αδιαφανείς, με μοριοδότηση, υπερμοριοδότηση, συνέντευξη και άλλα.
      Σχετικά με τους εποχικούς πυροσβέστες, οι ρυθμίσεις για την πριμοδότησή τους που σχεδιάζεται ξέρετε ότι είναι δυσμενέστερες σε σύγκριση με το π.δ. 167/2003 που είχε προωθήσει η κυβέρνηση του ΠΑ.ΣΟ.Κ..
      Τέλος, παρά τις προεκλογικές σας υποσχέσεις, ο κομματισμός και η ευνοιοκρατία έκαναν έντονη την παρουσία τους στις κρίσεις και στις μεταθέσεις επιφέροντας αναταραχές στις τάξεις της ΕΛ.ΑΣ. με αρνητικές επιπτώσεις στην αστυνόμευση, στη συνοχή του αστυνομικού σώματος και τελικά στο αίσθημα ασφαλείας του πολίτη.
      	Κύριε Υπουργέ, για πρώτη φορά στην ιστορία των κρίσεων στην ανώτατη ηγεσία των Σωμάτων Ασφαλείας είχαμε «βροχή» παραιτήσεων πριν ακόμη συνέλθει το ΚΥ.Σ.Ε.Α.. Λίγο παλιότερα θα θυμάστε το μνημειώδες φιάσκο με την πρόσληψη των φρουρών στην Τράπεζα της Ελλάδος που έγινε με αδιαφανείς διαδικασίες όπου προσλήφθηκαν συγγενείς και φίλοι.
      	Τελειώνοντας, ας δούμε για λίγο τις πρόσφατες δικές σας εξαγγελίες. Τι είπατε τελευταία; «Μέτρα ενίσχυσης της αστυνόμευσης με δόκιμους αστυφύλακες». Αυτές οι τοποθετήσεις των δοκίμων αστυφυλάκων γίνονταν και παλιότερα. Ξεκινήσατε επιχειρήσεις-σκούπα, πράγμα που είχε χαλαρώσει μετά τους Ολυμπιακούς Αγώνες και δεν γινόταν. Αυτό γινόταν ανά τακτά χρονικά διαστήματα πριν από τους Ολυμπιακούς Αγώνες. Βέβαια δεν έφταιγαν κατά την άποψή μου οι διοικητές του Καλάμου κ.λπ. που μεταθέσατε. Άλλα έφταιγαν εκεί, θα τα πούμε άλλη ώρα.
      	Η σύσταση της Δικαστικής Αστυνομίας κι αυτή έχει καθυστερήσει. Μιλήσατε για τον τοπικό αστυνόμο. Ο τοπικός αστυνόμος, κύριε Υπουργέ, δεν μπορεί να κάνει εύκολα αστυνόμευση. Είναι μόνος του, είναι ένας. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Δύο είναι.
      ΑΓΓΕΛΟΣ ΜΑΝΩΛΑΚΗΣ: Για παράδειγμα, μπορεί να συλλάβει; Ένας ίσον κανένας. Εκτός αυτού, τους βάζετε και τους πληρώνει ο δήμος, απ’ ό,τι ξέρω. Προβλέπονται 6.000.000 και κάτι ευρώ.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Στέγη μόνο. 
      ΑΓΓΕΛΟΣ ΜΑΝΩΛΑΚΗΣ: Στέγη, όλα αυτά. Θα πληρώνει, δηλαδή, τα έξοδα αυτά ο δήμος, ενώ εσείς έχετε λεφτά για την Αγροφυλακή. Τι να πρωτοπούμε για την Αγροφυλακή; 
      Εν πάση περιπτώσει, θεωρώ ότι για σας μπορεί να είναι ο ακρογωνιαίος λίθος, αλλά είναι οπισθοδρομική και σίγουρα συντηρητική αντίληψη. Άλλωστε γι’ αυτό και η Κ.Ε.Δ.Κ.Ε. και το Τεχνικό Επιμελητήριο και η Π.Ο.ΑΣ.Υ. και πολλές μη κυβερνητικές οργανώσεις έχουν μιλήσει. 
      Τελειώνοντας, κύριε Υπουργέ, νομίζω ότι με άλλα μέτρα πρέπει να χτίσουμε το αίσθημα ασφάλειας του πολίτη, με περισσότερη, βέβαια, συνοχή μέσα στους αστυνομικούς. Πρέπει να βγάλουμε τους αστυνομικούς έξω, να τους αναδιατάξουμε σωστά και να ακολουθήσουμε άλλες πολιτικές που ευχαρίστως να συζητήσουμε μαζί. 
      Ευχαριστώ πολύ, κύριε Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Μανωλάκη.  Απομένουν πέντε λεπτά για τη δευτερολογία σας. 
      Ο κ. Βλατής έχει το λόγο. 
      ΙΩΑΝΝΗΣ ΒΛΑΤΗΣ: Ευχαριστώ, κύριε Πρόεδρε. 
      Κύριε Υπουργέ, κύριοι συνάδελφοι, είναι, πράγματι, γεγονός αναμφισβήτητο ότι η χώρα μας, όλος ο ελληνικός λαός, διολισθαίνει καθημερινά σε ένα καθεστώς γενικευμένης ανασφάλειας, ανασφάλεια στην αγορά, ανασφάλεια στα εργασιακά δικαιώματα, ανασφάλεια για το μέλλον των παιδιών μας και σιγά-σιγά αλλά σταθερά έρχεται και φωλιάζει στη συνείδηση του κάθε Έλληνα πολίτη η ανασφάλεια στην καθημερινή του ζωή. 
      Οι συνθήκες ανασφάλειας όταν γενικεύονται, κύριε Υπουργέ, μας οδηγούν με μαθηματική ακρίβεια σε μια κοινωνία φοβική, μια κοινωνία εσωστρεφή χωρίς αλληλεγγύη, μια κοινωνία που τα μέλη της στρέφονται ολοένα και περισσότερο στον εαυτό τους και στο ατομικό τους συμφέρον. Νομίζω ότι δεν μας τιμά καθόλου ως χώρα αυτό. 
      Η πολιτεία έχει ακέραια την ευθύνη γι’ αυτήν την κατάσταση. Η Κυβέρνηση έχει χρέος προς όλους τους πολίτες, έχει χρέος προς τη δημοκρατία να διασφαλίζει τη δημόσια τάξη. Σήμερα δύο χρόνια μετά την ανάληψη των καθηκόντων της η Κυβέρνηση της Νέας Δημοκρατίας συνεχίζει, δυστυχώς, σε όλους, μα όλους, τους τομείς να επικαλείται το κακό παρελθόν. 
      Όμως, σήμερα, κύριε Υπουργέ, έχετε δημιουργήσει ήδη παρελθόν και δυστυχώς για σας έχετε και παρόν. Έχετε ήδη καταγράψει και συνεχίζετε να καταγράφετε αποτελέσματα της δικής σας διακυβέρνησης και μ’ αυτά τα αποτελέσματα θα κρίνεστε από εδώ και πέρα. Δυστυχώς για σας τα αποτελέσματα στο χώρο της δημόσιας τάξης, στο χώρο της Αστυνομίας, στο χώρο της Πυροσβεστικής, είναι με μια λέξη οικτρά. Και στη ζωή κρινόμαστε όλοι εκ του αποτελέσματος. 
      Δυστυχώς, κύριε Υπουργέ –και εύχομαι η θητεία σας να είναι μια πετυχημένη θητεία- είστε νέος στο Υπουργείο, αλλά η συλλογική ευθύνη της Κυβέρνησης επιβάλλει να ακούσετε εσείς αυτήν την κατάσταση και να απαντήσετε εσείς σε αυτά τα προβλήματα, προβλήματα που καθημερινά οξύνονται. 
      Η εγκληματικότητα αυξάνεται και μάλιστα η βαριά εγκληματικότητα. Κακοποιοί με βαρύ οπλισμό ληστεύουν οποιαδήποτε τράπεζα σε οποιοδήποτε μέρος, ακόμα και στο πιο πολυσύχναστο μέρος της Αθήνας, με αποτέλεσμα να έχουμε και θύματα, να έχουμε και τεράστιο κίνδυνο στους πολίτες που βρίσκονται σ’ αυτούς τους τόπους. Το οργανωμένο έγκλημα εξελίσσεται αλματωδώς, εκσυγχρονίζεται σε τεχνολογία και η ελληνική πολιτεία φαντάζει ανήμπορη να αντιδράσει. 
      Τα ατυχήματα στους δρόμους τα δύο τελευταία χρόνια –και προσέξτε το αυτό, κύριε Υπουργέ- αυξήθηκαν αλματωδώς. Ογδόντα νεκρούς περισσότερους είχαμε το 2005 σε σχέση με το 2004 και δύο χιλιάδες τραυματίες περισσότερους και μάλιστα ύστερα από μία τριετία 2001-2003, όπου είχαμε μία σταθερή και θεαματική μείωση των ατυχημάτων στους δρόμους. 
      Θα ήθελα να κάνω μία παρένθεση σ’ αυτό το σημείο, κύριε Υπουργέ. Υπάρχουν πληροφορίες ότι στο Υπουργείο σας μεταξύ συμβούλων του Υπουργού έχει στηθεί βιομηχανία σβησίματος κλήσεων της Τροχαίας, πράγμα που είχε εκλείψει σε μεγάλο βαθμό, ίσως και εντελώς, τα προηγούμενα χρόνια.
      Θα ήθελα μία απάντηση σ’ αυτό και ειλικρινά ελπίζω να μην είναι αληθινές οι πληροφορίες, γιατί το αντίθετο θα είναι τραγικό. 
      Συνεχίζοντας, κύριε Πρόεδρε, με την κατάσταση που έχω περιγράψει, οι πολίτες εύλογα περιμένουν την αντίδραση της πολιτείας. Η Ελληνική Αστυνομία όμως δείχνει να μην ανταποκρίνεται στις ανάγκες της εποχής. Δείχνει να μην αντιδρά στην επιδείνωση της κατάστασης. Αυτή η κατάσταση όμως δεν μπορεί να ξεπεραστεί με τις πολιτικές της Κυβέρνησης της Νέας Δημοκρατίας. Με τον κομματισμό να επικρατεί στις επιλογές και τοποθετήσεις των στελεχών δεν νικιέται η γραφειοκρατία. Με τις ψηφοθηρικές πολιτικές το μόνο που μπορείς να πετύχεις, είναι να αυξήσεις τους βολεμένους, τους λουφαδόρους, όχι τους μάχιμους.
      Αλήθεια πόσες χιλιάδες αστυνομικοί υπηρετούν στο Υπουργείο σας και στα γραφεία των κεντρικών υπηρεσιών αντί να βρίσκονται στους δρόμους, αντί να στελεχώνουν τις μάχιμες υπηρεσίες, αντί να βρίσκονται στις περιπολίες που εσείς καταργήσατε; Και με ποια κριτήρια επιλέγονται τα στελέχη; Με την αξιοσύνη τους, με τα αποτελέσματά τους, με την αξιολόγησή τους, ή μήπως με βάση τον τόπο καταγωγής τους; Αν είναι συγχωριανοί ή κοντοχωριανοί του αρχηγού, ή αν είναι φίλοι της Νέας Δημοκρατίας; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Όμως, οι πολιτικές δεν υλοποιούνται με τέτοια μέτρα, κύριε Υπουργέ και κύριοι συνάδελφοι. Οι πολιτικές υλοποιούνται με σχεδιασμό και με τη διάθεση των απαραίτητων πόρων. Εσείς πόρους δεν διαθέτετε. Μειώσατε τον προϋπολογισμό του Υπουργείου Δημόσιας Τάξης για το 2006 επικαλούμενοι τη δημοσιονομική κατάσταση που εσείς δημιουργήσατε με την απογραφή σας. Ωστόσο βρήκατε χρήματα για να ιδρύσετε το Σώμα των Αγροφυλάκων, όταν όλοι μα όλοι, ακόμα και εσείς γνωρίζετε ότι καμία ανάγκη δεν εξυπηρετεί παρά μόνο την τακτοποίηση μερικών χιλιάδων «γαλάζιων» παιδιών. 
      Και δεν φτάνουν αυτά. Πρόσφατα εκδώσατε προεδρικό διάταγμα –αναφέρθηκε πριν ο συνάδελφος- με το οποίο ασκείτε έναν ωμό εκβιασμό στην Τοπική Αυτοδιοίκηση. Για να ενεργοποιήσετε τον τοπικό αστυνόμο ζητάτε από την Τοπική Αυτοδιοίκηση, από τους δήμους της χώρας –και μάλιστα από ποιους; από τους μικρούς, τους απομακρυσμένους, τους φτωχούς δήμους χωρίς έσοδα, γιατί εκεί δεν υπάρχει αστυνομία - να εξασφαλίσουν τα λειτουργικά έξοδα για να ιδρυθεί ο τοπικός αστυνόμος, ο οποίος θα ασκεί αποκλειστικά αρμοδιότητες της Ελληνικής Αστυνομίας και όχι αρμοδιότητες του δήμου.
      Αυτό, κύριε Υπουργέ, είναι πρωτάκουστο, είναι ανήκουστο και ελπίζω να μην προχωρήσετε στην εφαρμογή αυτής της πολιτικής.
      Θα ήθελα να κλείσω με δύο λόγια για την περιφέρειά μου όπου η κατάσταση στην Αστυνομία είναι στο απροχώρητο. 
      Είχα καταθέσει ερώτηση πριν από μερικούς μήνες και ήρθε και με επιβεβαίωσε και η Ένωση των Αστυνομικών Υπαλλήλων της περιοχής μόλις πριν από δύο-τρεις μέρες με συνέντευξη Τύπου. 
      Η οργανικότητα της Αστυνομίας στο Νομό της Κοζάνης είναι καλυμμένη μόλις κατά 75%. Υπάρχουν ενενήντα κενές θέσεις στο Νομό Κοζάνης. Να σας πω επίσης, ότι ολόκληρη η επαρχία Βοΐου αυτήν τη στιγμή δεν έχει περιπολίες. Είναι πενήντα χωριά χωρίς να έχουν καμία περιπολία, γιατί δεν έχει το προσωπικό να συγκροτήσει τις ομάδες να μπουν στο αυτοκίνητο για γυρνάνε στα χωριά. 
      Επίσης, και το κτήριο της Αστυνομίας –του οποίου το φάκελο πήρατε ώριμο για να το δημοπρατήσετε και μάλιστα δόθηκε και ενημέρωση στις εφημερίδες των Ευρωπαϊκών Κοινοτήτων- που το έχει άμεση ανάγκη ο τόπος και που όλοι οι τοπικοί φορείς βοήθησαν για να φτάσει σ’ αυτό το σημείο …
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Βλατή, ολοκληρώστε.
      ΙΩΑΝΝΗΣ ΒΛΑΤΗΣ: Τελειώνω, κύριε Πρόεδρε, και δεν θα κάνω χρήση της δευτερολογίας μου.
      ΠΡΟΕΔΡΕΥΩΝ (Γεώργιος Σούρλας): Θα σας κρατήσω το χρόνο. 
      ΙΩΑΝΝΗΣ ΒΛΑΤΗΣ: Αυτήν τη στιγμή παραμένει στα χαρτιά. Δεν προχωρήσατε στη δημοπράτηση του αστυνομικού μεγάρου της Κοζάνης.
      Οι πολίτες, κύριε Υπουργέ, θέλουν μία κυβέρνηση που να εγγυάται την ασφάλειά τους. Δεν θέλουν έναν Πρωθυπουργό που να λέει και να δηλώνει ότι είναι θύμα και αυτός της παρακολούθησης του τηλεφώνου του.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βλατή. Εξαντλήθηκε και ο χρόνος της δευτερολογίας σας, κύριε συνάδελφε.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, τριάντα μαθητές και μαθήτριες και πέντε συνοδοί-καθηγητές από το Γυμνάσιο Τήνου.
      Η Βουλή τους καλωσορίζει και τους εύχεται καλές σπουδές.
      (Χειροκροτήματα από όλες τις πτέρυγες της Βουλής)
       Τους πληροφορούμε ότι βρισκόμαστε σε συνεδρίαση κοινοβουλευτικού ελέγχου, όπου είναι οι επερωτώντες, οι ελέγχοντες την Κυβέρνηση Βουλευτές της Αντιπολιτεύσεως και ο αρμόδιος Υπουργός Δημόσιας Τάξης. Γι’ αυτό υπάρχει αυτός ο μικρός αριθμός Βουλευτών στην Αίθουσα.
      Το λόγο έχει ο κ. Παρασκευάς.
      ΙΩΑΝΝΗΣ ΠΑΡΑΣΚΕΥΑΣ: Ευχαριστώ, κύριε Πρόεδρε.
      Κύριε Υπουργέ, από την πρώτη ημέρα του ανασχηματισμού και με τον τρόπο που έγινε και με το Υπουργείο που αναλάβατε και με το Υπουργείο που ανέλαβε ο προκάτοχός σας, είχα μία απορία. Προσπαθούσα, τελικά, να δω και να σας ταυτίσω με κάποιον μυθικό ήρωα, επειδή ξέρω την ιδιαίτερη κλίση σας στην ποίηση, τη φιλοσοφία, τη μυθολογία. Και απορώ τώρα εκεί που πήγε ο κ. Πολύδωρας ποιος μυθικός ήρωας του ταιριάζει.
      Δεν μπορώ να τον βρω. Ίσως τελικά, όταν απαντήσετε, κύριε Υπουργέ, να μας πείτε εσείς. Είστε Αίαντας, είστε Περσέας, είστε Ηρακλής, Διομήδης; Ειλικρινά, αναρωτιέμαι τι θα επιλέξετε. 
      ΧΡΗΣΤΟΣ ΖΩΗΣ: Τον Ηρακλή.
      ΙΩΑΝΝΗΣ ΠΑΡΑΣΚΕΥΑΣ: Όπως επίσης αναρωτιέμαι, κύριε Υπουργέ, γιατί τελικά συνολικά την παράταξή σας την κατατρέχει μία μανία κατεδάφισης των πάντων. Δεν βρήκατε τίποτα όρθιο; Δηλαδή, τελικά, τόσα χρόνια αυτός ο τόπος ήταν στον αυτόματο πιλότο, όπως έλεγε και ο κ. Καραμανλής σαν Αρχηγός της Αξιωματικής Αντιπολίτευσης, αλλά, δυστυχώς, τώρα που είναι Πρωθυπουργός, κρυπτόμενος στο Μέγαρο Μαξίμου, δεν μπορεί να τον ανακαλύψει τον αυτόματο πιλότο;
      Πέρασαν αρκετά χρόνια, κύριε Υπουργέ, για να εξαλειφθεί –γιατί έχουμε περίπου την ίδια ηλικία- και θυμάστε, τελικά, τι συνέβαινε στα χωριά μας. Η εξουσία ήταν ο παπάς, ο δάσκαλος και ο χωροφύλακας. Για να εξαλειφθεί εκείνο το συναίσθημα του φόβου απέναντι στο χωροφύλακα, χρειάστηκαν πολλά χρόνια, τόσα χρόνια. Και φθάσαμε σ’ ένα σημείο, μετά από μία πολιτική συνετή, αλλά με στοχεύσεις, να υπάρξει μία συμφιλίωση μεταξύ των πολιτών και της πρώην Χωροφυλακής και της Αστυνομίας και των Σωμάτων Ασφαλείας, όπως ονομάζονται σήμερα.
      Σήμερα τι συμβαίνει; Αρχίζει, τελικά, μία αντίστροφη μέτρηση. Κύριε Υπουργέ, ποιος ο λόγος και με πράξεις και με παραλείψεις να προσπαθείτε, ουσιαστικά, να απαξιώσετε τα Σώματα Ασφαλείας και να υψώνετε τείχη μεταξύ των Σωμάτων Ασφαλείας και του ελληνικού λαού; 
      Εάν μέχρι πρότινος, κύριε Υπουργέ, μπορούσατε να επικαλεστείτε το κακό ΠΑ.ΣΟ.Κ. ή τη διακυβέρνηση του ΠΑ.ΣΟ.Κ. τόσα χρόνια, τώρα έχετε πια παρελθόν, όχι εσείς προσωπικά στο Υπουργείο Δημόσιας Τάξης, αλλά η παράταξή σας συνολικά. Ίσως έχετε παρόν, αλλά αυτό το οποίο είναι βέβαιο είναι ότι δεν θα έχετε μέλλον, έτσι όπως θα πάτε.
      Εάν κάνει κάποιος μία μικρή διαδρομή στα δύο χρόνια της άσκησης της εξουσίας από τη μεριά της Νέας Δημοκρατίας, διαπιστώνει ακόμα και ο πιο καλόπιστος κριτής ότι έχετε μία εμφανή αδυναμία στη διαχείριση των οποιονδήποτε κρίσεων. Όσο μικρή και αν είναι, μπορείτε να θυμηθείτε μία κρίση –τι θέλετε, ΣΙΝΟΥΚ, Πακιστανούς, μικροληστείες, πάρτε οτιδήποτε- που να πείτε ότι αυτή η Κυβέρνηση διαχειρίστηκε αυτήν τη μικρή κρίση έστω με μία σχετική επιτυχία; Χρυσάφι πιάνετε, κάρβουνο το κάνετε. Κάρβουνο πιάνετε, καρβουνόσκονη το κάνετε. Δεν έχετε αφήσει τίποτα, μα τίποτα. 
      Και δεν φτάνει μόνο αυτό, αλλά έχει αρχίσει πια να αποτελεί είδηση στα δελτία ειδήσεων αν δεν έχει υπάρξει ληστεία. Οπότε, τελικά, παραφράζοντας ένα σχετικό σλόγκαν, θα μπορούμε να πούμε, κύριε Υπουργέ, ότι μία ληστεία την ημέρα την ασφάλεια την κάνει πέρα. Αυτό είναι το σλόγκαν, ουσιαστικά, το οποίο μπορεί να επικρατήσει, γιατί κάπως έτσι βιώνει ο Έλληνας πολίτης την κατάσταση.
      Στα μεγάλα ζητήματα τώρα. Θυμάστε τελικά την ακρόαση των Υπουργών Δικαιοσύνης και Δημόσιας Τάξης για το θέμα της σύλληψης ή μη σύλληψης των Πακιστανών, της εξέτασής τους ή της μη εξέτασής τους; Θυμάστε ποιο ήταν εκείνο το θέατρο του παράλογου που αντιμετωπίσαμε στην αρμόδια επιτροπή; 
      Για μένα και για την παράταξή μας συνολικά, κύριε Υπουργέ, υπάρχει ένα πάρα πολύ αρνητικό στοιχείο. Αυτή η υποβόσκουσα αντιδικία και αντίθεση μεταξύ Υπουργείου Δικαιοσύνης και Υπουργείου Δημόσιας Τάξης. Για όνομα του Θεού! Αυτή η αντιδικία και η υποβόσκουσα κρίση είναι βλαβερή, είναι βλαπτική για τη λειτουργία των θεσμών. Γιατί αν δεν υπήρχε αυτό, δεν θα δίνονταν αντιφατικές απαντήσεις. Επίσης, δεν θα δίνονταν αντιφατικές απαντήσεις και δεν θα προσπαθούσε ένας Υπουργός να ρίξει το μπαλάκι στον άλλον Υπουργό και στη μεγάλη υπόθεση των υποκλοπών.
      Έγιναν αυτές οι ακροάσεις. Πήρε κανείς από μας καμία απάντηση; Το μόνο τελικά, το οποίο εισπράξαμε είναι ότι ο Υπουργός Δημόσιας Τάξης είναι ανεύθυνος, ευθύνεται η δικαιοσύνη ή η δικαιοσύνη είναι ανεύθυνη, γιατί το  Υπουργείο Δημόσιας Τάξης δεν έδωσε στοιχεία στο Υπουργείο Δικαιοσύνης, ούτως ώστε να προχωρήσουν οι έρευνες.
      Αυτές οι εμφύλιες διαμάχες μεταξύ των Υπουργών της Νέας Δημοκρατίας είναι σύνηθες φαινόμενο. Είναι ελάχιστα τα μονοπρόσωπα Υπουργεία. Και εσείς, κύριε Πολύδωρα, θα λέτε για τον κ. Μαρκογιαννάκη «και εσύ έφυγες νωρίς». Έφυγε από Υφυπουργός, μείνατε μόνος σας και δεν υπάρχει κανένα πρόβλημα. Άρα, θα δεν υπάρχει καμία διαμάχη στο  Υπουργείο Δημόσιας Τάξης. Παραμένετε απόλυτος άρχοντας. 
      Η διάσταση των Υπουργών είναι φανερό και κατανοητό σε όλους μας, κύριε Υπουργέ, ότι δεν επιτρέπει πια να περπατήσει καμιά διαδικασία ελέγχου των διαφόρων παρανομιών, εκνομιών, παραβάσεων, υπερβάσεων, παραλείψεων. 
      Και μετά από τόσο καιρό μπορώ να ρωτήσω: Τι έγινε με τους Πακιστανούς; Δόθηκε καμιά απάντηση; Ποιοι τους συνέλαβαν;  Ποιος τους εξέτασε; Ποιος έδωσε την εντολή; Υπήρχε εισαγγελική άδεια; Τι έγινε; Ποιο είναι το τελικό συμπέρασμα; Δεν οφείλει τελικά το Υπουργείο Δημόσιας Τάξης μια απάντηση σε ένα τόσο σοβαρό θέμα; 
      Είναι για καταγραφή, όμως, στο βιβλίο Γκίνες το να μην μπορεί η Κυβέρνηση και ειδικότερα το Υπουργείο Δημόσιας Τάξης, με τις παράπλευρες υπηρεσίες του, να προστατεύσει ούτε καν το απόρρητο των συνομιλιών του Πρωθυπουργού και να ερχόμαστε να λέμε «ο κύριος Πρωθυπουργός είναι θύμα». Είναι θύμα τίνος; Είναι θύμα ανικανότητας των συνεργατών του ή είναι θύμα ανικανότητας δικιάς του να κυβερνήσει αυτόν τον τόπο. «Εξ όνυχος τον λέοντα», κύριε Υπουργέ. 
      Μήπως, όμως, ξέρει ο αρμόδιος Υπουργός πώς λειτουργεί η Ε.Υ.Π.; Ξαναβγήκε πάλι στην επιφάνεια, ξαναβγήκε πάλι στον αφρό. Και κάθε φορά, κύριε Υπουργέ, που η Ε.Υ.Π. και οι λειτουργίες της βγαίνουν στον αφρό, τότε δεν προμηνύονται καλά για τη δημόσια ζωή του τόπου. Παρακολουθεί, τελικά, η Ε.Υ.Π. πολίτες ή όχι; Δόθηκε άδεια από κάποια εισαγγελική αρχή για παρακολουθήσεις, έστω μεμονωμένων αριθμών; Υπάρχει εντολή για την παρακολούθηση αριθμού από αριθμό; Υπάρχει εντολή για την καταγραφή συνομιλιών; 
      Κύριε Υπουργέ, τα Σώματα Ασφαλείας και στη διάρκεια διεξαγωγής των Ολυμπιακών Αγώνων και μετά τους Ολυμπιακούς Αγώνες πήραν εύσημα από όλες τις πλευρές. Πήραν εύσημα από τους πολίτες, πήραν εύσημα από τις ξένες αντιπροσωπείες, πήραν εύσημα σχεδόν από όλους όσους συμμετείχαν στη διεξαγωγή των Ολυμπιακών Αγώνων.
      Σήμερα τι συμβαίνει; Ο πολίτης πιστεύει, ουσιαστικά, ότι δεν υπάρχει αστυνομία και νιώθει τελείως, μα τελείως ανασφαλής. Το αίσθημα ανασφάλειας και ανησυχίας, κύριε Υπουργέ, διακατέχει πια όλους τους πολίτες, διαπερνάει όλη τη ραχοκοκαλιά, όλο τον κοινωνικό ιστό. Δεν υπάρχει κάποιος που να λέει «εγώ μένω στα βόρεια προάστια» ή «εγώ μένω σε ένα μικρό νησί» ή «μένω σε μια κάποια πόλη και μπορώ να νιώθω ασφαλής».
      ΠΡΟΕΔΡΕΥΩΝ (Γεώργιος Σούρλας): Ολοκληρώστε παρακαλώ.
      ΙΩΑΝΝΗΣ ΠΑΡΑΣΚΕΥΑΣ: Αν πάμε μαζί μια βόλτα, κύριε Υπουργέ, τώρα το χειμώνα -όχι το καλοκαίρι- στα νησιά της περιοχής μας θα διαπιστώσετε ότι στα περισσότερα από αυτά τα νησιά δεν υπάρχει το κράτος, δεν υπάρχει ούτε καν αστυνομικός, δεν υπάρχει τίποτα.
      Και αν πάμε το καλοκαίρι, θα διαπιστώσετε ότι οι υπηρεσίες ελέγχου είτε στα αεροδρόμια είτε στα λιμάνια υπολειτουργούν κατά το χειρότερο δυνατό τρόπο. Ληστείες, μικροκλοπές, παραβάσεις, μικροπαραβάσεις των δικαιωμάτων των πολιτών είναι στην καθημερινή ημερήσια διάταξη.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα μου δώσετε μισό λεπτό ακόμα.
      ΠΡΟΕΔΡΕΥΩΝ (Γεώργιος Σούρλας): Έχετε υπερβεί κατά πολύ το χρόνο. Κλείστε σας παρακαλώ.
      ΙΩΑΝΝΗΣ ΠΑΡΑΣΚΕΥΑΣ: Αφήστε παρακαλώ, κύριε Υπουργέ, τα Σώματα Ασφαλείας στην υπηρεσία των πολιτών. Δεν έκανα καμία αναφορά, αλλά το αφήνω για το τέλος. Μην προσπαθείτε να μετατρέψετε τα Σώματα Ασφαλείας σε κομματικό μηχανισμό της Νέας Δημοκρατίας. Κάνετε κακό στον τόπο. Ανακαλέστε, αν είναι δυνατόν, αυτήν την υπουργική απόφαση για τον τοπικό σερίφη. Είναι αμαρτία για τους πολίτες, είναι κακό για τα μικρά χωριά εκεί που ζουν πολύ λίγοι πολίτες να έχουν έναν τέτοιο θεσμό.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Παρασκευά.
      Το λόγο έχει ο κ. Όθωνας.
      ΕΜΜΑΝΟΥΗΛ ΟΘΩΝΑΣ: Ευχαριστώ, κύριε Πρόεδρε.
      Κύριε Υπουργέ, φαντάζομαι ότι ακούσατε για κάτι ξεχασμένες αφίσες, που επιμένουν να κρέμονται σε ορισμένα ακόμα σημεία της χώρας και έγραφαν εκείνο το φοβερό προεκλογικό σύνθημα –ένα από τα πολλά- «Καλύτερη Ελλάδα με ασφάλεια για όλους τους πολίτες». Ηχούν ακόμα στα αυτιά των πολιτών τα μεγάλα λόγια και οι διαβεβαιώσεις της παράταξής σας για τις συνθήκες ασφάλειας, για το κράτος δικαίου, για την αναβάθμιση των υπηρεσιών αστυνόμευσης στη χώρα. 
      Οι ξεχασμένες, όμως, αφίσες, οι ξεχασμένες υποσχέσεις συγκρούονται και αντιφάσκουν με μια ζοφερή πραγματικότητα και στον τομέα αυτό, μια πραγματικότητα που νομίζω ότι, όσο και αν περιγράφηκε στη διάρκεια αυτής της συζήτησης, ακόμα δεν μπορούμε να μεταφέρουμε, καθώς και την αγωνία της συντριπτικής πλειοψηφίας των πολιτών, των Ελλήνων και των Ελληνίδων, που βιώνουν ένα σταδιακά διογκούμενο αίσθημα ανασφάλειας, αποτέλεσμα μιας σειράς μικρών και μεγάλων λαθών, παραλείψεων και ανεπαρκειών της πολιτικής ηγεσίας της σημερινής Κυβέρνησης και στον κρίσιμο τομέα της δημόσιας τάξης. 
      Γιατί πρέπει να σας πούμε, κύριε Υπουργέ, ότι και στον τομέα αυτό δεν μπορεί κανείς να παρατηρήσει μια απλή στασιμότητα, παρατηρεί αναμφισβήτητα μια ραγδαία υποχώρηση και των βημάτων που είχαν γίνει, παρά τα προβλήματα που πιθανώς να υπήρχαν και προφανώς υπήρχαν, όπως και σε όλους τους τομείς. Παρατηρεί η ελληνική κοινωνία τη σταδιακή εγκατάλειψη ενός πλαισίου πολιτικής στο χώρο, που είχε υιοθετηθεί από τις προηγούμενες κυβερνήσεις και τους προηγούμενους Υπουργούς, και μάλιστα η απόδραση από αυτό το πλαίσιο πολιτικής, που κατά την άποψή μας αναβάθμισε σε ένα αρκετά ικανοποιητικό επίπεδο τις παρεχόμενες υπηρεσίες στους πολίτες και ήταν σε ένα δρόμο που μπορούσατε, χτίζοντας εκεί πάνω, να κάνετε ακόμα πιο ορατά τα αποτελέσματα, έγινε αμέσως μετά την ολοκλήρωση των Ολυμπιακών Αγώνων. Αφού οι προκάτοχοί σας στην πολιτική ηγεσία του Υπουργείου Δημόσιας Τάξης στρογγυλοκάθισαν στις επιτυχίες και στο έργο των Υπουργών του ΠΑ.ΣΟ.Κ., αμέσως μετά, μόλις ένιωσαν ότι πέρασαν τον κάβο, πέρασε η δύσκολη στροφή, άρχισαν πάρα πολύ επιμελημένα και μεθοδευμένα να παίρνουν αποστάσεις από κρίσιμες πολιτικές επιλογές που νομίζαμε ότι μας ενώνουν όλους, να επιβάλλουν και να επιδιώκουν την επαναφορά μιας στενής κομματικής αντίληψης στο χώρο, αλλά και να πλήττουν κυρίως –και αυτό έχει για μένα τη μεγαλύτερη σημασία- καίριες πολιτικές που κινούνταν σε θετική κατεύθυνση. Αυτό δεν το λέμε εμείς, αλλά το αναγνωρίζουν οι ίδιοι οι πολίτες.
      Θέλω να σας πω ειλικρινά ότι ανάμεσα στα πολλά εγκληματικά λάθη που θα μπορούσε κανείς να καταλογίσει σ’ αυτή τη διετία διακυβέρνησης της χώρας στο συγκεκριμένο τομέα της πολιτικής στη δημόσια τάξη, αυτό που ουσιαστικά θεωρώ το πιο ειδεχθές και προμελετημένο έγκλημα είναι η εξαπάτηση των αστυνομικών, η εξαπάτηση του προσωπικού του Υπουργείου Δημόσιας Τάξης, των χιλιάδων οικογενειών σ’ όλη την χώρα των αστυνομικών και των πυροσβεστών που υπέστησαν μια ψηφοθηρική επιδρομή άνευ ιστορικού και πολιτικού προηγουμένου προεκλογικά και που σήμερα αισθάνονται εξαπατημένοι, προδομένοι και εγκαταλελειμμένοι, κύριε Υπουργέ. 
      Ξέρετε, είμαστε όλοι και εμείς και εσείς και πάνω απ’ όλα οι πολίτες ιδιαίτερα αυστηροί απέναντι στους αστυνομικούς για την συνέπεια και την αποτελεσματικότητα εκτέλεσης του καθήκοντός τους. Και πρέπει να είμαστε αυστηροί και θα έλεγα να γίνουμε ακόμα αυστηρότεροι. Όμως, κύριε Υπουργέ, για να έχουμε απαίτηση να τους κρίνουμε αυστηρά υπάρχει μια απαράβατη προϋπόθεση. Να εξασφαλίσουμε ως ελληνική πολιτεία την αξιοπρεπή διαβίωση, την καλή τους ψυχολογία πέρα από την καλή εκπαίδευση και την ασφάλειά τους, των ίδιων και των οικογενειών τους, απέναντι στις αντιξοότητες της ζωής για να μπορούν να παρέχουν την ασφάλεια στους υπόλοιπους πολίτες που εμείς απαιτούμε. 
      Και σήμερα, κύριε Υπουργέ, θέλω ειλικρινά να σας καταστήσω σαφές ότι δεν υπάρχει κανένα άλλο περιθώριο. Σήμερα εδώ επιβάλλεται να δώσετε πολύ συγκεκριμένες απαντήσεις για ποιους λόγους αυτά τα συγκεκριμένα προεκλογικά πυροτεχνήματα, που έσυραν χιλιάδες οικογένειες και χιλιάδες αστυνομικούς στην κάλπη του Μαρτίου 2004 με ένα πολύ συγκεκριμένο τρόπο δεν υλοποιούνται. Και όχι μόνο δεν υλοποιούνται αλλά απαξιoί η Κυβέρνησή σας, απαξιούσαν οι προκάτοχοί σας να δώσουν μια λογικοφανή εξήγηση, να δώσουν ένα χρονοδιάγραμμα ή εν πάση περιπτώσει να πουν ένα μεγάλο «συγνώμη σας κοροϊδέψαμε». 
      Περιμένω να μας πείτε, κύριε Υπουργέ, γιατί ο χαρακτηρισμός της εργασίας τους ως επικίνδυνης και ανθυγιεινής -εσείς σπεύσατε να υιοθετήσετε το αίτημα- εκφυλίστηκε στο αναξιοπρεπές επίδομα ειδικών συνθηκών των 10 και κάτι περίπου ευρώ το μήνα και η αναγνώριση της μάχιμης πενταετίας παραπέμφθηκε στις καλένδες. Είστε υποχρεωμένος, κύριε Υπουργέ, εσείς σήμερα να το εξηγήσετε και στο Σώμα και στους ενδιαφερόμενους, ίσως και στον Πρωθυπουργό της χώρας -δεν ξέρω αν έχει επίγνωση- των λόγων που του βάζατε στο στόμα και τον υποχρεώνατε σε διάφορες ανά την Ελλάδα προεκλογικές συγκεντρώσεις να λέει απίστευτα πράγματα. Αυτό όμως, δεν ήταν στα όρια της υπερβολής, η υπόσχεση για την αύξηση των 140 ευρώ στο βασικό μισθό του ανθυπολοχαγού ήταν ένα αίτημα το οποίο ακούστηκε λογικό και γι’ αυτό και έγινε πιστευτή η υπόσχεση. Και φτάσαμε τη διετία 2004-2005, κύριε Υπουργέ, οι αστυνομικοί να έχουν μείωση αποδοχών ουσιαστικά της τάξεως περίπου 5% και πάνω. 
      Και ειλικρινά αισθάνομαι άσχημα ως πολιτικός, όταν πληροφορούμαι από στοιχεία ότι υπάρχουν 12.000 αστυνομικοί οι οποίοι είναι αναγκασμένοι να κάνουν δεύτερη δουλειά. Αισθάνομαι ντροπή επίσης, όταν πληροφορούμαι ότι ο βασικός μισθός του νεοδιοριζόμενου αστυφύλακα  είναι 575 ευρώ το μήνα. Εσείς, κύριε Υπουργέ, πώς αισθάνεστε μ’ αυτό; Πώς αισθάνεστε ακούγοντας ότι ο αστυφύλακας πιάνει δουλειά μετά από εισαγωγή μέσω πανελληνίων εξετάσεων και διετή εκπαίδευση, με 575 ευρώ το μήνα βασικό μισθό; 
      Δεν θέλω να καταχραστώ το χρόνο και το δικαίωμα που ο Κανονισμός της Βουλής μου δίνει. Υποθέτω ότι για όλα τα άλλα, την υπόσχεση για το νέο μισθολόγιο και βαθμολόγιο, την υπόσχεση για τη στελέχωση των υπηρεσιών και την κάλυψη των ελλείψεων προσωπικού στην Αστυνομία και την Πυροσβεστική, την εφαρμογή του ν. 3144/2003 για την υγιεινή και την ασφάλεια στις συνθήκες εργασίας, την εφαρμογή  -υπήρχε και ένα δικό μας έλλειμμα εκεί το οποίο όμως συνεχίζεται- της ιστορίας με την παροχή υπηρεσιών στα γήπεδα και του αντιτίμου που είναι υποχρεωμένες οι Π.Α.Ε. να καταβάλλουν, θα δώσετε απαντήσεις. 
      Για όλα αυτά, κύριε Υπουργέ, είσθε υποχρεωμένος σήμερα και νομίζω και διατεθειμένος, να δώσετε πολύ συγκεκριμένες και σαφείς απαντήσεις. Δεν μας αρκεί το δόγμα που προσφάτως διάβασα ότι ανακοινώσατε  το «ουκ αν λάβοις παρά του μη έχοντος». Διότι δεν έχω το χρόνο να σας παραθέσω συγκεκριμένα στοιχεία που είχατε και βρήκατε να δώσετε εκεί που πραγματικά δεν υπήρχε ανάγκη, αυτά τα δύο χρόνια. 
      Οι απαντήσεις λοιπόν είναι απαίτηση και δική μας, απαίτηση των εξαπατημένων αστυνομικών, απαίτηση των πολιτών πάνω απ’ όλα, που θέλουν να απολαμβάνουν υπηρεσίες υψηλές, υπηρεσίες ασφαλείας.
      Αν δεν τις δώσετε, κύριε Υπουργέ, τις απαντήσεις αυτές, να είσθε βέβαιος ότι θα τις πάρετε  από το συνδικαλιστικό κίνημα των αστυνομικών, θα τις παίρνετε καθημερινά από εμάς σε αυτήν την Αίθουσα και εν τέλει, θα τις πάρετε από τους πολίτες στις ερχόμενες εκλογές.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο κ. Σαλαγιάννης έχει το λόγο.
      ΝΙΚΟΛΑΟΣ ΣΑΛΑΓΙΑΝΝΗΣ: Κύριε Υπουργέ, οι συνάδελφοί μου νομίζω ότι με συγκεκριμένα στοιχεία περιέγραψαν μια γκρίζα πραγματικότητα που υπάρχει στο χώρο της ευθύνης σας. Είναι αλήθεια και κοινή πεποίθηση ότι στα χρόνια που πέρασαν ο χώρος του Υπουργείου Δημόσιιας Τάξης με σταθερά βήματα κατάφερε να κερδίσει την εμπιστοσύνη του ελληνικού λαού. Και καλύτερα οργανώθηκε, και καλύτερα εξοπλίστηκε και αποτελεσματικότητα έχει επιδείξει και το πιο σημαντικό κατάφερε στη συνείδηση της κοινωνίας τον απλό αστυφύλακα να τον θεμελιώσει ως έναν συνεργάτη, ως έναν άξιο άνθρωπο που σέβεται τους δημοκρατικούς θεσμούς, που είναι δίπλα του και τον υπερασπίζεται.
      Είναι μεγάλη κατάκτηση αυτό για τη χώρα μας, αν κάποιος σκεφθεί το παρελθόν. 
      Σήμερα βλέπουμε σιγά-σιγά επίσης να αποδομείται αυτή η αίσθηση που έχει η κοινωνία για το χώρο της δημόσιας  τάξης, για το χώρο της ευθύνης σας. Και αποδομείται και από τα μικρά, καθημερινά πράγματα που αφορούν τον πολίτη, αλλά και από τα μέγιστα πράγματα που αφορούν τη χώρα, την ασφάλειά της, τους θεσμούς της. Δηλαδή, και από τις μικροκλοπές και από τις υποκλοπές.
      Δεν ξέρω αν αισθάνεσθε ότι  η κοινωνία είναι τόσο αποκαρδιωμένη, τόσο αποκαμωμένη που τα ανέχεται όλα χωρίς να αντιδρά. Δεν ξέρω επίσης, αν αισθάνεσθε ότι η κοινωνία έχει πάψει πια να απαιτεί να τη σέβονται και να απαιτεί από το κράτος να την προστατεύει. Και δεν ξέρω αν η Κυβέρνηση πιστεύει ότι μπορεί όλα να γίνονται, όλα να επιτρέπονται χωρίς κανένας να δίνει λόγο, χωρίς κανένας να τιμωρείται, χωρίς κανένας να αναλαμβάνει τις ευθύνες του και χωρίς κανένας να κοκκινίζει για τις πολιτικές του.
      Επειδή ξέρω ότι ο κ. Πολύδωρας είναι ένας άνθρωπος –μας έχει συνηθίσει εδώ στη Βουλή- να λέει τα πράγματα με τ΄ όνομά τους, θα ήθελα να ξέρω πώς θα τα λέει τώρα και πώς τα λέει στον Πρωθυπουργό γι’ αυτά που συμβαίνουν στο χώρο του. Θα ήθελα δε να του υπενθυμίσω ότι ο χώρος τον οποίο σήμερα υπηρετεί ο ίδιος, έχει εμπλακεί τον τελευταίο καιρό σε μείζονα θέματα και σε πολύ γκρίζες περιοχές. 
      Εγώ θα έλεγα ότι το θέμα των υποκλοπών είναι ο καταλύτης. Εκεί δηλαδή που η κοινωνία ένιωθε ανασφάλεια γενικότερα για την καθημερινή της ζωή, νιώθει με τις υποκλοπές και με όλο το χειρισμό  που γίνεται ότι εδώ δε μιλάμε για μια αδυναμία, ανεπάρκεια, αναποτελεσματικότητα το να προασπίσουμε την ασφάλεια ενός γέροντα ανθρώπου στο σπίτι του το βράδυ, αλλά εδώ μιλάμε ότι ούτε η χώρα η ίδια, ούτε ο Πρωθυπουργός της, ούτε οι θεσμοί της δεν μπορούν να προστατευτούν.
      Η υπόθεση των υποκλοπών κτύπησε στο μεδούλι τις σχέσεις κοινωνίας, δηλαδή του πολίτη, με το κράτος. Αμφισβητήθηκε δηλαδή στο μεδούλι αυτή η σχέση ότι μπορεί κάποιος να προστατεύει τον πολίτη, όταν δεν προστατεύεται ο Πρωθυπουργός  της χώρας, οι Υπουργοί, οι θεσμοί.
      Δεν καταλαβαίνετε ότι ήταν μια πράξη, όπως όλη η ιστορία εξελίχθηκε, ταπεινωτική για τη χώρα, τους θεσμούς της και τα πρόσωπα; Και μπορεί αυτό το πράγμα να πηγαίνει έτσι, από τον έναν στον άλλον, χωρίς καμία απάντηση, που να είναι πειστική στον πολίτη;
      Το ίδιο συμβαίνει και με το θέμα της Ε.Υ.Π.. Δεν θέλω να μπω στα ενδότερα. Θέλω να πω μόνο ότι αυτό είναι πραγματικά ο καταλύτης στην αίσθηση του πολίτη ότι είναι απροστάτευτος και ο ίδιος και η χώρα του. Αυτό, κύριε Πολύδωρα, πέρα από αντιπολιτευτικές κουβέντες, πρέπει να το δούμε πραγματικά σε βάθος. Και δεν μπορεί να το ξεπερνάμε έτσι. Δεν μπορεί να το σέρνουμε από εδώ και από εκεί, για να περνάει ο καιρός και να μην παίρνει κανείς τις ευθύνες του. Δεν μπορεί να μην κοκκινίζει κανένας, να μην παραιτείται κανένας. Δεν γίνεται. 
      Πάω στα μικρά, τα καθημερινά. Είναι αλήθεια ότι φωλιάζει φόβος στους απλούς πολίτες. Οι τελευταίοι μήνες, ο τελευταίος καιρός είναι καταλυτικός. Καθημερινά τα πράγματα παρουσιάζονται στην πράξη και παρουσιάζονται και από τα Μέσα Μαζικής Ενημέρωσης, γιατί έτσι είναι.
       Εγώ δεν θα μιλήσω γενικώς και αορίστως. Έχω προσωπική εμπειρία. Ο γιός μου, τελειόφοιτος λυκείου και τώρα φοιτητής, το καλοκαίρι μαζί με τους φίλους του όχι σε καμιά ξεμοναχιασμένη περιοχή υψηλών ή χαμηλών προδιαγραφών, αλλά στο Βύρωνα, στο Παγκράτι, δυο φορές στη στάση του λεωφορείου, με απειλή σουγιά τη μια φορά, τούς πήραν τα ψιλά που είχαν και τα κινητά τους. 
      Ένα βράδυ, που πήγα να παρκάρω μετά από τη Βουλή βρήκα έναν πρώην νομάρχη της Νέας Δημοκρατίας, εκλεκτό άνθρωπο –να σας πω, αν θέλετε, το όνομά του- να κάνει περιπολία στη γειτονιά μαζί με πέντε-έξι άλλους. «Τι κάνετε εδώ, ρε παιδιά;» Λέει: «Σαλαγιάννη, τις τελευταίες μέρες κάθε μέρα ξηλώνουν και από ένα διαμέρισμα.» Λέω: «Δεν πάμε να το πούμε στην αστυνομία;» «Ποια αστυνομία;» μου λέει. «Έναν αστυνομικό έχει εκεί το βράδυ. Τι να κάνει ο άνθρωπος;» 
      Αν λοιπόν αυτά συμβαίνουν στο Βύρωνα που ζω εγώ και στο Παγκράτι, σκεφτείτε τι συμβαίνει τώρα σε περιοχές που είναι ξεμοναχιασμένες οι κατοικίες. Υπάρχει πραγματικό πρόβλημα. Δεν είναι θέμα αντιπολίτευσης που σας κάνουμε. Είναι μείζον θέμα και πρέπει να το αντιμετωπίσετε. 
      Και εν πάση περιπτώσει, αγαπητέ κύριε Πολύδωρα, δεν μπορεί μια κοινωνία να ζει κάτω από τρομοκρατία συνεχώς. Τρομοκρατία των ελλειμμάτων: Μη ζητάτε αυξήσεις, γιατί δεν υπάρχει φράγκο. Τρομοκρατία της ανεργίας: Μη μιλάτε και ζητάτε αυξήσεις για τις συνθήκες ζωής, γιατί σας απολύουμε. Τρομοκρατία του ασφαλιστικού: Μη λέτε τίποτα και δουλέψτε και άλλο, γιατί θα αυξήσουμε τα χρόνια και θα μειώσουμε τους μισθούς. Τώρα έχουμε την τρομοκρατία του διπλανού, την τρομοκρατία του άγνωστου, την τρομοκρατία του απέναντι. Δεν γίνεται μια κοινωνία να ζει συνεχώς σε μια τρομοκρατία.
      Εν πάση περιπτώσει, νιώθω ότι τα τελευταία δυο χρόνια επιχειρείτε να φέρετε ένα καθεστώς -γιατί αυτή είναι η αλήθεια- να επιβάλετε ένα καθεστώς με την παλιά νοοτροπία της Ε.Ρ.Ε., δηλαδή με το ένστολο τμήμα της κοινωνίας: να ελέγξουμε τα Σώματα Ασφαλείας, την Αστυνομία, το Στρατό, πιθανόν τη Δικαιοσύνη, αν μπορούμε, και σε ένα βαθμό τη Δημόσια Διοίκηση. Όμως, αγαπητέ κύριε Πολύδωρα, είμαστε στον εικοστό πρώτο αιώνα. Έχει κάνει βήματα μπροστά αυτή η χώρα και η δημοκρατία και οι θεσμοί της και εμείς και η κοινωνία και το πολιτικό μας σύστημα. Αν εσείς τώρα νομίζετε ότι με το να ξηλώνετε την κορυφή της Αστυνομίας και να βάζετε τους δικούς σας ταπεινώνοντας όλους τους παρακάτω, τους απλούς αστυνομικούς, θα συρθούν οι αστυνομικοί σε ένα καθεστώς που θέλετε να επιβάλετε εσείς, είστε γελασμένος από καιρό. Και αν νομίζετε ότι θα ελέγξετε τη Δημόσια Διοίκηση με το να αποκεφαλίζετε τους γενικούς διευθυντές και ότι θα τρομοκρατηθούν οι υπόλοιποι και θα σας ακολουθούν, αυτό είναι από τα πράγματα που δεν λέγονται και δεν γίνονται. Και είναι δραματικό ότι το κάνετε. Δεν έχετε αλλάξει νοοτροπία στο θέμα αυτό. 
      Εγώ ξέρω πολύ καλά τι θα έλεγε ο συγγραφέας, ο ποιητής, ο διανοούμενος, αγαπητός κύριος Πολύδωρας, που τον εκτιμώ ιδιαιτέρως, αν ήταν αυτός απέναντι τώρα. Θα ήθελα να τον ακούσω τι θα έλεγε, αν ήταν απέναντι, για όλα αυτά που συμβαίνουν σήμερα. Όμως, θέλω να ακούσω τι λέει και ο στρατηγός Βύρων Πολύδωρας. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε, τον κ. Σαλαγιάννη. 
      Θέλω να σας ενημερώσω, πριν πάρει το λόγο ο Υπουργός, ότι από τους επερωτώντες δικαίωμα δευτερολογίας έχει μόνο ο κ. Μανωλάκης για πέντε λεπτά.
      ΜΙΛΤΙΑΔΗΣ ΠΑΠΑΪΩΑΝΝΟΥ: Γιατί όχι οι άλλοι;
      ΠΡΟΕΔΡΕΥΩΝ (Γεώργιος Σούρλας): Οι άλλοι εξήντλησαν το δικαίωμά τους, κύριε Παπαϊωάννου. 
      Κύριε Υπουργέ, έχετε το λόγο.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Κύριε Πρόεδρε, κύριοι συνάδελφοι, ευχαριστώ τους επερωτώντες συναδέλφους του ΠΑ.ΣΟ.Κ. για τη θαυμάσια ανάπτυξη της επερώτησής τους. Υποδέχομαι τις παρατηρήσεις τους –εκτός από τους χαρακτηρισμούς πολιτικής τάξεως, τους οποίους αποκρούω- ως μία σοβαρή προβληματική πάνω στο φαινόμενο της εγκληματικότητας και στο πώς θα συντάξουμε τις δυνάμεις μας μέσα στην εύνομη δημοκρατία, όπως λέω εγώ, για να αποκρούσουμε και να εξουδετερώσουμε το φαινόμενο. 
      Εγώ προτίθεμαι να σας δώσω απαντήσεις σε όλα τα σημεία τα οποία θίξατε. 
      Εισαγωγικά πρέπει να σας πω ότι είμαι υπερήφανος για το ότι μου ανέθεσε ο Πρωθυπουργός την πολιτική ευθύνη για να συμβάλω, με τα Σώματα Ασφαλείας, στην εξασφάλιση, εμπέδωση του συναισθήματος ασφάλειας των πολιτών. 
      Δεν συμμερίζομαι την οπτική σας γωνία ότι όλα είναι μαύρα. Ότι υπάρχουν προβλήματα, ασφαλώς το συμμερίζομαι. Η υπερβολή, όμως, σας εκθέτει. Και φυσικά δεν πρόκειται να καταφύγω στο παρελθόν, ούτε Συγκριτικό Δίκαιο να κάνω, διότι ισχυρίζομαι πως το μέγα έργο της πολιτικής ηγεσίας και του Υπουργείου Δημοσίας Τάξεως τη διετία, ήσαν οι Ολυμπιακοί Αγώνες. 
      Είναι ένα σημείο το οποίο πρέπει να το τονίσουμε. Δεν έγινε με τον αυτόματο πιλότο. Και με ενδιαφέρει να το θεωρήσουμε ως ακρογωνιαίο λίθο, απολογιστικό της πολιτικής ηγεσίας του Υπουργείου Δημοσίας Τάξεως στη διετία, γιατί το γραπτό κείμενο έχει ημερομηνία 28 Ιανουαρίου του 2006 –αν δεν κάνω λάθος- και καλύπτει το προηγούμενο διάστημα.
      Θέλω να σας επαινέσω ως Κόμμα, ως προηγούμενη κυβέρνηση, για σοβαρές πράξεις στη σύνταξη των δυνάμεων των Σωμάτων Ασφαλείας. Θα αναφέρω τρεις, για να μην είμαστε αόριστοι φιλόφρονες.
      Πρώτον, η ενοποίηση.
      Δεύτερον, η τρομοκρατία και το χτύπημά της από την κυβέρνηση του ΠΑ.ΣΟ.Κ..
      Τρίτον, η σοβαρή προδικασία για την υπόθεση των Ολυμπιακών Αγώνων. Στην προδικασία δε, είμαι ακόμα πιο εξειδικευμένος. 
      Εκτιμώ πάρα πολύ, παραδείγματος χάρη, τώρα που λαμβάνω ενημέρωση και διαμορφώνω άποψη για τα πράγματα υπεύθυνα και ως μελετητής των δεδομένων, την πράξη του κ. Σημίτη, δηλαδή της κυβερνήσεως, για το C 4I. Είναι πράξη σοβαρής πολιτικής αξίας. 
      Αυτά, όμως, τα πεπραγμένα, τα οποία όχι μόνο δεν θίγω, αλλά και τα επαινώ με την ευκαιρία που δόθηκε και όσον αφορά τη λειτουργία μου ως πολιτικού προϊσταμένου, τα θεωρώ κεκτημένο.
      Από εκεί και πέρα, μη μου ζητάτε –σας το λέω εισαγωγικά, κύριε Μανωλάκη- να εφαρμόσω είτε τις ιδέες σας αποκλειστικά και περιορισμένα είτε και τυχόν προγράμματά σας. Έχω άλλη εντολή. Διότι εάν ο λαός ήταν ευτυχισμένος με τα προγράμματά σας και με τις ιδέες σας και στον τομέα Δημόσιας Τάξης, θα μένατε στην κυβέρνηση. Το λέω, δηλαδή, προσθετικά, μαζί με όλα τα άλλα.
      Επίσης, θα ήθελα να σας πω εισαγωγικά, τώρα, από την αρχή, την υπόθεση των σχέσεων με το προσωπικό. 
      Εγώ εγκύπτω στα προβλήματα. Συνεργάζομαι, πασχίζοντας για την καλύτερη λύση, με τις συνδικαλιστικές οργανώσεις. Τίμια. Με ειλικρίνεια. Μην τους υποτιμάτε, όμως, ότι τους εξαπατήσαμε. Διότι τους υποτιμάτε, ότι δηλαδή ψήφισαν Νέα Δημοκρατία μόνο και μόνο χάρη στις απατηλές υποσχέσεις που ευδοκίμησαν πάνω στις ψυχούλες τους και στις σκέψεις τους. Είναι υποτίμηση.
      ΑΓΓΕΛΟΣ ΜΑΝΩΛΑΚΗΣ: Οι ίδιοι το είπαν.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ηδύναντο -και δύνανται- να κάνουν και ευρύτερες σκέψεις για την πολιτική τους απόφαση ποιο κόμμα θα καταψηφίσουν και ποιο κόμμα θα υπερψηφίσουν.
      Επί του κειμένου και των προφορικών αναπτύξεων της επερώτησης:
      Ένα παράδειγμα, για να δείτε πώς καταλήγουμε σε άκριτη κριτική υπερβολή. Έκανε ο κ. Μανωλάκης μια παρατήρηση: «Σας ευχαριστώ, κύριε Πολύδωρα, που ήρθατε στη συζήτηση της επερώτησης, διότι ο κ. Βουλγαράκης δεν είχε πατήσει ποτέ». Λογικώς δεν ήταν δυνατόν να μην έρθω. Είμαι μόνος μου. Ο κ. Βουλγαράκης είχε και τον κ. Μαρκογιαννάκη. 
      ΜΙΛΤΙΑΔΗΣ ΠΑΠΑΙΩΑΝΝΟΥ: Δηλαδή θα στέλνατε τον κ. Μαρκογιαννάκη;
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ένα λεπτό. Δεν παίρνει ουσία κριτικής. Δεν μπορεί να γίνει βληματοδόχος της βολής σας ο κ. Βουλγαράκης εξαιτίας του ότι είμαι εγώ εδώ. Αυτό το σημειώνω διότι, όπως μελέτησα τα πράγματα της διετίας, θέλω να εκμεταλλευτώ τη στιγμή να επαινέσω δημόσια τους προκατόχους μου, τον κ. Βουλγαράκη και τον κ. Μαρκογιαννάκη, για το θαυμάσιο έργο που επετέλεσαν στο Υπουργείο Δημοσίας Τάξεως ως πολιτικοί προϊστάμενοι. Και θέλω ειλικρινώς να σας πω ότι είμαι σε μια συνέχεια, εγώ, ως πολιτικός προϊστάμενος και της πολιτικής δράσης και ευθύνης των προκατόχων μου και των όσων θετικών υπάρχουν και παρέλαβα από τις κυβερνήσεις του ΠΑ.ΣΟ.Κ. 
      Προχωρώ τώρα στα θέματα: 
      Για την ανασφάλεια των πολιτών. Θα μου επιτρέψετε να έχω διαφορετική γνώμη. Ότι δεν είναι και σε πελάγη ευτυχίας για το κλίμα της ασφάλειας, μπορώ να το συνομολογήσω. Δεν βρίσκονται σε πελάγη ευτυχίας για το κλίμα της ασφάλειας, αλλά δεν είναι και πανικόβλητοι οι πολίτες στην κοινωνία μας. Ίσως εσείς θα θέλατε να ήσασταν κυβέρνηση. Δεν είστε κυβέρνηση, τα βλέπετε όλα μαύρα και πανικοβάλλεστε. Ψυχραιμία. Να το αντιμετωπίσουμε το θέμα με ψυχραιμία. Δεν χρειάζεται να μεταφέρουμε στον πολιτικό λόγο και στην πολιτική ρητορική κάποια πένθιμα συναισθήματα που μπορεί να σας διακατέχουν από την απώλεια της εξουσίας. 
      ΘΕΟΔΩΡΟΣ ΠΑΓΚΑΛΟΣ: Έχουμε συνηθίσει τώρα.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Θέλω να πω για την εγκληματικότητα: Η εγκληματικότητα έχει μια ενδιαφέρουσα διακύμανση. Το 2004, για ευνόητους λόγους και λόγους υπερπροστασίας του ζητήματος λόγω των Ολυμπιακών Αγώνων, είχαμε σχεδόν το καλύτερο αρνητικό ρεκόρ εγκληματικότητας. Το 2005 είχε μιαν αύξηση, όχι από καμία συνειδητή χαλάρωση…
      ΚΩΝΣΤΑΝΤΙΝΟΣ ΓΕΙΤΟΝΑΣ: Χαλάρωση μεγάλη.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Όχι πάντως συνειδητή. 
      Από έναν αυτοματισμό δηλαδή εκείνων που είχαν καταβάλει πολλή προσπάθεια, ας πούμε των μονάδων διοικήσεως, μπορεί να υπήρξε –το συνομολογώ, γιατί έχω τη στατιστική που είναι λίγο εις βάρος μου- μια μικρή αύξηση το 2005. Τα ευχάριστα που σας ανακοινώνω είναι ότι έχουμε ξανά σοβαρή μείωση, που είναι σοβαρότερη και από το 2004, τους πρώτους τρεις μήνες το 2006. 
      ΜΙΛΤΙΑΔΗΣ ΠΑΠΑΙΩΑΝΝΟΥ: Σε τι; Σε ληστείες; 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Μην εκπλήττεσθε. Αυτά είναι τα στατιστικά δεδομένα και είναι κοινά.
      Θέλω να σας πω και κάτι: Κάνει μια εκστρατεία η έγκριτη εφημερίδα «ΤΑ ΝΕΑ» και λέει: Αύξηση και αύξηση ανά εκατό χιλιάδες κατοίκους κ.λπ.. Και φέρνει και το πινακάκι, το οποίο έχω κρατήσει γιατί ήταν δείγμα της αντιφατικότητας και της ανακολουθίας των ιδίων των συγγραφέων στην εφημερίδα. «Μάστιγα το μικροέγκλημα». Και προχωρούμε. «Στις ευρωπαϊκές χώρες με τα υψηλότερα ποσοστά μικροεγκλήματος περιλαμβάνεται η Ελλάδα». Η αναλογία τέτοιων εγκλημάτων ανά εκατό χιλιάδες κατοίκους, σύμφωνα με τα στοιχεία της Ιντερπόλ είναι: 
      Ελλάδα 688 κλοπές, Γαλλία 3.992 κλοπές, Κύπρος 236 κλοπές, Ιρλανδία 260 κλοπές, Βρετανία 4.541 κλοπές, Τουρκία 235 κλοπές, Ρωσία 792 κλοπές, Σουηδία 581 κλοπές, Λουξεμβούργο 331 κλοπές, Γερμανία 3.742 κλοπές. 
      ΘΕΟΔΩΡΟΣ ΠΑΓΚΑΛΟΣ: Αυτά είναι ανά εκατό χιλιάδες;
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ναι, ανά εκατό χιλιάδες από τα στοιχεία της Ιντερπόλ.
      Διαρρήξεις σε σπίτια: Ελλάδα 283 διαρρήξεις, Γαλλία 683 διαρρήξεις, Βρετανία 1706 διαρρήξεις, Γερμανία 3.742 διαρρήξεις. Ίδια λογική.
      Κλοπές αυτοκινήτων: Ελλάδα 151 κλοπές αυτοκινήτων, Γαλλία 388, Βρετανία 608, Σουηδία 673 και στη Γερμανία χαμηλές, 76 κλοπές αυτοκινήτων.
      Συνεπώς η Ιντερπόλ μάς λέει στη στατιστική της ένα στοιχείο, το οποίο δεν σπεύδω να οικειοποιηθώ ως Νέα Δημοκρατία και ως Ελληνική Αστυνομία. Το αποδίδω και το αφιερώνω στο φιλόνομο και φιλήσυχο της ελληνικής κοινωνίας, στο οποίο φιλόνομο και φιλήσυχο έχει συμβάλει και η Αστυνομία διαχρονικά και με Κυβέρνηση της Νέας Δημοκρατίας
      Μ' αυτό που επικαλούμαι από τα έγκριτα «ΝΕΑ» και από τη συζήτηση περί εγκληματικότητας, που έχουμε τα κοινά στατιστικά στοιχεία, τι θέλω να σας προτείνω και να σας εισηγηθώ ως υπεύθυνος συνάδελφος και Υπουργός προς υπεύθυνους συναδέλφους; Μην διασπείρουμε ένα κλίμα εγκληματοφοβίας και γίνουμε φοβικοί ως κοινωνία από την αυξανόμενη εγκληματικότητα ή την καλπάζουσα. Δεν είναι καλό και για την κοινωνία, κατ’ επέκταση για την οικονομία, και για την Αστυνομία. Θέλω ειλικρινώς να σας διαβεβαιώσω ότι η κατάσταση είναι υπό έλεγχο, αλλά δεν θέλω να πεισθείτε από τις διακηρύξεις μου. Περισσότερο μας περιμένουν, ή μας προκαλούν τα αποτελέσματα.
      Εγώ, κυρίες και κύριοι συνάδελφοι, θέλω να είμαι αναλυτικός για όλα τα ζητήματα που εθίγησαν. Σας λέω να μη μιλάτε για μηδενικό νομοθετικό έργο, σαν να είναι το νομοθετικό έργο κριτήριο μιας διοικητικής αποτελεσματικότητας. Πράγματι, δεν υπήρξε πληθωρικό νομοθετικό έργο. Δεν είναι μόνο το ΚΕ.ΜΕ.Α., είναι και οι συμφωνίες για τη διακρατική συνεργασία και τρία νομοσχέδια, τα οποία είναι έτοιμα για να κατατεθούν στη Βουλή, που θα σας ανακοινώσω, όπως έχω υποχρέωση. 
      Το πρώτο νομοσχέδιο είναι για τον εκσυγχρονισμό και τη δημοκρατική αναβάθμιση της Ε.Υ.Π. με το να υπαχθεί σε κοινοβουλευτικό έλεγχο πολύ προωθημένων θέσεων με διακοινοβουλευτική επιτροπή ελέγχου και εποπτεία. Το δεύτερο είναι το νομοσχέδιο της Αγροφυλακής, το οποίο αποκρούεται και το τρίτο είναι η γενική αναδιάρθρωση, όπως θα έρθει, εάν θα περιλάβει –μας απασχολεί ακόμη- τη νομοθετική υπόσταση.
      Ας τα σχολιάσουμε και τα τρία με τη σειρά τους. Όσον αφορά την Ε.Υ.Π., το νομοθέτημα θα έρθει και έχει τη βάση της δημοκρατικότητας και της κοινοβουλευτικής εποπτείας. Είμαστε πολύ σίγουροι και γεμάτοι αυτοπεποίθηση για την ορθότητά του και ότι θα τύχει της επιδοκιμασίας και της υπερψήφισης από όλες τις πτέρυγες. Θα το φέρουμε, λοιπόν, πολύ σύντομα.
      Ειδικώς για την Ε.Υ.Π., θέλω να σας πω, επειδή ετέθη από πολλούς συναδέλφους, δύο πράγματα. Πρέπει να την εμπιστευτούμε. Δεν ωφελεί να κάνουμε επιστράτευση μορμολυκειακών σκέψεων και καταστάσεων από τους παλαιούς στερεότυπους της Ε.Υ.Π.. Η Ε.Υ.Π. επί Αποστολίδη, Κοραντή                     κινείται νόμιμα, σύννομα, όπως προβλέπουν οι νόμοι και με πολύ μεγάλη υπευθυνότητα και σοβαρότητα. 
      Εγώ «ανέκρινα» το Διοικητή και τους Υποδιοικητές για τα καταγγελλόμενα, ομολογώ από τις εφημερίδες, γιατί δεν έχω δει συστηματική καταγγελία από πλευρά πολιτικών φορέων, δηλαδή ΠΑ.ΣΟ.Κ. και άλλων.
      Ο κ. Παπανδρέου, ο οποίος αναφέρεται έστω υπαινικτικά, κρατεί τις αποστάσεις. Δεν μπορώ να θεωρήσω ότι ολισθαίνει. Ολισθαίνει όμως στο ζήτημα των υποκλοπών με το να το επαναφέρει. Θα έλθω και σε αυτό. Τους ανέκρινα. Εφ’ όσον δεν είναι ευτελείς, ψευδόμενοι άνθρωποι, σας λέω τα πορίσματα. Δεν έχει δυνατότητες, δυστυχώς. Έχει το παλιό απαρχαιωμένο σύστημα, για κάποια συνακρόαση με άδεια του Εισαγγελέως, για πού; Για τα συμβατικά, δηλαδή τα σταθερά συμβατικά αναλογικά. Αν είναι σταθερό ψηφιακό, δεν έχει δυνατότητα. Αν είναι κινητό, κατά μείζονα λόγο δεν έχει δυνατότητα. Για εκείνο το εργαλείο που παρηγγέλθη, ηγοράσθη –δεν με ενδιαφέρει, παρακάμπτω τους χρόνους, γιατί δεν είναι ουσία- αυτό το εργαλείο δύναται να συλλάβει, να καταγράψει καλούντα και καλούμενο, όχι περιεχόμενο και αυτό με άδεια του εισαγγελέως. Και ύστερα κάνουν «γυμναστική» να δουν ποιος είναι ο καλών, ποιος είναι ο καλούμενος και αυτά υπό όρους αυστηρής νομιμότητας. Αν δεν είναι ευτελείς, ψευδόμενοι αυτοί οι άνθρωποι, σας λέω ότι αυτά είναι τα πορίσματα. Εγώ συνήγαγα αυτά τα πορίσματα και τίποτε άλλο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Το «αν» μου αρέσει!
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Όχι, είναι υποτιμητικό για τη σκέψη μου. Με συγχωρείτε. Απαντώ περισσότερο στις εφημερίδες. Άλλες εκδοχές. Μα, είναι βέβαιον ότι είναι ευθείς και ειλικρινείς. Εγώ το βάζω αυτό ως εμφαντικό πλεονασμό, όχι να υπονοήσουμε το «αν» ότι το εννοώ. Είναι εμφαντικός πλεονασμός. Σας λέω ότι είναι ευθείς, ειλικρινείς. Εγώ πείθομαι. Όσοι δεν πείθονται, ας μείνουν μέσα στο πέλαγος της καχυποψίας τους ή των προκαταλήψεών τους. 
      Εδώ μιλάμε για σοβαρά θέματα. Την υπηρεσία τη χρειάζεται η χώρα. Είναι η Εθνική Υπηρεσία Πληροφοριών και δεν φαντάζομαι να είναι κανείς από τους συνομιλητές μας εδώ σ’ αυτήν την Αίθουσα ή στο δημόσιο λόγο που να προτείνει την κατάργηση της Εθνικής Υπηρεσίας Πληροφοριών. 
      Σας λέω δε εν παρενθέσει -χωρίς να αποδίδω σημασία, γιατί συνεργάζομαι με όλους- ότι το 80%, το 85% των υπηρετούντων, όπως προκύπτει από τις συνδικαλιστικές τους καθομολογήσεις και αναφορές, είναι ΠΑ.ΣΟ.Κ..  Δεν με ενδιαφέρει, συνεργάζομαι. Συνεργάζομαι επιτελικά, σχεδιαστικά, επιχειρησιακά. Αλλά το λέω έτσι για την ιστορία, για να μη νομίζουμε ότι είναι μία δεξιοκρατούμενη εστία παρακράτους. Αυτά τα αποκρούουμε μετά βδελυγμίας. Μην τα ισχυρίζεστε. Είναι πρόβλημα όχι μόνο του πολιτικού ήθους να κάνει μια υπερβολή, αλλά είναι πρόβλημα δημοκρατίας, ουσίας δημοκρατίας. Σας καλώ να συνεννοηθούμε στο ελάχιστο των ελαχίστων. 
      Στη συνέχεια η επερώτηση και η προφορική ανάλυση κυρίως έκανε αναφορά σε ένα ζήτημα των Πακιστανών. Σας προτείνω, σας εισηγούμαι να το εγκαταλείψετε το ταχύτερο. Δεν οδηγεί πουθενά. Οι εξηγήσεις που έδωσε  -δεν ξέρω ποιος επερωτών συνάδελφος το έθιξε με έμφαση- ο κ. Βουλγαράκης στην επιτροπή ήταν πολύ πειστικές.
      ΜΙΛΤΙΑΔΗΣ ΠΑΠΑΪΩΑΝΝΟΥ: Για εσάς. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Όχι, και για εσάς. Να ξαναδιαβάσουμε τα Πρακτικά. Γιατί σας προτείνω να εγκαταλείψετε το θέμα; Ακούστε να σας πω: Ξαναδιαβάστε και εγείρετε αιτιάσεις επί του κειμένου. Εγώ σας λέω να εγκαταλείψετε το θέμα των Πακιστανών, διότι έχουν περίεργη συμπεριφορά, όχι στο σύνολο, αλλά κάποιοι ακτιβιστές. Διαβάζω στην εφημερίδα ότι απήγαγαν προχθές έναν κάποιοι άλλοι ομοεθνείς του. Στην «ΚΑΘΗΜΕΡΙΝΗ» το διάβαζα και μου το έδωσαν και από το δελτίο ενημέρωσης των συμβάντων. Του πήραν 700 ευρώ και κάτι τέτοια. 
      Οι ακτιβιστές έχουν παράξενες τάσεις ως προς αυτούς που φιλοξενούμε, ίσως εξαγώγιμες τάσεις, τάσεις που εξάγονται από την πατρίδα τους. Μάλιστα, προχθές παραλάβαμε κι έναν περίεργο, θα πω –το γνωρίζετε και αυτό- Ιμάμη από το Λονδίνο, ο οποίος ήρθε εδώ για να συμπροσευχηθεί με τους άλλους πατριώτες του και εμείς πράξαμε τα δέοντα, δηλαδή τον γυρίσαμε πίσω να πάει να προσευχηθεί μόνος του. Δεν είναι ανάγκη να προσευχηθεί με τους συμπατριώτες του εδώ πέρα! 
      Συνεπώς, η υπόθεση βρίσκεται στην δικαιοσύνη κι εγώ δεν επιμένω, με την έννοια πως ό,τι βγει από τη δικαιοσύνη, θα είναι καλοδεχούμενο και θα το δεχτούμε ως προϊόν της ανεξάρτητης λειτουργίας του πολιτεύματός μας. Όταν είπα ότι είναι «κλεισμένη η υπόθεση για μας», εννοούσα ότι έχει κλείσει αποκλειστικά για την Αστυνομία. Δεν προτίθεμαι να κάνω καμία περαιτέρω έρευνα, εκτός αν διαταχθώ από τη Δικαιοσύνη. Επίσης, δεν προτίθεμαι να κάνω περαιτέρω έρευνα για τις υποκλοπές, εκτός αν προκύψει κάτι που θα μου παραγγείλει η ανάκριση για να προχωρήσω εγώ ως Αστυνομία.
      Όσον αφορά την υπόθεση των υποκλοπών, πρέπει να σας πω ότι δεν πρόκειται να την κάνω αντικείμενο τρομολαγνείας ούτε και μυθολογίας. Η τεχνολογία καλπάζει, κάτι που είναι δεδομένο και δεν θέλω να κάνω τον εξπέρ στα τεχνολογικά. Ενετοπίσθη έγκλημα συντελεσθέν στη «Vodafone-Ericsson». Η Κυβέρνηση το χειρίστηκε άριστα. 
      (Θόρυβος από την πτέρυγα του ΠΑ.ΣΟ.Κ)
      Μην αντιλέγετε!
      ΚΩΝΣΤΑΝΤΙΝΟΣ ΓΕΙΤΟΝΑΣ: Τι να μην αντιλέγουμε;
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Εκρίθη ως ζήτημα υψίστης εθνικής σημασίας και από την πρώτη ώρα εκλήθη ο Εισαγγελεύς του Αρείου Πάγου να το διαχειριστεί δικαστικά, ανακριτικά και πιστεύω ότι ήταν η καλύτερη εγγύηση. 
      Η Α.Δ.Α.Ε. για την οποία αναπτύσσετε ρητορική –το λέει και ο κύριος Γιώργος Παπανδρέου- δήλωνε εκείνο τον καιρό ότι ήταν –εγώ λέω «άγουρη»- λειτουργικά απαράσκευη. Υπάρχει δήλωση του Προέδρου της Α.Δ.Α.Ε. που λέει ότι συνεδρίαζαν –για εκείνο τον καιρό, δηλαδή αρχές του 2005- στο γραφείο του. Και αν θέλετε και τα από τότε μέχρι τώρα που έχει αποκτήσει λειτουργική ικανότητα, μακάρι τα πορίσματά της να ήταν πρωτογενή. Όλα είναι ύστερα από αιτήματα, ερωτήματα και αντίστοιχες απαντήσεις που έλαβε από τη «Vodafone-Ericsson» και από τις υπηρεσίες της Αστυνομίας και της Εθνικής Υπηρεσίας Πληροφοριών. Αναμένω να μου πει το πρωτογενές πόρισμα ή το αποτέλεσμα που απεκόμισε. 
      Έτσι, λοιπόν, εγώ ως Υπουργός Δημοσίας Τάξεως που σέβομαι τις αιτιάσεις των συναδέλφων και το λόγο που εκτίθεται στη δημόσια αγορά, σας λέω «ψυχραιμία»! Μην πατάτε πάνω σε σάπια σανίδα! Είναι υπεύθυνος ο χειρισμός που εγένετο και υψίστης εθνικής ασφαλείας. Μπορείτε να κάνετε εσείς μία σχετική ανάπτυξη των σκέψεών σας σ’ αυτό. Δεν είναι ανάγκη να μυθολογούμε. Κατά τη γνώμη μου, είναι υποτιμητικό για το επίπεδο του πολιτικού λόγου.
      Θέλω να σημειώσω μια παρατήρηση πριν κλείσω, κύριε Πρόεδρε -γιατί τα υπόλοιπα θα τα αναπτύξω στην δευτερολογία μου και σας διαβεβαιώ ότι θα απαντήσω σε όλα- για την Αγροφυλακή και για τον τοπικό αστυνόμο. Κάνετε λάθος στην εκτίμησή σας όταν τάσσεστε κατά της Αγροφυλακής. Δεν είναι μόνο ότι πρόκειται για προεκλογική υπόσχεση-εξαγγελία της Νέας Δημοκρατίας, δεν είναι το γεγονός ότι διοικούσατε το κράτος συννόμως κατ’ εντολή του λαού από το ’93-’94 μέχρι το 2004 –πλήρη έτη δέκα- και δεν ακυρώσατε το διαγωνισμό, αλλά «πονηρούλικα», αφήνατε το διαγωνισμό «βλέποντας και κάνοντας». Είναι και χίλιοι διακόσιοι άνθρωποι, κάτσε να δούμε τι θα γίνει.
      Oμολογώ ότι είστε καλοί σ’ αυτήν τη στατιστική. Εμείς, όμως, δεν το βλέπουμε έτσι. Δεν το βλέπουμε ούτε από τον έγκυρο διαγωνισμό ούτε από τις αποφάσεις των δικαστηρίων ούτε από την εξαγγελία της Νέας Δημοκρατίας.
      Το βλέπουμε, κύριοι συνάδελφοι, ως καινούργια αναγκαιότητα. Ψηφίσαμε εμείς συνοριακούς φρουρούς, γιατί το βλέπαμε ως αναγκαιότητα. Εσείς τι στρεψοδικείτε τώρα με την Αγροφυλακή; Όπως είπε και ο Πρωθυπουργός -είναι δικός μου ο όρος και με συγχωρείτε για τους ακαδημαϊκούς εγωισμούς-  η Αγροφυλακή λέγεται «Αστυνομία της Οικολογίας». Βέβαια! 
      Γιατί όλοι -και ο κ. Πάγκαλος από τους πρώτους- ασκούν μεν ρητορική υπέρ της οικολογίας, αλλά είναι των εργαστηρίων. Δεν είναι του αγρού! Δεν είναι του δρυμού! Δεν είναι του νερού! Δεν είναι του χωραφιού! Δεν είναι της κατσίκας! Δεν είναι της εποπτείας! Δεν είναι του χασισιού, της χασισοκαλλιέργειας!
      Όλα αυτά είναι καινούργιες πραγματικότητες που δεν θα μου τις καλύψει ούτε η Δημοτική Αστυνομία. Ας βρει την υπόστασή της. Δεν τη θίγω. Προπαντός δεν υπάρχει Δημοτική Αστυνομία ούτε στη Τζια ούτε στην Ανδρίτσαινα. Εκεί χρειάζεται Αγροφυλακή. Χρειάζεται ο «αστυνόμος της οικολογίας», ο επόπτης, ο οποίος παρατηρεί, ανακαλύπτει  και καταγγέλλει. 
      Επίσης, γιατί είστε εναντίον του τοπικού αστυνόμου; Για τον τοπικό αστυνόμο δεν ξέρω τι λέει η «ηρωική», μεγάλη ομοσπονδία, η Κ.Ε.Δ.Κ.Ε., αλλά οι μικροί Δήμοι λένε: «Προσφέρουμε…
      ΘΕΟΔΩΡΟΣ ΠΑΓΚΑΛΟΣ: Θα βάλετε στους δήμους αστυνόμους, χωρίς να σας το ζητήσουν; Είναι σοβαρά πράγματα αυτά; 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Περιμένετε. Οι δήμοι οι μικροί…
      ΘΕΟΔΩΡΟΣ ΠΑΓΚΑΛΟΣ: ….
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Όχι! Δεν θέλω να δέχομαι τις απόψεις της Κ.Ε.Δ.Κ.Ε.  ως θέσφατο. Θέλω να δέχομαι τα αιτήματα από νησιά, από χωριά, από δήμους, τα οποία λένε τα εξής: «Δώστε μας. Σας διαθέτουμε στέγη και τα λειτουργικά έξοδα, ας πούμε νερό και ρεύμα». Έχουμε χιλιάδες τέτοια αιτήματα. 
      Πέφτετε έξω πολιτικά. Γιατί τα βάζετε με τους μικρούς αγροτικούς δήμους -ορεινούς, νησιωτικούς- οι οποίοι ζητούν τον τοπικό Αστυνόμο; Τι παίζετε εσείς με λογοπαίγνια σερίφη; 
      Εμείς καλύπτουμε ένα κενό. Υπάρχουν οι προϋποθέσεις και θα το κάνουμε και εσείς θα μείνετε εκτεθειμένοι και σ' αυτό. Η υπόθεση του αισθήματος ασφάλειας των πολιτών κατοχυρώνεται…
      ΘΕΟΔΩΡΟΣ ΠΑΓΚΑΛΟΣ: Αυτά συνέβαιναν στην Ελλάδα του ’50! Ελληνικό έργο! 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Όχι, όχι! Είστε θύμα των προκαταλήψεών σας. Ας είμαι εγώ του ’50 και εσείς να είστε του προκεχωρημένου μέλλοντος!
      Λογαριάσατε, παραδείγματος χάριν, ποιος θα εποπτεύσει, αν το νερό κόβει την άσφαλτο και την «τρώει», όπως λέμε. Κανένας δεν το παρατηρεί. Ούτε η υπηρεσία νομαρχιακών και περιφερειακών δρόμων ούτε η υπηρεσία των εθνικών οδών ούτε η Αστυνομία! Μόνο ο υπεύθυνος υδρονόμος -και της Μαλακάσας και της Τσακώνας- μπορεί να σε σώσει από εκατομμύρια. Θα σου πει: «Πού πας εδώ; Ο δρόμος κόβει το νερό.» Αυτή είναι η δύναμη της εποπτείας!
      Ξέρετε τι βρίσκουμε στον Όμηρο για την εποπτεία; Αναφέρεται πως του αφέντη η ματιά –στην προκειμένη περίπτωση  του ταπεινού αγροφύλακα και Αστυνόμου της Οικολογίας- λιπαίνει το χωράφι. Και εμείς, που είμαστε αμπελουργοί και καταγόμαστε από αγροτικές οικογένειες και από αγροτικά σπίτια, πρέπει να ξέρετε ότι σεβόμαστε αυτήν τη δύναμη της εποπτείας. 
      Μ’ αυτές τις εισαγωγικές σκέψεις στην πρωτολογία μου, σας ευχαριστώ για την ανάπτυξη της επερώτησης. Σας ζητώ, όμως, να μην κάνετε πολιτικά λάθη εις βάρος σας τόσο συστηματικά και επίμονα. Επιτέλους, είστε αδιόρθωτοι! Παρακολουθείστε το πνεύμα της ομοθυμίας σας, ώστε να συντάξουμε τις δυνάμεις των Σωμάτων Ασφαλείας υπέρ της δημοκρατικής νομιμότητας και της ασφάλειας του λαού, υπέρ της έννομης δημοκρατίας.  Έτσι σας καλώ. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, τον κύριο Υπουργό Δημόσιας Τάξης. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην ΄Εκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής δεκαέξι εκπρόσωποι από τα Μέσα Μαζικής Ενημέρωσης του Νομού Ροδόπης. 
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Ενημερώνουμε τους εκπροσώπους των Μέσων Μαζικής Ενημέρωσης ότι παρακολουθούν συνεδρίαση κοινοβουλευτικού ελέγχου. Συγκεκριμένα Βουλευτές του ΠΑ.ΣΟ.Κ., όπως ο Κανονισμός ορίζει, αναπτύσσουν επερώτηση που έχουν καταθέσει ελέγχοντας την Κυβέρνηση για πράξεις και παραλείψεις. Εδώ βρίσκεται ο επερωτώμενος Υπουργός κ. Πολύδωρας. Γι’ αυτό βλέπετε να υπάρχουν λίγοι Βουλευτές στην Αίθουσα. Ουσιαστικά είναι οι επερωτώντες Βουλευτές και ο Υπουργός. 
      Μετά από τον Υπουργό Δημόσιας Τάξης, το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Μιλτιάδης Παπαϊωάννου. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Υπουργέ, ο χαμηλός τόνος που χρησιμοποιήσατε και ένα κλίμα συναίνεσης μέσα από μία λογική αναγνώρισης του θετικού έργου του ΠΑ.ΣΟ.Κ. στο χώρο της Αστυνομίας και των Σωμάτων Ασφαλείας...
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Τεκμηριωμένα. 
      ΜΙΛΤΙΑΔΗΣ ΠΑΠΑΪΩΑΝΝΟΥ: ...ασφαλώς δεν σας  απαλλάσσει, παρ’ ότι είστε νέος στη συγκεκριμένη θέση του Υπουργού, από τις τεράστιες πολιτικές ευθύνες που έχει η Κυβέρνησή σας, και από εδώ και πέρα και εσείς, για την εικόνα διάλυσης που υπάρχει στο Υπουργείο Δημόσιας Τάξης, αλλά και για τα μεγάλα ζητήματα που άπτονται της εθνικής ασφάλειας, της προστασίας των ατομικών δικαιωμάτων των πολιτών, όπως είναι τα θέματα –όχι το θέμα- των υποκλοπών. 
      Χθες δηλώσατε πολύ προσεκτικά. Σήμερα δεν σας είδα τόσο προσεκτικό. «Πιστεύω», είπατε, «πως στην υπόθεση των υποκλοπών θα υπάρξει ικανοποιητική απάντηση για όλα από τους αρμόδιους Υπουργούς». 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Και από εμένα. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Δεν το διάβασα αυτό, δεν το είδα. Περιμένω και από εσάς. Χθες, όμως, κάποιοι άλλοι ήσαν οι αρμόδιοι. Αυτό περιμένουμε. 
      Δεν ήταν  στις προθέσεις μου να πάω στα ζητήματα των υποκλοπών, αλλά εσείς δεν ήσασταν που μιλήσατε για «άγουρη» Α.Δ.Α.Ε.; Και σήμερα κάνατε το ατόπημα να πείτε ότι ο Πρόεδρος της Α.Δ.Α.Ε. είπε ότι «σε εκείνη τη φάση», δηλαδή, πριν από ένα χρόνο περίπου, «δεν ήταν στις δυνατότητες της Α.Δ.Α.Ε. να απαντήσει». 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Το έχει δηλώσει. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Δεν λέτε την αλήθεια, κύριε Υπουργέ. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Τι λέτε; Το έχει δηλώσει. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Είμαστε στην Επιτροπή Θεσμών και Διαφάνειας και ενώπιον της Επιτροπής Θεσμών και Διαφάνειας και των συναδέλφων σας δήλωσε ότι «αν τότε είχαν γίνει κοινωνοί αυτής της υπόθεσης, θα είχαμε οδηγηθεί στην αποκάλυψη των δραστών». Αυτά δήλωσε ο Πρόεδρος της Α.Δ.Α.Ε.. Εσείς την είπατε «άγουρη». Ο κ. Καραμανλής, για να μεταθέσει τις ευθύνες του, κάλεσε την Επιτροπή Σοφών να μας μιλήσει για το μέλλον τι μέτρα θα πάρουμε. Ξέρετε τι απάντησε η Επιτροπή Σοφών που εσείς επιλέξατε; «Το θέμα δεν είναι ούτε τεχνικό ούτε νομικό, είναι πολιτικό και ότι έπρεπε από την πρώτη στιγμή να ειδοποιηθεί η Ανεξάρτητη Αρχή Διασφάλισης Απορρήτου». 
      Αυτή είναι η πραγματικότητα που σας συνοδεύει, κύριε Πολύδωρα, και σήμερα συνεχίζετε στο ίδιο μοτίβο, στους ίδιους ρυθμούς με τους κ. κ. Βουλγαράκη, Παπαληγούρα  και Καραμανλή. «Εάν έχετε στοιχεία», είπατε, «να τα πάτε στον εισαγγελέα». Καλέσατε εσείς τον εισαγγελέα, κύριε Πολύδωρα, ως Κυβέρνηση για να τον εκθέσετε, για να εκθέσετε την Ελληνική Δικαιοσύνη. Τους τέσσερις πρώτους μήνες, από τους έντεκα, ο κ. Παπαγγελόπουλος –έχει σημασία το όνομα, γιατί ο κ. Παπαγγελόπουλος είναι παντού, σε όλα τα ζητήματα- εξέτασε λίγους μάρτυρες, επτά, οκτώ, χωρίς να τους πει ποια είναι η υπόθεση, ακόμα και τον Πρόεδρο της Α.Δ.Α.Ε.. Και σήμερα, κύριε Υπουργέ, ο αρμόδιος ανακριτής ξέρετε τι ισχυρίζεται; «Περιμένω τα πορίσματα της Α.Δ.Α.Ε., για να μπορέσω να κάνω τη δουλειά μου». Τι να πούνε οι μαρτυρικές καταθέσεις και ιδιαίτερα όταν η Αντιτρομοκρατική Υπηρεσία και η Εθνική Υπηρεσία Πληροφοριών δεν συνεργάζονται και δεν δίνουν στοιχεία στις δικαστικές αρχές; 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Τα πάντα. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Ποια είναι τα πάντα; Να τα πείτε και σε εμάς και στην Επιτροπή Θεσμών και Διαφάνειας. Θα έρθω και σε αυτά. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Έχουν δώσει τα πάντα. 
      	ΜΙΛΤΙΑΔΗΣ ΠΑΠΑΪΩΑΝΝΟΥ: Και βέβαια ο κ. Βουλγαράκης, ως μη όφειλε, επιτίθεται στον κ. Διώτη, γιατί ο κ. Διώτης κάνει καλά τη δουλειά του, όπως την έκανε πάντα καλά τη δουλειά του, και προσπαθεί να  βρει άκρη στην υπόθεση της αυτοκτονίας, του θανάτου Τσαλικίδη. Αυτή είναι η πρακτική σας, αυτές είναι οι λογικές σας.   
      Να πάω στο άλλο μεγάλο θέμα των υποκλοπών που είναι διαφορετικό από εκείνο, το οποίο έγινε μέσα από τη «Vodafone» και την «Ericsson»; Εμείς σας καλέσαμε και περιμέναμε σήμερα εδώ, με βάση και τις χθεσινές δηλώσεις σας, ως υπεύθυνος Υπουργός, να μας απαντήσετε πότε άρχισε να λειτουργεί αυτό το  καινούργιο σύστημα υποκλοπών που προμηθεύθηκε η Εθνική Υπηρεσία Πληροφοριών, γιατί δεν είχε πριν. Εντάξει ως προς το πότε παραγγέλθηκε και πότε το παραλάβατε. Το παραλάβατε τον Απρίλιο. Είναι ένα ή είναι περισσότερα; Αυτά είναι απόρρητα; Είναι μυστικά;
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Τα έχουμε απαντήσει.
      ΜΙΛΤΙΑΔΗΣ ΠΑΠΑΪΩΑΝΝΟΥ: Πότε τα απαντήσατε και εμείς δεν το πήραμε χαμπάρι; Να επανέλθετε, αν τα έχετε απαντήσει. 
      Και εγώ σας ερωτώ: Γι’ αυτό το μηχάνημα το συγκεκριμένο έχει ή είχε ενημερωθεί η Α.Δ.Α.Ε. ότι ήταν στη λειτουργία της Εθνικής Υπηρεσίας Πληροφοριών;  Το μηχάνημα αυτό καθεαυτό. 
      	ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Νεοπαγές ερώτημα αυτό!
      ΜΙΛΤΙΑΔΗΣ ΠΑΠΑΪΩΑΝΝΟΥ: Όχι. Είχαν ενημερωθεί οι εισαγγελικές αρχές ότι υπάρχει αυτό το μηχάνημα και μέσα από αυτό το μηχάνημα θα γίνονταν συνακροάσεις; Για όλες τις συνακροάσεις που έγιναν, όπως εσείς τις περιγράψατε, -που δεν είναι έτσι- υπήρχαν άδειες των εισαγγελικών αρχών; 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Πώς αλλιώς είναι;
      ΜΙΛΤΙΑΔΗΣ ΠΑΠΑΪΩΑΝΝΟΥ: Δηλαδή…
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Πώς αλλιώς είναι;
      ΜΙΛΤΙΑΔΗΣ ΠΑΠΑΪΩΑΝΝΟΥ: Να ρωτήσουμε εμείς. Εμείς δεν σας διακόψαμε, κύριε Υπουργέ.
      Τηρήθηκε η αρχή της νομιμότητας; Γιατί κανένας δεν είπε να μην υπάρχει Εθνική Υπηρεσία Πληροφοριών. Εκείνο, όμως, το οποίο είναι το κρίσιμο ζήτημα είναι το θέμα αν η Εθνική Υπηρεσία Πληροφοριών λειτουργεί σύμφωνα με τους νόμους του κράτους.
      Και να σας πω και κάτι άλλο, για να απαντήσετε και σ’ αυτό. Σήμερα είναι μια άλλη στιγμή. Αυτό το μηχάνημα χρησιμοποιήθηκε στην υπόθεση των Πακιστανών; Και αν αυτά είναι όπως τα λέτε σήμερα εσείς εδώ, γιατί σπεύσατε από την πρώτη στιγμή, ενώ είσαστε ο υπεύθυνος Υπουργός, να μιλήσετε για μυθεύματα, για ανυπόστατα ζητήματα;
      	ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Όσον αφορά τις συνακροάσεις μυθεύματα.
      ΜΙΛΤΙΑΔΗΣ ΠΑΠΑΪΩΑΝΝΟΥ: Ακούστε. Δεν είναι και αυτό άλλο ένα λάθος σας; 
      Πάντως, εγώ δεν κατανοώ τον εκνευρισμό σας, το γιατί με διακόπτετε.  Εμείς με ψυχραιμία σας ακούσαμε. Σας παρακαλώ λοιπόν, αφήστε με να ολοκληρώσω. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Προσπαθώ να σας διαφυλάξω.
      ΜΙΛΤΙΑΔΗΣ ΠΑΠΑΪΩΑΝΝΟΥ: Είναι φανερό, κύριε Υπουργέ, ότι ούτε ζητώ να με διαφυλάξετε ούτε μπαίνω στις λογικές των συμψηφισμών που μπήκατε εσείς και θεωρώ μεγάλο ατόπημα ότι προχθές το βράδυ από εδώ, ο κύριος Πρωθυπουργός, προσπάθησε να μεταθέσει το πρόβλημα και τις ευθύνες σε Υπουργούς της προηγούμενης κυβέρνησης, στο ΠΑ.ΣΟ.Κ.. Να τελειώνει αυτό το παραμύθι! Εδώ δεν χωρούν συμψηφισμοί. Επί ΠΑ.ΣΟ.Κ. δεν έγιναν παράνομες συνακροάσεις, επί ΠΑ.ΣΟ.Κ. δεν έγιναν υποκλοπές.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ο Τόμπρας;
      ΜΙΛΤΙΑΔΗΣ ΠΑΠΑΪΩΑΝΝΟΥ: Είμαστε ξεκάθαροι. Εάν θέλετε να πάτε στο πολύ απώτερο παρελθόν, για να μπείτε στη λογική των συμψηφισμών, σας απαντώ ότι αυτό είναι ένα επιπλέον επιχείρημα ότι σήμερα είσαστε ένοχοι. Περί αυτού πρόκειται.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Όχι. Εσείς να είστε προσεκτικός. Εγώ σας θυμίζω… 
      ΧΡΗΣΤΟΣ ΖΩΗΣ: Κρατήστε και καμιά επιφύλαξη.
      ΜΙΛΤΙΑΔΗΣ ΠΑΠΑΪΩΑΝΝΟΥ: Παρακαλώ λοιπόν αυτήν τη στιγμή σε όλα αυτά τα ζητήματα να δοθούν απαντήσεις.
      Στην δε περίφημη υπόθεση των Πακιστανών, που και αυτή σπεύσατε να την κλείσετε εσείς και όχι η Δικαιοσύνη,…
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Στη Δικαιοσύνη…
      ΜΙΛΤΙΑΔΗΣ ΠΑΠΑΪΩΑΝΝΟΥ:…θέλω να μου απαντήσετε, κύριε Υπουργέ, στα πολύ απλά ερωτήματα, στα οποία είπατε ότι απάντησε ο κύριος Βουλγαράκης.
      Εδώ μιλήσαμε για απαγωγή και ανάκριση είκοσι οκτώ Πακιστανών που έμεναν νομίμως στη χώρα, που έγινε τον Ιούλιο του 2004. Ο κ. Βουλγαράκης, εν αντιθέσει με τον κ. Παπαληγούρα, αμφισβήτησε το γεγονός. Το αμφισβητείτε κι εσείς; Δεν ξέρω για όλα αυτά που λέτε, για το τι κάνανε οι Πακιστανοί μεταξύ τους κ.λ.π.. Το γεγονός το αμφισβητείτε;
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Στη Δικαιοσύνη...
      ΜΙΛΤΙΑΔΗΣ ΠΑΠΑΪΩΑΝΝΟΥ: Με το να μην της δίνετε στοιχεία; Δηλαδή στη Δικαιοσύνη, κύριε Υπουργέ, που δώσατε άδεια μόνο στον κ. Κοραντή, στον επικεφαλής της Εθνικής Υπηρεσίας Πληροφοριών, να καταθέσει και δεν δώσατε άδεια στους εμπλεκόμενους στην υπόθεση, που τα ονόματά τους, κακώς αν θέλετε, δημοσιεύθηκαν στις εφημερίδες; Έτσι θέλετε να καταλήξει η Δικαιοσύνη στα συμπεράσματα και στα αποτελέσματα;
      ΧΡΗΣΤΟΣ ΖΩΗΣ: Το ίδιο κάνατε κι εσείς στο παρελθόν.
      ΜΙΛΤΙΑΔΗΣ ΠΑΠΑΪΩΑΝΝΟΥ: Μήπως τυχόν μ’ αυτήν σας την πρακτική υπονομεύετε και τη Δικαιοσύνη; 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Προκαταλαμβάνετε τη Δικαιοσύνη. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Γιατί αυτό κάνετε τον τελευταίο καιρό, ως συνειδητή επιλογή σας. Γιατί, κύριε Υπουργέ, είναι φανερό ότι και εδώ είσαστε εκτεθειμένοι. 
      Εμείς σας είπαμε μη λέτε ψέματα, πείτε την αλήθεια στον ελληνικό λαό. Το ψέμα είναι μεγάλη υπόθεση στην πολιτική, ιδιαίτερα όταν κατέχεις συγκεκριμένες και υπεύθυνες θέσεις. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Μυθολογείτε! 
      ΜΙΛΤΙΑΔΗΣ ΠΑΠΑΪΩΑΝΝΟΥ: Εκείνο που αποδείχθηκε είναι με βάση τη λογική σας ότι η χώρα μας επί των ημερών σας, αυτό αποδεικνύει και η μια υπόθεση και η άλλη στο βαθμό που ακόμη ισχυρίζεστε ότι δεν γνωρίζετε ποιος παρακολουθούσε, εάν παρακολουθούσε κάποιος τον Πρωθυπουργό της χώρας -γιατί και αυτό είναι σε αμφισβήτηση- σε κάθε περίπτωση είναι ξέφραγο αμπέλι. Και αν αυτή τη στιγμή μιλάμε Ε.Υ.Π. ή μιλάμε για αυτονομημένες υπηρεσίες ή οτιδήποτε άλλο, μην επιχειρείτε κάθε φορά να κρύβεστε κάτω από λογικές που λένε μα, ξέρετε στην Ε.Υ.Π. κυριαρχεί το ΠΑ.ΣΟ.Κ. αφού το σωματείο είναι του ΠΑ.ΣΟ.Κ.. Σοβαρευτείτε, κύριε Υπουργέ! 
      Πηγαίνω στα άλλα ζητήματα για να μη χάσουμε και το στόχο της επερώτησης γιατί με αναγκάσατε να βγω απ’ αυτά. Σας παραδώσαμε, κύριε Υπουργέ, την Ελληνική Αστυνομία των Ολυμπιακών Αγώνων,  μια αστυνομία που μετά το 1996 είχε βρει το δρόμο της όπως είπατε, που τότε υπήρξε ένα μεγάλο πρόγραμμα 100.000.000.000 δραχμών, αν θυμάμαι καλά ήταν και ο κ. Γείτονας τότε στο Υπουργείο το 1997-1998, που σήμερα έχει την καλύτερη υλικοτεχνική υποδομή που η στελέχωσή της έγινε χωρίς κομματικά κριτήρια και που από την πρώτη μέρα που ήρθατε αρχίσατε τοποθετήσεις, μεταθέσεις, σύμφωνα με τις επιθυμίες των στενά ημετέρων, όχι γενικά της Νέας Δημοκρατίας. Γιατί ικανοί άνθρωποι που μπορεί να ψήφιζαν Νέα Δημοκρατία βρέθηκαν απέξω και ανίκανοι σήμερα στελεχώνουν κρίσιμες υπηρεσίες με τις οποίες δεν είχαν καμία σχέση στη ιστορική τους διαδρομή και εξέλιξη. 
      Πριν από λίγο καιρό ακούσαμε στη Βουλή των Ελλήνων για  έναν καλό αξιωματικό, ο οποίος τέθηκε επικεφαλής του ΚΕ.ΜΕ.Α. και ο οποίος θα έπαιζε ένα σημαντικό ρόλο στην αξιοποίηση της περιουσίας που αποκτήθηκε ενόψει των Ολυμπιακών Αγώνων κυρίως μέσα από την τεχνογνωσία. Θα πήγαινε στην Κίνα και ήταν ο μόνος κατάλληλος και αρμόδιος. Αυτά μας έλεγε ο κ. Βουλγαράκης και είναι το μόνο όνομα στο οποίο θα αναφερθώ γιατί έχει αναφερθεί στη Βουλή των Ελλήνων. Εγώ δεν έχω μάθει να αναφέρομαι σε πρόσωπα, αλλά θα πω για τον κ. Κωνσταντινίδη που εθεωρείτο ότι ήταν ό,τι καλύτερο διέθετε η Ελληνική Αστυνομία και εσείς, κύριε Υπουργέ, την επόμενη μέρα που πήγατε τον στείλατε στο σπίτι του. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Απεδέχθην την παραίτησή του. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Αφού τον εξαναγκάσατε σε παραίτηση. Γιατί πριν από λίγες ημέρες εδώ μας έλεγε ότι εγώ μπαίνω σε μια λογική να βοηθήσω τη χώρα μου. Αυτό είπε ο άνθρωπος. Πώς άλλαξε μέσα σε δεκαπέντε ημέρες; Μην προκαλείτε τη νοημοσύνη του ελληνικού λαού και τη δική μας, κύριε Υπουργέ. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Εγώ το έκανα; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Για να πάνε μπροστά τα Σώματα Ασφαλείας δεν υπάρχουν μαγικές συνταγές. Η καλή συνταγή είναι να αξιοποιούνται οι ικανοί και οι άξιοι και να μπαίνουν στις αντίστοιχες θέσεις. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Σας λέγω ότι απεδέχθην την παραίτησή του!
      ΜΙΛΤΙΑΔΗΣ ΠΑΠΑΪΩΑΝΝΟΥ: Θα σας πω, κύριε Υπουργέ, ότι αυτήν τη στιγμή υπάρχουν εύκολες μετακινήσεις κατώτερων αξιωματικών για να φύγουν από το Τμήμα της Νίκαιας και να πάνε στο Τμήμα του Περιστερίου για να δυσκολεύονται να πάνε στο σπίτι τους. Για τέτοια αστυνομία μιλάμε, για τέτοια κομματική εμπάθεια μιλάμε σήμερα. 
      Θα σας πάω παραπέρα. Ήταν μια σωστή λογική τα Πολυδύναμα Κέντρα. Είκοσι πέντε με τριάντα πέντε έπρεπε να ήταν τουλάχιστον σ’ ένα τμήμα για να λειτουργήσει. Θα πάτε στα νησιά μας και θα δείτε τμήματα παραδείγματος χάρη να έχουν πολλούς και να πηγαίνετε στη Χίο και να μη βρίσκετε κανέναν ή έναν ή δυο. Πάλι για να αξιοποιήσετε τους ημετέρους. Θα διώξετε σήμερα λέτε χίλιους τοπικούς αστυνόμους να πάνε στα χωριά να κάνουν τι; Τους χωροφύλακες τους παλιούς. 
      Και μιλήσατε επαινετικά για την ενοποίηση των Σωμάτων Ασφαλείας. Τι μπορεί να κάνει ένας αστυνόμος σε ένα Δήμο από το πρωί μέχρι το βράδυ επί εικοσιτετραώρου βάσεως όταν του έχετε δώσει με το Προεδρικό Διάταγμα που έχετε δημοσιεύσει τόσες επιχειρησιακές δυνατότητες; Για έναν κλέφτη, για ένα ληστή μπορεί ένας να πάει μόνος του; Και αποδυναμώνετε σήμερα τα τμήματα, αφήστε όλα τα άλλα σε σχέση με την Τοπική Αυτοδιοίκηση, με την Κεντρική Ένωση που δικαιολογημένα έχει τις διαμαρτυρίες. Έχετε καταλάβει ότι συντελείτε με τη λογική σας στην διάλυση και στην αποδιοργάνωση των Σωμάτων Ασφαλείας; 
      Σας άκουσα προ ημερών και βγήκατε έτσι πολύ επικοινωνιακά –είσαστε άλλωστε και επικοινωνιακός- και λέγατε εμείς πήγαμε στην Ανατολική Αττική και κάναμε επιχείρηση «σκούπα».
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Δεν είπα έτσι.
      ΜΙΛΤΙΑΔΗΣ ΠΑΠΑΪΩΑΝΝΟΥ: Δεν το είπατε, το αφήσετε να εννοηθεί και έχετε καλή επικοινωνιακή πολιτική. Να σας πω κάτι, κύριε Υπουργέ; Αυτές οι επιχειρήσεις πριν από τους Ολυμπιακούς Αγώνες γίνονταν σε κάθε περιοχή κάθε δεκαπέντε μέρες και στην Ανατολική Αττική πολύ περισσότερες φορές με βάση τις δυνατότητες του συνόλου της Αστυνομίας και τις επιχειρησιακές δυνατότητες που είχε εδώ.
      Ξέρετε κάτι; Αυτό το σταμάτησε ο προκάτοχός σας για δύο χρόνια και το επαναφέρατε και το παρουσιάσατε ως καινούργιο στοιχείο. Να σας πω για την υλικοτεχνική υποδομή; Έχει την καλύτερη η Ελλάδα στην Ευρώπη με αφορμή και τους Ολυμπιακούς Αγώνες και με δικό μας έργο. Σήμερα χειμάζει. Ξέρετε γιατί χειμάζει; Πρώτον, γιατί δεν υπάρχουν πιστώσεις. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Τώρα έχουμε την καλύτερη Αστυνομία. 
      ΜΙΛΤΙΑΔΗΣ ΠΑΠΑΊΩΑΝΝΟΥ: Ακούστε, υπάρχουν πιστώσεις και από την άλλη πλευρά δεν υπάρχει εκπαίδευση προσωπικού. Εγώ θα δεχθώ προς στιγμήν...
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Τώρα έχουμε την καλύτερη Αστυνομία, αν θέλετε να ξέρετε.
      ΜΙΛΤΙΑΔΗΣ ΠΑΠΑΙΩΑΝΝΟΥ: Κύριε Υπουργέ, σταματήστε. Θα τα ακούσετε. Να σας πω πού είναι το θέμα της πολιτικής και τα ξέρετε χρόνια τώρα.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Τώρα έχουμε την καλύτερη Αστυνομία.
      ΜΙΛΤΙΑΔΗΣ ΠΑΠΑΊΩΑΝΝΟΥ: Επικαλείσθε, κύριε Υπουργέ, -και σωστά σε ένα βαθμό- δημοσιονομικό πρόβλημα. Μάλιστα. Προτεραιότητος, όμως. Εδώ είναι το θέμα που κρίνεται η  πολιτική ...
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Γιατί δεν τα λύσατε προηγουμένως εσείς; 
      ΜΙΛΤΙΑΔΗΣ ΠΑΠΑΊΩΑΝΝΟΥ: Εμείς λύσαμε πολλά και αφήσαμε μερικά να λύσετε και εσείς, αλλά τα διαλύσατε! 
      Ακούστε, λοιπόν. Ανοίξτε τον προϋπολογισμό του Υπουργείου Δημόσιας Τάξης. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, δώστε μου λίγο χρόνο. Πέντε λεπτά δώσατε στον κύριο Υπουργό.
      ΠΡΟΕΔΡΕΥΩΝ (Γεώργιος Σούρλας): Θα πάρετε χρόνο από τη δευτερολογία σας.
      ΜΙΛΤΙΑΔΗΣ ΠΑΠΑΊΩΑΝΝΟΥ: Σας απαντώ, κύριε Υπουργέ. Ανοίξτε τον προϋπολογισμό του Υπουργείου Δημόσιας Τάξης. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Δέκα χρόνια ...
      ΜΙΛΤΙΑΔΗΣ ΠΑΠΑΪΩΑΝΝΟΥ: Θα δείτε μειωμένες πιστώσεις παντού, κύριοι συνάδελφοι. Ελλείψεις στην Πυροσβεστική, ελλείψεις στην Αστυνομία. Θα δείτε ότι δεν υπάρχουν πιστώσεις για την εκπαίδευση του προσωπικού. Θα δείτε ότι δεν υπάρχουν πιστώσεις για τη συντήρηση της υλικοτεχνικής υποδομής και όμως βρέθηκαν 15.000.000 ευρώ, κύριε Πολύδωρα, για να έχετε πληρωμένους κομματάρχες στα χωριά!
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Τι είναι αυτά που λέτε; Δεν σας μιμούμεθα. 
      ΜΙΛΤΙΑΔΗΣ ΠΑΠΑΪΑΝΝΟΥ: Και αφήστε τα περί οικολογίας. Ακούστε κάτι ...
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Δεν σας μιμούμεθα!
      ΜΙΛΤΙΑΔΗΣ ΠΑΠΑΪΩΑΝΝΟΥ: Ακούστε κάτι, κύριε Πολύδωρα. Η χώρα απέκτησε από την πρώτη στιγμή Δημοτική Αστυνομία. Στη Δημοτική Αστυνομία ανάμεσα στις άλλες αρμοδιότητες είναι και η προστασία του περιβάλλοντος. Αν θέλατε, λοιπόν, αυτήν τη στιγμή να ενισχύσετε την ελληνική επαρχία, να ενισχύατε με προσωπικό και υποδομή τη Δημοτική Αστυνομία και όχι να φέρνετε πραιτοριανούς. Γιατί μη μου πείτε, κύριε Πολύδωρα, κάτι άλλο. Ο διαγωνισμός αυτός καταργήθηκε το 1993 και είναι απαίτηση του κ. Μητσοτάκη και αυτό πληρώνει σήμερα ο τόπος. Θα λέμε τις αλήθειες εδώ. Και θα μου φέρετε τώρα μετά από τόσα χρόνια.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Έγινε έγκυρος διαγωνισμός. Υπάρχει απόφαση του Συμβουλίου της Επικρατείας. 
      ΠΡΟΕΔΡΕΥΩΝ (Γεώργιος Σούρλας): Να χαμηλώσουν λίγο οι τόνοι. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Ζητώ την προστασία σας, κύριε Πρόεδρε. Δεν δέχομαι να με διακόπτει, ο κύριος Υπουργός. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Μα δεν μπορεί να γίνεται αυτό.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα απαντήσετε συνολικά. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Έγινε έγκυρος διαγωνισμός. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Έγινε διαγωνισμός που καταργήθηκε η Αγροφυλακή.
      ΠΡΟΕΔΡΕΥΩΝ (Γεώργιος Σούρλας): Κύριε Γείτονα, μη διαμαρτύρεστε, γιατί παρεμβαίνετε και εσείς.
      Κύριε Υπουργέ και κύριε Παπαϊωάννου, να χαμηλώσουν λίγο οι τόνοι σας παρακαλώ ...
      ΜΙΛΤΙΑΔΗΣ ΠΑΠΑΪΩΑΝΝΟΥ: Να χαμηλώσουν οι τόνοι, αλλά να μη με διακόπτει, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): ...γιατί και για τα στεφανιαία αγγεία δεν είναι καλό.
      ΜΙΛΤΙΑΔΗΣ ΠΑΠΑΪΩΑΝΝΟΥ: Είδατε με τι υπομονή τον ακούγαμε τόση ώρα, κύριε Πρόεδρε.
      Εγώ, λοιπόν, μιλάω για ιεράρχηση προτεραιοτήτων και θέλω να πω το εξής. Θα έλθουν δηλαδή οι επιτυχόντες με διαβλητό διαγωνισμό –προσέξτε- του 1993, με καμία εκπαίδευση, με καμία κατάρτιση να μας προστατεύσουν το περιβάλλον!
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Θα γίνει εκπαίδευση.
      ΠΡΟΕΔΡΕΥΩΝ (Γεώργιος Σούρλας): Μη διακόπτετε, κύριε Υπουργέ.
      ΜΙΛΤΙΑΔΗΣ ΠΑΠΑΪΩΑΝΝΟΥ: Δηλαδή αυτήν τη στιγμή μιλάμε για τον παραλογισμό το μεγαλείο του. Περί αυτού πρόκειται. Αυτή είναι η αλήθεια και η σκοπιμότητα.
      Από την άλλη μεριά, κύριε Υπουργέ, κανένας δεν είπε ότι προφανώς οι άνθρωποι των Σωμάτων Ασφαλείας συμπεριφέρθηκαν στις εκλογές με βάση τις υποσχέσεις. Κάποιοι, όμως, και με τις υποσχέσεις. Κατά συνέπεια τους ξεγελάσατε, τους εξαπατήσατε. Περί αυτού πρόκειται και σήμερα, όπως σας είπαν οι συνάδελφοί μου, χιλιάδες μάχιμοι αστυφύλακες έχουν δεύτερη και τρίτη δουλειά για να ζήσουν και εμείς έχουμε την απαίτηση αυτήν τη στιγμή –και σωστά έχουμε την απαίτηση- να μας προστατεύσουν. Και είπατε πολύ σωστά, ξέρετε, μην κατηγορούμε τα Σώματα Ασφαλείας, γιατί δεν υπάρχει –έτσι είπατε- συνειδητή χαλάρωση. Αλίμονο, κύριε Υπουργέ, αν υπήρχε και συνειδητή χαλάρωση. Κανένας από μας δεν μίλησε για συνειδητή χαλάρωση. Μιλάει, όμως, για χαλάρωση που έρχεται με βάση τα αντικειμενικά γεγονότα, με βάση την πολιτική σας. 
      Και επειδή και επικαλεσθήκατε και κάποια στοιχεία, κύριε Υπουργέ, -τι να πρωτοπώ τώρα σε σχέση με το τι είχατε υποσχεθεί και το τι έχετε κάνει- θα ήθελα να σας πω το εξής. Ξέρετε ότι το 2006 οι ληστείες που έχουν γίνει δεν έχουν προηγούμενο; Σχεδόν κάθε μία ημέρα έχουμε και μία ληστεία. Έχουμε δηλαδή ημερήσιο πρόγραμμα ληστειών στο κέντρο της Αθήνας. Να μιλήσω για την υπόθεση Πολυζωγόπουλου; Ακόμα ανεξιχνίαστη είναι. Να μιλήσω για όλες τις άλλες; Συλλάβατε κανέναν; Έχετε κάποιο αποτέλεσμα σε όλη αυτήν την υπόθεση; Αυτό όλο εκπέμπει το κύμα ανασφάλειας σε όλη τη χώρα. 
      Και βέβαια δεν ξέρω πώς μας δηλώνετε ικανοποιημένοι και μας φωνάξατε και μας δώσατε και τα στοιχεία της EUROPOL όταν βλέπω ότι οι ανθρωποκτονίες από εκατόν έντεκα το 2004 έγιναν εκατόν τριάντα δύο, όταν βλέπω ότι η χρήση των όπλων από χίλιες οκτακόσιες τριάντα έγιναν δύο χιλιάδες εκατόν πενήντα έξι, όταν τα ναρκωτικά οργιάζουν, όταν έχουμε εισαγόμενο χουλιγκανισμό. 
      Και εσείς ήλθατε εδώ να μας πείτε τι γίνεται στη Ρωσία και τι γίνεται στην Ουκρανία! Έτσι, κύριε Υπουργέ, θα κυβερνήσετε; Με αυτήν τη λογική; Με τη μετάθεση των προβλημάτων είτε στο χθες είτε λέγοντας ότι θα έλθει ο παράδεισος αύριο και σήμερα ο λαός μας βιώνει αυτήν την πρωτοφανή ανασφάλεια όχι μόνο στο χώρο της δημόσιας τάξης, αλλά και στο χώρο εργασίας, των μισθών, του πώς θα ζήσει και πώς θα επιβιώσει σε αυτήν εδώ τη χώρα;
      Χρεοκοπήσατε, κύριε Υπουργέ, στα θέματα της δημόσιας τάξης –όχι εσείς, η Κυβέρνησή σας. Πίστευα ότι θα είχατε επίγνωση της πραγματικότητας που παραλάβατε, ότι μια κυβερνητική αλλαγή θα σήμαινε τη χάραξη μιας νέας πορείας. Θα είχε το στοιχείο όχι να το πείτε δημόσια –γιατί στοιχειώδης σεβασμός επιβάλλει να υπερασπιστείτε τον κ. Βουλγαράκη- αλλά με τις πράξεις και τη στάση ζωής σας να επαναπροσδιορίσετε την πολιτική σας στο Υπουργείο. 
      Αυτό σας καλούμε να κάνετε. Αν δεν το κάνετε, θα είστε κι εσείς –όπως και οι άλλοι συνάδελφοί σας- μέλος μιας αποτυχημένης κυβέρνησης που πήγε τη χώρα πίσω, που δεν μπορεί να πάει ούτε ένα βήμα τη χώρα μπροστά και γι’ αυτό θα εισπράξετε το τίμημα που σας ανήκει από τον ελληνικό λαό, όταν έλθει η ώρα των εκλογών. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Παπαϊωάννου. Έχετε πάρει και πέντε λεπτά από τη δευτερολογία σας. Το λέω για να υπολογίσετε το χρόνο σας.
      ΜΙΛΤΙΑΔΗΣ ΠΑΠΑΪΩΑΝΝΟΥ: Δεν ζήτησα από τη δευτερολογία μου να πάρω κάτι!
      ΠΡΟΕΔΡΕΥΩΝ (Γεώργιος Σούρλας): Από πού θα παίρνατε τον επιπλέον χρόνο, κύριε Παπαϊωάννου; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Έπρεπε να με διακόψετε, κύριε Πρόεδρε!
      ΠΡΟΕΔΡΕΥΩΝ (Γεώργιος Σούρλας): Και ο κ. Πολύδωρας από τη δευτερολογία του πήρε χρόνο. Δεν μπορείτε να πάρετε από αλλού, κύριε Παπαϊωάννου!
      ΜΙΛΤΙΑΔΗΣ ΠΑΠΑΪΩΑΝΝΟΥ: Να αφαιρέσετε το χρόνο των διακοπών!
      ΠΡΟΕΔΡΕΥΩΝ (Γεώργιος Σούρλας): Κανένας δεν μπορεί να πάρει από αλλού χρόνο. Έτσι είναι, ο Κανονισμός το ορίζει.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, τριάντα μαθητές και μαθήτριες και δύο συνοδοί - δάσκαλοι από το Γυμνάσιο Παλαιοχώρας Χανίων.
      Η Βουλή τους καλωσορίζει και τους εύχεται καλές σπουδές. 
      (Χειροκροτήματα από όλες τις πτέρυγες της Βουλής)
      Τους ενημερώνουμε ότι σήμερα εδώ γίνεται συζήτηση στα πλαίσια του κοινοβουλευτικού ελέγχου, όπου είναι οι Βουλευτές της Αντιπολίτευσης που ελέγχουν την Κυβέρνηση για πράξεις και παραλείψεις, γι’ αυτό υπάρχει ο μικρός αριθμός των τεσσάρων-πέντε Βουλευτών και ο επερωτώμενος Υπουργός, στην προκειμένη περίπτωση ο κ. Βύρων Πολύδωρας, Υπουργός Δημόσιας Τάξης.
      Το λόγο έχει ο Κοινοβουλευτικός Εκπρόσωπος της Νέας Δημοκρατίας, ο κ. Μαγγίνας.
      ΒΑΣΙΛΕΙΟΣ ΜΑΓΓΙΝΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, εγώ θα επιχειρήσω να ρίξω τους τόνους, οι οποίοι πράγματι ανέβηκαν.
      ΠΡΟΕΔΡΕΥΩΝ (Γεώργιος Σούρλας): Είναι καλό αυτό, κύριε Μαγγίνα, για τα στεφανιαία αγγεία, γιατί ξεχνάμε ότι έχουν και αυτά τα προβλήματά τους.
      ΒΑΣΙΛΕΙΟΣ ΜΑΓΓΙΝΑΣ: Δεν έχω να εισφέρω στοιχεία. Ήδη πολλά και εμπεριστατωμένα, ανέφερε στην πρωτολογία του ο κύριος Υπουργός και είναι βέβαιο, όπως και υπεσχέθη άλλωστε, ότι θα το κάνει και στη συνέχεια.
      Κυρίες και κύριοι συνάδελφοι, θέλω να ξεκινήσω λέγοντας ότι η Ελληνική Αστυνομία, οι Ένοπλες Δυνάμεις, δεν ανήκουν σε κανένα κόμμα. Ανήκουν στον ελληνικό λαό και οφείλουμε όλοι μας να προσεγγίζουμε τα θέματα που τους αφορούν με ιδιαίτερη υπευθυνότητα.
      Με τη σημερινή επερώτηση, αγαπητοί συνάδελφοι του ΠΑ.ΣΟ.Κ., νομίζω ότι έρχεστε πάλι σ’ ένα άλλο θέμα να μας πείσετε ότι το βλέπετε «παρθενικά» και υποκριτικά «αθώα». Κατηγορείτε, διατυπώνετε κατηγορίες διαρκώς. Και διερωτώμαι: Όλα αυτά τα πολλά προβλήματα που πράγματι αντιμετωπίζει η Ελληνική Αστυνομία και αυτά τα απέκτησε τα δύο χρόνια που κυβερνά η Νέα Δημοκρατία;
      ΜΙΛΤΙΑΔΗΣ ΠΑΠΑΪΩΑΝΝΟΥ: Αμέ! Πότε τα απέκτησε; Τώρα τα απέκτησε!
      ΠΡΟΕΔΡΕΥΩΝ (Γεώργιος Σούρλας): Μη διακόπτετε. Αντιδρούσατε προηγουμένως με τις διακοπές. 
      ΒΑΣΙΛΕΙΟΣ ΜΑΓΓΙΝΑΣ: Είσθε σε μια φάση διαρκούς αρνητισμού και διαρκούς υπερβολής. Αυτό, αγαπητέ συνάδελφε, κύριε Κοινοβουλευτικέ Εκπρόσωπε του ΠΑ.ΣΟ.Κ., αδικεί την επιχειρηματολογία σας, γιατί το απόλυτο και το υπερβολικό δεν το πιστεύει κανείς! Οι Έλληνες γνωρίζουν τι συνέβαινε στο παρελθόν. Γνωρίζουν τι συμβαίνει τώρα. Και γνωρίζουν ότι σε δύο χρόνια δεν διορθώνονται όσα προβλήματα γεννήθηκαν επί δεκαετίες!
      Ελέχθη ότι δυσχεραίνεται η υλοποίηση υπεσχημένων από το κυβερνητικό πρόγραμμα της Νέας Δημοκρατίας –είπε ο κ. Μανωλάκης- από δημοσιονομικούς λόγους. Καλά το λέτε, κύριε Μανωλάκη. Έτσι είναι. Δεν το κρύψαμε ποτέ. Υπάρχει δυνατότητα πόρων να υλοποιηθούν υπεσχημένα με βάση την οικονομική κατάσταση στην οποία βρέθηκε η χώρα το Μάρτιο του 2004;
      Βεβαίως εσείς έχετε στο μυαλό σας ένα άλλο μοντέλο, το μοντέλο ότι δεν έχουμε λεφτά, δεν παράγουμε, αλλά δανειζόμαστε και χρόνο με το χρόνο καλύπτουμε πάνω σε μία ψευδεπίγραφη και εικονική πραγματικότητα κάποιες ανάγκες. Αυτό το μοντέλο επιτρέψτε μας να μην το συνεχίσουμε. Έχουμε άλλη αντίληψη. 
      Ναι λοιπόν, υπάρχουν δημοσιονομικά προβλήματα τα οποία καθυστερούν τα υπεσχημένα προς τους αξιωματικούς και τους άνδρες της Ελληνικής Αστυνομίας. Βεβαιωθείτε όμως ότι και ως το τέλος της τετραετίας στο βαθμό που θα είναι δυνατόν και στη συνέχεια, όσα έχουμε υποσχεθεί θα τα πραγματοποιήσουμε.
      Μιλήσατε για μηδενικό νομοθετικό έργο. Δεν σας φτάνει η πολυνομία και η δαιδαλώδης νομοθεσία που υπάρχει; Αισθάνεστε ικανοποίηση να παράγετε νομοθετικό έργο ή θα έπρεπε να αισθάνεστε ευθύνη να τηρούνται οι νόμοι που ισχύουν που σε όλους τους τομείς υπερεπαρκούν; Δεν ξέρω γιατί διατυπώσατε αυτό το επιχείρημα. 
      Ελέχθησαν πολλά για πλημμελή άσκηση καθηκόντων, για ελλείψεις, για προβλήματα, για ατιμωρησία, για χαλάρωση κ.λπ. Ναι, κύριοι συνάδελφοι, υπάρχουν προβλήματα στην Ελληνική Αστυνομία, κανείς δεν το έκρυψε. Σας δηλώνω κατηγορηματικά ότι η εκπαίδευση που έχουν οι άνδρες των Σωμάτων Ασφαλείας και ιδίως της Ελληνικής Αστυνομίας δεν είναι αυτή που θα έπρεπε να είναι και αυτά ακριβώς προσπαθούσε ο προηγούμενος Υπουργός και προσπαθεί και ο σημερινός να αντιμετωπίσει με την πολύ βραχεία θητεία που έχει μέχρι σήμερα. 
      Για πείτε μου, κύριοι συνάδελφοι του ΠΑ.ΣΟ.Κ., ποιος «υπαλληλοποίησε» την Ελληνική Αστυνομία χωρίς δική της ευθύνη; Ο αξιωματικός και ο άνδρας ή η γυναίκα της Ελληνικής Αστυνομίας δεν είναι, όπως είπαν δύο τουλάχιστον εκ των συναδέλφων, «εργαζόμενος υπάλληλος» ή δεν θα έπρεπε να είναι. Ο άνδρας και η γυναίκα της Ελληνικής Αστυνομίας είναι λειτουργοί, είναι αυτοί οι οποίοι πρέπει να εργάζονται σ’ ένα οργανωμένο σύνολο που δεν μπορεί και δεν πρέπει να έχει σχέση με την οποιαδήποτε άλλη υπαλληλική ιδιότητα που υπάρχει σε οποιαδήποτε άλλη δημόσια υπηρεσία. 
      Αυτό εσείς το κάνατε. Το κάνατε διαρκούντων των είκοσι και πλέον ετών που ήσασταν στην κυβέρνηση και το κάνατε για δύο λόγους. Ο ένας ήταν συμβολικός λόγος γιατί ξεκινήσατε από το 1981 κατακρίνοντας την Ελληνική Αστυνομία ότι ήταν το σύμβολο της Δεξιάς, λες και δεν πέρασαν πολλά χρόνια από τότε που υπήρχε Δεξιά, λες και δεν υπήρχαν αξιωματικοί και άνδρες οι οποίοι να ανήκουν και αλλού. Αυτός, λοιπόν, ο συμβολισμός σας οδήγησε στο να κυνηγήσετε, στο να καταδιώξετε και το θεσμό και τους ανθρώπους. 
      Το κάνατε, όμως, στη συνέχεια και για έναν άλλο λόγο, γιατί ήταν από τα πιο οργανωμένα κομμάτια της ελληνικής κοινωνίας και άρα ήταν ευχερέστατο να το χρησιμοποιήσετε και να το αξιοποιήσετε κομματικά. Πιέσατε για κομματικοποίηση. 
      Ξεχνάτε, κύριοι συνάδελφοι, τις προγραφές και τις λίστες κάποιου κ. Σολτάτου επί των ημερών σας και έρχεστε σήμερα, όπου πιθανόν να υπάρχουν κάποιες παραλείψεις; Πάντοτε γίνονται λάθη, αλλά έρχεστε σήμερα να μιλάτε για κομματικοποίηση των Σωμάτων Ασφαλείας; Τόσο εύκολα ξεχνάτε; 
      Κάποιοι συνάδελφοι αναφέρθηκαν και στα πολυδύναμα αστυνομικά τμήματα. Κύριοι συνάδελφοι, εσείς φέρατε το θεσμό και εσείς πολύ σύντομα τον καταργήσατε.
      Τι από τα δύο κάνετε τώρα; Τον επαινείτε; Τον καταργήσατε. Και καταργώντας τον θεσμό αυτό έχασε η γειτονιά και το χωριό τη δυνατότητα να έχει συμβολικά –γιατί συμφωνώ ότι μ’ έναν ή δύο ανθρώπους δεν λύνονται τα προβλήματα- ένα στοιχείο αναφοράς σε Αρχή και να επιλύονται έτσι πάρα πολλά μικροπροβλήματα, όταν υπάρχει στη γειτονιά και στο χωριό ένας αστυνομικός.
      Κυρίες και κύριοι συνάδελφοι, ιδίως ο Κοινοβουλευτικός Εκπρόσωπος ο κ. Παπαϊωάννου μίλησε κατά κόρον για τις υποκλοπές. 
      Θέλω να κάνω μερικές παρατηρήσεις. Πρώτα-πρώτα, η πάροδος έντεκα μηνών από το χρονικό …
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Παρακαλώ, δώστε μου μία μικρή άνεση, κύριε Πρόεδρε. Εγώ δεν θα μιλήσω ξανά …
      ΠΡΟΕΔΡΕΥΩΝ (Γεώργιος Σούρλας): Δεν έχετε δικαίωμα δευτερολογίας. Θα σας δώσω, όχι όμως παραπάνω από ένα-δύο λεπτά. 
      ΒΑΣΙΛΕΙΟΣ ΜΑΓΓΙΝΑΣ: Δεν θα μιλήσω ξανά, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Δεν έχετε δικαίωμα να μιλήσετε ξανά. 
      ΒΑΣΙΛΕΙΟΣ ΜΑΓΓΙΝΑΣ: Το ενδεκάμηνο το οποίο μεσολάβησε από την ώρα που στον εισαγγελέα του Αρείου Πάγου δόθηκε το θέμα των υποκλοπών μέχρι την ώρα που βγήκε κάποιο πόρισμα και για μας είναι ένα χρονικό διάστημα που πιστεύουμε ότι έπρεπε να είναι μικρότερο. 
      Αλλά η υπαινικτική προσέγγιση για τη σκοπιμότητα και για οτιδήποτε σε σχέση με τον δικαστικό λειτουργό που έκανε την προανακριτική διαδικασία, τον κ. Παπαγγελόπουλο, θέλω, αγαπητέ κύριε Παπαϊωάννου,  να την ξεκαθαρίσετε ... 
      ΜΙΛΤΙΑΔΗΣ ΠΑΠΑΙΩΑΝΝΟΥ: Μάλιστα. Μου επιτρέπετε;
      ΒΑΣΙΛΕΙΟΣ ΜΑΓΓΙΝΑΣ: Μετά. Όχι τώρα δεν σας επιτρέπω ... 
      ΠΡΟΕΔΡΕΥΩΝ (Γεώργιος Σούρλας): Στη δευτερολογία σας, κύριε Παπαϊωάννου.
      ΒΑΣΙΛΕΙΟΣ ΜΑΓΓΙΝΑΣ: Σας παρακαλώ. Θα έχετε χρόνο …
      ΜΙΛΤΙΑΔΗΣ ΠΑΠΑΪΩΑΝΝΟΥ: Ένα λεπτό να το ξεκαθαρίσουμε. 
      ΒΑΣΙΛΕΙΟΣ ΜΑΓΓΙΝΑΣ: Θα έχετε χρόνο να το ξεκαθαρίσετε. 
      ΠΡΟΕΔΡΕΥΩΝ (Γεώργιος Σούρλας): Κύριε Παπαϊωάννου, στη δευτερολογία σας. 
      ΒΑΣΙΛΕΙΟΣ ΜΑΓΓΙΝΑΣ: Μπορούσαν ίσως τα πράγματα να γίνουν σε λιγότερο χρόνο από το ενδεκάμηνο. Αλλά σκοπιμότητες και οτιδήποτε άλλο κρατήστε τα για τον εαυτό σας. Δεν αφορούν την Κυβέρνηση τη σημερινή. 
      ΘΕΟΔΩΡΟΣ ΠΑΓΚΑΛΟΣ: Ο κ. Παπαγγελόπουλος δεν είναι Κυβέρνηση.
      ΒΑΣΙΛΕΙΟΣ ΜΑΓΓΙΝΑΣ: Τώρα, γενικά για το θέμα των υποκλοπών, για να το ξεκαθαρίσουμε αυτό …
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Μαγγίνα.
      ΒΑΣΙΛΕΙΟΣ ΜΑΓΓΙΝΑΣ: … ουδείς επιδιώκει να συγκαλύψει οτιδήποτε. 
      ΘΕΟΔΩΡΟΣ ΠΑΓΚΑΛΟΣ: Πού το ξέρετε;
      ΒΑΣΙΛΕΙΟΣ ΜΑΓΓΙΝΑΣ: Το θέμα είναι στη δικαιοσύνη και θα είχατε κάθε δικαίωμα να κατηγορήσετε την Κυβέρνηση αν δεν το έδινε στη δικαιοσύνη. 
      Τώρα για τα περί Α.Δ.Α.Ε., είπε και ο κύριος Υπουργός ότι είναι χρήσιμη Αρχή με ικανούς ανθρώπους, καμία αμφιβολία. Αλλά όχι να πούμε ότι η Α.Δ.Α.Ε. –με την οποιαδήποτε στελέχωσή της, δεν θέλω να πω τίποτα περισσότερα γι’ αυτό- είναι υπεράνω της ελληνικής δικαιοσύνης. Δεν νομίζω. 
      Εν πάση περιπτώσει, κυρίες και κύριοι συνάδελφοι, εμείς τιμούμε τους αξιωματικούς, τους άνδρες και τις γυναίκες και της Ελληνικής Αστυνομίας και του Πυροσβεστικού Σώματος. Πιστεύουμε ότι μοχθούν, το αποδεικνύουν καθημερινά. Πιστεύουμε ότι μπορούν και πρέπει να αμειφθούν καλύτερα, αλλά το να έρχεσθε σήμερα εσείς και να απαιτείτε από την Κυβέρνηση Καραμανλή των είκοσι τεσσάρων μηνών να επιλύσει το σύνολο των προβλημάτων που και σ’ αυτό τον τομέα σωρεύσατε επί είκοσι και πλέον χρόνια, ούτε πολιτικά, ούτε λογικά στέκεται. Γι’ αυτό βρείτε τίποτα σοβαρότερο, τίποτα υπευθυνότερο, το οποίο να στηρίξει μία αντιπολιτευτική πορεία.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα διπλωματικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, δεκαεπτά υψηλόβαθμα στελέχη της Σχολής Εθνικής Άμυνας του Πακιστάν και τέσσερις συνοδοί από το Υπουργείο Εθνικής Άμυνας.
      Η Βουλή τους καλωσορίζει και τους εύχεται καλή παραμονή στην Ελλάδα και καλή επιστροφή στην πατρίδα τους.
      (Χειροκροτήματα από όλες τις πτέρυγες της Βουλής)
      Το λόγο έχει ο πρώτος επερωτών κ. Μανωλάκης, για πέντε λεπτά.
      ΑΓΓΕΛΟΣ ΜΑΝΩΛΑΚΗΣ: Ευχαριστώ, κύριε Πρόεδρε.
      Κύριε Υπουργέ, στην πρωτολογία μου ξεκίνησα με μία φιλοφρόνηση λέγοντας ότι είναι θετικό το ότι είσθε σήμερα εδώ. Ξέρω ότι δεν υπάρχει Υφυπουργός, αλλά πίστευα ότι τα επόμενα δύο χρόνια και να είχατε Υφυπουργό, κάποια στιγμή θα ερχόσασταν εδώ στη Βουλή για να ενημερώσετε και το Σώμα, αλλά και τον ελληνικό λαό γι’ αυτά τα μεγάλα προβλήματα ανασφάλειας που, δυστυχώς, δεν έκανε ο προκάτοχός σας, τον οποίο εσείς σήμερα επαινείτε και λέτε καλά λόγια για την προηγούμενη πολιτική ηγεσία του Υπουργείου σας. 
      Όμως, από την άλλη πλευρά, σήμερα εδώ, παραδεχθήκατε τη χαλάρωση της Ελληνικής Αστυνομίας, των Σωμάτων Ασφαλείας, μετά τους Ολυμπιακούς Αγώνες και, μάλιστα, ξεκινήσατε –και επικοινωνιακά πολύ δυνατά ίσως- τις επιχειρήσεις-σκούπα, για να δείξετε, σε στυλ Αβραμόπουλου προς Νικήτα Κακλαμάνη, την αντίθεσή σας με το ότι δεν γινόταν τίποτα τον τελευταίο καιρό.
      Θα μου επιτρέψετε, πριν μπω στα θέματα που θίξατε, να πω κάτι στον κ. Μαγγίνα, τον Κοινοβουλευτικό Εκπρόσωπο.  Μπορεί δύο χρόνια που κυβερνάτε εσείς σήμερα να είναι πράγματι δύσκολο να διορθώσετε κάποια προβλήματα που υπήρχαν και υπάρχουν, όμως, κύριε Μαγγίνα, δύο χρόνια είναι αρκετά για να γκρεμίσετε πάρα πολλά πράγματα, όπως οι πεζές περιπολίες, ο αστυνομικός της γειτονιάς. 
      Και μίλησα για νομοθετικό έργο σχεδόν μηδενικό, διότι, όπως καλά καταλαβαίνει ο κύριος Υπουργός, ένα από τα μεγαλύτερα προβλήματα της Ελληνικής Αστυνομίας είναι η αναδιάρθρωσή της, για την οποία δεν έγινε τίποτα. Μικροπράγματα έχουν ξεκινήσει στη Θεσσαλονίκη. Χάρηκα που κάποια στιγμή θα ασχοληθεί ο νέος Υπουργός.
      Εμείς, κύριε Μαγγίνα, τιμούμε τους αστυνομικούς και αναδείξαμε το έργο τους και γι’ αυτό άλλαξε η νοοτροπία στον Έλληνα πολίτη. Από το χωροφύλακα-μπαμπούλα φθάσαμε σήμερα να σεβόμαστε και να θέλουμε τον αστυνομικό. 
      ΒΑΣΙΛΕΙΟΣ ΜΑΓΓΙΝΑΣ: Μην κουράζεστε, κύριε συνάδελφε. Σας τα είπα εγώ αυτά. Μείνετε στους συμβολισμούς.
      ΠΡΟΕΔΡΕΥΩΝ (Γεώργιος Σούρλας): Κύριε Μαγγίνα, μη διακόπτετε, σας παρακαλώ. 
      ΑΓΓΕΛΟΣ ΜΑΝΩΛΑΚΗΣ: Εσείς που τον τιμάτε, γιατί σήμερα τον αφήνετε «στην απ’ έξω», ας μου επιτραπεί η έκφραση; 
      Αν κατάλαβα καλά αυτά στα οποία αναφερθήκατε όσον αφορά τα οικονομικά και θεσμικά αιτήματά τους, είπατε ότι για δημοσιονομικούς λόγους δεν μπορέσαμε στην αρχή, λες και δεν ξέρατε ποια είναι η κατάσταση. Είπατε ότι μέχρι το τέλος της τετραετίας θα τα εκπληρώσουμε.
      Θα παρακαλούσα τον κύριο Υπουργό να το επιβεβαιώσει αυτό, γιατί είναι εδώ και τα Προεδρεία της Π.Ο.ΑΣ.Υ. και σίγουρα θα περιμένουν να ακούσουν εάν…
      ΒΑΣΙΛΕΙΟΣ ΜΑΓΓΙΝΑΣ: Εγώ δεν είπα μόνο αυτό, αλλά δεν πειράζει. Είναι γραμμένο ό,τι είπα. 
      ΑΓΓΕΛΟΣ ΜΑΝΩΛΑΚΗΣ: Σίγουρα είναι γραμμένο ό,τι είπατε. Είπατε ότι μέχρι τέλος της τετραετίας θα προσπαθήσουμε να τα εκπληρώσουμε. 
      ΒΑΣΙΛΕΙΟΣ ΜΑΓΓΙΝΑΣ: Ορισμένα. 
      ΑΓΓΕΛΟΣ ΜΑΝΩΛΑΚΗΣ: Καθόλου δεν μπορείτε και δεν προτίθεστε απ’ ό,τι ξέρουμε. Μακάρι να το κάνετε. Εμείς θα πιέζουμε προς αυτήν την κατεύθυνση.
      Κύριε Υπουργέ, δεν υποτιμούμε τους συνδικαλιστές και τους αστυνομικούς. Οι ίδιοι έγραψαν στο δικό τους πανό «σεμνά και ταπεινά εξαπατηθήκαμε», αυτοί το είπαν. Και θα περιμένω στη δευτερολογία σας να αναφερθείτε, κύριε Υπουργέ, στα αιτήματά τους –και στα οικονομικά και στα θεσμικά- και αν μπορείτε, να πείτε μερικά λόγια και για την αναδιάρθρωση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Να σας πω ότι εμείς δεν τα βλέπουμε όλα μαύρα. Άλλωστε και εσείς το παραδεχθήκατε ότι αφήσαμε ένα πολύ μεγάλο έργο. Αναφερθήκατε στην ενοποίηση, στη 17 Νοέμβρη, στην τρομοκρατία, στους Ολυμπιακούς Αγώνες που πράγματι απαξιώσατε με την τεχνογνωσία που έφυγε. Μιλήσατε και για τον κ. Κωνσταντινίδη. 
      Μιλήσατε και για το C4I του κ. Σημίτη. Και πρέπει να σας πω ότι σε προηγούμενη συνεδρίαση του Σώματος, χωρίς να κάνω εγώ προσωπικά κρίση για τον Υφυπουργό κ. Μαρκογιαννάκη, όμως υπάρχει μεγάλη υπόθεση με το C4I. Και ναι μεν εμείς τα φέραμε εδώ και το επαινείτε αυτό, όμως υπάρχει μεγάλο πρόβλημα και κάποια στιγμή πρέπει να μας ενημερώσετε γι’ αυτό, κύριε Υπουργέ, δεν είναι ώρα να τα πούμε.
      Για τους δείκτες του 2006, έχω να πω ότι τους έχω μπροστά μου, κύριε Υπουργέ και σας τους διαβάζω. Για το πρώτο δίμηνο, οι απάτες αυξήθηκαν κατά 64,63%, η αρχαιοκαπηλία κατά 200%, οι κλοπές τροχοφόρων και οι διαρρήξεις κατά 12%, οι ληστείες 17%. 
      Είναι το πρώτο δίμηνο του 2006 και νομίζω ότι οι συνεργάτες σας κάποια στιγμή θα σας το δώσουν. 
      ΜΙΛΤΙΑΔΗΣ ΠΑΠΑΪΩΑΝΝΟΥ:  Φρέσκο.
      ΑΓΓΕΛΟΣ ΜΑΝΩΛΑΚΗΣ: Είναι πολύ φρέσκο, κύριε Υπουργέ.
      Βέβαια, για τους Πακιστανούς τα είπαμε. Εκτός από τον κ. Παπαληγούρα, νομίζω ότι αμφισβητείτε και δηλώσεις, έμμεσες κατά κάποιον τρόπο, του Υπουργού Εξωτερικών της Μεγάλης Βρετανίας του κ. Στρο.
      Την Αγροφυλακή την είπατε Αστυνομία της Οικολογίας. Ξέρετε πώς τους ονόμαζε –και πώς τους ονομάζει- τους αγροφύλακες ο λαός μας;
      Υπάρχει μάλιστα και ένα ρητό που λέει «ο δραγάτης και ο παπάς...κ.λπ.». Σήμερα νομίζετε ότι χρειάζεται η ελληνική περιφέρεια δραγάτες; Ξέρετε ότι αυτή τη στιγμή υπάρχει ένα είδος αγροφυλακής; Και φυσικά πολύ σωστά ειπώθηκε από τον Κοινοβουλευτικό Εκπρόσωπο ότι αυτή είναι η δουλειά που θα κάνει η Δημοτική Αστυνομία. 
      Για τους τοπικούς αστυνόμους, ξέρετε ότι υπάρχουν δεκάδες -να μην πω εκατοντάδες- αστυνομικοί σταθμοί άδειοι, που δεν δούλεψαν και δεν δουλεύουν γιατί έχουν είτε κανέναν είτε έχουν έναν ή δύο άτομα και τώρα πάμε να βάλουμε ένα ή δύο άτομα στους απομακρυσμένους δήμους; Τι μπορούν να κάνουν αυτοί; Τίποτα. 
      Τελειώνοντας, θα ήθελα κάποια στιγμή, κύριε Υπουργέ, όσον αφορά την αναδιάρθρωση, να μιλήσουμε για το πώς πρέπει οι Έλληνες αστυνομικοί –που πρέπει να ικανοποιηθούν τα αιτήματά τους- να είναι έξω, στην υπηρεσία του πολίτη και όχι μόνο των πολύ ολίγων. 
      Ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μανωλάκη. 
      Ο κύριος Υπουργός έχει το λόγο. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Και υφολογικά, ωραία η ανάπτυξη των θέσεων από τον κ. Μανωλάκη. Μου δίνει την ευκαιρία να απαντήσω επί της ουσίας στα περισσότερα των εκκρεμών ζητημάτων. 
      Υπέγραψα για το προσωπικό την αναγνώριση της μάχιμης πενταετίας. Την έστειλα στο Υπουργείο Οικονομικών, γιατί πρέπει να εισαχθεί σε συνταξιοδοτικό νομοσχέδιο. 
      ΑΓΓΕΛΟΣ ΜΑΝΩΛΑΚΗΣ: Από το 1992 και μετά; Μέχρι πότε; Μέχρι τέρμα; 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Τη μάχιμη πενταετία. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Για ποια περίοδο; 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Χωρίς περιορισμό. 
      Δεύτερον, ολοκληρώνεται η πολιτική –θα δούμε τη νομική πράξη- για την καταπολέμηση των χουλιγκάνων για τη βία στα γήπεδα και στους πέριξ χώρους,  σε σοβαρή συνεργασία με το Υφυπουργείο Αθλητισμού, δηλαδή με τον κ. Ορφανό. 
      Όσον αφορά την αναδιάρθρωση έχουμε πολύ καλή εξέλιξη. Έχει ολοκληρωθεί η αναδιάρθρωση στην Αττική, έχει ολοκληρωθεί στη Θεσσαλονίκη. Προχωρούμε τώρα στην αναδιάρθρωση Αιγαίου και Ιονίων -το συνδυάζουμε για λόγους ευνοήτους- και έπεται Κρήτης, Πελοποννήσου και Ρούμελης. 
      ΑΓΓΕΛΟΣ ΜΑΝΩΛΑΚΗΣ: Στα χαρτιά;
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Τώρα. Εντός του έτους. 
      Για την Αττική και Θεσσαλονίκη είναι συντετελεσμένα και με τη διοικητική διάρθρωση και με την κτηριακή υποστήριξη και με την υποστήριξη από πλευράς μέσων. Το ταπεινό μας σχέδιο λέει, ενίσχυση των πεζών περιπολιών. Μάλιστα, όπως θα ανακοινώσουμε, για την εξειδίκευση των μέτρων –εντός του έτους αυτά- δίνεται έμφαση στα εμπορικά κέντρα για τις πεζές περιπολίες, ενίσχυση των εποχουμένων δικυκλιστών και ενίσχυση του τρόπου φυλάξεως των πλατειών. Δεν είναι ανάγκη να σας αναλύω τώρα το επιτελικό σχέδιο ή το επιχειρησιακό σχέδιο. 
      Ειδικώς, στη διετία που ελέγχεται με τόση ανεπιείκεια, αυστηρότητα, θέλουμε να σημειώσουμε το μέτρο φυλάξεως των εθνικών οδών. Είναι ένα σοβαρό πρόγραμμα...
      ΑΓΓΕΛΟΣ ΜΑΝΩΛΑΚΗΣ: Για την Πάτρα…. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Έχουμε τέσσερα γραφεία, τέσσερις σταθμούς και θα γίνουν αυτοί οι σταθμοί δεκατέσσερις εντός του έτους. Είναι ένα σοβαρό πρόγραμμα, το οποίο θα το ενισχύσουμε με τη μέγιστη προτεραιότητα και στήριξη από πλευράς προτεραιοτήτων σε οικονομικούς όρους. Μας ζητείται να επανεκτιμήσουμε τις προτεραιότητές μας. 
      Υπάρχει ειδικό σχέδιο για τα ναρκωτικά, το οποίο αποφέρει καρπούς. Θα σας πω μία παρατήρηση και για τις στατιστικές του διμήνου, την οποία γνωρίζετε ως παρατήρηση όλοι οι νομικοί συνάδελφοι –θα την πούμε και τώρα- μεταξύ δήλης και άδηλης εγκληματικότητας. Η εγκληματικότητα του διμήνου είναι έτσι όπως το λέτε και όπως το λέω, ας υπάρχει αντίφαση. Γιατί; Γιατί συνδυάζεται το θέμα με την εξιχνίαση των εγκλημάτων. Η εξιχνίαση των εγκλημάτων –παραδείγματος χάρη, αν πιάσω τριακόσιους πενήντα επαίτες στα φανάρια ή στις γειτονιές- σημαίνει αύξηση της εγκληματικότητας, γιατί συνδυάζεται με την εξιχνίαση του εγκλήματος. Εάν τους αφήσω ασύλληπτους, έχω μηδέν εγκληματικότητα όσον αφορά τους επαίτες. Τα ξέρετε αυτά τα στοιχεία. 
      Εγώ θέλω να σας πω ότι στη σχέση εξιχνιασμένου εγκλήματος είμαστε πολύ καλά, δηλαδή δεν μένουν ασύλληπτοι. Παραδείγματος χάριν, οι ληστείες Αττικής και περιφέρειας έχουν ένα ποσοστό εξιχνίασης, σύλληψης, της τάξεως του 65%, βάσει των στοιχείων που μου φέρνουν οι συνεργάτες μου. Γι’ αυτό με αισιοδοξία βλέπω και το πως κινείται η εγκληματικότητα ή πως πλήττεται από εμάς, από την Αστυνομία, η εγκληματικότητα το 2006. Μην παρερμηνεύσετε το λόγο μου για την εγκληματικότητα, τη μικρά αύξηση ή χαλάρωση που λέμε για το 2005. Το αποδίδουν οι αρμόδιοι των επιστημονικών μελετών του Υπουργείου στην υπερένταση του 2004, για την αυτενέργεια προς ελαχίστη χαλάρωση των διοικητικών μονάδων. Δεν το ήθελε κανένας, συνέβη περίπου νομοτελειακά. 
      Τώρα, θέλω να σας πω για κρίσεις. Είχαμε κρίσεις και βγήκαμε παλικάρια. Είχαμε τη λεωφορειοπειρατεία, που χειρίστηκαν οι κ.κ. Βουλγαράκης, Μαρκογιαννάκης και η Αστυνομία, προχθές την Κασταλία. Εγώ ζήτησα να πιάσουν τους ληστές της γριούλας, είχαμε τα πλαστά χαρτονομίσματα ακόμη και ων ουκ έστιν αριθμός. Είναι καλός ο απολογιστικός κατάλογος των υπηρεσιών μας. 
      Εμείς σήμερα ενισχύουμε τη μεθοδικότητα, την αποτελεσματικότητα, την επιστημονική οργάνωση, διότι πρέπει να ξέρετε ότι ο μάρτυρας δεν αντέχει στο δικαστήριο. Το πειστήριο το επιστημονικό αντέχει. Και αυτή είναι η νέα κατεύθυνση της αστυνομικής επιστήμης. 
      Κύριε Μανωλάκη, κύριε Παπαϊωάννου, θέλω να σας πω για ένα προηγμένο σχέδιο, που το ξέρετε και με έχετε ρωτήσει από την πρωτολογία σας, για το Police on line. Πάμε πολύ καλά. Το χειρίζεται η «Κοινωνία της Πληροφορίας». Μίλησα, πριν έλθω στην Αίθουσα, με τον πρόεδρο, τον κ. Δούκα. Είναι τέσσερα υποέργα. Το πρώτο, που αφορά τη διασύνδεση, έχει κατακυρωθεί. Το δεύτερο αφορά τα εργαλεία και το τρίτο αφορά το σύμβουλο. Αυτοί είναι σοβαροί λογαριασμοί. Είναι 39.000.000 ευρώ σε μία ανάπτυξη ανάλογα με την πρόοδο του έργου και το έχουμε και σαν στοιχείο της απορροφητικότητας για τον τομέα της ευθύνης μας. Πάει καλά. Θα έχουμε μόνο πρόβλημα με τις εντάσεις και ελπίζουμε να μην υπάρχουν ενστάσεις. Το τέταρτο υποέργο είναι όλα αυτά να συνταχθούν στο integrated, σε ένα ολοκληρωμένο σύστημα για να αποδίδει αφ’ εαυτού. 
      Η εξέλιξη των πραγμάτων οδηγεί στην αναδιάρθρωση, την επιστημονική ανασύνταξη και -θα προσέθετα- την έμπνευση του προσωπικού, δηλαδή την καθιέρωση –και το λέω με υπερηφάνεια, γιατί μπορεί να το είχατε επιτύχει σ’ ένα βαθμό, αλλά εγώ το εντείνω- ενός πνεύματος ομάδος, πνεύματος Σώματος υπέρ του νόμου, υπέρ της δημοκρατίας στην Ελληνική Αστυνομία. 
      Επειδή ηκούσθησαν, ομολογώ όχι έντονες κριτικές και την ώρα της πράξεως και σήμερα, είμαι υπερήφανος για τις κρίσεις στην Ελληνική Αστυνομία. Εσείς, που είσαστε ειδικοί, γιατί παρακολουθείτε το αντικείμενο, θα δείτε ότι είχα να επιλέξω μεταξύ αρίστων –μιλάμε για την κορυφή- και ύστερα οι πέντε Στρατηγοί έκαναν με αυστηρώς αξιοκρατικά, επιστημονικά και ηθικά κριτήρια –γιατί και αυτό είναι υπαγόρευση από τους φακέλους- τις άριστες επιλογές.
      Αυτήν τη στιγμή το Σώμα και της Αστυνομίας και της Πυροσβεστικής είναι –με συγχωρείτε για την αυτάρεσκη διατύπωση, επειδή είμαι εγώ προϊστάμενος- στον άριστο βαθμό από πλευράς φρονήματος, αισθήσεως καθήκοντος και αποστολής και έτσι επιτελεί το καθήκον και την αποστολή του -και το Πυροσβεστικό και η Αστυνομία- υπέρ της εύνομης δημοκρατίας. 
      Το ευχάριστο για το Πυροσβεστικό -το οποίο αναφέρατε και εσείς- είναι ότι πέτυχα τον κανονικό, όχι υπερβολικό, τον ελάχιστο αριθμό των εξακοσίων πυροσβεστών, οι οποίοι θα προκριθούν με τα πιο αξιοκρατικά κριτήρια και καλώ και το κόμμα σας και εσάς προσωπικά να παρακολουθήσετε κανονικά τη διαδικασία. Και είμαι στην ευχάριστη θέση να σας ανακοινώσω το γνωστό, ότι έχουμε για το Πυροσβεστικό ικανή επάρκεια μέσων και μάλιστα, τώρα θα πάω στο διακομματικό συμβούλιο, για να προεδρεύσω στην εξέταση των νέων οχημάτων, που παραγγέλνει το Πυροσβεστικό. 
      Κάνουμε καλή χρήση των οικονομικών μέσων. Είναι λίγα τα οικονομικά μέσα. Έτσι είναι τα δημοσιονομικά. Τα είπε και ο κ. Μαγγίνας. Και σας ζητώ να κατανοήσετε –δεν είναι αυτό άνισο πράγμα- ότι η εξίσωση δέκα χρόνων παραλείψεων και ολιγωριών –για το προσωπικό μιλάω- έναντι των δύο ετών της Νέας Δημοκρατίας -όσο και αν είναι πιεστικά τα πράγματα και διεκδικητικά και εδόθησαν υποσχέσεις- είναι παράλογη. Εμείς το παλεύουμε ρεαλιστικά. Δεν βγαίνει η εξίσωση των παραλείψεων των δέκα ετών με τα δύο χρόνια. 
      Και μάλιστα υπάρχουν και κάποιες καταβολές. Κάτι συνεισεφέρθη, κάτι συνηνέχθη, αλλά δεν αρκούμεθα. Συνεργάζομαι –επαναλαμβάνω- για τα ζητήματα του προσωπικού, κύριε Παπαϊωάννου, να εξοικονομήσουμε όσα περισσότερα μπορούμε υπέρ του προσωπικού. Το χρωστάμε. Για τους θεαματικούς αριθμούς που μου είπατε, δεν είναι κανείς υπερήφανος. Ούτε για τα 540, ούτε για τα 720 είναι κανείς υπερήφανος. Ελπίζω να πετύχουμε τα βέλτιστα, τα μέγιστα δυνατά. 
      Είμαστε σε μία διαδικασία, η οποία θα φέρει καρπούς και μάλιστα χθες, που παρουσίασα την ηγεσία της Αστυνομίας και του Πυροσβεστικού στον Πρωθυπουργό, είχα την ευχάριστη υποδοχή και ανταπόκριση από τον Πρωθυπουργό, που μου είπε: «Όταν είναι ώριμα τα ζητήματα προσωπικού και επιτελικής σχεδιάσεως στο Υπουργείο σου, θα έρθω και εγώ να καταλήξουμε σε αποφάσεις». Αισιοδοξώ, είμαι ευχαριστημένος από την δράση και την πορεία του Υπουργείου μου και νομίζω ότι και με τη δική σας κατανόηση και συμπαράσταση από τη σκοπιά της Αντιπολίτευσης -πάντα υπάρχει περιθώριο- θα μπορέσουμε να επιτύχουμε τα μέγιστα αποτελέσματα υπέρ της δημοκρατίας και κατά του εγκλήματος, όλα αφιερωμένα στον ελληνικό λαό. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας):  Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Παπαϊωάννου.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, κύριε Υπουργέ, κύριοι συνάδελφοι, εμείς την επόμενη φορά που θα σας καλέσουμε εδώ, κύριε Υπουργέ, για να ανταποκριθούμε στο θεσμικό μας χρέος, να σας ελέγξουμε -γιατί αυτό είναι η κύρια αποστολή και το κύριο έργο της Αντιπολίτευσης- θα χαρούμε, αν αυτά τα οποία είπατε τώρα στη δευτερολογία σας -οφείλω να πω, με σεμνότητα και ταπεινότητα- γίνουν πράξη. 
      Όσον αφορά τις πρόσφατες κρίσεις που κάνατε, μένει να αποδειχθεί, μακάρι, να έχουμε κάνει λάθος εμείς.
       Όμως, εγώ θέλω να σταθώ σε κάποια σημεία, τα οποία θα σας είναι χρήσιμα. Πρώτο σημείο, κύριε Υπουργέ. Στοιχεία στα οποία αναφέρεστε. Πέραν του ότι ο κ. Μανωλάκης σας έδειξε τι γίνεται τώρα το 2006 -γιατί αυτό είναι το κρίσιμο σημείο, δηλαδή όσο περνάει ο καιρός τα πράγματα χειροτερεύουν, αντί να βελτιώνονται- θέλω να ξέρετε κάτι. Μεγάλη μερίδα των Ελλήνων πολιτών δεν προσέρχεται, κύριε Πρόεδρε, στην Αστυνομία, για να καταγγείλει μικροκλοπές και μικροαδικήματα. Έχω εμπειρία σ’ αυτό. «Τι να πάω», λέει, «στην Αστυνομία»; «Πήγα μία, πήγα δύο». Ξέρετε ότι υπάρχουν πολλές κλοπές τσαντών αλλά δεν τις καταγγέλουν. Πάνε για τα αυτοκίνητα, διότι εκεί υπάρχει το θέμα της ασφάλειας κλπ., αλλά ο κόσμος δεν πάει πια στην Αστυνομία και αυτό υποδηλώνει, κύριε Υπουργέ, κρίση της εμπιστοσύνης απέναντι στην αποτελεσματικότητα της αστυνομίας. Και αυτό να το λάβετε σοβαρά υπ’ όψιν και να μη μένετε μόνο σ’ αυτά τα ζητήματα.
      Μιλήσατε για την αναδιάρθρωση. Σας επισημάναμε αρνητικά σημεία της αναδιάρθρωσης σε σχέση με τις προτεραιότητες.
      Ο τοπικός αστυνόμος είναι λάθος στο βαθμό που μπαίνει στην αναδιάρθρωση ως κομμάτι του επιχειρησιακού σας σχεδιασμού. Σας είπα ότι αφήνω απ’ έξω την Κεντρική Ένωση Δήμων και Κοινοτήτων, που δεν θα ήθελα να την αφήσω απ’ έξω. 
      Η επανασύσταση, κύριε Υπουργέ, των Τμημάτων Ασφαλείας είναι μέγιστο λάθος. Διασπά την επιχειρησιακή δυνατότητα. Μακάρι να μπορούσαμε να σας βοηθήσουμε να κάνετε τα παλαιά πολυδύναμα, που έχουν αποδειχθεί αποτελεσματικά. Γι’ αυτό είστε λέω ότι είστε λάθος στην αφετηρία.
      Θα πάω τώρα σε κάποια άλλα ζητήματα. Είπατε ότι θα φέρετε εδώ το σχέδιο για τον έλεγχο της Ε.Υ.Π. από την πλευρά της Βουλής. Πρέπει να το δούμε αυτό. Το είχαν ετοιμάσει παλαιότερα οι κ. Χρυσοχοϊδης και Φλωρίδης και σας το παρέδωσαν. Φέρτε το. 
      Εκείνο, όμως, που πρέπει να γίνει ξεκάθαρο, είναι να οριοθετηθούν οι δραστηριότητες της Ε.Υ.Π. σε σχέση με την Αντιτρομοκρατική Υπηρεσία, γιατί έχουν δημιουργηθεί πολλές παρενέργειες γύρω απ’ αυτά τα ζητήματα. Ακούστε με και ακούστε μας. Το σημαντικότερο είναι ότι θα πρέπει να περάσει ένα κλίμα στην Εθνική Υπηρεσία Πληροφοριών –δεν λέω ότι εμείς το είχαμε καταφέρει, το καταφέραμε όσο μας αφορούσε ως πολιτική ηγεσία- και να επικρατήσει η αρχή της νομιμότητας. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Το αποδέχομαι ως υπόδειξη.
      ΠΡΟΕΔΡΕΥΩΝ (Γεώργιος Σούρλας): Κύριε Παπαϊωάννου, να πω και εγώ μία άποψη. Να σταματήσουν τα στελέχη της Ε.Υ.Π. να συμμετέχουν στις κομματικές οργανώσεις.
      ΜΙΛΤΙΑΔΗΣ ΠΑΠΑΪΩΑΝΝΟΥ: Θα συμφωνήσω μαζί σας.
      Εκείνο το οποίο έχει αξία, είναι η αρχή της νομιμότητας. Μην μπαίνετε σε χαρακτηρισμούς. Εμείς δεν μπήκαμε στη λογική αν κάποιο όργανο της τάξης ψηφίζει το άλφα ή βήτα κόμμα. Δικαίωμά του! Περισσότερο ενοχλεί η επιλογή των ανίκανων –όταν υπάρχει- και το γεγονός ότι εν ονόματι της εξυπηρέτησης των «ημετέρων» διασπάται αυτό που είπατε αρχικά, η αρχή της αναδιάρθρωσης και της αποτελεσματικότητας. Σας έχει κατατεθεί πληθώρα ερωτήσεων σε τμήματα τα οποία δεν έχουν τον απαιτούμενο αριθμό, ενώ σε διπλανούς δήμους ή σε διπλανά τμήματα υπάρχει υπερπληθώρα, για να εξυπηρετηθούν κάποιοι με βάση τις συγκοινωνιακές τους ανάγκες και άλλα πράγματα. 
      Αυτά πρέπει να λείψουν, κύριε Υπουργέ. Σας ελέγχουμε, γιατί αυτά που είπατε δεν ισχύουν. Μιλήσατε για αναβάθμιση. Μιλήσατε για δημιουργία Πανεπιστημίου Αστυνομικών και Πυροσβεστικών Σπουδών. Πού είναι; Είπατε ότι θα πάρετε περίπου τρεις χιλιάδες πυροσβέστες και αστυφύλακες. Και σας ελέγχουμε, προφανώς γιατί μας πάτε στο απαρχαιωμένο καθεστώς της Αγροφυλακής, αλλά και γιατί η προτεραιότητά σας δεν είναι οι πυροσβέστες. Γιατί η προτεραιότητά σας δεν είναι να ξεπληρώσετε τις υποχρεώσεις σας απέναντι στους αστυνομικούς, που έχετε αναλάβει; Αυτό είναι το κρίσιμο ζήτημα. Έχω πει πολλές φορές ότι στην πολιτική είναι κρίσιμο το θέμα των προτεραιοτήτων. Άρα, η προτεραιότητά σας είναι η επανίδρυση του κομματικού κράτους.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Μου επιτρέπετε μία διακοπή;
      ΜΙΛΤΙΑΔΗΣ ΠΑΠΑΪΩΑΝΝΟΥ: Πολύ ευχαρίστως να με διακόψετε.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, μετά θα απαντήσετε συνολικά.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Όχι, δεν θα απαντήσω, κύριε Πρόεδρε. Απλά τώρα θέλω στη διακοπή να σημειώσω ότι έχουμε εξασφαλίσει και τους χίλιους πεντακόσιους αστυφύλακες με τις πανελλαδικές εξετάσεις. Για την πληρότητα του λόγου λέω πυροσβέστες και αστυφύλακες για φέτος.
      ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Παπαϊωάννου.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Υπουργέ, θέλω να λάβετε σοβαρά υπόψη και την έκθεση του Συμβουλίου της Ευρώπης. Αρχίζει η χώρα μας να βρίσκεται βαθύτατα εκτεθειμένη. Έχουν καταγγελθεί αστυνομικοί για κακομεταχείριση κρατουμένων. Υπήρχε και στο παρελθόν αυτό, αλλά τα στοιχεία είναι ότι αυτή η κακομεταχείριση αυξάνει. 
      Υπάρχουν τα θέματα των διοικητικών κρατουμένων, δηλαδή των μεταναστών, που είναι σε άθλια κατάσταση. Αυτά είναι κρίσιμα ζητήματα, τα οποία πρέπει να σας απασχολήσουν και την επόμενη φορά –θα καθυστερήσουμε λίγο να σας κάνουμε τη δεύτερη επερώτηση- θέλουμε να μας δώσετε σ’ όλα αυτά τα ζητήματα απαντήσεις.
      Εκείνο το οποίο πληροφορούμαστε και ειλικρινά μας θλίβει, είναι ότι ακούσαμε τον Υπουργό Δικαιοσύνης να αναφέρεται στο ότι ξεκίνησε η διαδικασία και μάλιστα ανακοίνωσε και νομοσχέδιο για την ίδρυση της Δικαστικής Αστυνομίας. Το κλίμα που βγαίνει, είναι ότι μετά τη συνάντηση τη δική σας, αυτό πήγε στις καλένδες και η δικαστική αστυνομία δεν θα γίνει. Αυτό είναι ένα μέγα ζήτημα.
      Και εμείς είχαμε μια ανακολουθία σε σχέση μ’ αυτό το ζήτημα. Όμως, για να λειτουργήσει αποτελεσματικά η Αστυνομία πρέπει να φύγει από τα πάρεργα έργα που της έχουν ανατεθεί -γιατί αυτό είναι ένα μεγάλο ζήτημα- και κάποια στιγμή πρέπει να γίνει καταγραφή. Εγώ ζητώ από εσάς να γίνει καταγραφή όλων αυτών των πραγμάτων, γιατί ακούμε διάφορα πράγματα, υπερβολές, στοιχεία κλπ., δηλαδή ποιοι φυλάνε τον Πρόεδρο της Δημοκρατίας, ποιοι φυλάνε τους Βουλευτές, τι γίνεται με τη Βουλή και όλα αυτά. Κάποια στιγμή αυτά πρέπει να μπούνε σε σωστές βάσεις, να δοθεί μια πλήρης ενημέρωση, για να σταματήσει και ο λαϊκισμός και η επιφανειακή προσέγγιση σ’ αυτά τα ζητήματα. 
      Άρα, έχετε μπροστά σας πολλή δουλειά, υπεύθυνη και σοβαρή. Δεν είμαι ο αρμόδιος και δεν δίνω συμβουλές, αλλά εκείνο που θέλω να πω, κύριε Υπουργέ, είναι το εξής. Στα κρίσιμα ζητήματα που εκθέτουν διεθνώς τη χώρα και βάζουν σε αμφισβήτηση την ασφάλειά της, να είστε και εσείς πολύ προσεκτικός, όπως ήσασταν τις πρώτες ημέρες. Μην παίρνετε επάνω σας πράγματα. Κατανοώ τη λογική της αλληλεγγύης, αλλά τα πράγματα είναι πολύ σοβαρά και αναφέρομαι στα ζητήματα των υποκλοπών.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο για να κλείσετε τη συζήτηση.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Κύριε Πρόεδρε, ο κ. Παπαϊωάννου έθεσε στη δευτερολογία του ενδιαφέροντα ζητήματα. Δεν θα τα εξαντλήσουμε τώρα. Εγώ θα διεξέλθω τα καθήκοντά μου με αίσθημα ευθύνης εφ’ όλων των ζητημάτων στα οποία ανεφέρθη ο κ. Παπαϊωάννου.
      Τώρα εκμεταλλεύομαι την ευκαιρία να σημειώσω το καλό επίπεδο της διακρατικής συνεργασίας που τηρεί, κρατεί το Υπουργείο Εθνικής Άμυνας με την Ευρώπη, τα Βαλκάνια, την ενότητα των παρευξεινίων χωρών και φυσικά και με το Συμβούλιο της Ευρώπης, στο οποίο αναφερθήκατε. Δέχθηκα την αντιπρόσωπο της ‘Υπατης Αρμοστείας των Ηνωμένων Εθνών για τους πρόσφυγες και είχαμε πολύ γόνιμα αποτελέσματα, είχαμε μια ευδόκιμη συνάντηση, στην οποία ανεγνωρίσθη η φιλότιμη προσπάθεια και τα καλά αποτελέσματα της Ελληνικής Αστυνομίας και του Υπουργείου Εσωτερικών για το ζήτημα της μετανάστευσης, του ασύλου και των προσφύγων. 
      Δεύτερον, για το ζήτημα του Συμβουλίου της Ευρώπης εμείς αισθανόμαστε αυτοκυρίαρχοι και γεμάτοι αυτοπεποίθηση στο να δώσουμε όλες τις εξηγήσεις στις όποιες αβάσιμες ή και βάσιμες αιτιάσεις.
      Τρίτον, ήμουν στη Βάρνα της Βουλγαρίας πριν από λίγες ημέρες και αντιμετωπίσαμε το θέμα των καθαρών Βαλκανίων από την εγκληματικότητα, εγκληματικότητα σε δύο σκέλη: το ένα είναι της τρομοκρατίας και το άλλο είναι το λεγόμενο trafficking όπλων, γυναικών και ναρκωτικών. Εκεί αισθάνθηκα εθνικά υπερήφανος, αν μου επιτρέπετε την διατύπωση, διότι ήμουν εκπρόσωπος της Ελλάδας ως μονίμου κράτους-μέλους της Ευρωπαϊκής Ένωσης και της Ευρωζώνης, του ΝΑΤΟ και της συμμαχίας. 
      Τέταρτον, έχουμε μια πολύ καλή σχέση με την Κομισιόν στα ζητήματα του τρίτου πυλώνα, δηλαδή σε θέματα δικαιοσύνης και δημόσιας τάξης. Δεχθήκαμε τον κ. Φράνκο Φρατίνι εδώ, τον Αντιπρόεδρο της Κομισιόν, αρμόδιο γι’ αυτά τα θέματα. Τα αποτελέσματα ήταν άριστα και η υπηρεσιακή σχέση που αναπτύχθηκε επί τη βάσει των προβλέψεων και υπαγορεύσεων από τις οδηγίες και από το ευρωπαϊκό κεκτημένο της Ευρώπης για τη χώρα μας, μάς αναγάγει σε μια θέση πλεονεκτήματος συνεργασίας με την Ευρώπη για όλο το φάσμα των θεμάτων δικαιοσύνης και ασφάλειας. 
      Τέλος, κύριε Πρόεδρε, η λογική των γεγονότων με υποχρεώνει να σημειώσω σε μια παρατήρηση του κ. Παπαϊωάννου για τις νομοθετικές πρωτοβουλίες επί εκκρεμών θεμάτων, όπως παραδείγματος χάριν της Δικαστικής Αστυνομίας ή της απαλλαγής του Σώματος από τα πάρεργα, ότι το μελετούμε με σοβαρότητα και εις βάθος. Εσείς έχετε κάνει και στο Υπουργείο Δικαιοσύνης και σε άλλους υπουργικούς θώκους. Σας ζητώ να κατανοήσετε ένα πράγμα, ότι μακροπολιτικά το εκκρεμές μεταξύ ζητημάτων και προϋπολογισμού παραδοσιακού Υπουργείου Εθνικής Άμυνας και θεμάτων Υπουργείου Δημοσίας Τάξεως θα γέρνει, θα μετακινείται υπέρ των θεμάτων του Υπουργείου Δημοσίας Τάξεως.
      Δηλαδή η συνολική άμυνα που οφείλουμε να οργανώσουμε κατά των ασύμμετρων απειλών κυρίως, μας δίνει μια προοπτική για να κάνουμε προπαρασκευή ή προετοιμασία και επιτελική σχεδίαση ότι το Υπουργείο Δημοσίας Τάξεως, Εσωτερικών, Ασφάλειας έχει προσλάβει από τα πράγματα ιδιαίτερα σημαντικό ρόλο τον οποίο οφείλει να αξιοποιήσει υπό τους όρους της συνταγματικότητας, της νομιμότητας και της διεθνούς συνεργασίας. 
      Δεν αντέχει η χώρα να αυτοσχεδιάζει σε πειραματικά επίπεδα όσον αφορά τη διεθνή συνεργασία ή τις διεθνείς σχέσεις. Εννοούμε ότι είμαστε μέσα στο ευρωπαϊκό περιβάλλον και το Υπουργείο Δημοσίας Τάξεως να έχει σαν βάση συνεργασίας το Σύνταγμα, τη νομιμότητα και ευρωπαϊκό περιβάλλον. Είναι υπαγορεύσεις για πολιτικές και για συμπεριφορές. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Και ισοτιμίας!
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Και ισοτιμίας, βεβαίως! Όπως είναι ακριβώς η σχέση.
      ΜΙΛΤΙΑΔΗΣ ΠΑΠΑΪΩΑΝΝΟΥ: Εκεί είναι το πρόβλημα! 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Εδώ οργανώνεται οτιδήποτε σε μας -γενικώς στην Κυβέρνηση, αλλά λέω ειδικώς για τον τομέα ευθύνης μου- υπό τους όρους της νομιμότητας. Και εκεί, έχουμε τις πρόσθετες έγνοιες για τα ευαίσθητα προσωπικά δεδομένα, για τη νομιμότητα, για τις δικονομικές εγγυήσεις, τα οποία τηρούμε. Αυτό ήρθα να πω στη Βουλή, ως επίλογο στη δευτερολογία του κ. Παπαϊωάννου και του κ. Μανωλάκη.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε.
      Κύριοι συνάδελφοι, θα ήθελε να πει και το Προεδρείο ότι διεξήχθη ουσιαστική συζήτηση για τη δημόσια τάξη, χωρίς να διαταραχθεί η κοινοβουλευτική τάξη. Γι’ αυτό, λοιπόν, σας ευχαριστώ όλους.
      Κηρύσσεται περαιωμένη η συζήτηση επί της υπ’ αριθμ. 38/22/17-1-2006 επερώτησης Βουλευτών του ΠΑ.ΣΟ.Κ. προς τον Υπουργό Δημόσιας Τάξεως, σχετικά με την πολιτική της Κυβέρνησης σε θέματα δημόσιας τάξης.
      Κύριοι συνάδελφοι, σας έχουν διανεμηθεί τα Πρακτικά της συνεδρίασης της Τρίτης 21 Μαρτίου 2006 και ερωτάται το Σώμα αν τα επικυρώνει. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς, τα Πρακτικά της Τρίτης 21 Μαρτίου 2006 επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.42΄ λύεται η συνεδρίαση για την προσεχή Δευτέρα 3 Απριλίου 2006 και ώρα 18.00΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ’ αριθμ. 56/34/17-3-2006 επίκαιρης επερώτησης τριάντα εννέα Βουλευτών του ΠΑ.ΣΟ.Κ. προς τους Υπουργούς Εσωτερικών, Δημόσιας Διοίκησης και Αποκέντρωσης, Εξωτερικών, Μακεδονίας – Θράκης και Περιβάλλοντος, Χωροταξίας και Δημοσίων Εργων, σχετικά με την αντιπλημμυρική προστασία του Νομού ‘Εβρου – διασυνοριακές δράσεις Ελλάδας-Τουρκίας, σύμφωνα με την ημερήσια διάταξη που έχει διανεμηθεί. 
      
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 
ΣΥΝΕΔΡΙΑΣΗ 31-3-2006	ΣΕΛ. 2


