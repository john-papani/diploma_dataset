     ΣΥΝΕΔΡΙΑΣΗ ΟΑ΄
     ΠΙΝΑΚΑΣ ΠΕΡΙΕΧΟΜΕΝΩΝ
     ΣΥΝΟΔΟΣ Δ΄
     Τετάρτη, 28 Ιανουαρίου 2004 (πρωί)
     ΘΕΜΑΤΑ
     1. Επικύρωση Πρακτικών, σελ.
     2. Ανακοινώνεται ότι τη συνεδρίαση παρακολουθούν μαθητές, από το Α΄ Γυμνάσιο Βριλησσίων Αττικής, το 1ο Τεχνικό Επαγγελματικό Εκπαιδευτήριο Νέας Φιλαδέλφειας, το 3ο Γυμνάσιο Βύρωνα Αττικής, το Παπαστράτειο Γυμνάσιο Αγρινίου, το Γυμνάσιο Ελαφόνησου Λακωνίας το Λύκειο Μονεμβασίας Λακωνίας και φοιτητές από το Πάντειο Πανεπιστήμιο Αθηνών, σελ.
     Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
     1. Απαντήσεις Υπουργών σε ερωτήσεις Βουλευτών, σελ.
     2. Ανακοίνωση του δελτίου επικαίρων ερωτήσεων της Πέμπτης, 29 Ιανουαρίου 2004, σελ. 
     Β. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση και ψήφιση επί της αρχής, των άρθρων, των τροπολογιών και του συνόλου του σχεδίου νόμου, του Υπουργείου Ανάπτυξης: «Εποπτεία της ιδιωτικής ασφάλειας, εποπτεία και έλεγχος τυχερών παιχνιδιών, εφαρμογή των Διεθνών Λογιστικών Προτύπων και άλλες διατάξεις», σελ. 
     2. Κατάθεση εκθέσεων Διαρκών Επιτροπών: 
     α) Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών: «Αναπροσαρμογή συντάξεων του Δημοσίου και άλλες διατάξεις».
     β) Η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Υγείας και Πρόνοιας: «Απόκτηση Ιατρικής Ειδικότητας και Συνεχιζόμενη Εκπαίδευση Ιατρών», σελ.
     ΟΜΙΛΗΤΕΣ
     Επί του σχεδίου νόμου του Υπουργείου Ανάπτυξης:
     ΓΚΑΤΖΉΣ Ν., σελ.
     ΚΕΔΙΚΟΓΛΟΥ Β., σελ.
     ΚΟΥΛΟΥΡΗΣ Κ., σελ.
     ΛΑΦΑΖΑΝΗΣ Π., σελ.
     ΛΕΒΟΓΙΑΝΝΗΣ Ν., σελ.
     ΝΑΚΟΣ Α., σελ.
     ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
     ΡΕΓΚΟΥΖΑΣ Α., σελ.
     ΣΑΛΑΓΙΑΝΝΗΣ Γ., σελ.
     ΣΠΥΡΙΟΥΝΗΣ Κ., σελ.
     ΤΣΙΠΡΑΣ Β., σελ.
     ΤΣΟΖΑΤΖΟΠΟΥΛΟΣ Α., σελ.

ΠΡΑΚΤΙΚΑ  ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Δ΄
ΣΥΝΕΔΡΙΑΣΗ ΟΑ΄
Τετάρτη 28 Ιανουαρίου 2004 (Πρωί)
      Αθήνα, σήμερα στις 28 Ιανουαρίου 2004, ημέρα Τετάρτη και ώρα 10.57΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
      ΠΡΟΕΔΡΕΥΩΝ (Κωνσταντίνος Γείτονας):  Κυρίες και κύριοι συνάδελφοι, αρχίζει η συνεδρίαση.
      Εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Εποπτεία της ιδιωτικής ασφάλισης, εποπτεία και έλεγχος τυχερών παιχνιδιών, εφαρμογή των Διεθνών Λογιστικών Προτύπων και άλλες διατάξεις», σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής. 
      Το νομοσχέδιο αυτό συζητήθηκε και ψηφίστηκε στην αρμόδια Διαρκή Επιτροπή σε εφαρμογή της διάταξης του άρθρου 70 παράγραφος 2 του Συντάγματος και θα συζητηθεί σε μία συνεδρίαση ενιαία, όπως ορίζει το Σύνταγμα και ο Κανονισμός της Βουλής στις προαναφερθείσες διατάξεις τους με τις τροπολογίες. Υπάρχουν δύο τροπολογίες Υπουργών, τρεις εμπρόθεσμες τροπολογίες Βουλευτών και δύο εκπρόθεσμες. 
      Η Διάσκεψη των Προέδρων αποφάσισε να διατεθεί συνολικός χρόνος πέντε ωρών. Τρεις ώρες θα διατεθούν για τις αγορεύσεις των εισηγητών, των ειδικών αγορητών και των εγγεγραμμένων στον κατάλογο ομιλητών και δύο ώρες θα διατεθούν για τις αγορεύσεις του Υπουργού και των Κοινοβουλευτικών Εκπροσώπων.
    Η εγγραφή των Βουλευτών στον κατάλογο των ομιλητών θα είναι ελεύθερη και θα γίνει σύμφωνα με το άρθρο 96 του Κανονισμού της Βουλής, δηλαδή από την έναρξη της συζήτησης έως το τέλος της ομιλίας των εισηγητών. Για τη διάρκεια των αγορεύσεων  και τη σειρά των ομιλητών εφαρμόζονται οι διατάξεις των άρθρων 97 και 64 του Κανονισμού της Βουλής.
      Πριν δώσω το λόγο στον εισηγητή της Πλειοψηφίας κ. Λεβογιάννη, θα δώσω το λόγο στον κ. Υπουργό για να κάνει κάποιες διορθώσεις.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, θα ήθελα πριν μπούμε στη συζήτηση να προβώ σε ορισμένες ορθές διατυπώσεις που συναποφασίστηκαν κατά τη διάρκεια της επιτροπής, ώστε να τις γνωρίζουν τα μέλη του Κοινοβουλίου. 
      Έρχομαι στο κεφάλαιο α΄ όπου έχουμε την εποπτεία της ιδιωτικής ασφάλισης (εποπτεία και έλεγχος). Εδώ είναι η εποπτεία ιδιωτικής ασφάλισης. Το κεφάλαιο α΄ παραμένει ως έχει δεν έχουμε καμία προσθήκη.
      Στο κεφάλαιο β΄ τα διεθνή λογιστικά πρότυπα θα ήθελα να ξεκαθαρίσω τα εξής, για να υπάρχει πλήρης ταύτιση της εισηγητικής έκθεσης με τις αντίστοιχες ρυθμίσεις.
      Στο άρθρο 15, παράγραφος 1, αντί του 100% να προστεθεί η φράση «κατά 95% τουλάχιστον». 
      ΠΡΟΕΔΡΕΥΩΝ (Κωνσταντίνος Γείτονας): Είναι στην τρίτη σειρά αυτό που λέτε; Το άρθρο 15 λέει: «Οι τραπεζικές ασφαλιστικές και οι εισηγμένες στο Χρηματιστήριο Αθηνών ανώνυμες εταιρείες και οι θυγατρικές αυτών κατά 100%».
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης):
Μάλιστα αντί 100% να γίνει «κατά 95% τουλάχιστον». 
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, είναι η πρώτη παράγραφος του άρθρου 15 τρίτος στίχος αν το αντιλαμβάνομαι σωστά.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ακριβώς.
      Στο τέλος της παραγράφου 15 προστίθεται η παράγραφος 6 ως ακολούθως: «Σε περίπτωση πώλησης ακινήτου του οποίου η αναπόσβεστη αξία ή η αξία κτήσης κατά περίπτωση έχει αναπροσαρμοστεί σύμφωνα με την παράγραφο 1 ως αξία πώλησης για την εφαρμογή των διατάξεών της περί της παραγράφου 1 του άρθρου 31 του ν. 2238/1994 (ΦΕΚ 151 Α΄) δεν μπορεί να ληφθεί μικρότερη από αυτή που προέκυψε μετά την αναπροσαρμογή αυτή».
      ΠΡΟΕΔΡΕΥΩΝ (Κωνσταντίνος  Γείτονας): Επειδή πρόκειται περί προσθήκης σας λέω με βάση τον Κανονισμό –το προηγούμενο είναι αλλαγή με βάση τη συζήτηση που κάνατε στην επιτροπή- να δώσετε αυτή τη διάταξη, κύριε Υπουργέ, να τη δουν τα κόμματα και, εφόσον συμφωνούν, θα τη συζητήσουμε.
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ  (Υπουργός Ανάπτυξης): Βεβαίως.
      Στο κεφάλαιο Β΄, στο άρθρο 13 που είναι τα παλιά άρθρα και συγκεκριμένα στο άρθρο 135 «Δημοσιότητα των συντεταγμένων κατά τα διεθνή λογιστικά πρότυπα οικονομικών καταστάσεων» παράγραφος 3 στην προτελευταία γραμμή διαγράφονται πέντε λέξεις οι οποίες είναι: «και κάθε άλλη αντίθετη διάταξη».
      ΠΡΟΕΔΡΕΥΩΝ (Κωνσταντίνος  Γείτονας): Το «Οι αντίθετες διατάξεις των άρθρων 4, 5, 6» μένει. Σβήνονται οι λέξεις «και κάθε άλλη αντίθετη διάταξη» και παραμένει το «του π.δ. 360/1985 δεν εφαρμόζονται».
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ  (Υπουργός Ανάπτυξης): Ακριβώς.
      Στην παράγραφο 4 του ιδίου άρθρου στην έκτη γραμμή μετά τη λέξη «δημοσιεύουν» και πριν το κόμμα προστίθεται η λέξη «επίσης». Γίνεται δηλαδή «δημοσιεύουν επίσης,».
      Και στην ενδέκατη γραμμή της ιδίας παραγράφου μετά τις λέξεις «του Υπουργού Ανάπτυξης» και την τελεία προστίθεται η φράση «αυτές οι οικονομικές καταστάσεις, όπως θα οριστούν στην κοινή υπουργική απόφαση, δημοσιεύονται στις εφημερίδες, όπως ο νόμος ορίζει», για να είναι συμβατή η ρύθμιση στην εισηγητική έκθεση με τη συγκεκριμένη υποχρέωση δημοσίευσης.
      Στο άρθρο 139 στο δεύτερο εδάφιο της παραγράφου 1 διαγράφεται το «43β».
      Αυτά όσον αφορά τις παρεμβάσεις που αφορούν τις ρυθμίσεις στο κεφάλαιο Β΄.
      Έρχομαι τώρα στο κεφάλαιο Γ΄. Άρθρο 20. Η παράγραφος 1 λέει: «1. Οι άδειες λειτουργίας επιχειρήσεων Καζίνων που προβλέπονται στην παράγραφο 1, του άρθρου 1, του ν.2206/1994 (ΦΕΚ 62Α΄) και δεν έχουν χορηγηθεί μέχρι δημοσίευσης του παρόντος καταργούνται». Προτείνουμε να υπάρξει προσθήκη με το εξής περιεχόμενο: «Για τις χορηγηθείσες άδειες παραμένει σε ισχύ η παράγραφος 4, του άρθρου 1, του ν. 2206/94 (ΦΕΚ 62 Α΄)». 
      ΠΡΟΕΔΡΕΥΩΝ (Κωνσταντίνος Γείτονας):  Κύριε Υπουργέ, θα δουν την προσθήκη τα κόμματα και θα μας πουν. 
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, θα παρακαλούσα ο κύριος Υπουργός να μας φέρει και το σχετικό νόμο για να δούμε τι λέει. 
    ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤZΟΠΟΥΛΟΣ (Υπουργός Ανάπτυξης): Μα το νόμο τον έχουμε. 
    ΝΙΚΟΛΑΟΣ ΓΚΑΤΖΗΣ:  Θα πρέπει να ξέρουμε και τι λέει. Έχουμε την παράγραφο που τροποποιείται.
      	ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤZΟΠΟΥΛΟΣ (Υπουργός Ανάπτυξης): Δεν τροποποιώ τίποτα. Απλώς συμπληρώνω. Μπορούμε όμως αυτά να τα συζητήσουμε όταν θα έρθουμε στα άρθρα ένα, ένα.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, είπα από την αρχή ότι  θα συζητηθούν προσθήκες εφόσον συμφωνούν τα κόμματα. Αυτές τις προσθήκες θα τις δείτε με την ησυχία σας αφού διανεμηθούν.
      ΝΙΚΟΛΑΟΣ ΓΚΑΤΖΗΣ: Είναι ορισμένες προσθήκες οι οποίες θέλουν κάποια διευκρίνιση. 
      ΠΡΟΕΔΡΕΥΩΝ (Κωνσταντίνος Γείτονας):  Μέχρι τώρα δύο είναι οι προσθήκες. Το Προεδρείο, κύριε Γκατζή, παρακολουθεί και ξέρετε ότι μπορεί να παρακολουθεί και επιμελώς. Αυτά που λέει ο κύριος Υπουργός θα τα έχετε και γραπτώς και θα έχουμε και την άποψη των κομμάτων για να συζητηθούν. 
      Συνεχίστε, κύριε Υπουργέ.
        ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤZΟΠΟΥΛΟΣ (Υπουργός Ανάπτυξης): Έρχομαι τώρα στο άρθρο 22. Η παράγραφος 1 λέει: «1. Ο έλεγχος της νομιμότητας διεξαγωγής των παιχνιδιών που παίζονται στα Καζίνα και απόδοσης των κερδών σε Δημόσιο και πελάτες είναι τακτικός…», και προσθέτουμε «επιτόπιος και διαρκής…» και εν συνεχεία παραμένει «και έκτακτος». 
      Αυτό, κύριοι συνάδελφοι, το συζητήσαμε και στην επιτροπή και ήταν και δική σας πρόταση. 
      Έρχομαι τώρα στην παράγραφο 2 και συγκεκριμένα  στον 10ο στίχο που λέει: «Κατά τον πέμπτο και τελευταίο χρόνο της υπηρεσίας τους…». Η λέξει «πέμπτο» αντικαθίσταται με τη λέξη «τέταρτο» γιατί είναι τέσσερα χρόνια θητεία. 
      Αμέσως παρακάτω λέει: «Κατά το δεύτερο, τρίτο και τέταρτο χρόνο απασχολούνται αποκλειστικά με τον έλεγχο των επιχειρήσεων καζίνων». Η φράση αυτή διαμορφώνεται ως εξής: «Κατά το δεύτερο και τρίτο χρόνο απασχολούνται αποκλειστικά με τον έλεγχο των επιχειρήσεων καζίνων».
      Θα μου επιτρέψετε τώρα, κύριε Πρόεδρε να επανέλθω λίγο στο άρθρο 16 γιατί ξέχασα να αναφέρω κάτι. Στην παράγραφο 4 εκεί που λέμε: «…την προβλεπόμενη από τα άρθρα 24 επ. του ν. 2429/1996  (ΦΕΚ 155Α΄)….» κάνουμε την εξής αλλαγή. Αντί «του ν. 2429/1996» θέτουμε «του ν. 3213/2003». 
      ΠΡΟΕΔΡΕΥΩΝ (Κωνσταντίνος Γείτονας):  Κύριε Υπουργέ, δίπλα όμως έχετε και το ΦΕΚ. Άρα πρέπει να αλλάζει και το ΦΕΚ αναγκαστικά. 
      ΝΙΚΟΛΑΟΣ ΓΚΑΤΖΗΣ: Και το άρθρο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): ΦΕΚ 309, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, ΦΕΚ 309 Α΄;
      Λέτε υποβάλουν κατ’ έτος στην Εισαγγελία του Αρείου Πάγου την προβλεπομένη από τα άρθρα 24 και επέκεινα. Ισχύει το «24» επειδή άλλαξε ο νόμος;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Δεν ισχύει. Συνεπώς αυτό το διαγράφουμε και μένει «η προβλεπόμενη από το ν. 3213/2003». Σβήνουν οι λέξεις «από τα άρθρα 24 και επέκεινα».
      ΠΡΟΕΔΡΕΥΩΝ (Κωνσταντίνος Γείτονας): Άρα «η προβλεπόμενη από τον ν. 3213/2003». Τώρα είναι σαφές.
      ΝΙΚΟΛΑΟΣ ΓΚΑΤΖΗΣ: Το «από τα άρθρα» μπορεί να μείνει. Σβήνει το «24».
      ΠΡΟΕΔΡΕΥΩΝ (Κωνσταντίνος Γείτονας): «Την προβλεπομένη από τα άρθρα του ν. 3213/2003».
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): «…από τα άρθρα του νόμου ….» κλπ. Μάλιστα.
      ΝΙΚΟΛΑΟΣ ΓΚΑΤΖΗΣ: ΦΕΚ 309 Α΄, κύριε Υπουργέ; 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ναι, κύριε συνάδελφε.
      Ολοκλήρωσα, κύριε Πρόεδρε. Δεν έχω τίποτε άλλο.
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ να το καταθέσετε στα Πρακτικά για να διανεμηθεί στους κυρίους συναδέλφους.
      (Στο σημείο αυτό ο Υπουργός Ανάπτυξης κ. Α. Τσοχατζόπουλος καταθέτει για τα Πρακτικά τις προαναφερθείσες προσθήκες - διορθώσεις, οι οποίες έχουν ως εξής:
      «ΠΡΟΣΘΗΚΕΣ - ΔΙΟΡΘΩΣΕΙΣ
      Στο σχέδιο νόμου «Εποπτεία της Ιδιωτικής Ασφάλισης, εποπτεία και έλεγχος τυχερών παιχνιδιών, εφαρμογή των Διεθνών Λογιστικών Προτύπων και άλλες διατάξεις»
      Στο άρθρο 15 παρ. 1 αντί του 100% να προστεθεί: «κατά 95% τουλάχιστον».
      Στο τέλος του άρθρου 15 προστίθεται η παρ. 6 ως ακολούθως:
      «Σε περίπτωση πώλησης ακινήτου του οποίου η αναπόσβεστη αξία ή η αξία κτήσης, κατά περίπτωση, έχει αναπροσαρμοσθεί σύμφωνα με την παράγραφο 1, ως αξία πώλησης για την εφαρμογή των διατάξεων της περ. ή τής παρ. 1 του άρθρου 31 του ν. 238/1994 (ΦΕΚ 151 Α΄), δεν μπορεί να ληφθεί μικρότερη από αυτή που προέκυψε μετά την αναπροσαρμογή αυτή.».
      Στο Κεφάλαιο Β που αφορά τα Διεθνή Λογιστικά Πρότυπα, στο άρθρο 135 παρ. 3 στην προτελευταία γραμμή διαγράφονται πέντε (5) λέξεις
      «και κάθε άλλη αντίθετη διάταξη».
      Στην παρ.4 του ιδίου άρθρου στην τέταρτη γραμμή και μετά τη λέξη l«…..δημοσιεύουν» και πριν το κόμμα προστίθεται η λέξη «επίσης».
      Στην 8η γραμμή της ιδίας παραγράφου μετά τις λέξεις «Υπουργού Ανάπτυξης» προστίθεται η φράση- «Αυτές οι οικονομικές καταστάσεις, όπως θα ορισθούν στην Κοινή Υπουργική Απόφαση -στις εφημερίδες όπως ο νόμος ορίζει».
      Στο άρθρο 139 2ο εδάφιο της παρ. 1 διαγράφεται το «43β»»).
      Κυρίες και κύριοι συνάδελφοι, ισχύει αυτό που είπα. 
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, μπορώ να κάνω μία ερώτηση στον Υπουργό; 
      ΠΡΟΕΔΡΕΥΩΝ (Κωνσταντίνος Γείτονας): Μισό λεπτό, κύριε Γκατζή, θα κάνετε ερωτήσεις.
      Το Προεδρείο πρέπει να είναι σαφές. Υπάρχουν δύο μικρές προσθήκες. Θα τις δουν τα κόμματα και θα τοποθετηθούν επ’ αυτών. Τα άλλα είναι τροποποιήσεις. Παρακαλώ να διανεμηθούν.
      Επομένως, κύριοι συνάδελφοι, μπορούμε να προχωρήσουμε στη συζήτηση. 
      Από τη Νέα Δημοκρατία ορίζεται ως Κοινοβουλευτικός Εκπρόσωπος ο Βουλευτής Β΄ Θεσσαλονίκης κ. Γεώργιος Σαλαγκούδης και από το Κομμουνιστικό Κόμμα Ελλάδας ο Βουλευτής κ. Νικόλαος Γκατζής. Από τον Συνασπισμό, ως Κοινοβουλευτική Εκπρόσωπος ορίζεται η Βουλευτής κα Ασημίνα Ξηροτύρη – Αικατερινάρη.
      Πριν σας δώσω το λόγο, κύριε Γκατζή, θα ήθελα να ανακοινώσω στο Σώμα το δελτίο επικαίρων ερωτήσεων της Πέμπτης 29 Ιανουαρίου 2004. 
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφοι 2 και 3 Κανονισμού Βουλής).
      1. Η με αριθμό 379/26.1.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Σκουλάκη προς τον Υπουργό Γεωργίας, σχετικώς με την καταβολή της επιδότησης στους ελαιοπαραγωγούς του Νομού Χανίων κλπ.
      2. Η με αριθμό 381/26.1.2004 επίκαιρη ερώτηση του Βουλευτή της Νέας Δημοκρατίας κ. Παναγιώτη Σκανδαλάκη προς τον Υπουργό Εξωτερικών, σχετικώς με δημοσιεύματα του Τύπου αναφερόμενα στις προαγωγές και τοποθετήσεις διπλωματών κλπ.
      3. Η με αριθμό 384/26.1.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Υγείας και Πρόνοιας, σχετικώς με τη χρηματοδότηση του Ψυχολογικού Κέντρου Βόρειας Ελλάδας για την απρόσκοπτη λειτουργία του κλπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 Κανονισμού Βουλής).
      1. Η με αριθμό 382/26.1.2004 επίκαιρη ερώτηση του Βουλευτή της Νέας Δημοκρατίας κ. Παναγιώτη Καμμένου προς τον Υπουργό Εθνικής Άμυνας, σχετικώς με την αντικατάσταση του εκπροσώπου του Υπουργείου Οικονομικών στο Συμβούλιο του Μετοχικού Ταμείου Στρατού.
      2. Η με αριθμό 385/26.1.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Εργασίας και Κοινωνικών Ασφαλίσεων, σχετικώς με την καταβολή της έκτακτης οικονομικής ενίσχυσης, στους εποχικά εργαζόμενους στις βιομηχανίες φρούτων του Νομού Λάρισας κλπ.
      3. Η με αριθμό 383/26.1.2004 επίκαιρη ερώτηση της Βουλευτού του Συνασπισμού της Αριστεράς των Κινημάτων και της Οικολογίας κ. Ιωάννας Στεργίου προς την Υπουργό Περιβάλλοντος, Χωροταξίας και Δημοσίων Έργων, σχετικώς με την απόρριψη αίτησης χρηματοδότησης από το Γ΄ Κοινοτικό Πλαίσιο Στήριξης αποχετευτικού έργου της Ανατολικής Αττικής κλπ.
      Κύριε. Γκατζή, θέλατε να ρωτήσετε κάτι τον κύριο Υπουργό. Έχετε το λόγο.
      ΝΙΚΟΛΑΟΣ ΓΚΑΤΖΗΣ: Κύριε Υπουργέ, είναι στις προθέσεις σας να τροποποιήσετε το άρθρο 135 του άρθρου 13 του Κεφαλαίου Β΄ που αναφέρεται ο νόμος για τα λογιστικά πρότυπα;
      Είναι, δηλαδή, στις προθέσεις σας, κύριε Υπουργέ, στο 135 να αποσύρετε αυτό που λέει ότι δεν είναι υποχρεωτικός ισολογισμός των ανωνύμων εταιρειών στις εφημερίδες, αλλά δίνει τη δυνατότητα μέσω του διαδικτύου; 
      ΠΡΟΕΔΡΕΥΩΝ (Κωνσταντίνος Γείτονας): Ό,τι τροποποιήσεις είχε να προτείνει ο κύριος Υπουργός τις πρότεινε. Μπορεί από τη συζήτηση να προτείνει κάτι άλλο. Θα τοποθετηθεί στην ομιλία του πάνω σ’ αυτό.
      Κύριε Υπουργέ, να μην χάνουμε χρόνο. Να αρχίσουμε τη συζήτηση. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, απλώς να απαντήσω στο συνάδελφο. Το ερώτημά του το έχω ήδη απαντήσει μ’ αυτό που διάβασα προηγουμένως. Σας έδωσα το κείμενο για τα Πρακτικά. Πάρτε μία φωτοτυπία από τη δήλωση.
      ΠΡΟΕΔΡΕΥΩΝ (Κωνσταντίνος Γείτονας): Θα πάρει. 
      ΝΙΚΟΛΑΟΣ ΓΚΑΤΖΗΣ: Στο 135 δεν κάνατε τροποποίηση.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Θα το βρείτε στο τέλος.
      ΠΡΟΕΔΡΕΥΩΝ (Κωνσταντίνος Γείτονας): Καλώς. Να προχωρήσουμε στη συζήτηση.
      Ο κ. Σαλαγκούδης έχει το λόγο. 
      ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, θα δούμε αυτήν την προσθήκη. Θα θέλαμε κι εμείς εδώ μια τροποποίηση, γιατί λέει μόνο για τη χρησιμοποίηση του ηλεκτρονικού τύπου και δεν αναφέρεται στις εφημερίδες. Θα τη δω όμως την τροποποίηση.
      Θα ήθελα όμως, κύριε Πρόεδρε, να ρωτήσω τον κύριο Υπουργό ποιες τροπολογίες έχει κάνει δεκτές και ποιες θα συζητήσουμε από τις τροπολογίες που έχουν κατατεθεί. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Όταν έλθει η ώρα για τις τροπολογίες. 
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, ο κ. Σαλαγκούδης έχει δίκιο. Η συζήτηση σύμφωνα με το σχετικό άρθρο του Συντάγματος γίνεται ενιαία στο κείμενο του νομοσχεδίου, όπως ψηφίστηκε από την επιτροπή με τις τροποποιήσεις που κάνατε συν τις τροπολογίες. Δεν υπάρχει δεύτερη συζήτηση για τις τροπολογίες.
      Οι τροπολογίες που βλέπω εγώ εδώ, κύριε Σαλαγκούδη, είναι δύο Υπουργών -αυτές θα συζητηθούν- και δύο εκπρόθεσμες Βουλευτών που δεν μπορούν να συζητηθούν, όπως ξέρετε, και τρεις εμπρόθεσμες Βουλευτών. Εσείς θα αναφερθείτε και σ’ αυτές εφόσον το θέλετε. 
      ΓΕΩΡΓΙΟΣ ΣΑΛΑΓΚΟΥΔΗΣ: Θα ήθελα να ρωτήσω τον κύριο Υπουργό, αν τις κάνει δεκτές ή αν τις απορρίπτει. Αν τις απορρίπτει, δεν χρειάζεται να αναφερθούμε σ’ αυτές.
      ΠΡΟΕΔΡΕΥΩΝ (Κωνσταντίνος Γείτονας): Κύριε Σαλαγκούδη, έχετε δίκιο να ρωτάτε για τις υπουργικές τροπολογίες, αν τυχόν αποσύρει καμία ο κύριος Υπουργός. Οι εμπρόθεσμες τροπολογίες των Βουλευτών συζητούνται. Άρα, στη συζήτησή σας μπορείτε να αναφερθείτε αν θέλετε. Η θέση του Υπουργού γι’ αυτές είναι άλλο θέμα, θα μας το πει όταν κρίνει.
      ΓΕΩΡΓΙΟΣ ΣΑΛΑΓΚΟΥΔΗΣ: Δεν θα πρέπει να ξέρουμε τις προθέσεις του, για να μιλήσουμε και ανάλογα;
      ΠΡΟΕΔΡΕΥΩΝ (Κωνσταντίνος Γείτονας): Ναι αλλά δεν σας εμποδίζει να αναφερθείτε στην ομιλία σας. 
      Ευχαριστώ, κύριε Σαλαγκούδη. Έγινε κατανοητό. 
      Η κ. Ξηροτύρη έχει το λόγο. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, ήθελα να ρωτήσω και εγώ τον κύριο Υπουργό, γιατί πράγματι το άρθρο 13 και το ενσωματωμένο άρθρο 135 έχει απασχολήσει ιδιαίτερα και τα κόμματα της Αντιπολίτευσης, αλλά διαβάζω και την επιστολή της ΕΣΗΕΑ προς τον Πρόεδρο της Βουλής, τον κ. Κακλαμάνη. 
      Θέλω να ρωτήσω και να μου το διευκρινίσετε, διότι στο άρθρο 135 στην παράγραφο 1, υποπαράγραφο β΄, αναγράφεται μόνο ότι αναρτώνται σε χώρο του διαδικτύου που είναι προσπελάσιμος στο ευρύ κοινό. Εδώ κάνετε συμπλήρωση; Γιατί αν δεν κάνετε συμπλήρωση εδώ δεν προκύπτει η υποχρέωση δημοσίευσης των ισολογισμών και των λοιπών στοιχείων των εταιρειών όπως θέλετε να το εννοήσετε παρακάτω.  Δεν διαμορφώνεται έτσι η κατάσταση, κύριε Υπουργέ. 
      ΝΙΚΟΛΑΟΣ ΓΚΑΤΖΗΣ:  Δεν βγαίνει με το παρακάτω, κύριε Υπουργέ. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Αυτό το ρωτώ, κύριε Πρόεδρε, γιατί είναι βασικό στοιχείο της πρωτομιλίας του κυρίου Υπουργού. 
      ΠΡΟΕΔΡΕΥΩΝ (Κωνσταντίνος Γείτονας): Είναι όμως κάτι επί της ουσίας. Να δώσουμε λίγο χρόνο στον Υπουργό. Άκουσε την παρατήρησή σας. Να διαβάσετε κι εσείς τις προσθήκες για να προχωρήσουμε στη συζήτηση. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Τις διάβασα, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Γείτονας): Καλώς. 
      Ο κύριος Υπουργός έχει το λόγο. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, νόμιζα ότι με την κατάθεση αυτης της διόρθωσης θα εξασφαλίζαμε ότι η αιτιολογική έκθεση αναφέρει καθαρά ότι συνεχίζονται οι δημοσιεύσεις των μέχρι σήμερα δημοσιευομένων οικονομικών καταστάσεων. Προκειμένου, λοιπόν, να αποφευχθούν ερμηνευτικά προβλήματα όπως εσείς υπονοείτε εγώ κάνω την εξής πρόσθεση. Στο κείμενο που σας έχω δώσει, στο κεφάλαιο Β΄ που αφορά τα διεθνή λογιστικά πρότυπα, στο άρθρο 135 παράγραφος 3, στην προτελευταία γραμμή, διαγράφονται οι πέντε λέξεις «και κάθε άλλη αντίθετη διάταξη». Για να ισχύσει και να είναι συμβατή με το κείμενο της αιτιολογικής εκθέσεως, αναγκάζομαι και κάνω αυτές τις προσθήκες. 
      Δεύτερον, στην παράγραφο 4 του ιδίου άρθρου στην έκτη γραμμή μετά τη λέξη «δημοσιεύουν» και πριν το κόμμα, προστίθεται η λέξη «επίσης». 
      Στην ενδέκατη γραμμή της ιδίας παραγράφου, μετά τις λέξεις «Υπουργού Ανάπτυξης» προστίθεται η φράση «Αυτές οι οικονομικές καταστάσεις όπως θα οριστούν στην κοινή υπουργική απόφαση, δημοσιεύονται στις εφημερίδες όπως ο νόμος ορίζει». 
      Αυτά διασφαλίζουν τη δημοσίευση στην οποία υπάρχει σαφής αναφορά στην αιτιολογική έκθεση. 
      ΠΡΟΕΔΡΕΥΩΝ (Κωνσταντίνος Γείτονας): Ο εισηγητής του ΠΑΣΟΚ κ. Λεβογιάννης έχει το λόγο. 
      ΝΙΚΟΛΑΟΣ ΛΕΒΟΓΙΑΝΝΗΣ: Κύριε Πρόεδρε, αντικαθιστώ τον εισηγητή του κόμματός μας για το νομοσχέδιο αυτό κ. Διαμαντή, γιατί για σοβαρούς λόγους υγείας δεν μπόρεσε να παραστεί σήμερα και να εισηγηθεί το νομοσχέδιο. Και έτσι θα είμαι πολύ σύντομος. 
      Με το νομοσχέδιο αυτό επιδιώκεται ο εκσυγχρονισμός του θεσμικού πλαισίου που διέπει τις ασφαλιστικές επιχειρήσεις και γενικά την ιδιωτική ασφάλιση και επίσης την προσαρμογή προς τις ρυθμίσεις που υπάρχουν στην Ευρωπαϊκή Ένωση. Ιδιαίτερη έμφαση δίνεται στο νομοσχέδιο στη βελτίωση και τον εκσυγχρονισμό της εποπτείας της ασφαλιστικής αγοράς. Στόχος του είναι η ασφάλιση των συμφερόντων των ασφαλισμένων. Το νομοσχέδιο για το σκοπό αυτό προβλέπει τη δημιουργία ενός ΝΠΔΔ στα πρότυπα της επιτροπής κεφαλαιαγοράς που θα έχει μία αυτονομία, ουσιαστική θα έλεγα, σε σχέση με τη διοίκηση και έργο του θα είναι η εποπτεία των επιχειρήσεων αυτών των ασφαλιστικών και αντασφαλιστικών καθώς και όσων διαμεσολαβούν στην ασφαλιστική αγορά. 
      Το νομικό αυτό πρόσωπο θα έχει τη δυνατότητα να εκδίδει κανονιστικές πράξεις και να επιβάλει πρόστιμα και ποινές σε εκείνους οι οποίοι δεν εφαρμόζουν τη νομοθεσία. 
      Θα έχει επίσης δυνατότητα μεγαλύτερη από αυτή μιας υπηρεσίας εποπτικού ελέγχου του δημοσίου να ασκεί το έργο της εποπτείας χωρίς παρεμβάσεις και χωρίς επιρροές ή πολιτικές σκοπιμότητες ή οτιδήποτε άλλο. Βέβαια τυπικά θα τελεί, όπως όλα τα νομικά πρόσωπα, υπό την εποπτεία του αρμοδίου Υπουργείου το οποίο θα διορίζει και τη διοίκησή του και στο οποίο Υπουργείο θα αναφέρεται η διοίκηση του νομικού αυτού προσώπου. 
      Πρέπει να σημειώσουμε ότι για τον έλεγχο της ασφαλιστικής αγοράς, σχεδόν σε όλες τις χώρες της Ευρωπαϊκής Ένωσης, στις προηγμένες χώρες της Ευρώπης υπάρχουν αντίστοιχες εποπτικές αρχές που έχουν λειτουργική  ανεξαρτησία και οικονομική ανεξαρτησία. Έτσι, λοιπόν, όπως συγκροτείται αυτό το νομικό πρόσωπο, θα έχει και ευελιξία και λειτουργικότητα και επίσης θα μπορεί να στελεχωθεί σωστά, γιατί προβλέπονται ειδικές ρυθμίσεις ώστε να υπάρχει αυτή η δυνατότητα. 
      Πρέπει να σημειώσουμε ότι υπάρχει αναγκαιότητα θεσμοθέτησης και στη χώρα μας ενός τέτοιου οργάνου, καθ’ ό,τι στη σημερινή σύγχρονη κοινωνία διευρύνεται η ασφαλιστική αγορά και θα συνεχίσει βέβαια να διευρύνεται. Πρέπει να υπάρχουν οι προϋποθέσεις ώστε αυτή η διεύρυνση και σωστή να είναι και ευχερής και σε αυτό θα συμβάλει αυτό το πλαίσιο που θέλουμε να θεσμοθετήσουμε. Αυτά σε ό,τι αφορά τις γενικές αρχές που θέτει το νομοσχέδιο στο κύριο μέρος του που είναι τα πρώτα κεφάλαια.
       Στα άρθρα από 1 έως και 9 προβλέπονται όλες οι διαδικαστικές λεπτομέρειες της ίδρυσης και των σκοπών, προβλέπονται τα όργανα διοίκησης του νομικού προσώπου, οι αρμοδιότητες που θα έχουν οι αρμοδιότητες του προέδρου και των μελών του συμβουλίου και οι διαδικασίες μετάβασης από το σημερινό σύστημα στο καινούριο που θα θεσμοθετηθεί. 
     Με την παράγραφο 6 του άρθρου 3 εξαιρείται αυτό το νομικό πρόσωπο, η επιτροπή αυτή -όπως την ονομάζει-  από το δημόσιο τομέα, όπως ακριβώς γίνεται και με το Χρηματιστήριο Αξιών και την Επιτροπή Κεφαλαιαγοράς ώστε να μπορέσει ευχερώς να στελεχωθεί.
     Στο άρθρο 7 ορίζονται οι αρμοδιότητες του προέδρου, οι οποίες είναι ουσιαστικές.
     Στο άρθρο 8 ορίζονται τα πρόσωπα και οι αρμοδιότητες του γενικού διευθυντή. 
     Στο άρθρο 9 προβλέπονται οι πηγές άντλησης πόρων της επιτροπής για την κάλυψη των λειτουργικών αναγκών της. Εκεί προβλέπεται ότι κύριος πόρος για την χρηματοδότηση αυτής της αρχής θα είναι ειδική εισφορά των εποπτευομένων ασφαλιστικών επιχειρήσεων, τις οποίες αφορά το αντικείμενο της αντικείμενο της δραστηριότητας της επιτροπής. Η εισφορά αυτή θα υπολογίζεται σε ποσοστό επί της ετήσιας συνολικής παραγωγής των καθαρών ασφαλίστρων που θα καθορίζονται με απόφαση του εποπτεύοντος Υπουργού, μετά από εισήγηση του διοικητικού συμβουλίου της επιτροπής, η οποία δεν θα μπορεί να υπερβαίνει κατ’ ανώτατο όριο το 1‰ της ετήσιας παραγωγής των ασφαλίστρων, ποσοστό που κρίνεται ως εύλογο χωρίς να επηρεάζει δυσμενώς ή να επιβαρύνει τη λειτουργία της ασφαλιστικής αγοράς.
     Με το άρθρο 10 δίνεται εξουσιοδότηση για την έκδοση προεδρικού διατάγματος μέσα σε προθεσμία έξι μηνών το αργότερο από την ισχύ αυτού του νόμου στο οποίο θα περιλαμβάνεται ο οργανισμός της επιτροπής, με τον οποίο θα ρυθμίζονται λεπτομέρειες -ουσιαστικές όμως- και βασικοί κανόνες οργάνωσης και λειτουργίας της επιτροπής.
     Με το άρθρο 11 ρυθμίζεται ο οικονομικός έλεγχος της επιτροπής καθώς και θέματα που έχουν σχέση με το γενικό διευθυντή και άλλες λεπτομέρειες που έχουν σχέση με τον ετήσιο προϋπολογισμό και απολογισμό, το σύστημα οικονομικού και διαχειριστικού ελέγχου κλπ.
     Στο άρθρο 12 τίθεται το θεσμικό πλαίσιο των προμηθειών και των αναθέσεων έργων της επιτροπής, οι οποίες θα διενεργούνται με απόφαση του διοικητικού συμβουλίου, του γενικού διευθυντή κλπ. Αυτά είχα να πω σε ό,τι αφορά αυτό το κεφάλαιο. Στα υπόλοιπα κεφάλαια δεν θα αναφερθώ λεπτομερώς. Θα αναφερθώ, αν χρειαστεί, στη δευτερολογία μου. 
     Σημειώνω ότι σε ό,τι αφορά το κεφάλαιο Β΄ το Ευρωπαϊκό Κοινοβούλιο και το Συμβούλιο της Ευρωπαϊκής Ένωσης έχουν εκδώσει έναν Κανονισμό, τον 1606/7.2002 για την εφαρμογή διεθνών λογιστικών προτύπων. Με τον Κανονισμό αυτό καθίσταται σε ορισμένες περιπτώσεις υποχρεωτική η εφαρμογή των διεθνών λογιστικών προτύπων που υιοθετούνται από αυτήν την επιτροπή και η ελληνική Κυβέρνηση στοχεύει στην εξασφάλιση υψηλής ποιότητας χρηματοοικονομικής πληροφόρησης γιατί έτσι προάγεται και η διαφάνεια και η εύρυθμη, αποτελεσματική λειτουργία της κεφαλαιαγοράς. Βέβαια, η εφαρμογή διεθνών λογιστικών προτύπων διευκολύνει τις ελληνικές επιχειρήσεις στον διεθνή ανταγωνισμό, ώστε να μπορέσουν να αναπτυχθούν σωστά.
      Έτσι επιδιώκεται μ’ αυτές τις ρυθμίσεις να αντιμετωπιστούν προβλήματα πρακτικής υφής που προκύπτουν από την εφαρμογή αυτού του κανονισμού ώστε να αποφευχθεί η όποια αναστάτωση.
      Κύριε Πρόεδρε, στα υπόλοιπα άρθρα θα αναφερθώ αν χρειαστεί στη δευτερολογία μου.
      Προτείνω την ψήφιση αυτού του νομοσχεδίου.
      ΠΡΟΕΔΡΕΥΩΝ (Κωνσταντίνος Γείτονας):  Κυρίες και κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην Έκθεση Παιδικής Ζωγραφικής μαθητών από την Κρήτη,  μαθητές και μαθήτριες και συνοδοί-καθηγητές από το 3ο Γυμνάσιο Βύρωνα Αττικής. 
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Έχω την τιμή να ανακοινώσω στο Σώμα ότι η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών: «Αναπροσαρμογή συντάξεων του Δημοσίου και άλλες διατάξεις».
     Επίσης η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Υγείας και Πρόνοιας «Απόκτηση Ιατρικής Ειδικότητας και Συνεχιζόμενη Εκπαίδευση Ιατρών».
     Το λόγο έχει ο εισηγητής της Νέας Δημοκρατίας κ. Βασίλειος Τσίπρας.
     ΒΑΣΙΛΕΙΟΣ ΤΣΙΠΡΑΣ: Κυρίες και κύριοι συνάδελφοι, με το σχέδιο νόμου που καλούμεθα να συζητήσουμε και να ψηφίσουμε σήμερα ενοποιούνται τρία αυτοτελή και ανεξάρτητα νομοσχέδια διαφορετικού αντικειμένου το καθένα. Επιπλέον στις άλλες διατάξεις προστίθενται άλλα θέματα τα οποία επίσης θα μπορούσαν να αποτελέσουν δύο ή και τρία αυτοτελή και ανεξάρτητα νομοσχέδια.
     Συγκεκριμένα στο κεφάλαιο Α΄ του νομοσχεδίου ρυθμίζεται το θέμα της δημιουργίας εποπτικής αρχής των ιδιωτικών ασφαλειών. Να κάνω μία διευκρίνιση γιατί προχθές δεν κατορθώσαμε να συνεννοηθούμε.
     Πρόκειται περί ανεξαρτήτου αρχής ή όχι; Αυτό ισχύει και για τα τυχερά παιχνίδια. Λέτε στην εισηγητική έκθεση ότι πρόκειται περί ανεξαρτήτου αρχής. Όλα τα έχουμε ισοπεδώσει και τις έννοιες τις νομικές. Ας σταθούμε όμως λίγο στο Σύνταγμα.
     Ποια είναι ανεξάρτητη αρχή; Τα μέλη της ανεξαρτήτου αρχής διορίζονται από το Προεδρείο της Βουλής. Αυτά λέει το άρθρο 101 παράγραφοι 2 και 3 του Συντάγματος. Στην προκειμένη περίπτωση ο διορισμός των μελών αυτών γίνεται απευθείας από τον Υπουργό, ο οποίος εποπτεύει και ανακαλεί τα μέλη αυτά.
     Άρα δεν μπορούμε να μιλάμε σοβαρά τουλάχιστον για ανεξάρτητες αρχές.  Πρόκειται περί διοικητικών αρχών νομικών προσώπων δημοσίου δικαίου, τα οποία έχουν τον θανάσιμο έλεγχο του Υπουργού Οικονομικών. Έγινε η μεταφορά από τον Υπουργό Εμπορίου, στον Υπουργό Οικονομικών. Αυτή είναι η διαφορά.
     Μέχρι σήμερα από τη σύσταση γενικά του ελληνικού κράτους, ισχύει το σύστημα της εποπτείας των ασφαλειών από το δημόσιο, από το Υπουργείο Εμπορίου. Αιφνιδιαστικά τριάντα, σαράντα μέρες προ των εκλογών έρχεται αυτό το πολυνομοσχέδιο για να ρυθμίσει και αυτό το θέμα.
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Εδώ και ένα χρόνο έχει γίνει συζήτηση.
     ΒΑΣΙΛΕΙΟΣ ΤΣΙΠΡΑΣ: Θα δούμε ποια συζήτηση κάνατε με τα μέλη. Έχω εδώ τις διαμαρτυρίες χιλιάδων ανθρώπων συνδικαλιστών που εμπλέκονται. Θα σας τις καταθέσω και αν δεν σας ικανοποιήσουν να απαντήσετε στην ώρα σας. 
     Αυτό εδώ το νομοσχέδιο είναι φωτογραφία της μεταβιβάσεων όλων των αρμοδιοτήτων στις ασφαλιστικές εταιρείες.
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Αφού είναι σύμφωνη η γνώμη των φορέων.
     ΠΡΟΕΔΡΕΥΩΝ (Κωνσταντίνος Γείτονας): Παρακαλώ μη διακόπτετε.
     ΒΑΣΙΛΕΙΟΣ ΤΣΙΠΡΑΣ: Είπαμε και προχθές για τις ανεξάρτητες αρχές και μου αλλάξατε δύο φορές γνώμη: Είναι δεν είναι. Είναι είπατε την τρίτη φορά. Και τοποθετούμε ευθέως και σαφώς επικαλούμενος τη συνταγματική διάταξη για να ξεκαθαρίσουμε το θέμα ότι δεν πρόκειται περί ανεξαρτήτων αρχών.
      Ανεξάρτητα απ’ αυτό ας σταματήσω στην εισηγητική σας έκθεση.
      ΝΙΚΟΛΑΟΣ ΓΚΑΤΖΗΣ: Αυτά να τα βλέπετε εσεις που είστε υπερ των ανεξάρτητων αρχών. Όλες οι ανεξάρτητες αρχές μόνο ανεξάρτητες δεν είναι.
      ΒΑΣΙΛΕΙΟΣ ΤΣΙΠΡΑΣ: Αν δείτε τις τοποθετήσεις μου κατά τη συζήτηση του Συντάγματος, θα αλλάξετε άποψη
      Λέτε στην εισηγητική έκθεση παράγραφος 2: «Κρίνεται επίσης ότι η υπαγωγή της εποπτείας της ιδιωτικής ασφάλισης σε ενιαία χρηματοπιστωτική εποπτεία, τράπεζες, ασφαλιστικές επιχειρήσεις  συμπεριλαμβανομένων και των αντασφαλιστικών, σύμφωνα με τη διεθνή τάση ιδίως στο χώρο της Ευρωπαϊκής Ένωσης, δεν φαίνεται εφικτή στο άμεσο μέλλον». Ακούστε και την αιτιολογία: διότι δεν υπάρχει πολιτική βούληση –απαιτείται άλλωστε και η πολιτική βούληση- και δεύτερον χρειάζεται συζήτηση του θέματος με τους εμπλεκόμενους φορείς.
      Και το ερώτημα είναι: Τι σας εμπόδιζε, κύριε Υπουργέ, επί τόσο χρόνο που δεν το συζητήσατε, να συζητήσετε με τους εμπλεκόμενους φορείς; Ποιά ήταν αυτή η καταθλιπτική πίεση των πραγμάτων ώστε να έλθει αυτό προεκλογικά; Αυτή είναι η πρώτη παρατήρηση.
      Η δεύτερη και ουσιαστική παρατήρηση -επ’ αυτού θα σας καταθέσω και τις διαμαρτυρίες- είναι η εξής: Με το άρθρο 5 του νομοσχεδίου η επιτροπή διοικείται από επταμελές διοικητικό συμβούλιο, που είναι ανώτατο όργανό της και απαρτίζεται από έναν εκπρόσωπο της Ένωσης Ασφαλιστικών Εταιρειών Ελλάδος, υποδεικνυόμενο απ’ αυτήν, έναν αναλογιστή εκπρόσωπο της Ένωσης Αναλογιστών Ελλάδος, υποδεικνυόμενον απ’ αυτήν, έναν εκπρόσωπο του Υπουργείου Οικονομίας και Οικονομικών, έναν εκπρόσωπο στο Υπουργείο Ανάπτυξης και δύο εμπειρογνώμονες. Τί βγαίνει από αυτήν την επταμελή επιτροπή; Ότι τα πέντε από τα επτά μέλη της επιτροπής αυτής είναι μέλη προσκείμενα στις ασφαλιστικές εταιρείες. Να γιατί είπα ότι μεταφέρεται ο έλεγχος από το δημόσιο στις ασφαλιστικές εταιρείες και φθάνουμε στο περίφημο «Γιάννης κερνάει, Γιάννης πίνει». Ο γενικός διευθυντής τί είναι; Ανώτατο όργανο κι αυτό της διοικήσεως, πρέπει να έχει πτυχίο ανωτάτης σχολής, να έχει πείρα στις ασφαλιστικές εταιρείες και πενταετή θητεία σε αυτές.
      Παραδίδεται πραγματικά η διοίκηση των εταιρειών αυτών στις ασφαλιστικές εταιρείες. 
      Έχω εδώ διαμαρτυρία της ΔΑΚΕ Υπουργείου Εμπορίου:  Νύχτα έφυγε ο ανταγωνισμός μεσάνυχτα με συνοπτικές διαδικασίες φεύγει ο τομέας εποπτείας της ασφαλιστικής αγοράς, που παραδίδεται με την ευθύνη ΝΠΔΔ σε ελεγχόμενο φορέα, από τις μεγάλες επιχειρήσεις του κλάδου των ασφαλιστικών εταιρειών. Ο μεγάλος χαμένος από αυτήν την ιστορία είναι το κοινωνικό σύνολο, διότι ο καταναλωτής που με οποιοδήποτε τρόπο εμπιστεύθηκε χρήματα από το υστέρημά του σε χρηματοδοτικά και συνταξιοδοτικά προγράμματα, στο τέλος θα έχει την τύχη των μετοχών  του Χρηματιστηρίου. Αυτά τα λέει η ΔΑΚΕ των υπαλλήλων του Υπουργείου Εμπορίου και θα το καταθέσω για τα πρακτικά.
      Δελτίο Τύπου της Ομοσπονδίας  Συλλόγων Υπαλλήλων του Υπουργείου Εμπορίου: Η άσκηση οποιασδήποτε πολιτικής στον τομέα  της ασφαλιστικής αγοράς παύει πλέον να γίνεται από τα εντεταλμένα όργανα της Πολιτείας και ανατίθεται σε ένα απολίτικο, τεχνοκρατικό όργανο. Συνεπώς θα υπάρξει ανυπαρξία πολιτικής σε έναν τομέα της αγοράς ιδιαίτερα σημαντικό. Και άλλα πολλά λένε. Και αυτό θα το καταθέσω για τα πρακτικά.
      Πρέπει εδώ να συμπληρωθεί κύριοι συνάδελφοι, ότι σε ολόκληρη την Ευρώπη αποτελούμε πρωτοτυπία. Μόνον η Ιταλία έχει επιτρέψει την είσοδο των ασφαλιστικών εταιρειών στον αυτοέλεγχο. Καμία άλλη δεν αναθέτει τον έλεγχο αυτό στις ίδιες τις ασφαλιστικές εταιρείες. 
      Άλλες διατάξεις που είναι εντυπωσιακές είναι οι εξής: Ο τρόπος με τον οποίο επιλέγονται και αμείβονται τα μέλη της επιτροπής αυτής του ΝΠΔΔ, αλλά και το υπαλληλικό της προσωπικό, κατά παρέκκλιση των κειμένων διατάξεων.
      Και όταν διαμαρτυρήθηκα στην επιτροπή μου απάντησε ευθαρσώς ο κ. Κουλούρης ότι πρόκειται για παράκαμψη του ΑΣΕΠ. Δηλαδή, το κάνουμε αυτό για να παρακάμψουμε τον ΑΣΕΠ! Γι’ αυτό το λόγο έρχονται εδώ τα διατάγματα για να παρακάμπτουμε τον ΑΣΕΠ και να παίρνουμε κατά βούληση όποιους εμείς θέλουμε; Αυτό ήταν το πρώτο.
      Δεύτερον, τα επιδόματα και οι αμοιβές τους καθορίζονται κατά παρέκκλιση των κειμένων διατάξεων από τον ίδιο τον Υπουργό. Δεν υπάρχει ανώτατο όριο γι’ αυτούς. Μπορούν να πουν πέντε, δέκα ή δεν ξέρω πόσα εκατομμύρια. Από άλλο πλανήτη ήλθαν αυτοί; Άλλου Θεού παιδιά είναι; Για όσους διοριστούν σ’ αυτήν την εποπτική επιτροπή των ασφαλειών δεν έχω καταλάβει γιατί κατά παρέκκλιση των κειμένων διατάξεων θα καθορίζεται και η αμοιβή τους και η πρόσληψή τους και μόνο ο Υπουργός θα έχει λόγο επ’ αυτού.
      Αυτές είναι οι γενικές παρατηρήσεις που έχω να κάνω στο άρθρο 1.
      Επίσης μεγάλης σημασίας είναι και το θέμα των πόρων αυτής της επιτροπής. Μεταξύ των πόρων της είναι οι εξής:
      Πρώτον, είναι η εισφορά των εποπτευομένων ασφαλιστικών εταιρειών που σημαίνει ότι υπάρχει δυνατότητα αυξήσεως των ασφαλίστρων.
      Δεύτερον, είναι τα πρόστιμα που επιβάλλονται από την επιτροπή και κάθε άλλο συναφές έξοδο. Η επιτροπή ενεργεί, επιβάλλει πρόστιμα, εισπράττει και τα βάζει στο ταμείο της. Επιβάλλων το πρόστιμο και ωφελούμενος από το πρόστιμο είναι η ίδια η επιτροπή. Πού είναι η αμεροληψία, πού είναι η αντικειμενικότητα και πού είναι η προστασία εκείνων, εις βάρος των οποίων επιβάλλονται τα πρόστιμα;
      Τρίτον και σημαντικότερο, μεταξύ των άλλων πόρων, είναι η επιχορήγηση από τον κρατικό προϋπολογισμό του Υπουργείου Οικονομίας και Οικονομικών. Πάλι ο Έλληνας πολίτης καλείται να πληρώσει αυτή την εποπτική αρχή, τα έξοδα της οποίας δεν γνωρίζουμε πού θα φθάσουν και οι πολυτελείς αμοιβές που το ίδιο το νομοσχέδιο αφήνει να εννοηθούν, αφού θα είναι κατά παρέκκλιση των κειμένων νόμων. Πάλι ο Έλληνας πολίτης καλείται να καλύψει αυτό το ποσό!
      Στο δεύτερο κεφάλαιο που έχουμε τα Διεθνή Λογιστικά Πρότυπα φέρατε μια τροπολογία, κύριε Υπουργέ, ο έλεγχος της οποίας αυτήν τη στιγμή δεν είναι δυνατός. Θα σας καταθέσω την άποψη των υπαλλήλων της ΕΣΗΕΑ. Αυτήν τη στιγμή είναι αδύνατος ο έλεγχος! Να γιατί είχαμε και την περίφημη τροπολογία –αυτήν τη γνωστή- του Πόρτο Καρράς. Όταν έρχονται την τελευταία στιγμή, είναι αδύνατος ο έλεγχός τους! Ποιον έλεγχο να κάνουμε αυτήν τη στιγμή ότι τροποποιείται ή ισχύει το άρθρο 4 του νόμου τάδε; Πού να το βρούμε; Έχω βιβλιοθήκη μπροστά μου για να μπορώ να το ελέγξω; Δεν έχω!
      Γιατί, κύριε Υπουργέ, μειδιάτε; Είναι παράλογο αυτό που σας λέω;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Τι εννοείτε, κύριε συνάδελφε; Δεν μπορούμε στο Κοινοβούλιο να κάνουμε μια προσθήκη στις διατάξεις;
     ΒΑΣΙΛΕΙΟΣ ΤΣΙΠΡΑΣ: Δεν καταλάβατε, κύριε Υπουργέ, ότι οι τροπολογίες δεν μπορούν να διανέμονται στον εισηγητή ένα λεπτό προ της ανόδου στο Βήμα; 
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ πολύ, δεν χρειάζεται ένταση.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Δεν αντιλαμβάνεστε ότι εγώ σας βοηθώ. Αντί να σας το πω προφορικά, σας το δίνω και γραπτά. Τι άλλο θέλετε;
      ΠΡΟΕΔΡΕΥΩΝ (Κωνσταντίνος Γείτονας): Κύριε Τσίπρα, συνεχίστε.
     ΒΑΣΙΛΕΙΟΣ ΤΣΙΠΡΑΣ: Ακούστε, λοιπόν, τι είπαν αυτοί οι υπάλληλοι. Εγώ θα το καταθέσω και εάν ικανοποιούνται με την προσθήκη αυτή, είναι άλλο θέμα.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Να το ελέγξετε! 
     ΒΑΣΙΛΕΙΟΣ ΤΣΙΠΡΑΣ: Δεν ξέρω. Εγώ δεν είμαι σε θέση να ελέγξω τα άρθρα αυτά γιατί επαναλαμβάνω ότι δεν έχω…
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Εάν δεν είστε σε θέση να το ελέγξετε, αυτό είναι πρόβλημα δικό σας.
     ΒΑΣΙΛΕΙΟΣ ΤΣΙΠΡΑΣ: Όχι δεν είναι δικό μου. Είναι θέμα τακτικής, κύριε Υπουργέ! Είναι θέμα σεβασμού των συναδέλφων σας. Δύο μέρες στην επιτροπή και δεν θέσατε τέτοιο θέμα! Και μου φέρνετε τώρα ένα λεπτό πριν ανέβω στο Βήμα!
     Λέει ο Σύλλογος της ΕΣΗΕΑ τα εξής: «Η εσπευσμένη κατάθεση και συζήτηση του σχεδίου νόμου για την «Εποπτεία της ιδιωτικής ασφάλισης, εποπτεία και έλεγχο τυχερών παιχνιδιών, εφαρμογή των Διεθνών Λογιστικών Προτύπων και άλλες διατάξεις» κλπ… επιφέρει μεγάλο πλήγμα στην ενημέρωση αλλά και στη διαφάνεια και το θεσμικό έλεγχο των οικονομικών στοιχείων όλων των εταιρειών (ΑΕ και ΕΠΕ), μειώνει τα έσοδα των ασφαλιστικών Ταμείων των εργαζομένων στο χώρο του Τύπου, δυναμιτίζει την εύθραυστη ισορροπία στην αγορά εργασίας στον χώρο των Μέσων Μαζικής Ενημέρωσης συντείνοντας στην κατάργηση θέσεων εργασίας ευνοεί σκανδαλωδώς μεγάλες επιχειρήσεις».
     Και αυτό το έγγραφο είναι από εκείνα που θέλω να καταθέσω για τα Πρακτικά.
      (Στο σημείο αυτό ο Βουλευτής κ. Βασίλειος Τσίπρας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Επίσης στο δεύτερο πάντα κεφάλαιο υπάρχει μια διάταξη στο άρθρο 139 που λέει ότι η αποτίμηση της ακίνητης περιουσίας των επιχειρήσεων, για σκοπούς σύνταξης οικονομικών καταστάσεων με βάση τα Διεθνή Λογιστικά Πρότυπα, γίνεται σύμφωνα με τα Πρότυπα αυτά. Όπου προκύπτει η αξία μεγαλύτερη από την αντικειμενική αξία των ακινήτων η εκτίμηση γίνεται από πρόσωπα τα οποία έχουν ειδική εμπειρία και ικανότητα. Είπα και στην επιτροπή, το επαναλαμβάνω και εδώ ότι από το 1978 υπάρχει το Σώμα Ορκωτών Εκτιμητών, το οποίο έπρεπε και να οριστεί.
      Έρχομαι στο τελευταίο κεφάλαιο που αφορά τα καζίνο. Θέλω να πω ότι είναι αλήθεια ότι αποσυμφορήθηκε αυτό το κεφάλαιο με την ανάκληση τριών ή τεσσάρων διατάξεων. Παραδείγματος χάρη η ανάθεση του ελέγχου των καζίνο σε ιδιωτικές εταιρείες, η πρόσληψη ιδιωτικού προσωπικού ανακλήθηκαν από τον κύριο Υπουργό και συνεπώς το κεφάλαιο δεν είναι τόσο φορτισμένο. Παραμένει όμως και εδώ το θέμα της προσλήψεως των μελών της επιτροπής της κατά παρέκκλιση με απόφαση του Υπουργού αμοιβής αυτών και ασφαλώς και παρακάμψεως του ΑΣΕΠ.  Παραμένει, επίσης, και ένα κεφαλαιώδες θέμα …
      ΑΔΑΜ ΡΕΓΚΟΥΖΑΣ: Γι’ αυτό την ονόμασαν ανεξάρτητη αρχή για να μπορούν να ξεπεράσουν το ΑΣΕΠ. 
      ΒΑΣΙΛΕΙΟΣ ΤΣΙΠΡΑΣ: Ακριβώς γι’ αυτό έκανα και τη συζήτηση στην επιτροπή ότι δεν είναι ανεξάρτητη αρχή. Εδώ έχουμε επιβολή προστίμων τα οποία η ίδια επιτροπή …
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, είναι τέσσερα-πέντε νομοσχέδια μαζί. Μήπως θα μπορούσα να έχω λίγο χρόνο ακόμα;
      ΠΡΟΕΔΡΕΥΩΝ (Κωνσταντίνος Γείτονας): Θα σας δώσω δύο-τρία λεπτά, για να τελειώσετε. Σε τρία λεπτά νομίζω ότι μπορείτε να ολοκληρώσετε τις σκέψεις σας.
      ΒΑΣΙΛΕΙΟΣ ΤΣΙΠΡΑΣ: Η ίδια επιτροπή θα επιβάλει πρόστιμα μέχρι τρία εκατομμύρια ευρώ και η ίδια επιτροπή θα τα βάζει στο ταμείο της. Και εδώ θα έχουμε επίσης επιβάρυνση του ελληνικού λαού.
      Γεννάται θέμα επίσης με το προσωπικό. Κατά την άποψή μας, θα έπρεπε το Σώμα Ελεγκτών που υπάρχει σήμερα να μεταφερθεί στο νομικό αυτό πρόσωπο. Αντί να προσλαμβάνονται και να εκπαιδεύονται άλλοι κατά παρέκκλιση, να πληρώνει για την εκπαίδευσή τους ο λαός ή η επιτροπή, νομίζω ότι είναι δίκαιο και εύλογο να μεταταχθούν σε αυτό το νομικό πρόσωπο δημοσίου δικαίου πρόσωπα τα οποία ανήκουν σήμερα στο Σώμα Ελεγκτών του Υπουργείου Ανάπτυξης.
      Στις άλλες διατάξεις έχουμε διάφορες μετατάξεις. Ασφαλώς νομοσχέδια με τόσο σοβαρά αντικείμενα –τέσσερα ή πέντε τον αριθμό ενοποιούμενα σ’ ένα- δεν είναι δυνατόν να αναπτυχθούν μέσα σε χρόνο δεκάξι ή δεκαεπτά λεπτών. Είναι σαφής η παραβίαση…
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, συγγνώμη για τη διακοπή.
      Ο χρόνος προσδιορίζεται από τον Κανονισμό. Το νομοσχέδιο αυτό συζητήθηκε με την ειδική διαδικασία που προέβλεψε το νέο Σύνταγμα και συζητήθηκε με όλη την άνεση στην επιτροπή.
      Παρακαλώ, συνεχίστε. 
      ΒΑΣΙΛΕΙΟΣ ΤΣΙΠΡΑΣ: Γνωρίζω, κύριε Πρόεδρε, τον Κανονισμό αλλά δεν θα πάψω να διατυπώνω στις σκέψεις και τις αντιρρήσεις μου ότι δεν θα πρέπει να έρχονται τέσσερα ή πέντε νομοσχέδια ενοποιούμενα σ’ ένα, γιατί ο Κανονισμός δεν μας επιτρέπει να κάνουμε πλήρη ανάπτυξη. Να έρχονται μάλιστα κατά ρητή παραβίαση του άρθρου 74 παράγραφος 5 του Συντάγματος, το οποίο λέει ότι είναι απαράδεκτη η συζήτηση προτάσεων νόμων ή σχεδίων νόμων τα οποία είναι άσχετα με το κύριο περιεχόμενο του συζητουμένου νομοσχεδίου. Το Σύνταγμα ψηφίστηκε το 2001 από αυτό το Κοινοβούλιο και γι΄ αυτό το Κοινοβούλιο πιστεύω έχει καθήκον να το εφαρμόζει. Εν ονόματι της ψηφοθηρίας, εν ονόματι της εκπληρώσεως δεν ξέρω ποίων γραμματίων δεν μπορεί να έρχεται την τελευταία στιγμή προ των εκλογών αλυσίδα νομοσχεδίων τα οποία επιβαρύνονται και με τροπολογίες που έρχονται αυτήν τη στιγμή. Βλέπω επιβολή φόρων, βλέπω διατάξεις νόμων. Πού να βρω –επαναλαμβάνω- βιβλιοθήκη να ελέγξω αυτές τις τροπολογίες που φέρατε; 
      Επίσης ως προς τις τροπολογίες των Βουλευτών, είδα και μία του κ. Μαντέλη. Δεν μπορεί να είναι υπέρ η Νέα Δημοκρατία μιας τέτοιας τροπολογίας για ένα θέμα που η ίδια η Κυβέρνηση είχε δημιουργήσει και αυτή οφείλει να το αποκαταστήσει.
      Όμως σε τέτοια στιγμή δεν μπορεί ούτε αυτή να ελεγχθεί. Τάσσομαι, λοιπόν, κατ’ αυτής και καταψηφίζω και αυτήν την τροπολογία.
      Ύστερα απ’ όσα είπα, καταψηφίζουμε το νομοσχέδιο στο σύνολό του και τις τροπολογίες.
      ΠΡΟΕΔΡΕΥΩΝ (Κωνσταντίνος Γείτονας): Κυρία και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση Παιδικής Ζωγραφικής μαθητών από την Κρήτη, μαθητές και μαθήτριες και συνοδοί- καθηγητές από το Α΄ Γυμνάσιο Βριλησσίων Αττικής.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο Αγορητής του Κομμουνιστικού Κόμματος Ελλάδας κ. Νικόλαος Γκατζής. Κύριε συνάδελφε, σας αποκαλώ Αγορητή, γιατί ομιλείτε ως Ειδικός Αγορητής αυτή τη στιγμή.
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
      Κύριε Πρόεδρε, κύριοι συνάδελφοι, επειδή θεωρούμε ότι μέσω αυτού του νομοσχεδίου γίνονται παρεμβάσεις γενικεύοντας την επίθεση που κάνει η Κυβέρνηση την τελευταία δεκαετία απέναντι στους εργαζόμενους για τα δικαιώματά τους, για τα ασφαλιστικά ταμεία, κλπ, θα ξεκινήσω από τα διεθνή λογιστικά πρότυπα αντί να ξεκινήσω από την αρχή και θα πω δύο λόγια για να συσχετίσω και την τροπολογία και το άρθρο 135, όπως ακριβώς έρχεται σήμερα για τα Μέσα Μαζικής Ενημέρωσης.
      Εμείς καταλαβαίνουμε ότι η Κυβέρνηση προσαρμοσμένη μέσα στους κανόνες της Ευρωπαϊκής Ένωσης και ιδιαίτερα στα πλαίσια του ευρωπαϊκού χρηματιστηριακού συστήματος και των χρηματαγορών, φέρνει τα λογιστικά πρότυπα για να διευκολύνει ώστε από τη μία μεριά να υπάρχουν ενιαίοι κανόνες απεικόνισης των οικονομικών μεγεθών των επιχειρήσεων και από την άλλη να διευκολύνει δραστηριότητες του κεφαλαίου διασφαλίζοντας έτσι τα συμφέροντά τους σε εξαγορές, συγχωνεύσεις, συμμετοχές, κλπ.
      Όμως, κύριε Υπουργέ, παρ’ όλα αυτά και μ’ αυτές τις διατάξεις εμείς δεν τρέφουμε αυταπάτες ότι τα λεγόμενα λογιστικά σκάνδαλα, οικονομικά σκάνδαλα εις βάρος των εργαζομένων, θα ζουν και θα βασιλεύουν ανεξάρτητα από τον τρόπο σύνταξης των οικονομικών στοιχείων της όποιας επιχείρησης.
      Τέλος, για να κλείσω και με το θέμα του χρηματιστηρίου που υπάρχει παρακάτω, εμείς έχουμε τοποθετηθεί κατ’ επανάληψη για τον τζόγο του καπιταλισμού, ένα σύστημα απομύζησης των μικρών οικονομιών…
      ΠΡΟΕΔΡΕΥΩΝ (Κωνσταντίνος Γείτονας): Τον τζόγο του καπιταλισμού ή τον καπιταλισμό του τζόγου;
      ΝΙΚΟΛΑΟΣ ΓΚΑΤΖΗΣ: Τον τζόγο του καπιταλισμού. Ναός του τζόγου είναι, κύριε Πρόεδρε, του οποίου μάλιστα είδαμε και τα αποτελέσματα, πώς δηλαδή εκατομμύρια άνθρωποι έχασαν τις μικρές οικονομίες τους.
      Όσον αφορά στα άρθρα θα ήθελα να κάνω ορισμένα σχόλια. Κύριε Υπουργέ, οι τροποποιήσεις που φέρατε σχετικά με τη δημοσίευση των οικονομικών στοιχείων των επιχειρήσεων, ανωνύμων εταιρειών, ΕΠΕ κλπ και μέσω του διαδικτύου δεν αλλάζουν ουσιαστικά το περιεχόμενο των προβλημάτων που επιβάλλει το άρθρο 135. 
      Έχουμε την άποψη ότι ανοίγετε τη λεωφόρο για την κατάργηση του αγγελιοσήμου και από την άλλη μεριά καταλαβαίνετε ότι αυτό θα είναι μία μεγάλη –δραστική θα έλεγα- μείωση των εσόδων των ασφαλιστικών ταμείων των εργαζομένων στα Μέσα Μαζικής Ενημέρωσης, ιδιαίτερα των μικρών Μέσων Μαζικής Ενημέρωσης και θα έχουμε ίσως και συνέπειες κλεισίματος ορισμένων εφημερίδων με μαζική ανεργία των δημοσιογράφων.
      Εδώ, παρά τη διόρθωση που έχετε κάνει, δεν καταργείτε την παράγραφο 1β που λέει ότι αναρτώνται σε χώρο του διαδικτύου ο οποίος είναι προσπελάσιμος στο ευρύ κοινό και παραμένουν προσπελάσιμες για χρονικό διάστημα δύο τουλάχιστον ετών από την πρώτη δημοσίευσή τους. Αν δεν καταργήσετε αυτό, έχετε ουσιαστικά ανοίξει την πόρτα για τις δημοσιεύσεις μέσω του διαδικτύου των οικονομικών στοιχείων των επιχειρήσεων, των ισολογισμών, με όλες αυτές τις συνέπειες που σας είπα, τις οποίες τονίζει και το έγγραφο της ΕΣΗΕΑ –πιστεύω να το έχετε- το οποίο απευθύνεται και σε εσάς, όπως και σε όλα τα  κόμματα και στους εισηγητές των κομμάτων και αφορά σ’ αυτό το νομοσχέδιο.
      Και δεν είναι μόνο αυτές οι συνέπειες. Το λέω για να δούμε τι ακριβώς γίνεται, κύριοι συνάδελφοι, με μια τροπολογία που κατέθεσε ο κύριος Υπουργός.
       Είναι η τροπολογία με γενικό αριθμό 2223 και ειδικό 151, με την οποία έρχεσθε προεκλογικά, κύριε Υπουργέ και δίνετε δισεκατομμύρια δραχμές στους καναλάρχες, στις μεγάλες εφημερίδες. Και μη μου πείτε ότι αυτό δεν έχει σχέση με τις εκλογές, όταν φέρνετε αυτή τη στιγμή νέες φοροαπαλλαγές, πέρα απ’ αυτές που είχαν. 
      Θα σας διαβάσω τι λέει η Έκθεση του Γενικού Λογιστηρίου του Κράτους. Λέει ότι θα έχουμε απώλεια εσόδων 12.300.000 ευρώ, απ’ αυτές τις ρυθμίσεις που κάνετε και δίνετε δισεκατομμύρια στα μεγάλα κανάλια και στις μεγάλες εφημερίδες. 
      Τι συμβαίνει, κύριοι συνάδελφοι; Λέει ότι παρατείνεται μέχρι 31 Δεκεμβρίου του 2008 –σημειώστε άλλα τέσσερα χρόνια- η δυνατότητα έκπτωσης δαπανών, χωρίς δικαιολογητικά. Γιατί, κύριε Υπουργέ, τα κανάλια και οι μεγάλες εφημερίδες να έχουν αυτές τις απαλλαγές; 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Πού είναι; 
      ΝΙΚΟΛΑΟΣ ΓΚΑΤΖΗΣ: Δεν το έχετε δει, κύριε Υπουργέ και μας το φέρνετε ως τροπολογία; 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Δεν κατάλαβα πού αναφέρεσθε, κύριε συνάδελφε. 
      ΝΙΚΟΛΑΟΣ ΓΚΑΤΖΗΣ: Στην έκθεση του Λογιστηρίου του Κράτους που επισημαίνει…
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Πού ακριβώς; 
      ΝΙΚΟΛΑΟΣ ΓΚΑΤΖΗΣ: Διαβάστε το πέντε. Είναι η σύνοψη της τροπολογίας, την οποία έχετε καταθέσει. Σας αναφέρω αυτά τα οποία ακριβώς συμβαίνουν και γίνονται μέσω της τροπολογίας αυτής.  
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Σε ποιο σημείο, κύριε συνάδελφε; 
      ΝΙΚΟΛΑΟΣ ΓΚΑΤΖΗΣ: Κύριε Υπουργέ, θα με αφήσετε να τελειώσω; 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Να μας πείτε για να καταλάβουμε τι λέτε. 
      ΝΙΚΟΛΑΟΣ ΓΚΑΤΖΗΣ: Σας λέω στην παράγραφο 5 στην ‘Εκθεση του Γενικού Λογιστηρίου του Κράτους επισημαίνονται οι απώλειες που θα έχει το δημόσιο από τις χαριστικές αυτές διευκολύνσεις που κάνετε στις εφημερίδες. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ποια σελίδα είναι; Την έχω μπροστά μου. Πείτε μου. 
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ δεν γίνεται έτσι συζήτηση, κύριε Υπουργέ. 
      ΝΙΚΟΛΑΟΣ ΓΚΑΤΖΗΣ: Δεν με αφήνετε να μιλήσω, κύριε Υπουργέ. Έχετε τόσους βοηθούς εκεί. Μπορούν να σας το βρουν. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Δεν υπάρχει λόγος εκνευρισμού, κύριε συνάδελφε. Πρέπει να καταλάβω τι λέτε. 
      ΝΙΚΟΛΑΟΣ ΓΚΑΤΖΗΣ: Θέλετε εγώ να σας κρατώ ενήμερο; 
      ΠΡΟΕΔΡΕΥΩΝ (Κωνσταντίνος Γείτονας): Κύριε Γκατζή, κρατώ το χρόνο σας. 
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, με διακόπτει και χάνω τον ειρμό μου. Έχεις οικοδομήσει στο μυαλό σου ένα σκεπτικό και χάνεις τον ειρμό σου. 
      ΠΡΟΕΔΡΕΥΩΝ (Κωνσταντίνος Γείτονας): Δεν θέλω να σας διακόψω. 
      ΝΙΚΟΛΑΟΣ ΓΚΑΤΖΗΣ: Δεν το λέω για σας αλλά παρακαλώ αφήστε με να συνεχίσω. 
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ θα σας κρατήσω το χρόνο. 
      Μπορείτε να πείτε για να διευκολυνθεί και ο Υπουργός, το στοιχείο στο οποίο αναφερθήκατε, πού βρίσκεται; Αναφέρεσθε στην Έκθεση Λογιστηρίου επί του νομοσχεδίου; Αναφέρεσθε στην Έκθεση Λογιστηρίου επί συγκεκριμένης τροπολογίας; 
      ΝΙΚΟΛΑΟΣ ΓΚΑΤΖΗΣ: Αναφέρομαι στην Έκθεση Λογιστηρίου επί συγκεκριμένης τροπολογίας. 
      ΠΡΟΕΔΡΕΥΩΝ (Κωνσταντίνος Γείτονας): Μπορείτε να μας πείτε, με ποιο αριθμό; 
      ΝΙΚΟΛΑΟΣ ΓΚΑΤΖΗΣ: Είναι η τροπολογία με γενικό αριθμό 2223 και ειδικό 151. Το είπα και πριν, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Γείτονας): Ωραία. Συνεχίστε λοιπόν. 
      ΝΙΚΟΛΑΟΣ ΓΚΑΤΖΗΣ: Είπα και πριν ότι είναι στην Έκθεση επί της συγκεκριμένης τροπολογίας. 
      ΠΡΟΕΔΡΕΥΩΝ (Κωνσταντίνος Γείτονας): Θα σας βάλω από την αρχή χρόνο δέκα λεπτών για να έχετε περιθώριο. 
      ΝΙΚΟΛΑΟΣ ΓΚΑΤΖΗΣ: Τι γίνεται μ’ αυτήν, κύριοι συνάδελφοι; Παρατείνεται μέχρι 31 Δεκεμβρίου του 2008 η δυνατότητα έκπτωσης των δαπανών, χωρίς δικαιολογητικά. Πείτε μου πού ακριβώς γίνεται αυτό, σε άλλη επιχείρηση, γιατί μόνο σε τέτοιες μεγάλες επιχειρήσεις γίνεται και μόνο αυτές έχουν τις φοροαπαλλαγές.
       Λέει: «Από τα ακαθάριστα έσοδα των επιχειρήσεων έκδοσης εφημερίδων, περιοδικών, καθώς και ραδιοφωνίας, τηλεόρασης, για τις δαπάνες που πραγματοποιούν και δεν είναι δυνατή,  λόγω της φύσης» –όπως καταλαβαίνετε δεν μπορούν να έχουν λογιστήριο οι κύριοι αυτοί- «η λήψη των δικαιολογητικών που προβλέπονται, βάσει του Κώδικα Φορολογικών Στοιχείων». 
      Πάμε παρακάτω. Λέει: «Μειώνεται από 1η Ιουνίου 2004 σε 25% και από 1η Ιανουαρίου 2005 και μετά σε 20% ο ειδικός φόρος 30% που επιβάλλεται στις διαφημίσεις που προβλέπονται από την τηλεόραση». 
      Από τις προτεινόμενες διατάξεις, ποια λέει ότι είναι η ζημιά του δημοσίου; Είναι 12.300.000 ευρώ. 
      Και σας λέω, κύριε Υπουργέ: Τι γραμμάτια έχει υπογράψει η Κυβέρνηση για να κάνει αυτές τις διευκολύνσεις σε συγκεκριμένα Μέσα Μαζικής Ενημέρωσης, τα οποία σήμερα μονοπωλούν και όχι μόνο μονοπωλούν, αλλά και διαμορφώνουν την είδηση και την πλασάρουν, όπως ακριβώς θέλουν και στηρίζουν ό,τι ακριβώς θέλουν και διαμορφώνουν την πολιτική ψήφο; 
      Σε σχέση με τα όσα είπα προηγουμένως, από τη μία πλευρά είχαμε ουσιαστικά το κλείσιμο των μικρών εφημερίδων με την κατάργηση του αγγελιοσήμου με την επιβάρυνση και την απώλεια εσόδων που θα έχουν τα ασφαλιστικά ταμεία των δημοσιογράφων, με το κλείσιμο των μικρών εφημερίδων και με αύξηση της ανεργίας των δημοσιογράφων. Τώρα έρχεται ένα δεύτερο πακέτο για να ενισχύσει τα Μέσα Μαζικής Ενημέρωσης και όλοι γνωρίζουμε για ποια Μέσα Μαζικής Ενημέρωσης μιλάμε και ποιοι έχουν μεγάλη οφέλη απ’ όλα αυτά, με δισεκατομμύρια δραχμές φοροαπαλλαγών. Αυτά τα λέω σε σχέση με αυτήν τη διάταξη και τις τροπολογίες.
      Επίσης στην ίδια τροπολογία υπάρχει κάποιο σημείο που αναφέρεται στους ταξιτζήδες. 
      Κύριε Υπουργέ, θα ήθελα να επισημάνω ότι οι υποσχέσεις που δώσατε στους ταξιτζήδες για πενταετή αλλαγή οχήματος και μετατροπή αυτών σε ΙΧ, δεν το έχετε συμπεριλάβει σ’ αυτήν την τροπολογία.
      Όσο δε για την άλλη τροπολογία, η οποία αφορά τα τουριστικά λεωφορεία, θέλω να πω ότι δεν ξέρουμε ποιο ακριβώς περιεχόμενο θα έχει η εξουσιοδότηση προς τον Υπουργό για να διαμορφώσει τις προϋποθέσεις, με τις οποίες θα δίδονται οι επιχορηγήσεις κ.λπ. Δεν μπορούμε να ψηφίσουμε εν λευκώ αυτήν την τροπολογία. Εμείς θα την ψηφίζαμε εάν διευκρινιζόταν σαφώς ότι θα βοηθηθούν αυτοί οι μικροί επιχειρηματίες τουριστικών επιχειρήσεων που βάλλονται καθημερινά και εξωθούνται προς την εξαφάνιση. Αν είχατε αυτήν την πρόθεση και την είχατε καταθέσει, θα ψηφίζαμε αυτήν τη τροπολογία. Έτσι, όπως είναι διατυπωμένη εμείς δεν μπορούμε να την ψηφίσουμε.
      Κύριε Πρόεδρε, θα ξεκινήσω από το πρώτο κεφάλαιο, αναφερόμενος σ’ αυτό που είπε ο κύριος Υπουργός ότι μέσα από την Επιτροπή δίνεται η δυνατότητα να συζητηθεί το νομοσχέδιο. Και δεν το λέω αυτό για να ζητήσω περισσότερο χρόνο, αλλά για να σας δώσω μία εικόνα, γιατί τελευταία έχει εκφυλιστεί πέρα για πέρα η δουλειά των επιτροπών. Αυτό το νομοσχέδιο συζητήθηκε ουσιαστικά δύο ημέρες στην αρμόδια επιτροπή, μία ημέρα επί της αρχής και μία ημέρα επί των άρθρων. Όταν το νομοσχέδιο έχει τριάντα άρθρα και όταν αυτά τα τρία κεφάλαια θα μπορούσαν να αποτελέσουν ξεχωριστό νομοσχέδιο, πείτε μου εσείς εάν η συζήτηση στην επιτροπή ήταν διεξοδική, εάν αναλύθηκαν και βελτιώθηκαν ορισμένες μεγάλης σημασίας διατάξεις και αν δόθηκε τελικά η δυνατότητα στους Βουλευτές να πάρουν το λόγο και να μιλήσουν, τη στιγμή κατά την οποία η συζήτηση έγινε ουσιαστικά μεταξύ των τεσσάρων εισηγητών. Γι’ αυτόν το λόγο λέω ότι, ενώ έχουμε καταιγισμό νομοσχεδίων με εξπρές διαδικασίες, ερχόμαστε τώρα στη Βουλή για να συζητήσουμε αυτό το νομοσχέδιο και να πούμε ότι η επιτροπή το έχει επεξεργαστεί.. Ε όχι δεν το έχει επεξεργαστεί.
      Έρχομαι τώρα στην ουσία του νομοσχεδίου. Εκτός απ’ αυτές τις προεκλογικού χαρακτήρα διατάξεις, στις οποίες αναφέρθηκα προηγουμένως, έχουμε μ’ αυτό το νομοσχέδιο την εφαρμογή αυτής της νεοφιλελεύθερης πολιτικής της ΟΝΕ της Ευρώπης και των αναδιαρθρώσεων του Μάαστριχ που έχει οικονομικές, κοινωνικές, πολιτικές και περιβαλλοντικές επιπτώσεις. Δηλαδή έρχονται και πάλι τέτοια νομοσχέδια, τα οποία δίνουν περισσότερα προνόμια στη ντόπια και ξένη πλουτοκρατία. 
      Στην εισηγητική έκθεση αναφέρεται ότι θα ενισχυθεί η εμπιστοσύνη των πολιτών στη φερεγγυότητα των ασφαλιστικών εταιρειών σ’ ένα κλίμα υγιούς ανταγωνισμού. Καθένας καταλαβαίνει διαφορετικά τον υγιή ανταγωνισμό. Πρόκειται για έναν ανταγωνισμό που έχει χάσει τον κοινωνικό του χαρακτήρα, που προβλέπει μόνο την ενίσχυση των επιχειρηματιών προκειμένου να ανταγωνιστούν εσωτερικές αντιθέσεις και επιχειρηματικές δραστηριότητες μέσα στη χώρα, μέσα στην Ευρώπη και μέσα στο παγκόσμιο κύκλωμα της οικονομίας της Αμερικής και της Ιαπωνίας. Έρχονται εδώ για να επικαλεστούν όλα αυτά για ακόμα μία φορά. 
      Κύριοι συνάδελφοι, έχουμε παραδείγματα για το τι σημαίνει βελτίωση της ανταγωνιστικότητας. Σημαίνει μείωση αποδοχών, μείωση ασφαλιστικών δικαιωμάτων, περαιτέρω αύξηση των εισφορών των εργαζομένων και αύξηση του ορίου ηλικίας. Όλα αυτά θα προχωρήσουν, πέρα από την ελαστική εργασία και την κατάργηση άλλων δικαιωμάτων. Αυτά επιβάλλει ο ανταγωνισμός και μας τα φέρνουν ως παράδειγμα.
      Γιατί δηλαδή θα ανακτήσει, κύριε Υπουργέ, την εμπιστοσύνη του ένας Έλληνας πολίτης εργαζόμενος απέναντι στις ασφαλιστικές εταιρείες, όταν πριν από λίγο καιρό είχαμε χρεοκοπία ασφαλιστικών εταιρειών; Θα σας πω, κύριοι συνάδελφοι, γιατί. Όλος ο καυγάς γίνεται για να χτυπηθούν ουσιαστικά τα ασφαλιστικά ταμεία, για να χτυπηθεί ο δημόσιος κοινωνικός χαρακτήρας των ασφαλιστικών ταμείων. Χτυπιέται βέβαια με την κατ’ έτος αύξηση της συμμετοχής των εργαζομένων στα φάρμακα και φυσικά χτυπιέται με το να χρεοκοπήσουν τα ασφαλιστικά ταμεία τα οποία σηκώνουν όλο το βάρος της υγείας στα νοσοκομεία, όταν έχουμε μόνο 3,6% ενίσχυση στον τομέα της υγείας από τον κρατικό προϋπολογισμό και το ΑΕΠ. Και έρχεται εδώ να οδηγήσει ουσιαστικά τους εργαζόμενους στις ιδιωτικές ασφαλιστικές εταιρείες;
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ) 
     Προσβλέπει, λοιπόν, σε δύο στόχους. Ο πρώτος είναι να ενισχύσει τα οικονομικά συμφέροντα και ο δεύτερος να απαλλάξει το κράτος από τις υποχρεώσεις που έχει στην κοινωνική ασφάλιση και να μεταφέρει εξ ολοκλήρου το κόστος στους εργαζόμενους. 
     Επίσης επειδή μιλάμε για τον έλεγχο εδώ η Κυβέρνηση άμεσα παραδέχεται ότι ο δημόσιος τομέας είναι δέσμιος πολιτικών σκοπιμοτήτων και δεν μπορεί να γίνει ο έλεγχος. Και γιατί, κύριε Υπουργέ, θα είναι αντικειμενικός ο έλεγχος και θα προστατεύει το δημόσιο συμφέρον και τους πολίτες, όταν θα γίνεται από μία διορισμένη επιτροπή από τον Υπουργό Οικονομικών; Ποια είναι η διαφορά; Καμία. Απλούστατα οι επιτροπές αυτές -και εσείς, κύριοι της Νέας Δημοκρατίας, που τις επικαλείσθε- είναι το φύλο συκής για την υλοποίηση αντιλαϊκών κυβερνητικών επιλογών και τις θέλετε και εσείς, γιατί αύριο ελπίζετε να είστε κυβέρνηση και να εφαρμόσετε αυτό ακριβώς το σύστημα, έξω από τον έλεγχο της Βουλής, έξω από τον έλεγχο των μαζικών φορέων και των κινημάτων και έξω από κάθε πολίτη που έχει έννομο συμφέρον και δικαίωμα.
     Εμείς είμαστε αντίθετοι σε αυτό. Θεωρούμε ότι και με αυτές τις επιτροπές -παρά τις διατάξεις που έχετε βάλει και τις οποίες σας επισημάναμε στην επί της αρχής συζήτηση στην επιτροπή και παρά το ότι απαλλάξατε το δικαίωμα των ασφαλιστικών εταιρειών να συγκροτούν και αυτές επιτροπές, να μπουν μέσα στο διαγωνισμό δηλαδή της επιτροπής κλπ.- δεν μπορείτε να κάνετε διαφορετικά με τις προϋποθέσεις που βάζετε για τη σύνθεση τους. Όταν πρέπει να έχει πτυχίο, να έχει εμπειρία, τεχνογνωσία, προϋπηρεσία, από πού θα τις πάρετε; Από ασφαλιστικές εταιρείες, διευθυντικά στελέχη.
     (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτού)
     Όπως καταλαβαίνετε καταψηφίζουμε αυτήν τη διάταξη.  Εμείς θεωρούμε και διεκδικούμε ένα αναβαθμισμένο και αποκλειστικά δημόσιο ασφαλιστικό τομέα, υγείας, πρόνοιας και περίθαλψης και να αφήσετε αυτά τα τερτίπια, όπου θέλετε να τα περάσετε μέσα σε όλες τις ιδιωτικές εταιρείες.
     Να έλθουμε, όμως, τώρα στο τρίτο σοβαρό κεφάλαιο, για τα καζίνο. Είπαμε την άποψή μας εκεί. Και έρχεται εδώ με μία επιτροπή –και αυτή σαν μία ανεξάρτητη επιτροπή-  η οποία θα υλοποιήσει τον έλεγχο των καζίνο κλπ. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτού)
     Μου δώσατε δέκα λεπτά επιπλέον;
     ΠΡΟΕΔΡΕΟΥΣΑ (Άννα Μπενάκη-Ψαρούδα): Συνολικά έχετε δεκαπέντε. Πέντε προηγουμένως, που ακύρωσε μετά ο κ. Γείτονας και σας έδωσα τα υπόλοιπα δέκα.
     ΝΙΚΟΛΑΟΣ ΓΚΑΤΖΗΣ: Ναι αλλά οι άλλοι συνάδελφοι, μίλησαν δεκαοκτώ και δεκαεννέα λεπτά, κυρία Πρόεδρε.
     ΠΡΟΕΔΡΕΟΥΣΑ (Άννα Μπενάκη-Ψαρούδα): Καλά, εντάξει, θα έχετε μία μικρή ανοχή.
     ΝΙΚΟΛΑΟΣ ΓΚΑΤΖΗΣ: Κύριοι συνάδελφοι, αυτή η επιτροπή που συστήνετε για τον έλεγχο τον τυχερών παιγνιδιών από το Υπουργείο Οικονομικών, για μας είναι έωλη και δεν πρόκειται να λύσει αυτά τα μεγάλα προβλήματα, τα οποία υπάρχουν. Και θα θέσω ορισμένα ερωτήματα. Γιατί θα υπάρχει τοποθέτηση από το Επιστημονικό Συμβούλιο της Βουλής, για το αν η διάταξη είναι μέσα στα πλαίσια της συνταγματικότητας ή όχι; Θα μου πείτε ότι αναφέρεται. Αναφέρεται, αλλά δεν αναφέρεται για όλα τα παιγνίδια, τα οποία θέλετε να εισάγετε, κύριε Υπουργέ.
     Ποια θα είναι η αρχή που θα  χορηγεί τις άδειες; Λέτε ότι με την τροποποίηση αυτή, θα χορηγεί τις άδειες κλπ.
      Σας έθεσα το ερώτημα, όταν βάλατε τη διόρθωση στη διάταξη, τι ισχύει. Ό,τι ισχύει σήμερα ή ό,τι μπαίνει μέσα στην επιτροπή; Είπατε ό,τι ισχύει. Μα σήμερα δεν υπάρχει επιτροπή που να εκδίδει άδειες τυχερών παιχνιδιών, γιατί δεν υπάρχουν τυχερά παιχνίδια. Μόνο το Υπουργείο Οικονομικών εκδίδει ή όχι άδειες καζίνο. Μην πάτε να βάλετε από το παράθυρο πάλι τα τυχερά παιχνίδια. Παρά τις τροποποιήσεις που έχουν έρθει, παρά τα μέτρα που δεχθήκατε όταν σας προτείναμε να καταργηθούν αυτά και κάνατε διορθώσεις στα άρθρα 18, 21 και 22, παρ’ όλα αυτά εμείς θέλουμε να εξασφαλιστούν αυτά και να λήξουν αυτά τα θέματα μια και καλή. 
      Επίσης βάζετε ένα πρόστιμο από πενήντα έως τρία εκατομμύρια. Και σας λέω: Δεν ανοίγετε ένα δρόμο για παζάρια, κύριε Υπουργέ, για συναλλαγές; Λένε: «Θα σου βάλω δύο εκατομμύρια πρόστιμο, δώσ’ μου εκατό χιλιάδες, θα σου βάλω και σένα άλλες εκατό χιλιάδες και ξεμπερδέψαμε». Ξέρετε πώς δουλεύει αυτό το κύκλωμα. Βάλτε κατ’ ευθείαν τρία εκατομμύρια, για παράδειγμα -δεν στέκομαι στο νούμερο- αλλά να είναι πρόστιμο χωρίς παζαρέματα, χωρίς μειώσεις, χωρίς τίποτα. Έκανες παράβαση; Θα πληρώσεις. Δεν έκανες παράβαση, δεν πληρώνεις.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ανάλογα με το παράπτωμα. 
      ΝΙΚΟΛΑΟΣ ΓΚΑΤΖΗΣ: Γιατί ανάλογα με το παράπτωμα; Ανάλογα με το παράπτωμα, κύριε Υπουργέ, πάει ανάλογα και με το πόσο μου δίνεις, γιατί το παράπτωμα μπορώ να το μετατρέψω εγώ. Ξέρετε πώς λειτουργούν αυτά τώρα. Μη μου λέτε, λοιπόν, ότι είναι ανάλογα με το παράπτωμα. Ανοίγετε ένα δρόμο και ύστερα λέτε ότι υπάρχει διαφθορά στο δημόσιο. Μα την καλλιεργείτε και με τους μισθούς που έχετε σπρώχνετε προς τα εκεί τους ανθρώπους αυτούς. Αφήστε που έχει γίνει πια ένα πάγιο στοιχείο, όπως το ΦΠΑ, αυτή η συναλλαγή. Εμείς την καταψηφίζουμε. 
      Στην Επιτροπή σας θέσαμε και τα προβλήματα που έχουν οι εργαζόμενοι και πιστεύουμε να τηρήσετε εκείνα τα οποία υποσχεθήκατε. 
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Συντομεύετε, κύριε Γκατζή. 
      ΝΙΚΟΛΑΟΣ ΓΚΑΤΖΗΣ: Τελειώνω, κυρία Πρόεδρε. 
      Όσον αφορά την Αγροτική Τράπεζα θέλω να πω ότι είχε ορισμένα βασικά προνόμια, κύριοι συνάδελφοι, από τη θέσπισή της και έπρεπε να τα έχει αυτά, εφόσον ήταν ο βραχίονας που θα στήριζε την αγροτική ανάπτυξη και την οικονομία. Θα στήριζε ιδιαίτερα εκείνους που είχαν ανάγκη, τα μικρά αγροτικά νοικοκυριά. Από τη στιγμή όμως που η ΑΤΕ οδηγήθηκε από την αντιλαϊκή πολιτική της Κυβέρνησης και φυσικά και της Νέας Δημοκρατίας, που έχουν την ίδια αντίληψη πάνω στο θέμα της αγοράς και έγινε ο μεγαλύτερος και ο αισχρότερος των αισχροτέρων παρανόμων τοκογλύφων, δεν πρέπει να έχει κανένα προνόμιο και δεν πρέπει να πληρώνουν οι Έλληνες φορολογούμενοι γι’ αυτό. 
      Θα πρέπει όμως να επανέλθει η Αγροτική Τράπεζα στον κοινωνικό της χαρακτήρα και σκοπό, να δίνει χαμηλότατα, κάτω από τον πληθωρισμό, δάνεια στους αγρότες, να παίξει ένα ρόλο στήριξης, ανάπτυξης της οικονομίας των αγροτικών νοικοκυριών, να συμπεριληφθεί ακόμα και η αγροτική κατοικία, το σπίτι του αγρότη, του μικρού αγρότη που δεν έχει ακόμα σπίτι να μείνει και να σταματήσετε να περνάτε τα πάντα στο ποιος πληρώνει και όποιος δεν πληρώνει, ας πεθάνει. 
      Κυρία Πρόεδρε, καταψηφίζουμε το νομοσχέδιο και τις τροπολογίες και λέμε στον ελληνικό λαό ότι αυτό είναι ακόμα ένα παράδειγμα της πολιτικής του δικομματισμού ένα παράδειγμα για το πού οδηγεί σήμερα, ποιους βοηθάει καθημερινά, ακόμα και την τελευταία στιγμή πριν τις εκλογές, η Κυβέρνηση και το σύστημα. 
      Καλούμε, λοιπόν, τον ελληνικό λαό να καταψηφίσει και τα δύο μεγάλα κόμματα, γιατί η προοπτική για τους εργαζόμενους είναι μόνο το ΚΚΕ που τους στηρίζει. 
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση Παιδικής Ζωγραφικής μαθητών από την Κρήτη, εξήντα μαθητές και τέσσερις συνοδοί-καθηγητές, από το 1ο Τεχνικό Επαγγελματικό Εκπαιδευτήριο Νέας Φιλαδέλφειας.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες)
      Η κ. Ασημίνα Ξηροτύρη-Αικατερινάρη εκ μέρους του Συνασπισμού έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριοι συνάδελφοι, σ’ αυτό το σχέδίο νόμου ενσωματώνονται δύο αυτοτελείς ενότητες και μία σειρά πολύ σημαντικών τροπολογιών. Τουλάχιστον η μία απ’ αυτές έχει πέντε πάρα πολύ σημαντικές διατάξεις.
      Θα ξεκινήσω με το πολύ σημαντικό θέμα για το οποίο έγινε προσπάθεια να γίνουν κάποιες διορθώσεις και συγκεκριμένα για το άρθρο 13 και το ενσωματωμένο άρθρο 135 που αφορά τη δημοσίευση των στοιχείων των εταιρειών στις εφημερίδες όπως ισχύει μέχρι τώρα.
      Κύριε Υπουργέ, με την επιστολή της, όπως σας είπα και στην αρχή, η Ένωση Συντακτών Ημερησίων Εφημερίδων Αθηνών θέτει τα πολύ ουσιαστικά προβλήματα τα οποία θα δημιουργηθούν και γι’ αυτές και για τον κλάδο των εργαζομένων αν τελικά δε διευκρινιστεί επακριβώς όλη αυτή η διάταξη. Εμείς νομίζουμε ότι η παράγραφος 1 του άρθρου 135, που μιλάει για δημοσίευση στο διαδίκτυο αφήνει αυτήν την ασάφεια. Στην παράγραφο 4 υπάρχει το διαζευκτικό «αν επιθυμούν ή όχι». Στις παραγράφους 3 και 4 δεν ξεκαθαρίζεται καλά ότι θα ισχύσει αυτό που έχει δικαίωμα να κάνει το κράτος-μέλος σε μία κανονιστική οδηγία της Ευρωπαϊκής Ένωσης, δηλαδή να μπορεί να κρατήσει τις δικές του διατάξεις που απορρέουν από τις ανάγκες και τις ιδιαιτερότητες που έχει το κράτος-μέλος.
      Επιμένουμε, λοιπόν, ότι στην παράγραφο 1 του άρθρου 135, εκεί που αναφέρεστε στο διαδίκτυο, θα πρέπει να κάνετε τη συμπλήρωση και για την τακτική και κανονική δημοσίευση των ισολογισμών στον τύπο. Φοβάμαι ότι δεν καλύπτεται το θέμα και θα πρέπει σ’ αυτό να μας απαντήσετε διεξοδικά.
      Όσον αφορά τώρα την τροπολογία 151, πέρα από τις άλλες διατάξεις για τις οποίες θα μιλήσω κατά τη δευτερολογία μου γιατί δε μου φτάνει ο χρόνος, θέλω να αναφερθώ σ’ αυτό το εδάφιο της τροπολογίας το οποίο επιχειρεί να δώσει ένα γενναίο προεκλογικό «δώρο» στα τηλεοπτικά μέσα και στις διαφημιστικές εταιρείες, ένα «δώρο» 10 εκατομμυρίων ευρώ. 
      Πριν από δεκαπέντε μέρες μία παρόμοια διάταξη επιχειρήθηκε να περάσει από το φορολογικό νομοσχέδιο και τελικά μετά από συζήτηση και μετά από παρέμβαση και του δικού μας εκπροσώπου η Κυβέρνηση δια του Υφυπουργού κ. Φωτιάδη αναγκάστηκε να αποσύρει τη διάταξη. Πιστέψαμε ότι το θέμα έχει τελειώσει. Μία παρόμοια διάταξη με τη διάταξη της παραγράφου 7 της τροπολογίας 151 επιχειρήθηκε να περάσει πριν από δεκαπέντε μέρες και μετά από αντίδραση…
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Είναι διάταξη του Υπουργείου Οικονομικών.
       ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Μέσω του Υπουργείου Οικονομικών με το πρόσφατο φορολογικό νομοσχέδιο. Παρ’ όλα αυτά, αυτό επισημαίνω, κύριε Υπουργέ…
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Προσέξτε όμως μήπως είναι η ίδια διάταξη. Θα το δούμε αυτό.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Αποσύρθηκε αυτή η διάταξη κατά τη δική μας άποψη και με το διάλογο που έγινε μέσα στο Κοινοβούλιο γιατί είχαμε σφόδρα αντίδραση με αυτήν τη μείωση των εσόδων που προκαλείται από πλευράς δημοσίου με τη μείωση του φόρου προς τις διαφημιστικές εταιρείες και τα τηλεοπτικά κανάλια, όχι ότι αποσύρθηκε για να έλθει σε ένα άλλο νομοσχέδιο. Εμείς τουλάχιστον αυτό υποστηρίξαμε, να αποσυρθεί. Μ’ αυτήν την έννοια το κομίσαμε.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κυρία Πρόεδρε, μου επιτρέπετε να κάνω μία παρέμβαση;
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Κυρία Ξηροτύρη, δέχεστε να κάνει παρέμβαση ο κ. Υπουργός;
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Δέχομαι τη διακοπή, αρκεί να μη χάσω το χρόνο ομιλίας μου.
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Κύριε Υπουργέ, να είσθε σύντομος.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Επειδή, όπως ξέρετε, η τροπολογία αυτή αφορά το Υπουργείο Οικονομικών και δεν την έχω συντάξει εγώ, θα ήθελα να ήξερα αν απεσύρθη αυτή η διάταξη στη συζήτηση που είχατε στην επιτροπή, για να επικοινωνήσω με το Υπουργείο Οικονομικών και να διαπιστώσω μην τυχόν αποσύρθηκε από κει και παρέμεινε στο δικό μας σχέδιο νόμου ως προσθήκη χωρίς να έχει ληφθεί υπόψη αυτή η διάταξη. Θα σας απαντήσω επ’ αυτού αφού ενημερωθώ από το Υπουργείο Οικονομικών.
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Συνεχίστε, κυρία Ξηροτύρη.
      ΑΣΗΜΙΝΑ ΞΗΡΟΤΥΡΗ ΑΙΚΑΤΕΡΙΝΑΡΗ: Εμείς κατά τη συζήτηση που έγινε πριν από δεκαπέντε μέρες μείναμε με την εντύπωση, γιατί εκθέσαμε τις αντιρρήσεις μας, ότι η τροπολογία αυτή αποσύρθηκε και την βλέπουμε τώρα να επανέρχεται. 
      Εμείς σας λέμε ότι δεν συμφωνούμε με αυτό. Μένει και η έκθεση του Γενικού Λογιστηρίου του Κράτους  ότι η ρύθμιση αυτή αποστερεί ένα σημαντικό ποσό από τα έσοδα του δημοσίου. Δεν καταλαβαίνω βέβαια τους λόγους να επανέλθει όλη αυτή η διάταξη.  Σας παρακαλώ πολύ να εκτιμήσετε αυτή τη μεγάλη αντίθεσή μας και από την συζήτηση που έγινε στην επιτροπή και να αποσύρετε αυτό το εδάφιο της τροπολογίας. Εμείς, βέβαια, δεν συμφωνούμε και με τα άλλα εδάφια. Επανέρχομαι τώρα στο νομοσχέδιο.
      Για τα θέματα της ιδιωτικής ασφάλισης στην εισηγητική έκθεση αναφέρεται ότι επιχειρείται με το νομοσχέδιο αυτό  η αναδιάρθρωση της εποπτείας της ιδιωτικής ασφάλισης. Παράλληλα εκεί εκφράζεται ο προβληματισμός ότι η εποπτεία της ιδιωτικής ασφάλισης θα πρέπει να διεξάγεται με έναν ενιαίο τρόπο και ένα ενιαίο σύστημα με την εποπτεία του χρηματοπιστωτικού συστήματος. Όμως λέει ότι ακόμα αυτά τα πράγματα δεν είναι εφικτά και θα γίνουν στο μέλλον. 
      Εμείς λέμε ότι αυτή η διαδικασία θα εφαρμοστεί στην ευρωπαϊκή ένωση και θα πρέπει να κάνετε μία προσπάθεια να υλοποιήσετε αυτή τη διαδικασία. 
      Από την άλλη πλευρά τα πράγματα και το περιβάλλον είναι πολύ δύσκολα για τα θέματα της ασφάλισης και ιδιαίτερα των ιδιωτικών εταιρειών ασφάλισης και λόγω των παροχών που παρέχουν, αλλά και των τιμών που συνεχώς θέλουν να μεγεθύνουν. 
      Η κατάσταση της κατάρρευσης του χρηματιστηρίου δεν  προκάλεσε μόνο τεράστια προβλήματα  στους μικρούς μετόχους, αλλά από την άλλη πλευρά στους μεγάλους σε αυτούς που απεκόμισαν τα μεγάλα κέρδη από τον ελληνικό λαό δημιούργησαν προβλήματα γιατί βλέπουν τώρα τα κέρδη τους να καταρρέουν ή να μην μπορούν να τα συγκρατήσουν. Και σε αυτή την περίπτωση είναι οι ιδιωτικές ασφαλιστικές εταιρείες που αυτή τη στιγμή έχουν τεράστια προβλήματα. Έχουμε δε καταθέσει πολλές φορές ερωτήσεις για την αδιαφάνεια που υπάρχει  και για τον έλεγχο που δεν υφίσταται στα θέματα των ισολογισμών τους, και στα θέματα της δράσης στους στο ελληνικό χρηματιστήριο. 
      Επομένως είναι όντως μεγάλη ανάγκη αυτό το νομικό πλαίσιο που λέτε εσείς, αυτή η επταμελής επιτροπή ελέγχου και εποπτείας της ιδιωτικής ασφάλισης να είναι και ανεξάρτητη και να έχει ένα θεσμικό και δημόσιο χαρακτήρα ούτως ώστε να μπορεί από όλες τις πλευρές να ασκήσει ένα αξιόπιστο έλεγχο. 
      Τελικά σ’ αυτήν την επιτροπή δίνετε τη μορφή νομικού προσώπου δημοσίου δικαίου. Κρατά  τον χαρακτήρα του δημόσιου αλλά δεν έχει τον χαρακτήρα της αυτοτέλειας και της ανεξαρτησίας. 
      Επίσης και στη σύνθεση της επιτροπής υπάρχουν προβλήματα. Προβλέπονται πέντε μέλη που διορίζονται με υπουργική απόφαση, είναι οι εκπρόσωποι των Υπουργείων και ο πρόεδρος και αντιπρόεδρος που διορίζονται με απόφαση του Υπουργού Ανάπτυξης και προβλέπονται ακόμα δύο μέλη από τις ασφαλιστικές εταιρείες και τους αναλογιστές. Δεν προβλέπεται κανένα μέλος ως εκπρόσωπος των καταναλωτών. Αυτό σας το έχουμε τονίσει επανειλημμένως. Να υπάρχει ένας εκπρόσωπος των καταναλωτών από αυτούς που αποδέχονται την παροχή αυτών των υπηρεσιών. Είναι πάρα πολλοί και δυστυχώς τα συστήματα που υπακούουν στις νεοφιλελεύθερες πολιτικές θα κάνει ακόμα περισσότερους και αγρότες, και χαμηλόμισθους και εργαζόμενους και νέους που με τα τέσσερα χρόνια χωρίς ασφάλιση θα προστρέχουν αναγκαστικά στην ιδιωτική ασφάλιση.
      Τα πράγματα θα γίνουν ακόμα δυσκολότερα και εν πάση περιπτώσει ας διασφαλίσουμε αυτόν τον έλεγχο και αυτή την αναξιοπιστία του ελέγχου.
      Επομένως έπρεπε να υπάρχει και μπορεί να υπάρξει ένας εκπρόσωπος των καταναλωτών, όλων αυτών των μικρομεσαίων επιχειρήσεων, των εργαζομένων σε επιχειρήσεις που συνάπτουν συμβάσεις με αυτές τις ιδιωτικές εταιρείες ασφάλισης.
      Είναι γεγονός ότι τελικά το ασφαλιστικό θέμα δεν έκλεισε με τις τελευταίες ρυθμίσεις για τριάντα χρόνια που είπε η Κυβέρνηση. Οι ρυθμίσεις «Γιαννίτση» παραμένουν ακόμη στα συρτάρια της Κυβέρνησης. Και κάθε φορά επανέρχονται προβλήματα. Προχθές πάλι τα συζητούσε το συνδικαλιστικό κίνημα, η ΓΣΕΕ, προβλήματα όπως το περιβόητο τριφασικό σύστημα της ασφάλισης, τα δύο σκέλη αυτού του τριφασικού συστήματος που ακουμπάνε στην ιδιωτική ασφάλιση συνεχώς φαίνεται τα ποσοστά τους να μεγαλώνουν και ο πυλώνας της πρώτης φάσης συνεχώς φαίνεται να συρρικνώνεται.
      Τα προβλήματα λοιπόν είναι πάρα πολύ σοβαρά και εμείς από αυτό το βήμα επ’ ευκαιρία αυτής της ενότητας του νομοσχεδίου για την εποπτεία της ιδιωτικής ασφάλισης θέλουμε να σας τονίσουμε και πάλι ότι η ιδιωτική ασφάλιση δεν είναι πανάκεια και δεν πρέπει να γίνει το κυρίαρχο μέσο το οποίο θα προστατεύει και θα ασφαλίζει το μεγαλύτερο αγαθό που έχει ο άνθρωπος στον κόσμο, την εργασία του.
      Επιμένουμε λοιπόν για την αναβάθμιση και την αναδιάρθρωση της επιτροπής αυτής και με την αναβάθμιση της σύνθεσής της και με το ότι θα πρέπει αυτή η αρχή να αναβαθμιστεί ακόμη περισσότερο, να είναι ανεξάρτητη αρχή έτσι ώστε να κρατήσει και την ανεξαρτησία αλλά και το θεσμικό και δημόσιο χαρακτήρα της για να επιτελέσει το έργο.
      Όσον αφορά τώρα το δεύτερο κεφάλαιο τα διεθνή λογιστικά πρότυπα. Σας είπα στην αρχή της ομιλίας μου για τις μεγάλες δυσκολίες που δημιουργούνται με το άρθρο 135 ή με το άρθρο 13 των λογιστικών προτύπων. Υπάρχει πράγματι ανάγκη έτσι ώστε να ελεγχθούν όλα τα θέματα της επιχειρηματικότητας, της άσκησης τελικά των συναλλαγών στα θέματα του χρηματιστηρίου, στα θέματα της Κεφαλαιαγοράς. Ίσως από αυτή και από άλλες ανάγκες -είναι μεγάλο το πρόβλημα και δεν μας παίρνει ο χρόνος να το συζητήσουμε σήμερα- η Ευρωπαϊκή Ένωση προχώρησε και στα διεθνή λογιστικά πρότυπα προκειμένου να κάνει πιο ενιαιοποιημένη αυτήν τη διαδικασία. Φοβούμαστε όμως ότι μέσα από πολλές διατάξεις, αλλά και έτσι όπως έρχονται να ενσωματωθούν αυτά τα λογιστικά πρότυπα στη δική μας νομοθεσία, τελικά παραλείπονται κάποιες άλλες ουσιαστικές διεργασίες δικές μας οι οποίες και τις απεικονίσεις των εταιρειών αυτών καθιστούσαν καλύτερες και βέβαια τις δημοσιεύσεις των ισολογισμών τους μέσω των εφημερίδων που ήταν μια απόλυτη ανάγκη του ελληνικού κράτους, να τη διασφαλίσει και πρέπει να συνεχίσει να τη διασφαλίζει.
      Εμείς δεν θα ήμασταν αντίθετοι με την ενσωμάτωση λογιστικών προτύπων όταν έχουν καθαρά τεχνικό χαρακτήρα και τυποποιούν τη διαδικασία, αλλά όταν προσπαθούν να χρησιμοποιηθούν έτσι ώστε να μετατοπίσουν ουσιαστικά προβλήματα της φερεγγυότητας όλης αυτής της δραστηριότητας των ανώνυμων εταιρειών στο χρηματιστήριο και γενικά στο δημόσιο βίο, όταν μέσω αυτής της τυποποίησης προσπαθούμε βασικές και θεσμικές πολιτικές επιλογές που έχουμε κάνει στο σύστημά μας να τις αγνοήσουμε, δε μας βρίσκει σύμφωνους η άρον-άρον ενσωμάτωση αυτών των λογιστικών προτύπων.
      Άλλωστε έχω να σας πω, κύριε Υπουργέ, ότι η διαδικασία ενσωμάτωσης των λογιστικών προτύπων κρατάει ακόμα και στην Ευρωπαϊκή Ένωση και προβληματίζει και τα άλλα κράτη-μέλη και δεν χρειάζεται καμία βεβιασμένη τέτοια ενέργεια. Το ότι χρειάζεται να θωρακίσουμε όλο αυτό το σύστημα είναι γεγονός. Αλλά βεβιασμένη ενσωμάτωση των προτύπων αυτών με όλες αυτές τις δυσκολίες, που σας λέμε και τις παραλείψεις, δε συμφωνούμε να γίνει.
      Όσον αφορά το Γ΄ κεφάλαιο –και θα ήθελα εδώ κυρία Πρόεδρε να δοθεί και σε μένα η δυνατότητα που δόθηκε και σε άλλους αναφορικά με το χρόνο- θα ήθελα να μιλήσω γι’ αυτό το πολύ μεγάλο θέμα των τυχερών παιχνιδιών και της λειτουργίας των καζίνο.
      Θυμάσθε πάρα πολύ καλά, κύριοι συνάδελφοι, ότι ζήσαμε το 2002 την έξαρση του τζόγου με όλες της τις εκφάνσεις και τις παρενέργειες. Όμως αυτό δεν απαλλάσσει τα δυο μεγάλα κόμματα στο ότι επί σειρά ετών τώρα και υποθάλπουν τον τζόγο και έχουν καταστήσει τα καζίνο, ιδιωτικά είτε δημόσια καζίνο με τις άδειες που τους έχουν δώσει, ένα κύριο θεσμό της ελληνικής κοινωνίας, με το αιτιολογικό βέβαια ότι το δημόσιο έχει και πάρα πολλά έσοδα απ’ αυτή τη διαδικασία. Εμείς δε συμφωνούμε μ’ αυτήν τη γενίκευση του τζόγου έστω και αν υπάρχουν έσοδα για το ελληνικό δημόσιο. Σταματήστε επιτέλους όλη αυτή την ιστορία. 
      Από ’κει και πέρα αυτά τα περιβόητα έσοδα πώς θα τα ελέγξουμε; Τη λειτουργία αυτών και των τυχερών παιχνιδιών και των καζίνο και των δημόσιων και των ιδιωτικών και πώς θα ελέγξουμε και τα έσοδά τους; Λύνονται τα προβλήματα μ’ αυτήν την επιτροπή, μ’ αυτήν τη διοικητική επιτροπή; Δε φαίνεται εδώ ακριβώς ο χαρακτήρας της. Είναι ΝΠΔΔ, είναι ανεξάρτητη αρχή, είναι μία απλή, μια γενική διεύθυνση του Υπουργείου Ανάπτυξης; Δεν φαίνεται αυτό.
      Από την άλλη πλευρά δε διασαφηνίζεται παρόλο που έγιναν προσπάθειες στο άρθρο 17 να διορθωθεί το άρθρο αυτό και να διασαφηνιστεί με πληρότητα ότι η επιτροπή αυτή ελέγχει εάν ορισμένα από τα τυχερά παιχνίδια είναι σύννομα, σύμφωνα με το νόμο που όλα τα κόμματα ψηφίσαμε το 2002; Με την απαγόρευση των τυχερών παιχνιδιών, δεν φαίνεται εδώ η διατύπωση του άρθρου 17 και πρέπει να γίνει πρόσθετη η προσπάθεια να συμπληρωθεί.
      Βέβαια αποσύρθηκαν πολλές διατάξεις κατά τη συζήτηση στην επιτροπή, που πράγματι ιδιωτικοποιούσαν πλήρως τον έλεγχο της λειτουργίας των τυχερών παιχνιδιών και των καζίνο. Και μάλιστα πολλές φορές δημιουργούσαν αυτήν την αντίφαση που ούτε ο κοινός νους και ούτε, βέβαια, η Επιστημονική Επιτροπή της Βουλής θα μπορούσε να δεχτεί ότι σε ένα δημόσιο έλεγχο συνυπήρχαν δημόσιοι υπάλληλοι και ιδιωτικές επιχειρήσεις. Εν πάση περιπτώσει κατά ένα μέρος διορθώθηκαν αυτά, ο τρόπος όμως ο οποίος συστήνεται αυτή η διοικητική αρχή, ορισμένες άλλες διατάξεις του άρθρου και η ασάφεια του άρθρου 17 εμάς δε μας βρίσκουν σύμφωνους και θα καταψηφίσουμε και αυτό το τρίτο κεφάλαιο.
      Όσον αφορά άλλες διατάξεις και ιδιαίτερα τα θέματα κατάργησης των προνομίων της Αγροτικής Τράπεζας, να μην επαναλάβω και εδώ τη θέση μας που πάρα πολλές φορές έχουμε επαναλάβει σαν κόμμα, ότι η Αγροτική Τράπεζα είχε ανάγκη εξυγίανσης, ακριβώς για να γίνει καλύτερη τράπεζα και κατά κύριο λόγο να παίξει με αξιοπιστία, με πραγματικά μέτρα ενίσχυσης και υποστήριξης, το ρόλο της για την υποστήριξη του αγροτικού τομέα των Ελλήνων αγροτών. Τελικά ιδιωτικοποιήθηκε πλήρως και βέβαια τώρα υπάρχει σωρεία διατάξεων που πρέπει να διορθώσουν αυτή τη ρύθμιση ούτως ώστε να μπορεί και αυτή η τράπεζα να υπεισέλθει στο λεγόμενο υγιή ανταγωνισμό, μιας και όλα τελικά, μα όλα αυτή την εποχή εκχωρούνται σ’ αυτόν τον άκρατο ανταγωνισμό των αγορών και δεν ξέρουμε τελικά πώς θα προστατεύσουμε και θα ενισχύσουμε και το κοινωνικό μας κράτος και θα προστατεύσουμε τους Έλληνες πολίτες και τελικά, κύριοι συνάδελφοι, πώς θα προστατεύσουμε το ήθος, την αξιοπιστία και το κύρος του κοινοβουλευτικού μας έργου.
      Ας είναι οι τελευταίες από αυτές τις διαδικασίες που έχουν έλθει μέχρι τώρα.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, κυρία Ξηροτύρη, ολοκληρώστε.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Και ας είναι όχι μόνο οι τελευταίες τροπολογίες αυτές αλλά και τα τελευταία νομοσχέδια που μας κατέκλυσαν τον τελευταίο καιρό, που εκποίησαν τα δημόσια αγαθά και τη δημόσια υπηρεσία και στα οποία συμφώνησε πολλές φορές και η Νέα Δημοκρατία και αποδυνάμωσαν το κοινωνικό κράτος όσο καμία άλλη φορά σ’ αυτόν τον τόπο.
    ΠΡΟΕΔΡΕΥΟΥΣΑ (Άννα Μπενάκη - Ψαρούδα): Εισερχόμεθα στον κατάλογο των εγγεγραμμένων Βουλευτών.
    Το λόγο έχει ο κ. Σπυριούνης.
      ΚΥΡΙΑΚΟΣ ΣΠΥΡΙΟΥΝΗΣ: Κυρία Πρόεδρε, κύριοι συνάδελφοι, συζητούμε ένα πολυνομοσχέδιο με πολλαπλές διατάξεις, που καλύπτουν τρεις βασικούς τομείς. Η γενικότερη επιδίωξη του νομοσχεδίου είναι να εκσυγχρονίσει το καθεστώς εντός του χώρου των ασφαλιστικών επιχειρήσεων και να προσαρμόσει τις αντίστοιχες διατάξεις στα ισχύοντα στην Ευρωπαϊκή Ένωση. Και είναι σημαντική αυτή η επιδίωξη, γιατί αφ’ ης η πατρίδα είναι υποχρεωμένη να αναπτύξει τη συνολική της επιβίωση μέσα στον ευρύτερο χώρο της Ευρωπαϊκής Ένωσης, δεν είναι δυνατόν να μην προσαρμόσει το πλαίσιο της επιχειρηματικής της δράσεως, της οικονομίας της, μέσα στο ισχύον στην Ευρωπαϊκή Ένωση. Η τρίτη στόχευση του νομοσχεδίου είναι να βελτιώσει την εποπτεία στο χώρο της αγοράς των ασφαλίσεων, ώστε η λειτουργία τους να συντελείται χωρίς ζημία στο κοινωνικό σύνολο.
      Το νομοσχέδιο αποτελείται από τέσσερα κεφάλαια και τριάντα με το ακροτελεύτιο άρθρο. Το πρώτο κεφάλαιο περιλαμβάνει διατάξεις της ιδιωτικής ασφάλισης και συγκροτεί την ομάδα 1-12 άρθρα. Προβλέπει τη σύσταση ενός νομικού προσώπου δημοσίου δικαίου που θα ελέγχει, θα κατευθύνει και θα συγκροτεί το συνολικό χώρο της ιδιωτικής ασφάλισης. Αυτό το νομικό πρόσωπο, η επιτροπή θα έχει έδρα την Αθήνα και θα εποπτεύεται από τον Υπουργό Οικονομικών. Καθορίζονται όλες οι λεπτομέρειες του νομικού προσώπου από το επταμελές διοικητικό του συμβούλιο, τα προσόντα των μελών, προέδρου, αντιπροέδρου, γενικού διευθυντή κλπ. Επίσης περιλαμβάνει τις αρμοδιότητες του νομικού προσώπου που βασικά είναι ο έλεγχος, οι γνωμοδοτήσεις, οι εισηγήσεις κλπ του χώρου ιδιωτικής ασφάλισης, την πρόβλεψη των πόρων του και όλα τα σχετικά που αναφέρονται στα άρθρα 1-12.
      Το δεύτερο κεφάλαιο καλύπτει έναν επίσης ζωτικό χώρο, την υιοθέτηση των διεθνών λογιστικών προτύπων. Περιλαμβάνει τρία άρθρα, από το 13 ως το 15. Στο άρθρο 13 γίνεται η προσθήκη του κεφαλαίου 15 που περιλαμβάνει δέκα άρθρα, από 134 ως 143 όπου εκεί αναπτύσσονται όλες οι λεπτομέρειες που αφορούν τα ισχύοντα για τα διεθνή λογιστικά πρότυπα.
      Το κεφάλαιο Γ΄ αναφέρεται στην εποπτεία των τυχερών παιχνιδιών και σε θέματα λειτουργίας των καζίνο. 
      Συγκροτείται μία επιτροπή ελέγχου. Και στα προτεινόμενα άρθρα από το 16 μέχρι το 23 αναφέρονται οι αρμοδιότητες, το προσωπικό, η κατανομή, οι ευθύνες κλπ. όλων των προβλεπομένων οργάνων για την επίτευξη αυτού του ελέγχου, του υψηλού στόχου ελέγχου τυχερών παιχνιδιών και λειτουργίας καζίνο.
      Το Κεφάλαιο Δ΄, που καλύπτει το χώρο με τη γενική επωνυμία «άλλες διατάξεις», περιλαμβάνει τα υπόλοιπα άρθρα από το 24 μέχρι το ακροτελεύτιο 30. Και περιλαμβάνει διάφορες διατάξεις Αγροτικής Τράπεζας, ελληνικού χρηματιστηρίου και άλλες διατάξεις.
      Αναμφισβητήτως, κυρία Πρόεδρε, αν το νομοσχέδιο είχαμε την ευχέρεια να το συζητήσουμε ευρύτερα υπό άνετες χρονικές συνθήκες και προϋποθέσεις, η συμβολή μας, η νομοθετική μας ευθύνη θα ασκούνταν με μεγαλύτερη επιμέλεια.
      Ωστόσο δεν μπορούμε να μην εκτιμήσουμε ότι το σύνολο των τεσσάρων κεφαλαίων, που καλύπτουν τους αντίστοιχους χώρους, είναι ουσιώδη προς την ανάγκη να ελεγχθούν ζωτικοί χώροι της οικονομικής δράσης, να εκσυγχρονιστεί το αντίστοιχο δίκαιο, το αντίστοιχο θεσμικό πλαίσιο προς το ισχύον στην Ευρωπαϊκή Ένωση, να καθοριστούν προϋποθέσεις μέσα στις οποίες και υπό τις οποίες θα αναπτύσσεται η επιχειρηματική δράση της ιδιωτικής ασφάλισης, των ασφαλιστικών επιχειρήσεων, της ασφαλιστικής αγοράς, της υιοθέτησης των διεθνών λογιστικών προτύπων, της εποπτείας δύο βασικών και ευαίσθητων λειτουργιών, τυχερά παιχνίδια, καζίνο και γενικά της συγκρότησης ενός πλαισίου που καλύπτει, με τις αντίστοιχες των 29, συν το ακροτελεύτιο, άρθρων, δραστηριότητες ευαίσθητες που έχουν ανάγκη από έναν γενικότερο θεσμικό εκσυγχρονισμό.
      Με την επισήμανση που ανέφερα ότι η άνεση χρόνου θα διευκόλυνε την καλύτερη επεξεργασία του νομοσχεδίου, δηλώνω, κυρία Πρόεδρε –και από συμπάθεια στον κύριο Υπουργό με τον οποίο συνδέομαι διά φιλίας όπως και διά πολιτικής καταγωγής, διότι εγώ είμαι Μανιάτης βέβαια και μετανάστευσα στη Μακεδονία λόγω παλαιάς ιδιότητος- ψηφίζω στο σύνολο το συζητούμενο νομοσχέδιο.
       ΠΡΟΕΔΡΕΥΟΥΣΑ (Άννα Μπενάκη - Ψαρούδα): Ευχαριστούμε πολύ τον κ. Σπυριούνη.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην Έκθεση Παιδικής Ζωγραφικής μαθητών από την Κρήτη, εξήντα τέσσερις σπουδαστές με τρεις καθηγητές από το Πάντειο Πανεπιστήμιο.
      Η Βουλή τούς καλωσορίζει.
      (Χειροκροτήματα από όλες τις πτέρυγες)
      Ο κ. Νάκος έχει το λόγο.
      ΑΘΑΝΑΣΙΟΣ ΝΑΚΟΣ: Κυρία Πρόεδρε, το συζητούμενο νομοσχέδιο φέρνει μία διάταξη την οποία ζητούσαμε πάρα πολύ καιρό, την εποπτεία της ασφαλιστικής εισφοράς.
      Είχαμε κατ’ επανάληψη καταγγείλει στο παρελθόν την ασυδοσία που υπάρχει στην ασφαλιστική αγορά. Είχαμε καταγγείλει ότι η πλειοψηφία, το 65%, των ασφαλιστικών εταιρειών βρίσκονται στο κόκκινο. Είχαμε φέρει παραδείγματα όπου ασφαλιστικές εταιρείες ως διάττοντες αστέρες κατακρατούσαν τα χρήματα και στο τέλος έμπαιναν σε εκκαθάριση.
      Είχαμε καταγγείλει επίσης, την ατολμία της Κυβέρνησης, την αναποφασιστικότητα και τους λόγους που πιθανόν να κρύβονταν πίσω από την αδυναμία της να ελέγξει την ασφαλιστική αγορά. Και όλα αυτά με τον κίνδυνο να επικρέμαται επί των κεφαλών των ασφαλισμένων στην ιδιωτική ασφάλιση.
Είχαμε καταγγείλει και ρωτάμε τον κύριο Υπουργό να μας πει: Το επικουρικό ταμείο για την ασφάλιση –και αναφέρομαι βέβαια στις ζημιές από τα αυτοκίνητα, στον κλάδο των αυτοκινήτων- επαρκεί; Και αν δεν επαρκεί, γιατί τόσον καιρό, τόσα χρόνια η Κυβέρνηση προσποιείται ότι δε γνωρίζει το πρόβλημα;
      Είχαμε ζητήσει ανάκληση αδειών. Τίποτα δεν έγινε. Προ ημερών είχε δηλώσει ο κύριος Υπουργός Ανάπτυξης ότι τώρα επιτέλους μπαίνει φρένο στην ασυδοσία της ασφαλιστικής αγοράς και ότι θα πέσει βαρύς ο πέλεκυς επ’ αυτών οι οποίοι δεν έχουν τις προϋποθέσεις να ικανοποιήσουν τον καταναλωτή. Χθεσινή δήλωση υπήρξε ότι καμία άδεια δεν πρόκειται να ανακληθεί.
      Από το 1982 ο κ. Πάγκαλος μιλούσε για εκκαθάριση. Από τότε πέρασαν είκοσι δύο χρόνια και τίποτα δεν έγινε. Η εκκαθάριση κατά τη γνώμη μας πρέπει να επιβληθεί και να γίνεται από το επικουρικό. Διάταξη η οποία δεν προβλέπεται. Παραμένει αδιευκρίνιστο ποιοι είναι οι δύο εμπειρογνώμονες, οι οποίοι τοποθετούνται από τον Υπουργό. Και, βεβαίως, δεν υπάρχουν στη σύνθεση -ενώ υπήρχαν παλαιότερα, όταν ήταν εννιά μέλη της Επιτροπής- οι διαμεσολαβούντες και το επικουρικό ταμείο.
      Στο άρθρο 10, παράγραφος 3, υπάρχει μία διάταξη, κύριε Υπουργέ -και θέλω να την προσέξετε, εάν το ξέρετε το νομοσχέδιο- που λέει ότι το προσωπικό της Επιτροπής μπορεί να προέρχεται εν μέρει από μετάταξη κλπ και κατά προτεραιότητα από το Υπουργείο Ανάπτυξης. Πιστεύουμε ότι πρέπει να διορθωθεί και να γίνει «κατά προτίμηση», γιατί το «κατά προτεραιότητα» μπορεί να οδηγήσει στο να πάνε όλοι οι υπάλληλοι του Υπουργείου Ανάπτυξης και μετά από άλλα Υπουργεία, νομικά πρόσωπα δημοσίου δικαίου. Η πρότασή μας είναι να γίνει «κατά προτίμηση», διότι το άλλο μπορεί να είναι επιβολή της εξάντλησης του καταλόγου από το Υπουργείο Ανάπτυξης.
      Υπάρχουν κοινοτικές Οδηγίες –η 65/2002, η 41/2003, η 51/2003, η 13/2002, η 12/2002, η 92/2002 και η 87/2002- οι οποίες είναι σημαντικές και η εφαρμογή των οποίων και η νομοθετική προσαρμογή προς αυτές θα διευκόλυνε την εξυγίανση της ασφαλιστικής αγοράς. Πλην όμως, το Υπουργείο, η Κυβέρνηση, εξαντλεί τις προθεσμίες προσαρμογής προς τις κοινοτικές οδηγίες αφήνοντας ελεύθερη και ασύδοτη την ασφαλιστική αγορά, παρ’ ότι έχει μπούσουλα, έχει τρόπο να ρυθμίσει τα θέματα.
      Θέλω να κάνω και την εξής ερώτηση στον κύριο Υπουργό: Να μας απαντήσει τι γίνεται με τα συνταξιοδοτικά προγράμματα, τα οποία περίπου προ εικοσαετίας εμφανίστηκαν στην ελληνική αγορά και τα οποία δημιούργησαν οι ασφαλιστικές εταιρείες; Οι πληροφορίες μας είναι ότι τώρα που θα αρχίσουν να απαιτούν οι ασφαλισμένοι την καταβολή των συντάξεων, οι περισσότερες απ’ αυτές τις ασφαλιστικές εταιρείες -ή εν πάση περιπτώσει κάποιες- δεν έχουν τη δυνατότητα να πληρώσουν τις συντάξεις. Ποια είναι η απάντηση της Κυβέρνησης σ’ αυτό το μεγάλο θέμα; Εάν υπάρχει απάντηση, βεβαίως, διότι φοβούμαι ότι απάντηση γι’ αυτά τα βασικά θέματα προστασίας του καταναλωτή δεν υπάρχει. Υπάρχει όμως σωρεία απαντήσεων για τις συναλλαγματικές που έχουν υπογραφεί και πρέπει να ξεχρεωθούν ελάχιστες ημέρες προ των εκλογών.
      Στο ενσωματωμένο άρθρο 135 –και το κατήγγειλαν και άλλοι συνάδελφοι- επιχειρείται η κατάργηση του αγγελιοσήμου από το «παράθυρο» με την παράγραφο 1β΄ όπου αναφέρεται η δυνατότητα στο διαδίκτυο να αναρτώνται σε χώρο του διαδικτύου.
      Είναι τελείως ασαφής αυτή η διάταξη. Όπως είπαν και οι προηγούμενοι συνάδελφοι, ανοίγει την πόρτα προκειμένου να καταργηθεί η υποχρεωτική δημοσίευση των ισολογισμών και των συνοπτικών λογιστικών καταστάσεων, κάτι που είναι σημαντικό για τα ασφαλιστικά ταμεία των εργαζομένων στις εφημερίδες αλλά και για την επιβίωση κυρίως του επαρχιακού Τύπου που προσδοκά από αυτά τα έσοδα να διατηρηθεί σε λειτουργία.
      Μία τελευταία παρατήρηση είναι επί του άρθρου 20 για την κατάργηση των αδειών λειτουργίας των καζίνο. Λέει στην εισηγητική έκθεση: «ώστε τυχόν χορήγηση νέων αδειών να αποτελέσει αντικείμενο νέας εκτίμησης της διαμορφωμένης ήδη αγοράς και νέου σχεδιασμού». Σωστό. Αυτό όμως, γιατί έπρεπε να μπει με διάταξη που να καταργεί τις άδειες; Η καινούρια κυβέρνηση θα κάνει εκτίμηση με δεδομένη την ύπαρξη των δύο αδειών. Γιατί έπρεπε να προκαταλάβει την επόμενη κυβέρνηση, ακυρώνοντας και καταργώντας αυτές τις άδειες, ούτως ώστε –λέει ο άλλος, ο πονηρός- μία καινούρια κυβέρνηση, εάν θέλει να κάνει αυτό, να πρέπει να μπει στη διαδικασία της αναγκαιότητας ή της σκοπιμότητας να δοθούν καινούργιες άδειες; 
      Τέλος όσον αφορά την Αγροτική Τράπεζα, το πρόγραμμα της Νέας Δημοκρατίας αναφέρει ότι εμείς θέλουμε την Αγροτική Τράπεζα όχι εξομοιωμένη προς τις άλλες τράπεζες. Θεωρούμε ότι η Αγροτική Τράπεζα πρέπει να είναι εργαλείο στην υπηρεσία του Έλληνα αγρότη. Είναι μία ειδική τράπεζα, στην οποία στηρίζουμε τη δυνατότητα εφαρμογής πολιτικής προς τον Έλληνα αγρότη. Δεν υπάρχει κανένας λόγος σήμερα –εν όψει των εκλογών- και αυτό να καταργείται και στην πραγματικότητα να γίνεται το παιχνίδι των άλλων, προκειμένου η Αγροτική Τράπεζα να εκφυλιστεί και να πάψει να έχει αυτήν τη δυνατότητα να εξυπηρετήσει τον Έλληνα αγρότη.
      Θέλω να πω δηλαδή, κυρία Πρόεδρε, ότι υπάρχουν διάφορες διατάξεις για να δημιουργήσουν τετελεσμένα, για να δημιουργήσουν όχι μόνο φαινόμενα σαν του Πόρτο-Καρράς αλλά και μικρές διατάξεις οι οποίες δημιουργούν τετελεσμένα, προκειμένου να δεσμεύσουν την Κυβέρνηση που θα προκύψει μετά από σαράντα μέρες. Εάν είναι αυτό συμπεριφορά κοινοβουλευτική και συμπεριφορά της Κυβέρνησης, είναι στην κρίση του ελληνικού λαού. Εμείς θα καταγγέλλουμε αυτές τις συμπεριφορές. Ποια ήταν η βία σήμερα να απαλειφθούν αυτά τα προνόμια που υπάρχουν για την Αγροτική Τράπεζα; Θα το δει η ερχόμενη Κυβέρνηση και θα το αποφασίσει. Γιατί όλα αυτά πρέπει να γίνονται στο παρά πέντε; Ποιες συναλλαγματικές ξεχρεώνονται;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση Παιδικής Ζωγραφικής μαθητών από την Κρήτη, τριάντα έξι μαθητές και πέντε συνοδοί από το 1ο Τεχνικό Επαγγελματικό Εκπαιδευτήριο Νέας Φιλαδέλφειας. 
      Η Βουλή τούς καλωσορίζει.
      (Χειροκροτήματα από όλες τις πτέρυγες της Βουλής)
     Το λόγο έχει ο Υπουργός Ανάπτυξης κ. Τσοχατζόπουλος. 
     ΑΠΟΣΤΟΛΟΣ ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ευχαριστώ, κυρία Πρόεδρε. 
     Αγαπητοί συνάδελφοι, συζητούμε σήμερα ένα σχέδιο νόμου, το οποίο συζητήσαμε διεξοδικώς στην επιτροπή. Μας δόθηκε η δυνατότητα να συνειδητοποιήσουμε τη σημασία της νέας αρχής για εποπτεία της ιδιωτικής ασφάλισης, όπως επίσης της νέας εποπτικής αρχής για τα τυχερά παίγνια και βέβαια να συνειδητοποιήσουμε, γιατί η εισαγωγή των διεθνών λογιστικών προτύπων αποτελεί μία προτεραιότητα χρήσιμη στη φάση ανταγωνιστικότητας, εξέλιξης και ενδυνάμωσης της ελληνικής οικονομίας, έτσι ώστε οι ελληνικές επιχειρήσεις να μπορούν να αξιοποιήσουν αυτά που διεθνώς εφαρμόζονται ως διεθνή λογιστικά πρότυπα και να έχουμε μ’ αυτόν τον τρόπο μία ικανότητα ανταγωνισμού υπό ίσους όρους στην μεγάλη ευρωπαϊκή αγορά.
      Άκουσα, βέβαια, κριτική ότι δήθεν το νομοσχέδιο αυτό έρχεται τελευταία στιγμή, ότι δήθεν δεσμεύει την Kυβέρνηση και προπαντός ότι δεν υπήρξε επαρκής διάλογος.
      Λυπούμαι γιατί κατατίθενται αυτές οι κριτικές που είναι έωλες, ανακριβείς και δεν έχουν καμία σχέση με την πραγματικότητα. Και τούτο διότι η συζήτηση για τη διαμόρφωση μιας εποπτικής αρχής για την ιδιωτική ασφαλιστική αγορά, πραγματοποιείται εδώ και ένα χρόνο. Θα θυμάστε ότι πριν περίπου ένα χρόνο στο πλαίσιο των συζητήσεων με τους φορείς για την κατάσταση που βρίσκεται η ιδιωτική ασφαλιστική αγορά, καταλήξαμε στη συγκρότηση μιας πολυμελούς επιτροπής με εκπροσώπους από όλους τους χώρους, τους κλάδους των εμπειρογνωμόνων των πανεπιστημίων, της ασφάλισης. Μάλιστα ονομάστηκε επιτροπή Σταθόπουλου όπου ο καθηγητής και πρώην Υπουργός κ. Σταθόπουλος ήταν πρόεδρος της επιτροπής. Έτσι δόθηκε η δυνατότητα μετά από μακρά επεξεργασία περίπου οκτώ ή δέκα μηνών να καταθέσει μία ολοκληρωμένη πρόταση για διαβούλευση, κοινωνικό διάλογο με όλους τους φορείς, πράγμα το οποίο έγινε.
      Επομένως η πρόταση δημιουργίας φορέα εποπτείας της ιδιωτικής ασφάλισης είναι μία ολοκληρωμένη μεταρρυθμιστικού χαρακτήρα πολιτική επιλογή. Ήρθε εδώ και αρκετές εβδομάδες στο Κοινοβούλιο ως σχέδιο νόμου. Και μόνο με τη διαδικασία του Κοινοβουλίου και την ύπαρξη και άλλων σχεδίων νόμων έφθασε η σειρά του, για να συζητηθεί στη Βουλή αυτή την περίοδο χωρίς βέβαια να γνωρίζει κανείς ότι τώρα επρόκειτο να υπάρξει προκήρυξη εκλογών και να δίνεται η εντύπωση ότι έρχεται προεκλογικά.
      Κυρίες και κύριοι συνάδελφοι, όπως και στο πλαίσιο της Επιτροπής μας δόθηκε η δυνατότητα να μιλήσουμε διεξοδικά για το περιεχόμενο αυτών των ρυθμίσεων, έτσι και εδώ νομίζω ότι η αντιμετώπιση αυτής της νομοθετικής ρύθμισης την οποία εισηγούμαστε, είναι επαρκέστατη, είναι πλήρης και διαμορφώνει τις καλύτερες δυνατές προϋποθέσεις για να υπάρξει αυτή η μεταρρύθμιση στην αγορά της ιδιωτικής ασφάλισης και να λειτουργήσει πλέον με όρους ανταγωνισμού, διαφάνειας, ευθύνης από μία ανεξάρτητη εποπτική αρχή η οποία θα εγγυηθεί και τη διαφάνεια και την ασφάλεια των πολιτών και των ασφαλισμένων. Και βασική προϋπόθεση για τη λειτουργία αυτού του νέου θεσμού, αυτής της νέας εποπτικής αρχής είναι να αυξήσουμε τον έλεγχο των επιχειρήσεων των ασφαλιστικών, να ενισχύσουμε και να θωρακίσουμε το αίσθημα ασφάλειας των ασφαλισμένων έναντι  των ιδιωτικών ασφαλιστικών επιχειρήσεων, έτσι ώστε να αισθανθούν ότι μπορούν με εμπιστοσύνη να συμμετέχουν σ΄ αυτήν την αγορά ιδιωτικής ασφάλισης και επιπλέον να συμβαδίσουμε με τις νέες σύγχρονες μεθόδους που στην αγορά της ιδιωτικής ασφάλισης εφαρμόζονται και μάλιστα στην κοινή ευρωπαϊκή αγορά. 
      Κυρίες και κύριοι συνάδελφοι, θα παραδεχθείτε ότι και η ελληνική αγορά ιδιωτικής ασφάλισης είναι τμήμα της αντίστοιχης ευρωπαϊκής αγοράς ιδιωτικής ασφάλισης. Για το λόγο αυτό πρέπει να υπάρχουν οι ίδιες μέθοδοι, οι ίδιοι θεσμοί εποπτείας, ελέγχου και παρακολούθησης, ώστε να έχουμε ίσους όρους ανταγωνισμού μεταξύ της ελληνικής ιδιωτικής ασφάλισης και όλων των ευρωπαϊκών επιχειρήσεων.
      Θέλω να τονίσω ότι η βούληση της Κυβέρνησης ήταν να προχωρήσει ακόμα παραπέρα. Θέλουμε να διαμορφώσουμε ένα συντονισμό των εποπτικών αρχών που εποπτεύουν τόσο την τραπεζική αγορά, όσο και την ασφαλιστική αγορά.
      Βλέπετε, κυρίες και κύριοι συνάδελφοι, η οικονομία στο επίπεδο της Ευρωπαϊκής Ένωσης έχει δυναμώσει σε τέτοιο βαθμό, έτσι ώστε στο χώρο των επιμέρους αγορών -τράπεζες και ασφαλιστικές εταιρείες- να υπάρχει πλέον μία διάχυση της ευθύνης και του αντικειμένου επαγγελματικής λειτουργίας.
      Αυτό έχει ως συνέπεια τόσο οι ασφαλιστικές επιχειρήσεις να πραγματοποιούν  λειτουργίες που ήταν στο παρελθόν αποκλειστικά αρμοδιότητα των τραπεζών, όσο και στο χώρο των τραπεζών να επεκτείνονται τα προγράμματά τους και να πραγματοποιούν λειτουργίες ιδιωτικής ασφάλισης, όπως συμβαίνει με τις ασφαλιστικές εταιρείες. Και γι’ αυτόν το λόγο πρόθεσή μας ήταν να υπάρχει μία κοινή επιτροπή εποπτείας ασφαλιστικών αγορών, τραπεζικών αγορών, όπως και η χρηματοπιστωτική λειτουργία, η λειτουργία του Χρηματιστηρίου να μπει στην εποπτική αρχή κεφαλαίων, να είναι ουσιαστικά σ΄ ένα κοινό πλαίσιο εποπτείας μαζί με τις άλλες δύο επιτροπές. Δηλαδή να έχουμε μία κοινή επιτροπή εποπτείας και για το Χρηματιστήριο και για τις τράπεζες και για τις ασφαλιστικές εταιρείες. Είναι μία επιλογή που εξασφαλίζει το μέγιστο δυνατό συντονισμό, διαμορφώνει όμοιους όρους λειτουργίας και στις τρεις αυτές αγορές κεφαλαίου και τραπεζικών και ασφαλιστικών δραστηριοτήτων. Αυτό θα οδηγούσε να αναδείξουμε την Τράπεζα της Ελλάδος σε αποκλειστικό φορέα εποπτείας και για τις τρεις αγορές -χρηματιστήριο, ασφαλιστικές εταιρείες και τράπεζες- γεγονός όμως που δεν ήταν ώριμο στις σημερινές συνθήκες.
      Αυτό, όμως, που δεν είναι εφικτό σήμερα, θα γίνει πιθανόν αργότερα. Και έτσι περιοριζόμαστε στην αυτόνομη ξεχωριστή εποπτική αρχή για το χώρο της ιδιωτικής ασφάλισης, κάνοντας μία μεγάλη μεταρρύθμιση, αναθέτοντας ουσιαστικά τη δυνατότητα σε εξειδικευμένο προσωπικό που θα στελεχώνει αυτόν τον φορέα με ικανότητα οικονομικής εξασφάλισης αυτού του ανωτέρου επιπέδου στελεχιακού δυναμικού που πρέπει να χρησιμοποιήσουμε. Έτσι θα δημιουργηθεί ένας δυναμικός φορέας, ποιοτικά άρτιος, επαρκέστατος επιστημονικά και τεχνολογικά με τις υποδομές που θα έχει, ώστε να λειτουργήσει σε μία καινούργια βάση η εποπτεία της ασφαλιστικής αγοράς στη χώρα μας.
      Σ’ αυτήν την κατεύθυνση το προσωπικό, οι υπάλληλοι, τα στελέχη της Γενικής Γραμματείας Εμπορίου που μέχρι σήμερα είχαν την ευθύνη εποπτείας, μπορούν να ενταχθούν στη νέα υπηρεσία, έχοντας τη δυνατότητα να στρατευθούν –εφόσον θέλουν, όχι υποχρεωτικά- σ’ αυτήν τη νέα δραστηριότητα εξασφαλίζοντας πλήρως τους όρους λειτουργίας τους στο νέο αυτό φορέα, νομικό πρόσωπο δημοσίου δικαίου και τη συνέχιση της δραστηριότητάς τους σ΄ αυτόν τον τομέα.
      Επιπρόσθετα η εποπτεία του Υπουργείου Οικονομικών είναι η ορθή όσον αφορά στους όρους ελέγχου και αποτελεσματικής παρέμβασης  της εποπτικής αρχής στην ασφαλιστική αγορά, κάτι που πραγματοποιούμε μ΄ αυτό το νομοσχέδιο, διότι ο χρηματοπιστωτικός έλεγχος των ασφαλιστικών επιχειρήσεων, των τραπεζών και του Χρηματιστηρίου είναι αποκλειστικά αρμοδιότητα του Υπουργείου Οικονομικών. Βεβαίως στο Υπουργείο Ανάπτυξης, στη Γενική Γραμματεία Εμπορίου παραμένει η αρμοδιότητα κάλυψης των δικαιωμάτων του καταναλωτή, παραμένει η αρμοδιότητα εποπτείας της λειτουργίας αυτής της επιτροπής. Αυτό γίνεται για  να ξεκαθαρίζουμε τα πράγματα, ότι η αρμόδια διεύθυνση για την ιδιωτική ασφαλιστική αγορά στη Γενική Γραμματεία Εμπορίου θα έχει την αποκλειστική ευθύνη προστασίας του καταναλωτή, της διεκδίκησης των δικαιωμάτων του, για να μπορέσει να τα ασκήσει πιο αποτελεσματικά και αποδοτικά και απέναντι στις τράπεζες, ιδιαίτερα με τα ψιλά γράμματα στις συμβάσεις τραπεζών και ασφαλιστικών επιχειρήσεων όπου επανειλημμένα έχει υπάρξει πρόβλημα. Άρα μας ενδιαφέρει το τμήμα της διεύθυνσης ελέγχου στη Γενική Γραμματεία Εμπορίου να ασκεί πλήρως, ολοκληρωμένα την ευθύνη ελέγχου της λειτουργίας τόσο των τραπεζών όσο και των ασφαλιστικών επιχειρήσεων και έτσι να έχουμε μία βέλτιστη κατάσταση έναντι του παρελθόντος.
      Κυρίες και κύριοι συνάδελφοι, επιτρέψτε μου να πω ότι η εποπτική αρχή που έχουμε διαμορφώσει για την ασφαλιστική αγορά, διαθέτει -όπως διατυπώσαμε στο σχέδιο νόμου- όλες τις απαραίτητες ρυθμίσεις, προϋποθέσεις και τρόπους λειτουργίας, ώστε να είναι αποτελεσματική, να μην αφήνει κανένα κενό για να λειτουργήσει με τον καλύτερο δυνατό τρόπο.
      Επομένως θα έλεγα ότι η κριτική που πραγματοποιήθηκε, ότι δεν υπήρξε διάλογος, ότι δεν υπήρξε επαρκής δυνατότητα συζήτησης με τους ίδιους τους φορείς της αγοράς, δεν ευσταθεί.
      Απεναντίας θα έλεγα -όπως ακούσατε και από τους εκπροσώπους των παραγωγικών τάξεων που ήρθαν στη συζήτηση στην Επιτροπή- ότι υποστηρίζουν τη λειτουργία αυτής της επιτροπής εποπτείας με αυτόν τον τρόπο. Αυτό το νομικό πρόσωπο δημοσίου δικαίου που λέγεται επιτροπή εποπτείας ιδιωτικής ασφάλισης το στηρίζουν και βεβαίως σ΄ αυτό το διοικητικό όργανο αυτής της αρχής προβλέπεται η συμμετοχή –όπως θα έχετε διαβάσει, κύριοι συνάδελφοι- των εκπροσώπων των ασφαλιστικών επιχειρήσεων.
      Θα ήθελα εδώ να πω, για να μην υπάρξει καμία παρεξήγηση, ότι όπως συζητήσαμε και στην Επιτροπή και όπως συζητήσαμε και προχθές με το Εθνικό Συμβούλιο Καταναλωτών, η πρότασή τους να συμμετέχει στο διοικητικό συμβούλιο και ένας εκπρόσωπος των καταναλωτών είναι μια αρχή, την οποία αποδεχόμαστε. 
      Χθες στο Εθνικό Συμβούλιο Καταναλωτών το συζητήσαμε και πάρθηκε η απόφαση στο πλαίσιο συγκρότησης της επιτροπής εποπτείας της ασφαλιστικής αγοράς να προβλεφθεί -πέραν του εκπροσώπου της Ένωσης Ασφαλιστικών Εταιρειών Ελλάδας, πέραν ενός αναλογιστή εκπροσώπου της Ένωσης Αναλογιστών, πέραν ενός εκπροσώπου τόσο του Υπουργείου Οικονομίας όσο και του Υπουργείου Ανάπτυξης- από τους δύο εμπειρογνώμονες που προβλέπονται, ο ένας να είναι εκπρόσωπος της Ένωσης Καταναλωτών με απόφαση του Εθνικού Συμβουλίου Καταναλωτών, έτσι ώστε να εξασφαλιστεί και η δική τους συμμετοχή στη λειτουργία του διοικητικού συμβουλίου.
      Το τονίζω αυτό και όταν πάμε στην κατ’ άρθρο συζήτηση, θα κάνω την αντίστοιχη διατύπωση, έτσι ώστε να υπάρξει μια σαφής οριοθέτηση της συμμετοχής του εκπροσώπου…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, με συγχωρείτε. Δεν υπάρχει κατ’ άρθρον συζήτηση. Τώρα πρέπει να γίνουν όλες οι προτάσεις.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ωραία. 
      Η πρότασή μου, λοιπόν, είναι αυτή, κυρία Πρόεδρε, και αναφέρομαι συγκεκριμένα στο σημείο όπου λέει «δύο εμπειρογνώμονες εις εξ αυτών προερχόμενος από τις οργανώσεις των καταναλωτών με πρόταση του Εθνικού Συμβουλίου Καταναλωτών». Θα κάνω τη διατύπωση και θα σας τη δώσω εν συνεχεία. 
      ΓΕΩΡΓΙΟΣ ΣΑΛΑΓΚΟΥΔΗΣ: Κυρία Πρόεδρε, μπορώ να έχω το λόγο;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Σαλαγκούδη, θα μιλήσετε αμέσως μετά.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κυρία Πρόεδρε, αγαπητοί συνάδελφοι, νομίζω ότι όσα είπα στο χώρο και στο κεφάλαιο της εποπτείας της ιδιωτικής ασφάλισης είναι αρκετά για να μπορέσουμε να προχωρήσουμε στο επόμενο θέμα, το οποίο περιλαμβάνεται στο σχέδιο νόμου στο οποίο αναφέρθηκα και το οποίο επίσης συζητήσαμε διεξοδικά και αφορά την εφαρμογή των διεθνών λογιστικών προτύπων.
      Και εδώ έγινε κριτική ότι τα διεθνή λογιστικά πρότυπα δεν έχουν καμία σχέση με το συγκεκριμένο νομοσχέδιο που αναφέρεται στο φορέα εποπτείας της ιδιωτικής ασφαλιστικής αγοράς.
      Όμως θα παραδεχθείτε, κυρίες και κύριοι συνάδελφοι, ότι ιδιαίτερα οι επιχειρήσεις της ασφαλιστικής αγοράς, ιδιαίτερα οι επιχειρήσεις των τραπεζών έχουν ανάγκη να εφαρμόσουν τα διεθνή λογιστικά πρότυπα, για να έχουν όμοιες συνθήκες ανταγωνισμού και λειτουργίας με τις υπόλοιπες επιχειρήσεις στην ευρύτατη κοινή ανταγωνιστική ευρωπαϊκή αγορά.
      Επομένως η δυνατότητα να εφαρμοστούν τα διεθνή λογιστικά πρότυπα από μία σειρά επιχειρήσεων εισαγομένων στο Χρηματιστήριο, νομίζω ότι αναβαθμίζει τη δυνατότητα των επιχειρήσεων να συμμετάσχουν με βέλτιστους όρους σ΄ αυτήν την έντονη ευρωπαϊκή ανταγωνιστική αγορά. Ως εκ τούτου είναι απόλυτα συναφής η ρύθμιση με τα όσα συζητήσαμε στο κεφάλαιο περί αγορών, όπως επίσης είναι απόλυτα συναφής και με τη λειτουργία ενός φορέα εποπτείας ως ανεξάρτητης διοικητικής αρχής, που θα έχει την αρμοδιότητα εποπτείας της αγοράς των τυχερών παιγνίων, που πραγματοποιούνται στη χώρα μας. Θα συμφωνήσετε μαζί μου ότι υπάρχει ανάγκη πράγματι να υπάρξει ένας ενιαίος φορέας εποπτείας. Όπως για κάθε αγορά, δηλαδή για την ασφαλιστική, για την τραπεζική, για το Χρηματιστήριο ή και για τις άλλες αγορές της οικονομίας μας, οι οποίες υπάρχουν, έτσι να υπάρξει κοινός φορέας εποπτείας για την αγορά τυχερών παιγνίων, που αποτελούν μία σημαντικότατη αγορά, όπως ξέρετε, με πολύ υψηλά ποσά. Γι’ αυτό πρέπει να εξασφαλίσουμε τη μέγιστη διαφάνεια, τη μέγιστη ευθύνη –κύριε συνάδελφε, επανειλημμένα θέτατε το ερώτημα και σας το εξήγησα και στη Βουλή- η οποία μάλιστα ως επιτροπή εποπτείας και ελέγχου των τυχερών παιγνίων να έχει και διοικητική και οικονομική αυτοτέλεια. 
      Επιπλέον εφαρμόζονται οι διατάξεις των άρθρων 2, 3 και 4 του ν. 3051/2002 που εφαρμόζονται ανάλογα και στην επιτροπή, γιατί αυτά εφαρμόζονται για τις ανεξάρτητες διοικητικές αρχές. 
      Βλέπετε, κυρίες και κύριοι συνάδελφοι, ότι είναι απόλυτα συναφείς οι ρυθμίσεις, τις οποίες καταθέτω εδώ, με τη βασική αρχή δημοκρατικού ελέγχου, εποπτείας και προστασίας των καταναλωτών, την οποία εφαρμόζουμε, με τις διατάξεις τις οποίες προωθούμε και στις τρεις αυτές συγκεκριμένες αγορές όπου λειτουργούν οι επιχειρήσεις στις οποίες αναφερόμαστε. 
      Έτσι, λοιπόν, επανερχόμενος στα διεθνή λογιστικά πρότυπα θα ήθελα να τονίσω ότι αποτελούν ένα θετικό στοιχείο, μία μεταρρύθμιση. Όπως η δημιουργία της εποπτικής αγοράς ιδιωτικής ασφάλισης, έτσι κι εδώ είναι μία σημαντική μεταρρύθμιση που αναβαθμίζει την ικανότητα και την ανταγωνιστικότητα των επιχειρήσεων που είναι στο Χρηματιστήριο και γι’ αυτόν ακριβώς το λόγο πιστεύω ότι πρέπει να έχει και τη δική σας υποστήριξη.
      Τώρα δημιουργήθηκε ένα θέμα σχετικά με τη δημοσιότητα και κατά πόσο η πρόβλεψη καταχώρησης στα διεθνή λογιστικά πρότυπα στο χώρο του διαδικτύου δημιουργεί κίνδυνο ακύρωσης της μέχρι σήμερα υποχρέωσης δημοσιότητας που υπήρχε για όλες τις επιχειρήσεις και όλες τις εταιρείες.
      Κυρίες και κύριοι συνάδελφοι, θέλω να κάνω σαφές ότι η δημοσιοποίηση στο διαδίκτυο είναι επιπλέον της δημοσίευσης της εφημερίδας, που είναι μία πάγια διαδικασία η οποία ρητώς αναφέρεται. Γι’ αυτό κατέθεσα και τη σχετική προσθήκη, την οποία θα ήθέλα να ξαναδιαβάσω.
      Λοιπόν στην παράγραφο 4 του ιδίου άρθρου, στην τέταρτη γραμμή και μετά τη λέξη «δημοσιεύουν» και πριν το «,» προστίθεται η λέξη «υποχρεωτικά». Σας είχα πει το «επίσης» αλλά το διορθώνω για να γίνει πιο σαφές και προσθέτω, λοιπόν, τη λέξη «υποχρεωτικά». Δηλαδή «δημοσιεύουν υποχρεωτικά», ώστε να μην υπάρχει καμία αμφιβολία ότι εμείς εδώ έχουμε την πρόθεση να ακυρώσουμε την υποχρέωση δημοσιοποίησης. Εξάλλου, κυρίες και κύριοι συνάδελφοι…
      ΝΙΚΟΛΑΟΣ ΓΚΑΤΖΗΣ: Το «επίσης» γίνεται «υποχρεωτικά» ή έχουμε «επίσης υποχρεωτικά»;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Όχι, αντί του «επίσης» μπαίνει «υποχρεωτικά». 
      Εδώ, όμως, θέλω να τονίσω το εξής και παρακαλώ να το συνειδητοποιήσετε. Η υποχρέωση ανάρτησης στο χώρο του διαδικτύου δεν αφορά όλες τις επιχειρήσεις. Αφορά εκείνες οι οποίες θα εισάγουν τα διεθνή λογιστικά πρότυπα στη λειτουργία τους και αυτός δεν θα είναι ο μεγαλύτερος όγκος των επιχειρήσεων. Όλος ο υπόλοιπος όγκος των επιχειρήσεων βάσει του ν. 2190 δημοσιεύει τους ισολογισμούς και τις υποχρεώσεις του, ό,τι πρέπει να δημοσιευτεί εν πάση περιπτώσει, βάσει της κείμενης νομοθεσίας κανονικά στον Τύπο, όπως προβλεπόταν μέχρι σήμερα. Γι’ αυτό πιστεύω ότι αυτές οι χιλιάδες εταιρείες που δεν είναι εισηγμένες στο Χρηματιστήριο και έχουν την υποχρέωση, δημοσιεύουν κανονικά, χωρίς καμία εναλλακτική δυνατότητα, όσα δημοσίευαν μέχρι σήμερα.
      Θα ήθελα να πω ότι η εφαρμογή των διεθνών λογιστικών προτύπων αφορά περίπου τις τριακόσιες εξήντα επιχειρήσεις που είναι εισηγμένες στο Χρηματιστήριο. Έτσι το σχέδιο υπουργικής απόφασης που κατατίθεται, όπως προβλέψαμε στη ρύθμιση την οποία σας ανέφερα, βασικά αυξάνεται η ποσότητα των στοιχείων που δημοσιεύονται και δε μειώνεται.
      Μάλιστα με την προσθήκη-διατύπωση την οποία έκανα, πιστεύουμε ότι εξασφαλίζουμε πλήρως το να είναι συμβατή η πολιτική βούληση που διατυπώνεται στην αιτιολογική-εισηγητική έκθεση της σχετικής ρύθμισης όπου αναφέρεται ρητά ότι συνεχίζονται οι δημοσιεύσεις των μέχρι σήμερα δημοσιευόμενων οικονομικών καταστάσεων και έτσι καλύπτουμε κάθε παρεξήγηση που πιθανώς να είχε υπάρξει με τις τοποθετήσεις των συναδέλφων. 
      Κυρίες και κύριοι συνάδελφοι, επιτρέψτε μου να αναφερθώ στο τρίτο κεφάλαιο που αφορά στην επιτροπή εποπτείας και ελέγχου των τυχερών παιγνίων και στα θέματα λειτουργίας των καζίνο. Είπα ήδη γιατί προχωρούμε στη δημιουργία  αυτής της ανεξάρτητης διοικητικής αρχής που έχει ως σκοπό να ασκήσει την εποπτεία, όχι μόνο στα καζίνο αλλά σε όλα τα τυχερά παίγνια –είτε είναι το ΠΡΟΠΟ είτε το ΛΟΤΤΟ είτε το ΞΥΣΤΟ είτε ο ΙΠΠΟΔΡΟΜΟΣ- διότι όλα αυτά τα τυχερά παίγνια, όπως προσδιορίζονται με σχετικό άρθρο, δεν είναι τίποτα άλλο παρά οι επιχειρήσεις που συγκροτούν την αγορά σε οικονομικό επίπεδο τυχερών παιγνίων. Πρόκειται μάλιστα για μια αγορά σημαντικότατη με τεράστια ποσά τα οποία καθημερινά κατατίθενται σ΄ αυτήν την αγορά. 
      Επομένως πρέπει να υπάρξει –και είναι καθήκον της πολιτείας να το εξασφαλίσει- η μέγιστη δυνατή διαφάνεια, η μέγιστη δυνατή προστασία του καταναλωτή και του πολίτη που συμμετέχει, έτσι ώστε να έχουμε μία σιγουριά πλέον αντικειμενικά, πέρα και έξω από τις ευθύνες, αν θέλετε, του Υπουργείου που έχει την αρμοδιότητα της πολιτικής ευθύνης, του πολιτικού ελέγχου, του συντονισμού και δεν μπορεί να επιφορτιστεί με ελεγκτικές ή –αν θέλετε- εκτελεστικές αρμοδιότητες παρέμβασης μέσα στο χώρο υλοποίησης των όποιων τυχερών παιγνίων πραγματοποιούνται.
      Γι’ αυτό δημιουργείται η ανεξάρτητη διοικητική αρχή, η οποία με πλήρη διαφάνεια και μ’ ένα καθαρό θεσμικό πλαίσιο συγκροτείται με σαφείς όρους ελέγχου αρμοδιοτήτων και ευθυνών σ΄ όλα τα επίπεδα της δομής και της λειτουργίας της, ώστε να εξασφαλίσουμε  -όπως γίνεται εξάλλου και σ΄ όλες τις ευρωπαϊκές χώρες- μία αντικειμενική και αδέκαστη βάση των προδιαγραφών για τις δημόσιες εποπτικές αρχές λειτουργίας αυτού του ελέγχου και αυτής της εποπτείας. Έτσι θα αισθανόμαστε όλοι και ασφαλείς και σίγουροι ότι εδώ υπερασπιζόμαστε το δημόσιο συμφέρον και την ασφάλεια του πολίτη καταναλωτή ο οποίος συμμετέχει σ΄ αυτές τις αγορές.
      Επειδή έγινε αναφορά από συναδέλφους στο κατά πόσο εμείς είχαμε το δικαίωμα κατά τη διατύπωση αυτού του σχεδίου νόμου να παρέμβουμε στις υπάρχουσες άδειες, κάνω σαφές ότι στο άρθρο 20, οι άδειες λειτουργίας επιχειρήσεων καζίνο που προβλέπονται στην παράγραφο 1 του άρθρου 1 του ν. 2206/1994 και δεν έχουν χορηγηθεί μέχρι σήμερα, καταργούνται. Δεν κάνουμε την κατάργηση, γιατί θέλουμε να περιορίσουμε τη δυνατότητα της μετέπειτα κυβέρνησης –όπως άκουσα- να δώσει άδειες καζίνο. Αν το θέλετε, κύριοι συνάδελφοι, δικαίωμά σας είναι αν ποτέ αναλάβετε κυβερνητικές ευθύνες, να υλοποιήσετε αυτή την πολιτική επιλογή σας. 
      Επειδή, όμως, εμείς δεν ενδιαφερόμαστε να δώσουμε άλλες άδειες –πράγμα το οποίο δεν κάναμε, ενώ υπάρχουν ακόμα δύο άδειες που θα μπορούσαν  να διατεθούν- δεν το κάνουμε και γι’ αυτόν ακριβώς το λόγο λέμε ότι τις καταργούμε, ώστε να είναι σαφής η πολιτική μας βούληση.
      Όσες άδειες καζίνο δόθηκαν, αυτές ισχύουν. Δεν πρόκειται να δώσουμε καμιά παραπάνω. Και αν μετά τις εκλογές, όπως υποστηρίζετε, ελπίζετε ή ονειρεύεστε, θα έχετε τη δυνατότητα εσείς να ασκήσετε κυβέρνηση, τότε παρακαλώ, κύριοι συνάδελφοι, να υλοποιήσετε την επιθυμία σας και να δώσετε περισσότερες άδειες καζίνο. Εμείς πάντως δεν πρόκειται τις υπάρχουσες άδειες σήμερα να τις εκδώσουμε.
      Εξάλλου κάθε κυβέρνηση, αν θέλει να βγάλει νέες  άδειες καζίνο, δεν χρειάζεται παρά να φέρει ένα σχετικό νόμο στη Βουλή, να τον αιτιολογήσει, να συζητηθεί και να προχωρήσει. Γι’ αυτό ακριβώς περιλαμβάνω μέσα σ’ αυτήν τη ρύθμιση ότι, ενώ καταργούνται οι μη χορηγηθείσες άδειες, για τις χορηγηθείσες μέχρι σήμερα βεβαίως παραμένει σε ισχύ η παράγραφος 4 του άρθρου 1 του νόμου αυτού, ώστε να είναι σαφές ότι το ισχύον πλαίσιο που ψηφίστηκε και ισχύει με το μέχρι σήμερα ισχύοντα νόμο και τις νομοθετικές ρυθμίσεις, παραμένει πλήρως σε ισχύ, ώστε να μην έχουμε καμία παρεξήγηση για το μέλλον.
      Υπήρξαν ορισμένες παρατηρήσεις, για τις οποίες, όμως, νομίζω ότι καταθέσαμε συμπληρώσεις και διατυπώσεις. Δεν έχουμε τίποτε άλλο να προσθέσουμε. Έχουν κατατεθεί. Το είπαμε προηγουμένως.
      Εκείνο το οποίο θα ήθελα να σας πω, είναι ότι στο άρθρο 22 υπήρξε μια κριτική κυρίως στην επιτροπή. Υπήρχε μια ασάφεια, διότι όλοι συμφωνούμε ότι πρέπει να υπάρχει έλεγχος. Εξάλλου γι’ αυτό κάνουμε την εποπτική αρχή, για να υπάρχει έλεγχος. Ο έλεγχος νομιμότητας της διεξαγωγής των παιχνιδιών που παίζονται στα καζίνο και η απόδοση των κερδών σε δημόσιο και πελάτες, πρέπει να είναι τακτικός, επιτόπιος, διαρκής και έκτακτος -όπως σας είπα προηγουμένως, ξεκινώντας τη συζήτησή μας- ώστε να υπάρχει μια πλήρης σαφήνεια σχετικά με τις απόψεις μας. Μ΄ αυτόν τον τρόπο νομίζω ότι αντιμετωπίζεται η παρατήρησή σας σ’ αυτό το γεγονός.
      Τις άλλες παρατηρήσεις και προσθήκες που είχα στο σχέδιο νόμου για την αρχή εποπτείας των τυχερών παιχνιδιών και για τα θέματα λειτουργίας των καζίνο, τις έχω καταθέσει ήδη στην επιτροπή, άρα είναι ενταγμένες στο σχέδιο νόμου που έχουμε. Επομένως δε χρειάζεται να αναφερθώ περισσότερο σ’ αυτό το θέμα.
      Τώρα, όσον αφορά…
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Έχετε και δευτερολογία, κύριε Υπουργέ, αν θέλετε.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Για τις τροπολογίες να αναφερθώ στη δευτερολογία μου;
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Ό,τι θέλετε. Σας το λέω, γιατί έχει συμπληρωθεί ο χρόνος. Πρέπει να μιλήσει και ο κ. Σαλαγκούδης.
      ΝΙΚΟΛΑΟΣ ΓΚΑΤΖΗΣ: Ας ακούσουμε τι έχει να πει για τις τροπολογίες, για να ξέρουμε την πρόθεσή του, κυρία Πρόεδρε.
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Εφόσον οι συνάδελφοι προτιμούν να ακούσουν για τις τροπολογίες τώρα, μιλήστε να τελειώνουμε μια και καλή, κύριε Υπουργέ.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριοι συνάδελφοι, υπάρχουν δύο εμπρόθεσμα κατατεθείσες τροπολογίες Υπουργών. Τις έχουμε υπογράψει ο κ. Χριστοδουλάκης, εγώ και ο κ. Βερελής.
      Η μία αφορά συγκεκριμένα την ανάγκη ανανέωσης του στόλου των τουριστικών λεωφορείων. Υποθέτω ότι οι συνάδελφοι θα συμφωνούν, διότι δίνουμε τη δυνατότητα, όπως και στα άλλων χρήσεων μέσα μεταφοράς, να προβλεφθεί για την αντικατάσταση ποσοστό επιδότησης μέχρι 25% για συγκεκριμένης μορφής λεωφορεία, ώστε να μπορέσει πράγματι και ο κλάδος δημοσίας χρήσεως τουριστικών λεωφορείων να τύχει της ίδιας πολιτικής που εφαρμόζεται και για τα υπόλοιπα μέσα μεταφοράς. Είναι μια τροπολογία που την υποστηρίζουμε, την κάνουμε δεκτή…
      ΣΠΥΡΙΔΩΝ ΣΠΥΡΟΥ: Ναι αλλά το αρνηθήκατε…
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Θέλω να ελπίζω ότι και εσείς συμφωνείτε. Οι φορείς συμφωνούν πάντως…
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Θα το δούμε, κύριε Υπουργέ, όταν μιλήσουν οι Κοινοβουλευτικοί Εκπρόσωποι.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Εν πάση περιπτώσει, εμείς την υποστηρίζουμε.
      Η δεύτερη τροπολογία αφορά ουσιαστικά θέματα του Υπουργείου Οικονομίας και Οικονομικών.
      Κυρία συνάδελφε, αυτά που είπατε, δεν έχουν καμία σχέση με τα σημερινά θέματα που συζητούμε. Προς στιγμήν νόμισα, όπως εσείς τοποθετηθήκατε, ότι αυτά έχουν να κάνουν με τη συζήτηση για ένα νόμο του Υπουργείου Οικονομικών, τον οποίο συζητήσαμε με τον κ. Φωτιάδη. Διαπιστώνω μετά και από τον επιτόπιο έλεγχο τον οποίο έκανα ότι ουδεμία σχέση έχουν αυτά τα θέματα που ρυθμίζουμε εδώ και αφορούν διατάξεις που για πρώτη φορά θα ισχύσουν το 2004, καθώς και μία σχετική ρύθμιση του Υπουργείου Οικονομικών, με τα όσα είπατε με τον κ. Φωτιάδη κατά τη συζήτηση σχετικού νόμου του Υπουργείου Οικονομικών. Για πρώτη φορά έρχεται αυτή η διάταξη και αφορά μία απόφαση του Υπουργείου Οικονομικών, η οποία, όπως βλέπετε και από τη σχετική έκθεση του Γενικού Λογιστηρίου του Κράτους, οριοθετεί συγκεκριμένα τις συνέπειες οι οποίες δημιουργούνται απ’ αυτήν τη διάταξη. Αυτή είναι μία ρύθμιση την οποία θεωρεί το Υπουργείο Οικονομίας και Οικονομικών ότι είναι απαραίτητη και πρέπει να προχωρήσει, για να αντιμετωπίσουμε την κατάσταση και άρα την υποστηρίζουμε.
    Κυρία Πρόεδρε, όσον αφορά στις υπόλοιπες τροπολογίες, πρέπει να σας πω ότι δε θα τις κάνω δεκτές, με εξαίρεση μόνο μία παράγραφο -αν αυτό είναι αποδεκτό- από μία τροπολογία Βουλευτού που αναφέρεται στην τροποποίηση των διατάξεων του ν. 998/1979 και του ν. 2941/2001.
    ΠΡΟΕΔΡΕΥΟΥΣΑ(Άννα Μπενάκη - Ψαρούδα): Ποια τροπολογία είναι αυτή, κύριε Υπουργέ;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Αυτή είναι η τροπολογία με γενικό αριθμό 2195…
      ΒΑΣΙΛΗΣ ΚΕΔΙΚΟΓΛΟΥ: Το Προεδρείο δεν είναι εντάξει. Οι τροπολογίες αναγγέλλονται στην αρχή ποιες γίνονται δεκτές και ποιες όχι.
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Σας παρακαλώ, κύριε Κεδίκογλου.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Τα έχω πει αυτά από την αρχή, κύριε Κεδίκογλου.
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Κύριε Κεδίκογλου, ο Υπουργός έχει πει από την αρχή ότι δεν δέχεται καμία τροπολογία. Τώρα κάνει μία διευκρίνιση. Στο χέρι μας είναι να τη δεχθούμε ή να μην τη  δεχθούμε.
      ΒΑΣΙΛΗΣ ΚΕΔΙΚΟΓΛΟΥ: Έπρεπε να το αναγγείλει, πριν ανέβει στο Βήμα αλλά αυτή είναι παράλειψη του Προεδρείου.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριοι συνάδελφοι, μία διευκρίνιση θα κάνω. Στην τροπολογία με  γενικό αριθμό 2195 η πρώτη παράγραφος αναφέρεται στις ανανεώσιμες πηγές ενέργειας. Εδώ ουσιαστικά προτείνεται να μεταφερθεί η αρμοδιότητα για τις ανανεώσιμες πηγές ενέργειας στο γενικό γραμματέα της περιφέρειας. Μόνο αυτό είναι και τίποτα άλλο.
      ΒΑΣΙΛΗΣ ΚΕΔΙΚΟΓΛΟΥ: Δεν είπα ότι είναι κακή η πρόταση αλλά η τάξη είναι τάξη, γιατί η κομπίνα με την άλλη τροπολογία έτσι έγινε, γιατί δεν αναγγέλθηκε από την αρχή.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ωραία, αυτό ήθελα να ξέρω από εσάς.
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Κύριε Κεδίκογλου, σας παρακαλώ πολύ! Υπάρχει τρόπος να συνεννοηθούμε χωρίς φωνές.
      Κύριε Υπουργέ, είπατε ότι δέχεσθε την παράγραφο 1 από την τροπολογία με γενικό αριθμό 2195. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κάνουμε δεκτή μόνο την πρώτη παράγραφο, η οποία αναφέρεται στο πρώτο εδάφιο της παραγράφου 2 του άρθρου 58 του ν. 998/1979, όπως αντικαταστάθηκε από την παράγραφο 3.
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Αυτό το σημείο θα τεθεί προς συζήτηση από τους κυρίους συναδέλφους και θα δούμε στο τέλος, εάν θα ψηφιστεί.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Μπορώ να σας διαβάσω τώρα τη διατύπωση του άρθρου 5;
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Αν δεν την έχετε διαβάσει, τότε μπορείτε να τη διαβάσετε τώρα.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Στο άρθρο 5 για το διοικητικό συμβούλιο της επιτροπής εποπτείας ιδιωτικής ασφάλισης προσθέτουμε το εξής: «στ) ένας εμπειρογνώμονας, ζ) ένας εκπρόσωπος των καταναλωτών που ορίζεται από το Εθνικό Συμβούλιο Καταναλωτών». Αυτά τίθενται ως προσθήκη στο άρθρο 5 για το φορέα εποπτείας της ιδιωτική ασφάλισης.
      Κυρίες και κύριοι συνάδελφοι, αυτά εισηγούμαι προς ψήφιση για το συγκεκριμένο σχέδιο νόμου, το οποίο πράγματι συμβάλλει θετικά για τις τρεις αγορές τις οποίες ανέφερα προηγουμένως, την ασφαλιστική αγορά, την αγορά τυχερών παιγνίων και την χρηματιστηριακή αγορά, ώστε να προωθήσουμε σαφείς και ολοκληρωμένες προτάσεις.
      Ευχαριστώ πολύ.
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Ευχαριστούμε, κύριε Υπουργέ.
      Το λόγο έχει ο Κοινοβουλευτικός Εκπρόσωπος της Νέας Δημοκρατίας, ο κ. Σαλαγκούδης.
      ΓΕΩΡΓΙΟΣ ΣΑΛΑΓΚΟΥΔΗΣ: Κυρία Πρόεδρε, για άλλη μία φορά πρέπει να καταγγείλω τη διαδικασία που έχει επιλέξει η Κυβέρνηση, αφού πρώτα προσδιόρισε την ημερομηνία των εκλογών, να κατακλύσει τη Βουλή μ΄ ένα καταιγισμό νομοσχεδίων, τα οποία δεν μπορούμε να επεξεργαστούμε. Είναι αποκλειστικά δική της η ευθύνη για την υποβάθμιση του Κοινοβουλίου και την αναξιοπιστία της πολιτικής ζωής που εκπέμπει όλο αυτό το χρονικό διάστημα η Κυβέρνηση και δυστυχώς ο θεσμός του Κοινοβουλίου.
      Είναι γεγονός ότι τα νομοσχέδια, έτσι όπως έρχονται, δεν είναι δυνατόν ούτε στις επιτροπές να τα επεξεργαστούν οι Βουλευτές ούτε επίσης να συζητηθούν στην Ολομέλεια με τόσο μεγάλο έλλειμμα συναδέλφων, οι οποίοι φυσιολογικά, αφού τους κατέλαβε το άγχος της εξαγγελίας της ημερομηνίας των εκλογών, είναι φυσικό να ασχολούνται με άλλα θέματα.
      Λυπάμαι που παρά τις προειδοποιήσεις μας μέσα στα πλαίσια των συνταγματικών δυνατοτήτων μας, ότι αρνούμαστε να συμμετέχουμε σ’ αυτού του είδους τη διαδικασία -φυσικά σ΄ όλες τις επιτροπές αποχωρήσαμε πλέον, αφού μεταχειρίζονται κάθε μέσο- στη Διαρκή Επιτροπή Παραγωγής και Εμπορίου κληθήκαμε χθες να συζητήσουμε ένα νομοσχέδιο που ήταν αρμοδιότητα ουσιαστικά άλλου Υπουργού. 
      ΒΑΣΙΛΗΣ ΚΕΔΙΚΟΓΛΟΥ: Πήγατε;
      ΓΕΩΡΓΙΟΣ ΣΑΛΑΓΚΟΥΔΗΣ: Αποχωρήσαμε και είπαμε πλέον ότι -είναι πάγια αρχή μας- δεν θα συμμετέχουμε στις επιτροπές για την επεξεργασία για να δώσουμε αποκλειστικά την ευθύνη στην Κυβέρνηση αλλά θα παρουσιαζόμαστε στην Ολομέλεια, σεβόμενοι το Κοινοβούλιο και προσπαθώντας να μην επιτρέψουμε στην Κυβέρνηση να πραγματοποιήσει τις τελευταίες ρουσφετολογικές ρυθμίσεις που τα πολυνομοσχέδια που καταθέτει για συζήτηση περιλαμβάνουν ή τουλάχιστον εφόσον δεν έχουμε τη δυνατότητα να τις αποτρέψουμε, να τις καταγγέλλουμε στον ελληνικό λαό.
      Εδώ σ’ αυτό το νομοσχέδιο ήμασταν στην επιτροπή και το συζητήσαμε, βεβαίως με όλη την επισφάλεια που είπαμε προηγουμένως. Και οφείλω να καταγγείλω πρώτον, ότι δεν υπάρχει η έκθεση της Νομοτεχνικής Υπηρεσίας της Βουλής. Υπήρξε μία για την επιτροπή που την έχω μαζί μου. Δεύτερη, μετά τις τροποποιήσεις που κάνατε στην επιτροπή, έχει έρθει;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης):  Δεν έχω…
      ΓΕΩΡΓΙΟΣ ΣΑΛΑΓΚΟΥΔΗΣ: Κύριε Υπουργέ, να σας υποδείξω τις τροποποιήσεις που κάνατε. Αφαιρέσατε από την επιτροπή εποπτείας των τυχερών παιχνιδιών και των καζίνο τρεις παραγράφους. Τρία ολόκληρα εδάφια.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Για την Αγροτική Τράπεζα είπαμε.
      ΓΕΩΡΓΙΟΣ ΣΑΛΑΓΚΟΥΔΗΣ: Αφαιρέσατε ένα ολόκληρο άρθρο.  Αφαιρέσατε τρεις παραγράφους, εκεί που έλεγε: «η εποπτική αρχή μπορεί να αναθέτει σε εταιρείες και σε ιδιώτες να πραγματοποιούν έλεγχο» κλπ. Δεν το κάνατε αυτό; Τα αλλάξατε όλα αυτά.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Τίποτα δεν έχουμε αλλάξει.
      ΓΕΩΡΓΙΟΣ ΣΑΛΑΓΚΟΥΔΗΣ: Ο νόμος τον οποίο θα καταθέσω στη Βουλή –σημειωμένο ακριβώς και αν θέλετε να σας τον διαβάσω- λέει: «εφόσον γίνουν τροποποιήσεις, η Νομοτεχνική Υπηρεσία της Βουλής είναι υποχρεωμένη….διανέμονται στους Βουλευτές δύο τουλάχιστον ημέρες πριν από τη συνεδρίαση της αρμοδίας επιτροπής….αναδιατυπώνονται αφού ληφθεί υπόψη το κείμενο του νομοσχεδίου ή της πρότασης νόμου, όπως το διαμόρφωσε και ψήφισε η επιτροπή…και διανέμονται εκ νέου μέχρι την παραμονή της συζήτησης στην Ολομέλεια ή το Τμήμα Διακοπής».
      Αυτός, λοιπόν, είναι ειδικός κανονισμός της Επιστημονικής Υπηρεσίας της Βουλής των Ελλήνων.
      Καταθέτω το φύλλο της Εφημερίδας της Κυβερνήσεως, για να δείτε ότι εδώ στη Βουλή η Κυβέρνηση έρχεται -αλλά είναι και ευθύνη της Βουλής και του Προεδρείου της Βουλής- χωρίς ακριβώς να λαμβάνονται όλα εκείνα τα μέτρα που είναι απαραίτητα για τη διασφάλιση, τουλάχιστον, της συνταγματικότητας των νομοσχεδίων.
      (Στο σημείο αυτό ο Βουλευτής κ. Γεώργιος Σαλαγκούδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Έρχομαι εδώ να πω ότι και στην προηγούμενη έκθεση της νομοτεχνικής επιτροπής που αυτό επέβαλε, να επανακατατεθεί η έκθεση της Νομοτεχνικής Επιτροπής, τα λεγόμενα από την προηγούμενη έκθεση….
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Μου επιτρέπετε, μία διακοπή, κυρία Πρόεδρε; 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Σαλαγκούδη, δέχεστε τη διακοπή; 
      ΓΕΩΡΓΙΟΣ ΣΑΛΑΓΚΟΥΔΗΣ: Εάν μου κρατήσετε το χρόνο, πολύ ευχαρίστως να κάνουμε διάλογο. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Υπουργέ, έχετε το λόγο. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κυρία Πρόεδρε, ειλικρινά εκπλήσσομαι. Εδώ κανένα άρθρο δεν έχει διαγραφεί από το κείμενο το οποίο συζητήσαμε στην επιτροπή. Παρεμβάσεις για επιμέρους ρυθμίσεις υπήρξαν όπως και τροποποιήσεις. 
      ΓΕΩΡΓΙΟΣ ΣΑΛΑΓΚΟΥΔΗΣ: Κύριε Υπουργέ, διαγράψατε το άρθρο 24. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Εντάξει, στην προκειμένη περίπτωση είχαμε τις αγροτικές συνεταιριστικές οργανώσεις όπου -όπως σας είπα- έχει ψηφιστεί αλλού. Ποιο ήταν το θέμα; Άρα, λοιπόν, θα γίνει νέα έκθεση; Πότε το ξαναζήσατε αυτό στη Βουλή; Είναι δυνατόν; Εγώ τουλάχιστον, όσα χρόνια είμαι στο Κοινοβούλιο, δεν έχω ξαναδεί να βγαίνει νέα έκθεση, επειδή υπήρξε η διαγραφή ενός άρθρου, το οποίο έχει ψηφιστεί σε άλλο νομοσχέδιο. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ευχαριστούμε πολύ, κύριε Υπουργέ. Συνεχίστε, κύριε Σαλαγκούδη.
      ΓΕΩΡΓΙΟΣ ΣΑΛΑΓΚΟΥΔΗΣ: Διάβασα ακριβώς τον εσωτερικό κανονισμό λειτουργίας της Νομοτεχνικής Επιτροπής με απόφαση του Προέδρου της Βουλής. Σας διαβάζω, λοιπόν….
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Πάντως η Επιστημονική Επιτροπή μας επέδειξε….
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, κύριε Υπουργέ, τελείωσε η παρέμβασή σας.
      Κύριε Σαλαγκούδη, συνεχίστε απευθυνόμενος προς το Σώμα. 
      ΓΕΩΡΓΙΟΣ ΣΑΛΑΓΚΟΥΔΗΣ: Τι έκανε η επιτροπή, κύριε Υπουργέ; Πρώτον, αφαιρεί από το άρθρο 17 την παράγραφο ιβ΄, η οποία λέει: «Μπορεί να αναθέτει μέρος ή το σύνολο του ελέγχου των τυχερών παιχνιδιών σε εταιρείες με ειδική εμπειρία σε θέματα ελέγχου ύστερα από προκήρυξη διεθνούς διαγωνισμού». Υπό το βάρος των καταγγελιών και των δημοσιευμάτων σε εφημερίδες αφαιρέθη αυτή η παράγραφος.
      Στο άρθρο 18 αφαιρείται το εδάφιο που λέει: «Στο Σώμα Επιθεωρητών Τυχερών Παιχνιδιών μπορούν να συμπεριληφθούν με την ίδια ως άνω διαδικασία και ιδιώτες οι οποίοι για όσο χρονικό διάστημα ανήκουν στο Σώμα…». Δεν το αλλάξατε λοιπόν, κύριε Υπουργέ; Αυτές δεν είναι αλλαγές; 
      Η απόφαση λέει σαφώς ότι αν υπάρξουν αλλαγές –υπήρξε διαγραφή ενός άρθρου, υπάρχουν αλλαγές, υπάρχει και μία τρίτη αλλαγή- θα πρέπει να έρθει νέα έκθεση της νομοτεχνικής επιτροπής, όταν μάλιστα η έκθεση αναφέρει διατάξεις οι οποίες προσκρούουν στην αρχή της ισότητας και θα φθάσουμε εκεί για να πούμε ποιες είναι. Επομένως θέτει ερωτηματικά για το νομοσχέδιο. Δεν μπορεί λοιπόν να μη μας ξαναφέρει έκθεση η Νομοτεχνική Υπηρεσία της Βουλής, έστω και αν μας πει ότι είναι η ίδια και δεν έχει άλλες επιπλέον παρατηρήσεις. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Αλλά, κύριε συνάδελφε, η Επιστημονική Επιτροπή…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, σας παρακαλώ, έληξε το θέμα. Αφορά τώρα μία εσωτερική διαδικασία της Βουλής. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Μία πληροφόρηση, κυρία Πρόεδρε. Η ίδια η Επιστημονική Επιτροπή στο άρθρο 4 λέει «το άρθρο 24 σχετικά με τις αγροτικές συνεταιριστικές οργανώσεις να φύγει από το συγκεκριμένο νομοσχέδιο». Άρα υλοποιούμε ό,τι λέει η επιτροπή. Γιατί λέτε να ξαναέρθει η επιτροπή να μας πει ότι το βγάλαμε ορθώς; Δεν το καταλαβαίνω. Υλοποιήσαμε στην επιτροπή αυτό που μας είπε η Επιστημονική Επιτροπή. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο διάλογος τελείωσε. 
      Κύριε Σαλαγκούδη συνεχίστε, διότι διαφορετικά θα χάσετε το χρόνο σας. 
      ΓΕΩΡΓΙΟΣ ΣΑΛΑΓΚΟΥΔΗΣ: Κυρία Πρόεδρε, αντιλαμβάνομαι ότι εδώ έχουμε μία Κυβέρνηση η οποία είναι εθισμένη στο να περιφρονεί τους νόμους που η ίδια καθορίζει, τις αποφάσεις του Προέδρου της Βουλής τον οποίο η ίδια, με την πλειοψηφία της, εξέλεξε. Αν λειτουργούμε, λοιπόν, έτσι σαν Κυβέρνηση και είμαστε περήφανοι, ας συνεχίσουμε να είμαστε υπερήφανοι. 
      Έρχομαι, λοιπόν, και λέω ότι εδώ μέσα τουλάχιστον δεν πρέπει να κοροϊδευόμαστε, γιατί δεν ξέρω αν προσπαθούμε να κοροϊδέψουμε αλλήλους ή τελικά κοροϊδεύουμε από εδώ μέσα τον ελληνικό λαό που στην πραγματικότητα, όμως, με τη συντριπτική του πλειοψηφία κοροϊδεύει όλους εμάς. 
      Βέβαια η Κυβέρνηση αυτό το διάστημα βρίσκεται σε πλήρη σύγχυση. Σύγχυση στην ιδεολογία της. Δεν ξέρει αυτήν τη στιγμή με ποια ιδεολογία χαράσσει την πολιτική της. Σύγχυση στη διαρχία που αυτό το χρονικό διάστημα έχει και δεν ξέρει ποιο είναι το κέντρο της εξουσίας. Σύγχυση στις προγραμματικές εξαγγελίες. 
       Ο Πρωθυπουργός λέει ότι έχει χαράξει το πλαίσιο, ο προαλειφόμενος Πρόεδρος άλλα προγραμματικά εξαγγέλλει, τελείως έξω από το πλαίσιο που υποτίθεται ότι έχει χαράξει ο Πρωθυπουργός. Υπάρχει σύγχυση στην έννοια των ανεξάρτητων αρχών κι αυτό έχει σχέση μ’ αυτό που συζητάμε. Μας κάνουν εδώ δύο νομικά πρόσωπα δημοσίου δικαίου και μας τα ονομάζουν πότε διοικητικές αρχές, πότε δημόσιες αρχές, πότε ανεξάρτητες αρχές. Δεν έχουν κατανοήσει το νόημα της ανεξάρτητης αρχής, όπως και τις αρμοδιότητες της ανεξάρτητης αρχής, την οποία βέβαια ερμηνεύουν όπως θέλουν κάθε φορά. 
      Είσθε μία Κυβέρνηση που μοιάζει με καράβι που παραδέρνει ακυβέρνητο στα επικοινωνιακά κύματα. Δεν έχετε ένα σταθερό «μπούσουλα» και δεν ξέρετε προς τα πού κατευθύνεστε. Φοβάμαι πως αυτές τις μέρες, μέχρι την ημέρα των εκλογών, όσο κυβερνάτε, δημιουργείτε περισσότερα προβλήματα στον ελληνικό λαό. Εύχομαι να μη γίνουν πολύ μεγαλύτερα από αυτά που θα είναι εύκολο μεθαύριο να αντιμετωπίσουμε.
      Ας έλθουμε, όμως, στην επιτροπή για την ιδιωτική ασφάλιση. Είναι γεγονός ότι η ιδιωτική ασφάλιση στη χώρα μας έχει ένα πάρα πολύ μικρό ποσοστό του Ακαθάριστου Εγχώριου Προϊόντος, έχει πολύ μικρή σχετικά δραστηριότητα και πολύ απέχει από το μέσο όρο της Ευρωπαϊκής Ένωσης. Θα έλεγε κανείς ότι υπάρχει λαμπρό μέλλον και πράγματι υπάρχει. 
      Έλεγαν μέχρι τώρα και λένε, προσπαθώντας να δικαιολογήσουν το μικρό ποσοστό της οικονομικής δραστηριότητας της ιδιωτικής ασφάλισης στην Ελλάδα, ότι φταίει το ότι οι Έλληνες δεν έχουν αποκτήσει ασφαλιστική συνείδηση. Εγώ δεν νομίζω ότι φταίει αυτό. Φταίει το γεγονός ότι η αναξιοπιστία των ιδιωτικών ασφαλίσεων στην Ελλάδα δημιούργησε τη μειωμένη ασφαλιστική συνείδηση και αυτή η αναξιοπιστία οφειλόταν στο γεγονός ότι από τις κυβερνήσεις -ιδιαίτερα από τις τελευταίες- δεν υπήρχε η πολιτική βούληση να υπάρξει έλεγχος, ώστε οι ιδιωτικές ασφάλειες να είναι απόλυτα συνεπείς με τους καταναλωτές, απόλυτα συνεπείς με τα συμβόλαιά τους. 
      Δυστυχώς σήμερα φθάσαμε σε τραγική κατάσταση. Σήμερα, αν ρωτήσουμε όλους –έγιναν και δημοσιεύσεις- θα πουν ότι επτά ασφαλιστικές εταιρείες βρίσκονται στα πρόθυρα της κατάρρευσης, έχουν πλασματικά αποθεματικά, αδυνατούν ουσιαστικά να πληρώσουν τα συμβόλαια και τις ζημιές που έχουν ήδη και βάζουν στα αποθεματικά τους και αυτά τα οποία είναι επίδικα αυτήν τη στιγμή. Ο κύριος Υφυπουργός δε, αν πληροφορούμαι καλά, στους διαδρόμους έχει μιλήσει για δεκατέσσερις ασφαλιστικές εταιρείες και όχι για επτά. Αντιλαμβάνεσθε, λοιπόν, τους κινδύνους που αντιμετωπίζουν οι καταναλωτές σήμερα.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
      Χαίρομαι ιδιαίτερα που η εποπτική αρχή, η επιτροπή εν πάση περιπτώσει -γιατί δεν μπορούμε να τη λέμε αρχή- ευαισθητοποιήθηκε μετά το Εθνικό Συμβούλιο των Καταναλωτών και πρόσθεσε και έναν εκπρόσωπο των καταναλωτών. Αυτό ήταν στις προθέσεις μας, το είπαμε στην επιτροπή και θα επιμέναμε πάνω σ’ αυτό. Τώρα δεχόμαστε οπωσδήποτε τον εκπρόσωπο, όχι όμως με τη μείωση των εμπειρογνωμόνων. Οι εμπειρογνώμονες χρειάζονται και φυσικά δεν θα είναι εμπειρογνώμων ο καταναλωτής αλλά θα εκφράζει ακριβώς και θα προσπαθεί να προστατέψει τους καταναλωτές.
      Όμως υπάρχει και μια μεγάλη κατηγορία που δεν εκπροσωπείται και που θα έπρεπε να υπάρχει. Υπάρχουν τριάντα χιλιάδες διαμεσολαβούντες στην ιδιωτική ασφάλιση που πραγματικά εκτελούν έργο, όπως είναι οι πωλητές των ασφαλειών, οι πράκτορες, που είναι περίπου τριάντα χιλιάδες. Κύριε Υπουργέ, δεν θα έπρεπε οι διαμεσολαβούντες να έχουν και αυτοί τον εκπρόσωπό τους;
      Εγώ, λοιπόν, θα πρότεινα στη σύνθεση της επιτροπής να υπάρχουν οι δύο εμπειρογνώμονες, όπως υπήρχαν, να προστεθεί ένας όγδοος, ο εκπρόσωπος των καταναλωτών και να προστεθεί και ένατος, ένας εκπρόσωπος των διαμεσολαβούντων. 
      Ερχόμαστε τώρα στα διεθνή λογιστικά πρότυπα. Εδώ συμβαίνει το εξής και οφείλω να το καταδικάσω. Στην επιτροπή εισήχθη και σε νομοσχέδιο που υποστηρίζεται από τον Υπουργό Ανάπτυξης, ένα άλλο ακόμη νομοσχέδιο που είναι καθαρά του Υπουργείου Οικονομικών και το οποίο θα έπρεπε να συζητηθεί στην Επιτροπή Οικονομικών, αφού εκεί υπάρχουν λογιστές, φοροτέχνες και αυτοί που θα μπορούσαν να το επεξεργαστούν σωστά. Έρχεστε σήμερα και μας φέρνετε το άρθρο 13 που είναι αρμοδιότητας του Υπουργείου Οικονομικών με όλες αυτές τις ρυθμίσεις για τα λογιστικά πρότυπα, το άρθρο 14 που είναι επίσης του Υπουργείου Οικονομικών, το άρθρο 15 καθαρά του Υπουργείου Οικονομικών και το τρίτο κεφάλαιο που αφορά την επιτροπή εποπτείας και ελέγχου τυχερών παιγνιδιών και θέματα λειτουργίας καζίνο  που είναι αρμοδιότητας και αυτό του Υπουργείου Οικονομικών. Όσο για τις άλλες διατάξεις, ουσιαστικά εκτός από μια διάταξη  που αναφέρεται στα επιμελητήρια και στους πτωχεύσαντες και μη αποκατασταθέντες, δηλαδή το άρθρο 25, όλα τα άλλα είναι αρμοδιότητας του Υπουργείου Οικονομικών.
      Και αναρωτιέμαι: Γιατί να έλθει στο Υπουργείο Ανάπτυξης; Ακριβώς επειδή δεν υπήρχαν ειδικοί, για να ανακαλύψουν τι κρύβεται ίσως πίσω από όλα αυτά. Γιατί μας φέρνετε αυτό το νομοσχέδιο, κύριε Υπουργέ, αφού η Επιτροπή Οικονομικών έχει νομοσχέδιο;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Μα, δεν είναι δικό μας θέμα αυτό. Είναι τροποποίηση του ν. 2190 και υπάγεται στο Υπουργείο Ανάπτυξης, στη Γενική Γραμματεία Εμπορίου. Γιατί δεν μας τα είπατε αυτά στην επιτροπή; Πρώτη φορά ακούω ότι αμφισβητείτε το δικαίωμα να το συζητήσουμε. 
      ΓΕΩΡΓΙΟΣ ΣΑΛΑΓΚΟΥΔΗΣ: Μα, μόλις ξεκινήσαμε στην επιτροπή, αυτό το θέμα σας έθεσα. Σας είπα ότι δεν είμαστε η αρμόδια επιτροπή και από τεχνοκρατικής άποψης, για να μπορέσουμε να συζητήσουμε τέτοιου είδους νομοσχέδια. Έπρεπε να πάει στην Επιτροπή Οικονομικών, αν θέλουμε να κάνουμε σωστή επεξεργασία και να μπορέσετε και εσείς να βγάλετε ένα σωστό νομοσχέδιο, ώστε να μην έλθετε αύριο να το διορθώνετε, να μην προκαλέσετε τη μήνη και να μην ανακαλύψουν όζουσες οσμές από διάφορες παραγράφους που βάζετε μέσα και εμείς δεν ξέρουμε αν υπάρχουν μέσα, γιατί ακριβώς δεν έχουμε την αντίστοιχη συγκρότηση. 
      Αυτό στο οποίο θέλω να αναφερθώ, είναι ειδικά αυτή η τροποποίηση που κάνατε μετά την αντίδραση της ΕΣΗΕΑ. Δεν μπορώ να το βρω τώρα. Αν δεν το προσέξουμε…
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Μιλάτε για το άρθρο 135. 
      ΓΕΩΡΓΙΟΣ ΣΑΛΑΓΚΟΥΔΗΣ: Δεν μπορούμε να το δούμε τώρα, γιατί δεν έχουμε πολύ χρόνο. Θα το βρούμε μετά συνεργαζόμενοι, γιατί μας ενδιαφέρει πάρα πολύ. Δεν είναι δυνατόν να δημιουργήσουμε έτσι πρόβλημα στην ΕΣΗΕΑ, στο αγγελιόσημο και εν πάση περιπτώσει στο Ταμείο των Δημοσιογράφων. 
      Να έλθουμε τώρα στην εποπτεία και τον έλεγχο των τυχερών παιχνιδιών και στα θέματα λειτουργίας των καζίνο. Έτσι όπως το έχετε κάνει, κύριε Υπουργέ, βεβαίως αφαιρέσατε τον έλεγχο από τους ιδιώτες αλλά εμείς μιλάμε πλέον για ανεξάρτητες αρχές που πραγματικά θα μπορούν να ασκούν την εποπτεία που απαιτείται.
      Εδώ φυσικά ευτυχώς που αφαιρέσατε τον έλεγχο των ιδιωτών, γιατί μιλάμε για τα έσοδα του κράτους και φυσικά αυτό θα έδινε την ευκαιρία να δημιουργηθούν πάρα πολλά προβλήματα, που δεν θα ήθελα εδώ να τα αναφέρω και να τα χαρακτηρίσω.
      Θα έρθω τώρα στις τροπολογίες, μια και κατανάλωσα αρκετό χρόνο, όσον αφορά στη Νομοτεχνική Υπηρεσία. Θα σας πω πρώτα όσον αφορά στην τροπολογία που έχει σχέση με θέματα του Υπουργείου Οικονομίας και Οικονομικών, ότι μου κάνει κατάπληξη αλλά με βάζει και σε υποψία μετά τα τελευταία τεκταινόμενα. Όταν ο Υπουργός Οικονομίας και Οικονομικών έχει δικό του νομοσχέδιο, για ποιο λόγο φέρνει την τροπολογία αυτή σε νομοσχέδιο του Υπουργείου Ανάπτυξης; Λέει η εισηγητική έκθεση της τροπολογίας: «θέματα Υπουργείου Οικονομίας και Οικονομικών». Άντε να έλεγε: «θέματα Υπουργείου Οικονομίας και Οικονομικών και Ανάπτυξης». Να πω τότε, εντάξει. 
      Θα ήθελα, εν πάση περιπτώσει, να κάνω εδώ μία παρατήρηση και συγκεκριμένα στην παράγραφο 6. Λέει: «Η ισχύς των διατάξεων της παραγράφου 2 του άρθρου 31 του Κώδικα Φορολογικών Στοιχείων παρατείνεται για τις επιχειρήσεις των περιπτώσεων γ΄ και δ΄ της ίδιας παραγράφου μέχρι 31.12.2008». Γιατί να παρατείνεται μόνο σ’ αυτούς και να μη βάλετε εδώ και τις εξαγωγικές επιχειρήσεις που έχουμε τεράστιο πρόβλημα με τις εξαγωγές μας; Μάλιστα έχουμε φτάσει στο επικίνδυνο σημείο οι εξαγωγές μας να είναι μόνο το ? των εισαγωγών. Αν δεν είχαμε το ευρώ ως κοινό νόμισμα, σήμερα θα είχαμε συναλλαγματικό πρόβλημα. 
      Θα αναφερθώ τώρα στην τροπολογία για τα τουριστικά λεωφορεία. Τώρα, παραμονές εκλογών, το θυμηθήκατε; Και εν πάση περιπτώσει εάν, όπως λέτε, αυτά τα νομοσχέδια που φέρνετε είναι από δραστηριότητα, από επιτροπές και διάλογο που γίνεται για πάρα πολύ χρονικό διάστημα, γιατί δεν συμπεριλάβατε και σ’ αυτό και τις ρυθμίσεις για τα ταξί, δεδομένου ότι για τους Ολυμπιακούς Αγώνες χρειαζόμαστε πολύ πιο καλύτερα ταξί μια και είναι ένα πολύ σημαντικό μέσο μεταφοράς και ένα σημαντικό, θα έλεγε κανείς, διαφημιστικό μέρος του όλου τουριστικού κομματιού; Δεν μπορεί να υπάρχουν τέτοια ταξί στην Αθήνα που να είναι τριάντα και σαράντα ετών και να κυκλοφορούν. Γιατί δεν τους δίνετε κίνητρο τώρα, ενόψει Ολυμπιακών Αγώνων, αυτά να τα αντικαταστήσουν οπωσδήποτε με καινούργια;
      Έρχομαι εδώ στη ρύθμιση που κάνετε για τα τουριστικά λεωφορεία, για να σας πω ότι υπάρχει η ανακοίνωση της Πανελλήνιας Ομοσπονδίας Επιχειρήσεων Τουρισμού, η οποία μεταξύ άλλων λέει ότι «η τροπολογία απέχει σε βασικές αρχές από τα συμφωνηθέντα μεταξύ όλων των επαγγελματικών φορέων και του Υφυπουργού Ανάπτυξης, σε όλες τις συναντήσεις μας» και φωτογραφίζουν κάποιους ιδιοκτήτες τουριστικών λεωφορείων, που τα λεωφορεία τους εκτελούν έργο όχι τουριστικό αλλά άλλου είδους μεταφορές, οι οποίες δεν έχουν καμία σχέση με τον τουρισμό.
      Εν πάση περιπτώσει, έχω την αίσθηση ότι έτσι όπως νομοθετείτε, πρόχειρα και προσπαθείτε μέσα από ορισμένους τίτλους νομοσχεδίων να κρύψετε, για να χαθούν, άλλες διατάξεις που περιέχουν σκοπιμότητες είτε ρουσφετολογικές είτε εξυπηρέτησης και ορισμένων συμφερόντων, πρόκειται για τρόπο απαράδεκτο και σας λέμε ότι έχετε αποκλειστικά και μόνο την ευθύνη. Αφού αποφασίσαμε να απέχουμε από τις επιτροπές, θα ερχόμαστε εδώ, για να καταγγέλλουμε ό,τι μέσα σ’ αυτά τα πλαίσια της διαδικασίας άρον, άρον -που επιβάλλετε να έρχονται τα νομοσχέδια- υποπίπτει στην αντίληψή μας. 
      Σας ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Θέλει να κάνει μία μικρή παρέμβαση ο κύριος Υπουργός.
      Ορίστε, κύριε Υπουργέ.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Μία σύντομη παρατήρηση. 
      Θα ήθελα να απαντήσω στον κύριο συνάδελφο ότι βέβαια είναι δικαίωμά τους να επιλέξουν την τακτική την οποία θα ακολουθήσουν για τη συζήτηση των νομοσχεδίων. Αλλά από τη στιγμή που συζητούμε με όλες τις διαδικασίες ένα σχέδιο νόμου τόσο στην επιτροπή όσο και στην Ολομέλεια, ορισμένα πράγματα δεν μπορεί να υποστηρίζονται, γιατί δεν ευσταθούν. 
      Και η κριτική ότι δήθεν συζητήσανε ένα σχέδιο νόμου το οποίο δεν έχει σχέση με την επιτροπή, επιτρέψτε μου να πω ότι είναι εκτός πραγματικότητας. Οι ρυθμίσεις για τις επιχειρήσεις του ν. 2190 είναι αποκλειστική αρμοδιότητα του Υπουργείου Ανάπτυξης. Επομένως κάθε τι που έχει να κάνει με αλλαγή του ν. 2190 για τις επιχειρήσεις, συζητείται στη δική μας επιτροπή. Έτσι συζητήθηκε και στην επιτροπή πριν έρθει στην Ολομέλεια. Και εκεί λυπούμαι αλλά από κανένα δεν άκουσα παρατήρηση γι’ αυτό το θέμα. Εσείς υποστηρίζετε ότι το είπατε. Εν πάση περιπτώσει δεν έγινε θέμα συζήτησης  εάν και κατά πόσο μπορούμε να συζητήσουμε ή όχι τις ρυθμίσεις αυτές στο πλαίσιο της επιτροπής. 
      Εν πάση περιπτώσει σημασία έχει ότι όχι μόνο συζητήσαμε, σημασία έχει ότι έγινε διεξοδική συζήτηση επί των ρυθμίσεων αλλά επιπλέον λάβαμε υπόψη μας και την έκθεση της Επιστημονικής Επιτροπής της Βουλής την οποία είχαμε στα χέρια μας και η οποία εισηγείται πράγματι μετά από παρατηρήσεις στα κεφάλαια Α΄, Β΄ και Γ΄. Σχετικά με το κεφάλαιο Δ΄ εισηγείται για τις αγροτικές συνεταιριστικές οργανώσεις και η ρύθμιση την οποία εισηγούμαστε, πιθανώς να δημιουργήσει αντίφαση με το συγκεκριμένο άρθρο του Συντάγματος. Και για το λόγο αυτό εμείς την αποσύραμε στην επιτροπή ήδη. Το γεγονός του να αποσύρεις μια συγκεκριμένη ρύθμιση μετά από υπόδειξη της Επιστημονικής Επιτροπής, νομίζω ότι είναι συνεπέστατη κοινοβουλευτική δραστηριότητα. Δεν υπάρχει κανένας λόγος να δημιουργείται οιαδήποτε εντύπωση. Επομένως και η κριτική πάνω σ’ αυτό το θέμα δεν στέκεται.
      Από ΄κεί και πέρα θα ήθελα να πω, κύριοι συνάδελφοι, για τις ορθές διατυπώσεις που έκανα σχετικά με τη δημοσιοποίηση των εθνικών λογιστικών προτύπων των επιχειρήσεων και των ισολογισμών των εταιρειών που θα χρησιμοποιούν τα εθνικά λογιστικά πρότυπα, ότι γίνεται σαφές ότι αποτελεί μια επιπρόσθετη καταχώρηση πέραν της πάγιας δημοσιοποίησης μέσω του Τύπου, έτσι ώστε να μη δημιουργείται καμία παρεξήγηση στο σημείο αυτό. 
      Και επιπλέον θα ήθελα να πω ότι όσον αφορά στο τρίτο κεφάλαιο για την επιτροπή εποπτείας και ελέγχου των τυχερών παιχνιδιών, έκανα τις διατυπώσεις με σαφή τρόπο. Ελπίζω στα Πρακτικά να έχουν γραφτεί όπως ακριβώς τόνισα την ορθή διατύπωση των συγκεκριμένων δύο σημείων, έτσι ώστε και ο ιδιωτικός τομέας να μη συμμετέχει. Εξ’ άλλου το είχαμε συζητήσει και στην επιτροπή αυτό και είχαμε συμφωνήσει. Γι’ αυτόν ακριβώς το λόγο, κύριε Πρόεδρε, νομίζω ότι οι απαντήσεις μάς δίνουν το δικαίωμα να ζητήσουμε την υποστήριξη και την ψήφιση από τη Βουλή του σχετικού σχεδίου νόμου που έχουμε καταθέσει.
      Ευχαριστώ.
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, αν συμφωνεί το Σώμα, παρακαλώ να έχω το λόγο για δύο λεπτά, γιατί υπάρχει μια ασάφεια.
      ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Κεδίκογλου, συμφωνεί το Σώμα να έχετε το λόγο για δύο λεπτά.
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, υπάρχει μια τροπολογία, η με γενικό αριθμό 2223 και ειδικό 151. Σαφής η τροπολογία, κύριε Υπουργέ, που φέρετε, είναι μια πρωτοβουλία που πράττει εντελώς άλλα από εκείνα που λέει. Πρώτον, αυτή η παράγραφος 6 με την οποία υπάρχει δυνατότητα έκπτωσης δαπανών χωρίς δικαιολογητικά στην εποχή της πληροφορικής όταν μιλάμε για κυνήγι της φοροδιαφυγής νομίζω ότι είναι και είμαστε εκτός πραγματικότητας. Γιατί χωρίς δικαιολογητικά; Σήμερα οι πάντες, στο τελευταίο περίπτερο, κόβουν δελτία με αριθμομηχανές.  Θέλετε να τοποθετηθούν στα ταξί αριθμομηχανές και εδώ μου λέτε χωρίς δικαιολογητικά; 
      Το δεύτερο και κυριότερο είναι που εμφανίζεται η παράγραφος 7 που λέτε ότι μειώνεται ο φόρος. Θα συνέβαινε αυτό, κύριε Υπουργέ, εάν ο φόρος έμπαινε επί του τιμολογίου όπως ο Φ.Π.Α.. Δηλαδή εγώ έχω συμφωνήσει να πάρω εκατό δραχμές για τη διαφήμιση και από κάτω φόρος διαφημίσεως 30% και μειώνεται σε 25. Δε γίνεται αυτό. Υπάρχει ενιαίο τιμολόγιο, στο οποίο περιλαμβάνεται ο φόρος. 
Συνεπώς αυτήν τη διαφορά θα την καρπωθεί η επιχείρηση, το κανάλι, η διαφημίζουσα. 
      Κάνουμε, λοιπόν, όσα κάνουμε εδώ αυτή την περίοδο, όχι όμως τέτοια πράγματα και προπαντός όχι να βαρύνεται ο Υπουργός Ανάπτυξης –προσέξτε με!- για πράξεις του Υπουργείου Οικονομικών. Να έρθει εδώ ο κύριος αυτός, ο οποίος έχει γεμίσει σκάνδαλα την Αίθουσα αυτή. Φτάσαμε στο σημείο να υπάρχει εδώ κομπίνα μεταξύ του μυστακοφόρου Υφυπουργού και κάποιων επιχειρήσεων. Δεν μπορεί να χρεώνεται ο Υπουργός Ανάπτυξης, ο οποίος έχει και μία πολιτική ιστορία, με τέτοιες διατάξεις.
      Σας παρακαλώ πάρα πολύ από τη μία να αποσύρετε την παράγραφο για τις δαπάνες χωρίς δικαιολογητικά και από την άλλη να βάλετε ότι αυτό το ποσοστό του φόρου προστίθεται επί του τιμολογίου, όπως ο ΦΠΑ οπότε μάλιστα, είναι έκπτωση και την ωφελείται ο καταναλωτής.
      ΝΙΚΟΛΑΟΣ ΓΚΑΤΖΗΣ: Αφαιρείται αυτό.
      ΒΑΣΙΛΗΣ ΚΕΔΙΚΟΓΛΟΥ: Όχι στο τέλος προστίθεται. Δεν αφαιρείται. Προστίθεται.
      Ευχαριστώ, κύριε Πρόεδρε.
    ΠΡΟΕΔΡΕΥΩΝ (Κωνσταντίνος Βρεττός): O Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Γκατζής έχει το λόγο.
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
      Κύριε Υπουργέ, εμείς θα θέλαμε να κάνουμε σαφές για τα λογιστικά πρότυπα και σε σχέση με τους ισολογισμούς, αν θα δημοσιεύονται ή όχι, ότι είτε εφαρμόζονται είτε όχι τα λογιστικά πρότυπα, είτε οι επιχειρήσεις αυτές είναι εισηγμένες στο Χρηματιστήριο Αθηνών είτε όχι, πρέπει όλων αυτών των επιχειρήσεων -που με βάση το ν. 2190 υποχρεούνται σε δημόσια παρουσίαση των ισολογισμών- οι ισολογισμοί υποχρεωτικά να δημοσιεύονται στις εφημερίδες. Το αναφέρετε εκεί αλλά το μπλέκετε λίγο με την παραπάνω, την 1β΄, που δεν ξέρουμε πώς ακριβώς αυτό θα διερμηνευτεί.
      Έρχομαι, κύριε Πρόεδρε, στις τροπολογίες επειδή είπε ο κύριος Υπουργός ότι την κάνουμε δεκτή.
      Όχι, κύριε Υπουργέ. Όσον αφορά στα τουριστικά λεωφορεία, επειδή ζητάτε εξουσιοδότηση για να εκδώσετε υπουργική απόφαση με βάση την οποία θα καθορίσετε τις προϋποθέσεις και τους όρους για την επιχορήγηση των τουριστικών λεωφορείων και επειδή από τη μέχρι τώρα πολιτική της Κυβέρνησης ξέρουμε ποιους ευνοεί –ευνοεί τους μεγαλοσχήμονες- φοβούμαστε ότι μέσα σ΄ αυτή δεν θα συμπεριληφθούν οι μικροί οι οποίοι είναι θύματα σήμερα της πίεσης των μεγάλων συμφερόντων και των εταιρειών, που γίνεται και στο χώρο αυτό. Δεν σας εξουσιοδοτούμε εν λευκώ.
      Να έρθουμε τώρα στην τροπολογία με γενικό αριθμό 2223, την οποία η Νέα Δημοκρατία την έκανε κατά το κοινώς «γαργάρα». Δεν αναφέρθηκε ουσιαστικά καθόλου, γιατί βρίσκεται μέσα στο κύκλωμα του δικομματισμού με τα διαπλεκόμενα των καναλιών και των συγκροτημάτων των εφημερίδων. Ως εκ τούτου, λοιπόν, δεν αναφέρθηκε καθόλου, ούτε την ενόχλησαν αυτές οι μεγάλες φοροαπαλλαγές που γίνονται και τα προνόμια που δίνονται στα κανάλια και στα συγκροτήματα του Τύπου.
      Κύριε Υπουργέ, δεν φτάνει να βγαίνει ο κ. Παπανδρέου και να μιλάει για νέο ήθος. Εδώ δημιουργείται ένα δεύτερο σκάνδαλο, θα έλεγα, το οποίο…
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ποιο είναι αυτό;
     ΝΙΚΟΛΑΟΣ ΓΚΑΤΖΗΣ: Αυτό εδώ με τις εφημερίδες και τα κανάλια.
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Για εξηγήστε μας λίγο.
     ΝΙΚΟΛΑΟΣ ΓΚΑΤΖΗΣ: Βεβαίως θα σας εξηγήσω.
     Εγώ δεν μπόρεσα να αποτιμήσω την απώλεια των εσόδων αλλά την κάνει η έκθεση του Γενικού Λογιστηρίου του Κράτους. Όταν, λοιπόν, μόνο για το 2004 θα έχουμε περίπου 12,5 εκατομμύρια ευρώ απώλεια εσόδων, τα οποία θα πάνε υπέρ των μεγάλων καναλιών και των συγκροτημάτων των εφημερίδων, δεν είναι αυτό ένα σκάνδαλο και μάλιστα όταν αυτό το τραβάτε μέχρι το 2008 και αυξάνετε ακόμα παραπέρα τις φοροαπαλλαγές, όταν τους απαλλάσσετε και τους κάνετε έκπτωση σε στοιχεία χωρίς δικαιολογητικά, τους απαλλάσσετε με μεγάλα, σοβαρά ποσά και δεν τηρούν ούτε τα βιβλία του Κώδικα Βιβλίων και Στοιχείων, όταν λέτε ότι από  την 1η Ιανουαρίου του 2004 τους κάνετε έκπτωση 25% και από 1η Ιανουαρίου άλλο ένα 20% και ο ειδικός φόρος πηγαίνει στο 20% από 30% που ισχύει μέχρι σήμερα;
     Και τι λέει το Λογιστήριο του Κράτους; Ότι για την πρώτη περίπτωση θα είναι 2.800.000 ευρώ και για τη δεύτερη 9.500.000 ευρώ. Αν το αναλύσετε σε δισεκατομμύρια δραχμές, πείτε μου εσείς πόσο είναι.
      Δεν μπορεί να φέρνετε τέτοιες τροποποιήσεις, τέτοιες τροπολογίες τελευταία  ημέρα των εκλογών και –κατά την άποψή μας- να κάνετε αυτήν ακριβώς την παρουσίαση που κάνουν τα μεγάλα κανάλια στις περιοδείες των Αρχηγών των δύο  μεγάλων κομμάτων,  ο άλλος δεν έγινε ακόμα Αρχηγός, προαλείφεται βέβαια. Αυτό έρχεται να συμψηφιστεί με φοροαπαλλαγές, οι οποίες αντιστοίχως -για να συμπεριληφθεί μέσα στον προϋπολογισμό η απώλεια αυτή- θα μεταφερθούν στα μεσαία και φτωχά λαϊκά στρώματα. 
      Έρχεστε, λοιπόν, και μας μιλάτε για ήθος της νέας πολιτικής και έρχεστε τελευταία στιγμή, παραμονές εκλογών και βάζετε 12 δισεκατομμύρια 300 χιλιάδες ευρώ χάρη στα μεγάλα κανάλια και στις εφημερίδες και το θεωρείτε μάλιστα φυσικό;
      Είπατε ότι συμφωνήσατε με τον Υπουργό Εθνικής Οικονομίας και το φέρνετε. Μα, δεν λέμε ότι είναι προσωπικό δικό σας, μιλάμε για την Κυβέρνηση, για το πώς διαχειρίζεται το δημόσιο χρήμα, μιλάμε για το ρόλο που παίζει σήμερα ο δικομματισμός και είναι ένα ακόμα παράδειγμα για να δει ο ελληνικός λαός πώς διαχειρίζεστε και εσείς και με την ανοχή της Νέας Δημοκρατίας, η οποία κουβέντα δεν έβγαλε για αυτό το θέμα και πως χαρίζετε δισεκατομμύρια δραχμές του ελληνικού λαού στα κανάλια αυτά για να σας εξυπηρετούν καλύτερα.
      Κύριε Πρόεδρε, όπως είπα και προηγούμενα, όλες αυτές οι διατάξεις ένα σκοπό έχουν, να εξυπηρετήσουν ουσιαστικά τα μεγάλα συμφέροντα. Είναι μέσα στην πολιτική των αναδιαρθρώσεων που ασκούν και τα δύο κόμματα, στην πολιτική της ΟΝΕ, η οποία θέλει ουσιαστικά ακόμα πιο ισχυρά και επικερδή μεγάλα μονοπώλια, ντόπια και ξένα.
      Καταψηφίζουμε και αυτές τις τροπολογίες που έχουν έρθει. Ζητάμε μάλιστα η με αριθμό 2223 να αποσυρθεί, γιατί είναι πρόκληση. Είναι πρόκληση και κοινωνικό σκάνδαλο, θα έλεγα, για να μην πω οικονομικό. 
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Υπουργός.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Άκουσα πρωτοφανείς, αυθαίρετες παρατηρήσεις και αυθαίρετα συμπεράσματα από τον κύριο συνάδελφο. Λυπούμαι. Παρατηρήσεις αυθαίρετες και συμπεράσματα αυθαίρετα. Δεν στηρίζονται σε πραγματικά δεδομένα, τα διαστρεβλώνετε μάλιστα.
      ΝΙΚΟΛΑΟΣ ΓΚΑΤΖΗΣ: Όχι αυθαίρετα.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Σας παρακαλώ. Δεν κατάλαβα, δηλαδή, από τη στιγμή που σε ισχύουσες διατάξεις, οι οποίες εφαρμόζονται για χρόνια, δίνουμε μια παράταση δύο, τριών ετών, αυτό το θεωρείτε σκάνδαλο; Από πού και ως πού; Τόσα χρόνια που εφαρμοζόταν, δεν ήταν πρόβλημα; Και φτάνετε στο σημείο να χρησιμοποιείτε τέτοιους χαρακτηρισμούς. Λυπούμαι πάρα πολύ.
      Με συγχωρείτε πάρα πολύ, κύριε Πρόεδρε, αλλά έγινε σαφές ότι η τροπολογία αυτή δεν έχει καμία σχέση με αυτά τα οποία είπε προηγουμένως η κυρία συνάδελφος και συζητήθηκαν στην Επιτροπή Οικονομικών μετά από εισήγηση του κ. Φωτιάδη. Είναι τελείως διαφορετική η ρύθμιση. Για πρώτη φορά έρχεται. Ήρθε, αν θέλετε, καθυστερημένα διότι βρίσκεται εδώ και πολύ καιρό να περνά από το ένα Υπουργείο στο άλλο μέχρι να τύχει της ειδικής έγκρισης, για να έχει όλα τα σχετικά. Τι κάνει αυτή η τροπολογία; Παρατείνεται και για τη χρήση 2004 η φορολόγηση των εκμεταλλευτών φορτηγών αυτοκινήτων δημόσιας χρήσης με τα κατ’ αποκοπή ποσά φόρου. Λοιπόν, ποιο είναι το πρόβλημα; Σας ενοχλεί αυτό;
      Εν συνεχεία, εντάσσεται από 1.1.2004 σε δεύτερη κατηγορία βιβλίων και ο πρατηριούχος χονδρικής πώλησης καπνοβιομηχανικών προϊόντων, ανεξάρτητα από το ύψος των ακαθαρίστων εσόδων. Δεν κατάλαβα, σας ενοχλεί αυτό; Είστε ενάντια σ΄ αυτούς τους ανθρώπους; Δεν το καταλαβαίνω. Είναι υπέρ τους. Ρυθμίζεται ευνοϊκά.
      Τρίτον, παρατείνεται μέχρι 31.12.2008 η δυνατότητα έκπτωσης δαπανών χωρίς δικαιολογητικά από τα ακαθάριστα έσοδα της επιχείρησης έκδοσης εφημερίδων, περιοδικών, ραδιοφωνίας, τηλεόρασης για τις δαπάνες που πραγματοποιούν και δεν είναι δυνατή λόγω της φύσης τους η λήψη των δικαιολογητικών που προβλέπονται από τις διατάξεις του κοινού κώδικα. Αυτή είναι μια πρακτική που εφαρμόζεται για χρόνια, απλά παρατείνεται. Δεν κατάλαβα, λοιπόν, ποιο είναι το πρόβλημα. Αυτό θεωρείται σκάνδαλο, εφόσον εφαρμόζεται ήδη από χρόνια η διάταξη; 
      Και μετά μέμφεστε τον ένα ή τον άλλο που δεν μίλησε. Δεν μίλησαν γιατί ορθώς αντιλαμβάνονται. Δεν επιχειρούν να κάνουν λαϊκισμό αυτήν τη στιγμή, διαστρεβλώνοντας την πραγματικότητα. Γνωρίζουν ποια είναι η πράξη. Επεκτείνεται μια ρύθμιση που ισχύει εδώ και χρόνια. 
      Για το άλλο που είπατε: Ήταν εντυπωσιακό. Με το επτά, που αναφέρατε, μειώνεται σταδιακά ο ιδιωτικός φόρος των διαφημίσεων. Δεν θέλουμε εμείς να μειωθεί ο φόρος των διαφημίσεων; Μειώνεται το κόστος της διαφήμισης έτσι. Για τα ελληνικά προϊόντα που θέλουν να κάνουν διαφήμιση, μειώνεται το κόστος της διαφήμισης, άρα γίνονται πιο ανταγωνιστικά. Εάν αυτό δημιουργεί μια μείωση εσόδων στο δημόσιο, αυτό δεν μπορείτε να το θεωρήσετε ως σκάνδαλο. Είναι μία ευνοϊκή μεταχείριση, με την οποία στηρίζουμε την ανταγωνιστικότητα των επιχειρήσεων.
      Να λοιπόν γιατί, κύριε Πρόεδρε, νομίζω ότι δεν υπάρχει κανένα πρόβλημα μ’ αυτήν την τροπολογία. Μάλλον παρασύρθηκε ο συνάδελφος. Εκείνο που έχει σημασία, είναι ότι μπορούμε να πάρουμε θέση επ΄ αυτών χωρίς να υπάρχει κανένα πρόβλημα.
      Ευχαριστώ πολύ.
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, μπορώ να έχω το λόγο για ένα λεπτό;
      ΠΡΟΕΔΡΕΥΩΝ (Κωνσταντίνος Βρεττός): Έχετε το λόγο, κύριε Γκατζή.
      ΝΙΚΟΛΑΟΣ ΓΚΑΤΖΗΣ: Κύριε Υπουργέ, το ότι μέχρι σήμερα είχατε αυτήν την ιδιαίτερη μεταχείριση από τα κανάλια και από τις μεγάλες εφημερίδες, δεν σημαίνει ότι πρέπει να παραταθεί –αν και έληξε- η προθεσμία τους και να το πάτε μέχρι το 2008.
      Τι σημαίνει αυτό; Όταν το πάτε μέχρι το 2008 και μόνο γι’ αυτήν την περίπτωση, έχουμε φοροαπαλλαγές 2.800.000 ευρώ. Γι’ αυτό δεν μιλάει και η Νέα Δημοκρατία, όχι γιατί κατανοεί ότι είναι συνέχεια μίας πρακτικής. Βεβαίως είναι συνέχεια μιας πρακτικής. Εμείς λέμε ότι πρέπει να σταματήσει αυτή η πρακτική, ότι πρέπει να πληρώνουν, ότι δεν πρέπει να χαρίζετε κατ’ έτος 2.800.000 ευρώ μόνο στα μεγάλα κανάλια και στις εφημερίδες. Γι’ αυτό έχετε και αυτήν την εξυπηρέτηση από τα κανάλια. Είναι ανταποδοτικό. 
      Γιατί, δηλαδή, δεν πρέπει να πληρώνουν; Γιατί έρχεστε και επιβάλλετε τελικά όλα τα άλλα μέτρα; Σας έπιασε τώρα η φιλοφορολογική σας πολιτική και δήθεν απαλλάσσετε όλους τους άλλους μ’ αυτά τα ποσά, τα οποία παρατείνετε;
      Είναι χαριστική πέρα για πέρα, κύριε Πρόεδρε. Και δεν είναι μόνο χαριστική. Είναι και πληρωμές γραμματίων.
      ΠΡΟΕΔΡΕΥΩΝ (Κωνσταντίνος Βρεττός): Είναι ευχάριστο το ότι συζητούν τις τροπολογίες όλοι οι Κοινοβουλευτικοί Εκπρόσωποι εδώ. Καλό είναι αυτό, γιατί αυτό δεν συνέβη σε προηγούμενες περιπτώσεις.
      ΠΑΝΑΓΙΩΤΗΣ ΛΑΦΑΖΑΝΗΣ: Μετά από μεθόδευση.
      ΠΡΟΕΔΡΕΥΩΝ (Κωνσταντίνος Βρεττός): Να είστε παρόντες όλοι, παρακαλώ και να παίρνετε το λόγο και να βλέπετε τι γίνεται, ποιος καταθέτει, τι κατατίθεται και τι όχι και να τα διαβάζετε αμέσως. Έχουμε όλοι ευθύνη εδώ. Οι πάντες έχουμε ευθύνη γι’ αυτά που συμβαίνουν.
      ΠΑΝΑΓΙΩΤΗΣ ΛΑΦΑΖΑΝΗΣ: Τις τροπολογίες τις φέρνουν εξ αρχής.
      ΠΡΟΕΔΡΕΥΩΝ (Κωνσταντίνος Βρεττός): Εξ αρχής. Την άλλη φορά με τον κ. Πάχτα κατατέθηκε η τροπολογία και κανείς δεν σηκώθηκε να πει: «Τι γίνεται μ’ αυτήν την τροπολογία;». Κανείς από σας. Πρέπει, λοιπόν, να είμαστε όλοι συνεπείς.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην Έκθεση Παιδικής Ζωγραφικής μαθητών από την Κρήτη, στο Περιστύλιο της Βουλής, εβδομήντα έξι μαθητές και τέσσερις συνοδοί-καθηγητές από το Παπαστράτειο Γυμνάσιο Αγρινίου.
      Η Βουλή τους καλωσορίζει.
      (Χειροκροτήματα από όλες τις πτέρυγες)
      Το λόγο έχει ο κ. Τσίπρας.
      ΒΑΣΙΛΗΣ ΤΣΙΠΡΑΣ: Κύριε Πρόεδρε, διατύπωσα τους λόγους για τους οποίους τήρησα αρνητική στάση, το κόμμα της Νέας Δημοκρατίας τήρησε αρνητική στάση. Δεν θα επανέλθω επί αυτών και δεν πρόκειται ασφαλώς ν’ αλλάξω άποψη. Ο λόγος που με οδηγεί σ’ αυτήν τη δευτερολογία είναι ένας. Είναι λόγος γενικής αρχής: Είπα και χθες ότι όλοι όσοι υπάρχουν εδώ μέσα εξ αφορμής συζητήσεως άλλου, νόμου έχουμε –κι εσείς, κύριοι της Κυβέρνησης, περισσότερο από μας- ιερό καθήκον για την περιφρούρηση της αξιοπρέπειας του Κοινοβουλίου.
      Το Κοινοβούλιο δεν προάγεται. Και η εκτίμηση, η οποία δυστυχώς υπάρχει στον κόσμο, δεν μεταβάλλεται όταν ένα λεπτό πριν μου δώσετε το λόγο -στον εισηγητή – μου δίνονται οι τροπολογίες, μου δίνονται οι προσθήκες, οι οποίες έχουν ως περιεχόμενο παραπομπή σε νόμους. Εξανέστη ο κ. Τσοχατζόπουλος όταν του είπα ότι δεν έχω μαζί μου τη βιβλιοθήκη για να κοιτάξω, όταν μου λέτε «η παράγραφος τάδε του νόμου τάδε μεταβάλλεται ή ισχύει ή παρατείνεται η προθεσμία της».
Δεν έχω αυτήν τη δυνατότητα. Και δεν θέλω να πέσω θύμα κάποιας συμπτώσεως σαν αυτήν που προηγήθηκε με το Πόρτο-Καρράς. Όλα αυτά δεν είναι θέματα των προσώπων τα οποία ενεπλάκησαν. Είναι θέματα κύρους του Κοινοβουλίου και της πολιτικής.
      Όσον αφορά στο νομοσχέδιο, για να διατηρήσουμε το κύρος και τη σοβαρότητά μας, τη νομική ευπρέπειά μας, δεν έχει σημασία αν είναι ή δεν είναι ανεξάρτητη αρχή αλλά δεν μπορούμε να παραποιούμε τις έννοιες που ορίζονται από το Σύνταγμα. Και το Σύνταγμα αυτό, πριν από ενάμισι έτος τούτο το Κοινοβούλιο το ψήφισε.
      Επανέλαβε από του Βήματος της Βουλής ο κ. Τσοχατζόπουλος ότι πρόκειται περί ανεξαρτήτων αρχών. Είμαι αντίθετος για τους λόγους που είπα αλλά δεν έχει σημασία αν θα είναι ανεξάρτητες αρχές ή θα είναι απλώς νομικά πρόσωπα δημοσίου δικαίου. Ακούστε, όμως, τι λέτε στο νομοσχέδιό σας: Τα μέλη της επιτροπής αυτής διορίζονται από τον Υπουργό Οικονομικών. Αυτός ανακαλεί και το διορισμό τους και σ’ αυτόν υπάγεται και η εποπτεία. Ο Υπουργός Οικονομικών διορίζει τα μέλη της επιτροπής αυτής, η οποία αποκαλείται ανεξάρτητη. Για να δούμε το Σύνταγμα τι λέει: Το άρθρο 101α΄ του Συντάγματος στις παραγράφους 2 και 3 αναφέρει ότι τα μέλη των ανεξαρτήτων αρχών διορίζονται σε Διάσκεψη των Προέδρων της Βουλής ομόφωνα, ει δυνατόν και πάντως κατά τη μεγίστη πλειοψηφία. 
      Ε, αν το θέλετε ανεξάρτητη αρχή, παραβιάζετε τότε το Σύνταγμα. Και τα λέω αυτά για να τα ακούει και ο ελληνικός λαός για να δει πώς περνούν από τούτο το Κοινοβούλιο διατάξεις τόσο σοβαρές. Διατάξεις  οι οποίες ανατρέπουν καθεστώς το οποίο ισχύει από τότε που δημιουργήθηκε ο θεσμός της ιδιωτικής ασφάλειας ή του ελέγχου των καζίνο στη συνέχεια. 
      Αυτό κρατείστε το όπως θέλετε ή βαπτίστε το όπως θέλετε. Όμως λόγοι νομικής συνειδήσεως δεν μου επιτρέπουν να πω «ναι, κύριε, συναινώ σ΄ αυτό που λέτε και το Σύνταγμα δεν με ενδιαφέρει». Γιατί και εγώ ήμουν εδώ και εγώ υποστήριξα τις διατάξεις του Συντάγματος και εγώ ψήφισα σε άλλες υπέρ και σε άλλες κατά.
      Όσον αφορά στο άρθρο 5 που ορίζονται τα μέλη –που δεν θα έπρεπε να έχουμε μεγάλη διαφορά- στην επιτροπή απορρίψατε την πρότασή μας. Γιατί αυτοί οι διαμεσολαβούντες αποκλείονται από τη διοίκηση; Τι μας έχουν κάνει; Ή αν αντί επτά, γίνουν εννέα τα μέλη θα πέσει έξω ο προϋπολογισμός του κράτους;
      Επίσης να κάνω μία γενικότερη παρατήρηση να κάνω για λόγους συνειδήσεως. Δεν είμαι ποτέ υπέρ της εν λευκώ εξουσιοδοτήσεως των Υπουργών από μέρους του Κοινοβουλίου για την έκδοση γενικών μεγάλου οικονομικού ενδιαφέροντος  κανονιστικών αποφάσεων. Και στη συγκεκριμένη περίπτωση έχουμε κανονιστικές αποφάσεις με τις οποίες ο Υπουργός ή οι Υπουργοί θα καθορίζουν τις αμοιβές των μελών της επιτροπής κατά παρέκκλιση των κειμένων διατάξεων.
      Μου είπατε προχθές για την πρόσληψη προσωπικού, κύριε Υπουργέ, για να παρακάμψουμε το ΑΣΕΠ. Μα, το ΑΣΕΠ είναι ανεξάρτητη αρχή η οποία έχει κατοχυρωθεί συνταγματικά. Δηλαδή θα υπάρχει το ΑΣΕΠ εκεί αλλά θα βρίσκουμε τρόπους για να το παρακάμπτουμε; Ή πρέπει να υπάρχει μία αρχή ή πρέπει να υπάρχει ένα σύστημα προσλήψεως των υπαλλήλων ή πρέπει να το καταργήσουμε. Δεν πρέπει να βρίσκουμε τέτοιους τρόπους, γιατί αυτό σημαίνει –ας μου επιτραπεί η λαϊκή έκφραση- «κατεργαριά». Με κατεργαριά προσπαθούμε να παρακάμψουμε θεσμούς συνταγματικά κατοχυρωμένους.
      Έρχομαι στις δύο τροπολογίες. Είπα από την αρχή ότι δεν τις ψηφίζω, δεν τις πιάνω στα χέρια μου, όταν μου δίνονται την ώρα που ανεβαίνω στο Βήμα να κάνω την εισήγησή μου. Με τέτοια βιασύνη έγινε και αυτό με το οποίο σήμερα ασχολείται το πανελλήνιο. Δεν βρίσκουμε τίποτε άλλο στα κανάλια από φιλολογικές συζητήσεις για το τι έγινε με τους εννέα συναδέλφους. Προπαντός για τον τρόπο με τον οποίο έρχονται οι τροπολογίες και δίδονται στα χέρια των Βουλευτών, νομίζω ότι απαιτείται στοιχειώδης σεβασμός στο Κοινοβούλιο.
      Και είναι δική μας υποχρέωση αυτή, να μην προβαίνουμε σε τέτοιες πράξεις πανικού, όπως κάνει ο πτωχός έμπορος στην ύποπτη περίοδο. Υπάρχει στο πτωχευτικό δίκαιο μία περίοδος προπτωχευτική, που λέγεται «ύποπτη περίοδος». Επειδή είναι προεκλογική η περίοδος, ας μην τρέξουμε να εξοφλήσουμε όποια γραμμάτια ή όποιες υποσχέσεις έχουμε ενόψει των εκλογών, κρατούντες ομήρους μερικούς εκ των Βουλευτών. Μη μου πείτε ότι εκφράζεται η πλειοψηφία του Κοινοβουλίου στους νόμους, που ψηφίζονται αυτές τις μέρες. Οι περισσότεροι των συναδέλφων βρίσκονται στα βουνά και στα λαγκάδια αναζητούντες ψήφους.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Με την άδεια του Σώματος, ο κ. Λαφαζάνης έχει το λόγο για ένα λεπτό.
      ΠΑΝΑΓΙΩΤΗΣ ΛΑΦΑΖΑΝΗΣ:  Ευχαριστώ, Κύριε Πρόεδρε.
      Παίρνω το λόγο για να εκφράσουμε τη διαφωνία μας σε σειρά τροπολογιών οι οποίες ήρθαν την τελευταία στιγμή στην Ολομέλεια, αλλά και για να αναφερθώ ιδιαίτερα σε μία τροπολογία, που για μας είναι απολύτως απαράδεκτη. 
      Κύριε Υπουργέ, αναφέρομαι στην τροπολογία με την οποία  μειώνετε τον ειδικό φόρο στις τηλεοπτικές διαφημίσεις κατά 5% για το πρώτο έτος και κατά 10% για το δεύτερο έτος. Θέλω να πω ότι μία παρόμοια διάταξη είχε έλθει πριν δεκαπέντε μέρες στο φορολογικό νομοσχέδιο. Αυτή η διάταξη τι έλεγε; ‘Οτι αποποινικοποιούμε τη μη έγκαιρη καταβολή φόρου για τις τηλεοπτικές διαφημίσεις. Όπως είναι γνωστό, ετέθη μία διάταξη με την οποία, αν δεν απεδίδετο εμπρόθεσμα αυτός ο ειδικός φόρος, υπήρχε αυτεπάγγελτη ποινική δίωξη με φυλάκιση των υπευθύνων κατά το νόμο τουλάχιστον ενός έτους. Ήρθε αυτή η διάταξη στο φορολογικό νομοσχέδιο, αντέδρασα τότε εκ μέρους του Συνασπισμού, όπως και άλλοι συνάδελφοι γι΄ αυτήν την απαράδεκτη αποποινικοποίηση της μη εμπρόθεσμης καταβολής του ειδικού φόρου για τις τηλεοπτικές διαφημίσεις.
      Ο κ. Φωτιάδης, μετά την αντίδρασή μας, απέσυρε τη διάταξη από το φορολογικό νομοσχέδιο στην αρμόδια επιτροπή. Δεν ήρθε καν στην Ολομέλεια. Με έκπληξη βλέπω ότι επανήλθαμε στο ίδιο θέμα αλλά με άλλο τρόπο. Έρχεται διάταξη με την οποία  έχουμε 5% μείωση ειδικού φόρου για τις διαφημίσεις στον πρώτο χρόνο, 10% για το δεύτερο χρόνο. Η μείωση του ειδικού φόρου κατά 5%, σύμφωνα με την έκθεση του Γενικού Λογιστηρίου, σημαίνει απώλεια εσόδων του δημοσίου μόνο για το πρώτο έτος 10 εκατομμύρια ευρώ. Και επειδή θα έχουμε και συνέχεια και επειδή θα μειωθεί περαιτέρω ο φόρος και άλλα 5% στο δεύτερο έτος, αντιλαμβάνεσθε ότι η απώλεια εσόδων του δημοσίου θα είναι πολύ μεγάλη. Και υπογραμμίζω και μία άλλη παρενέργεια. Μειώνοντας αυτόν τον ειδικό φόρο τόσο γενναία και απλόχερα, θα έχουμε την εξής επίπτωση:
Θα γίνουν πιο φθηνές –προφανώς- οι διαφημίσεις προς τα τηλεοπτικά κανάλια. 
      Η παρενέργεια από αυτήν την πράξη σας είναι σαφής. Θα αποδυναμωθούν περαιτέρω οι διαφημίσεις και διαφημιστική ροή προς όλα τα υπόλοιπα μέσα, ειδικά τα έντυπα -τον περιοδικό Τύπο, τον περιφερειακό Τύπο- που ξέρετε ότι έχουν απόλυτη ανάγκη κάποιας ροής διαφημίσεων, προκειμένου να επιβιώσουν. 
      Κατ’ αυτόν τον τρόπο ευνοείτε μονομερώς τα κανάλια, τις τηλεοράσεις, έναντι όλων των υπολοίπων μέσων, τα οποία μάλιστα -όπως ξέρετε- έχουν και ιδιαίτερο πρόβλημα. Το ερώτημα είναι γιατί γίνεται αυτό και -εν πάση περιπτώσει- γιατί γίνεται προεκλογικά, γιατί γίνεται δέκα μέρες πριν τελειώσει η θητεία αυτής της Βουλής. Γιατί τόση βία, δύο τροπολογίες για το ίδιο θέμα μέσα σε είκοσι-είκοσι πέντε μέρες; Ποιοι πιέζουν προς αυτήν την κατεύθυνση;
      Θα προσθέσω και κάτι άλλο που και αυτό νομίζω ότι είναι σημαντικό. Η απώλεια των εσόδων του δημοσίου από αυτήν την τροπολογία είναι μόνο για το έτος αυτό 10.000.000 ευρώ, όπως σας είπα. 
      Προσέξτε με, κύριε Υπουργέ, επειδή είμαι και στο συνταξιοδοτικό νομοσχέδιο –και με αυτό κλείνω: Δίνετε κάποιες αυξήσεις στις κατώτατες συντάξεις του δημοσίου και με τις αυξήσεις αυτές που δίνετε, οι κατώτατες συντάξεις του δημοσίου φθάνουν τα 295 ευρώ –ούτε 100.000 δραχμές- το μήνα. Το ποσό που πηγαίνει γι’ αυτές τις αυξήσεις είναι και αυτό 10.000.000 ευρώ. 
      Είναι δυνατόν, λοιπόν, να δίνουμε σε επιχειρήσεις και κανάλια 10.000.000 ευρώ, όταν τα ίδια δίνουμε για αυξήσεις στις κατώτατες συντάξεις του δημοσίου των 100.000 δραχμών; Ποιοι έχουν περισσότερο ανάγκη ειδικά αυτήν την περίοδο για να ενισχυθούν; Γιατί χάνει έσοδα το δημόσιο από εκεί, τη στιγμή που μ΄ αυτά θα μπορούσε να κάνει διπλάσιες αυξήσεις μόνο στις κατώτατες συντάξεις του δημοσίου; Το αναφέρω αυτό όχι για να κάνω ένα λαϊκισμό ή μια δημαγωγία αλλά γιατί αυτές οι συντάξεις είναι των 100.000 δραχμών, δηλαδή συντάξεις με τις οποίες δεν μπορεί να επιβιώσει ο συνταξιούχος δημόσιος υπάλληλος που παίρνει την κατώτατη σύνταξη.
      Θα παρακαλούσα, λοιπόν, ανεξαρτήτως των προθέσεών σας, τις οποίες δεν τις αμφισβητώ –αλίμονο- να κάνετε τη χειρονομία να αποσύρετε τη σχετική διάταξη και η επόμενη κυβέρνηση, εφόσον το κρίνει σκόπιμο, μετά τις εκλογές να επαναφέρει το θέμα προς συζήτηση σ’ αυτήν την Αίθουσα, εφόσον νομίζει ότι πρέπει και χρειάζεται να το επαναφέρει.
      Κατά τη γνώμη μας δεν χρειάζεται αλλά ας αφήσουμε αυτήν την ευχέρεια. Μην πάμε προεκλογικά να αντιμετωπίσουμε αυτό το θέμα και μάλιστα με δυο αλλεπάλληλες διατάξεις για το ίδιο θέμα με διάφορο περιεχόμενο αλλά ευνοϊκές προς την ίδια κατεύθυνση.
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Η κ. Αικατερινάρη έχει το λόγο για πέντε λεπτά.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, η τροπολογία στην οποία αναφέρθηκε μόλις πριν ο κ. Λαφαζάνης, έχει και μια σειρά άλλων διατάξεων που όλες αποτελούν μια σειρά φοροελαφρύνσεων, μια σειρά ευνοϊκών ρυθμίσεων. Ενδεχομένως μερικές απ’ αυτές να ήταν δίκαιο να γίνουν, προκειμένου να διευκολυνθούν ή να αναβαθμιστούν οι μεταφορές με τα φορτηγά. Ενδεχομένως με τις συγχωνεύσεις να προκύπτουν καλύτερες συνθήκες, ανανέωση του στόλου κλπ.
      Όμως με τον τρόπο που έρχονται και έτσι όπως προτείνονται, μέσα σε μια τροπολογία, επτά τέτοιες ευνοϊκές ρυθμίσεις –η έβδομη είναι αυτή που αναφέρεται στη μείωση της φορολογίας για τα τηλεοπτικά μέσα- πραγματικά εμάς αυτή η διαδικασία δεν μας βρίσκει σύμφωνους. Πολλές απ’ αυτές τις ευνοϊκές ρυθμίσεις δεν αιτιολογούνται και δεν καταλαβαίνουμε γιατί προκύπτουν αυτές οι φοροελαφρύνσεις και τι καλό θα κάνουν στο δημόσιο συμφέρον και μάλιστα με τροπολογίες που κατατίθενται την τελευταία στιγμή και σε προεκλογική περίοδο.
      Επαναφέρω κι εγώ την έκκληση για την παράγραφο 7 της τροπολογίας με αριθμό 151 –τη μείωση, δηλαδή, της φορολογίας η οποία θα επιφέρει μεγάλη απώλεια εσόδων του ελληνικού δημοσίου- ότι θα πρέπει να την αποσύρετε. Εμείς καταψηφίζουμε το σύνολο της τροπολογίας και των επτά διατάξεών της και επιμένουμε ότι τουλάχιστον η έβδομη σε καμία περίπτωση δεν πρέπει να περάσει.
      Όσον αφορά στα άλλα θέματα υπήρξε μία βελτίωση σχετικά με τη σύνθεση της επιτροπής εποπτείας μ’ ένα μέλος –που δέχτηκε ο Υπουργός μετά και από επιμονή δική μου και στην επιτροπή και τώρα- ως εκπρόσωπο των καταναλωτών. Είναι ένα βήμα, παρ΄ όλο…
      ΚΙΜΩΝ ΚΟΥΛΟΥΡΗΣ (Υφυπουργός Ανάπτυξης): Το κάναμε αυτό.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ακριβώς. Είπα ότι είναι ένα βήμα. Παρ΄ όλα αυτά έχουμε ακόμα σημαντικές επιφυλάξεις για το θεσμικό ρόλο και την αυτοτέλεια αυτού του οργάνου και παράλληλα για τη διαφύλαξη του δημόσιου χαρακτήρα του.
      Όσον αφορά στα θέματα των λογιστικών προτύπων έγιναν οι διορθώσεις. Απ’ ό,τι είμαι σε θέση να καταλάβω από τις διορθώσεις που έγιναν και μετά από επιμονή και δική μου και των άλλων συναδέλφων, φαίνεται να διασφαλίζεται αυτό που ισχύει στην ελληνική νομοθεσία, ότι θα δημοσιοποιούνται μέσω των εφημερίδων οι ισολογισμοί και τα υπόλοιπα στοιχεία των ανωνύμων εταιρειών.
      Είχα πει στην πρωτολογία μου ότι η ενσωμάτωση των λογιστικών προτύπων ίσως δεν έπρεπε να γίνει τόσο βιαστικά και μ’ αυτό το νομοσχέδιο. Ακόμα και στην Ευρώπη δεν έχει ολοκληρωθεί αυτή η ενσωμάτωση και φοβάμαι ότι ενδεχομένως εδώ μας διαφεύγουν και άλλα θέματα, τα οποία θα τα βρούμε μπροστά μας και θα έχουμε δυσκολίες.
      Όσον αφορά στα θέματα του ελέγχου των τυχερών παιχνιδιών, έγινε μια προσπάθεια βελτίωσης της διατύπωσης του άρθρου 27. Εγώ επιμένω ότι στα καθήκοντα αυτής της επιτροπής –την οποία πάλι διακρίνει μία ασάφεια όσον αφορά στο θεσμικό της ρόλο και στο νομικό της καθεστώς- δεν διασφαλίζεται ότι ο έλεγχος θα γίνεται και για τα τυχερά παιχνίδια, που με προηγούμενο νόμο όλη η Βουλή ψήφισε ότι τα τυχερά παιχνίδια μέσω του διαδικτύου απαγορεύονται στη χώρα μας.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Ο Υφυπουργός Ανάπτυξης κ. Κουλούρης έχει το λόγο.
      ΚΙΜΩΝ ΚΟΥΛΟΥΡΗΣ (Υφυπουργός Ανάπτυξης): Σας ευχαριστώ, κύριε Πρόεδρε και θα είμαι πάρα πολύ σύντομος απαντώντας στην ουσία των ενστάσεων που προέβαλαν οι εκλεκτοί συνάδελφοι.
      Θα συμφωνήσουμε απόλυτα μαζί σας για την πρώτη φορά σ’ αυτό το θυελλώδες τετραήμερο. Μπορώ κι από αυτό το Βήμα της Βουλής να πω πως ίσως αυτή η εμπειρία να αποδειχτεί πολύ χρήσιμη, για να είμαστε όλοι πιο προσεκτικοί και πολύ πιο ενημερωμένοι, όταν προωθούμε και παράγουμε νομοθετικό έργο.
      Θα συμφωνήσουμε επίσης ότι όλοι οι Βουλευτές –η Βουλή- πρέπει να πράττουμε το καθήκον μας υπό την ξεχωριστή και φωτισμένη προεδρία του Απόστολου Κακλαμάνη, που μας έχει παραχωρήσει και επιστημονικούς συνεργάτες για να μπορούμε να ενημερωνόμαστε και να είμαστε έτοιμοι να συμβάλουμε στο νομοθετικό έργο της Βουλής.
      Όσον αφορά, αγαπητέ κύριε συνάδελφε, στην παράταξή μας που έχω την τιμή να υπηρετώ τόσα χρόνια έχω να πω ότι το ήθος της δεν μπορεί κανείς να αμφισβητήσει γιατί το λάμπρυναν προσωπικότητες, όπως ο Ελευθέριος Βενιζέλος, ο Καφαντάρης, ο Νικόλαος Πλαστήρας, ο Γεώργιος Παπανδρέου, ο Ανδρέας Παπανδρέου…
      ΚΩΝΣΤΑΝΤΙΝΟΣ ΤΑΣΟΥΛΑΣ: ΠΑΣΟΚ ήταν όλοι αυτοί;
      ΚΙΜΩΝ ΚΟΥΛΟΥΡΗΣ (Υφυπουργός Ανάπτυξης): Αυτό το ήθος της παράταξης για εμάς είναι αδιαμφισβήτητο. Το ΠΑΣΟΚ έχει ανοίξει σταθερό και μόνιμο πόλεμο με τη διαφθορά. 
Κύριε συνάδελφε, απάντησα γιατί το έθιξε με πολλή ευγένεια και με πολλή υπευθυνότητα ο συνάδελφος της Νέας Δημοκρατίας.
      Όσον αφορά στο δεύτερο ζήτημα το οποίο θέσατε, κύριοι συνάδελφοι, έχω να πω ότι δεν πρόκειται –το είπα και στη Διαρκή Επιτροπή- για την προβλεπόμενη από το Σύνταγμα ανεξάρτητη αρχή που έχει συγκεκριμένο ρόλο, συγκεκριμένη σύνθεση και συγκεκριμένες προϋποθέσεις, όπως προβλέπει το Σύνταγμα. Το άρθρο 1 του νομοθετήματος που καταθέσαμε –και πρέπει ίσως να το πούμε ξανά για να εμπεδωθεί- λέει ότι συνιστάται νομικό πρόσωπο δημοσίου δικαίου. Από την ώρα που συνιστάται νομικό πρόσωπο δημοσίου δικαίου, τα επτά μέλη τα προσδιορίζουμε συγκεκριμένα ως προς το τι εκπροσωπούν και ποιος τα διορίζει. 
      Προσδιορίζουμε, επίσης, ποια είναι η αμοιβή ιδιαίτερα των στελεχών που χρειάζεται να είναι ιδιαίτερα προσεκτικοί και αφοσιωμένοι στο καθήκον τους, να έχουν χρόνο, εμπειρία, επιστημονική κατάρτιση. Όλα αυτά θα καθορίζονται με απόφαση Υπουργού, αν θέλουμε πράγματι να έχουμε σοβαρά στελέχη σ’ αυτήν την κορυφαία αρχή, διότι όπως είχα πει, κύριοι συνάδελφοι, στη Διαρκή Κοινοβουλευτική Επιτροπή, ήταν ατελές το χρηματοπιστωτικό σύστημα στην πατρίδα μας, οι τράπεζες ουσιαστικά να εποπτεύονται από την Τράπεζα της Ελλάδας και το Υπουργείο Εθνικής Οικονομίας, η κεφαλαιαγορά από το Υπουργείο Εθνικής Οικονομίας και οι ασφαλιστικές στο χρηματοπιστωτικό τους κομμάτι από το Υπουργείο Εμπορίου. Το ενοποιήσαμε. Επομένως θα έλεγα ότι ήταν μία εξαιρετική παρέμβαση και εναρμονιζόμαστε με τα δεδομένα της Ευρωπαϊκής Ένωσης.
     Όμως έχω την υποχρέωση να πω, επειδή λείπει και ο κ. Λαφαζάνης, λείπει και η κ. Ξηροτύρη, ότι είναι λυπηρό ειλικρινά να θέτουν ζητήματα και μετά να φεύγουν. Αύριο θα πουν «εμείς τα είπαμε». Ναι, αλλά δεν άκουσαν τον αντίλογο. Σας τιμά εσάς, όπως τιμά και τον εκπρόσωπο του Κομμουνιστικού Κόμματος που θέσατε θέματα και παραμένετε να ακούσετε την απάντηση της Κυβέρνησης.
     Κύριοι συνάδελφοι, μόνο στη χώρα μας υπάρχει αυτός ο φόρος που έχει να κάνει με τις τηλεοράσεις. Δεν υπάρχει φόρος στις εφημερίδες και στα περιοδικά. Αυτή είναι η απάντηση προς τον κ. Λαφαζάνη που πρέπει να την ακούσει και να την καταλάβει. Γιατί το κάνουμε; Το κάνουμε γιατί είναι πάρα πολύ υψηλός. Πού μετακυλίεται μάλιστα αυτός ο πολύ υψηλός φόρος; Στα διαφημιζόμενα προϊόντα. Και τα διαφημιζόμενα προϊόντα πού τον μετακυλούν; Στον καταναλωτή. 
     Πού είναι, λοιπόν, το σκάνδαλο; Έλεος πια! Μη δηλητηριάζουμε πιο πέρα αυτήν την πολιτική ζωή που έχει τόσα σύννεφα.
     Επομένως εμείς μειώνουμε ακριβώς το φόρο στην τηλεόραση που ήταν πάρα πολύ υψηλός –γιατί έτσι κι αλλιώς εφημερίδες και περιοδικά τέτοιο πράγμα δεν έχουν- για να μπορέσουν να διαφημίζουν οι παραγωγοί τα προϊόντα τους, ώστε να μπορούν οι καταναλωτές ν’ αγοράζουν φθηνότερα τα προϊόντα τους. Πού είναι, λοιπόν, η χαριστική πράξη;
     Συγχρόνως, τι κάναμε μαζί μ’ αυτό; Μειώσαμε φόρους σε φορτηγά αυτοκίνητα και ταξί. Αυτές οι παρεμβάσεις μας είναι απόλυτα αναγκαίες, ώστε αυτοί οι επαγγελματίες να έχουν πράγματι χαμηλότερο κόστος, χαμηλότερο φόρο και να μπορούν να επιβιώσουν. Γι’ αυτό θεωρώ –ουσιαστικά με τη συναίνεση όλων σας- ότι πρέπει για την τιμή των όπλων να πείτε ότι η ψήφιση είναι κατά πλειοψηφία.
      Γιατί πιστεύω ότι και μ΄ αυτά που είπε ο κ. Τσοχατζόπουλος  και με αυτά που είπα και εγώ, δίνουμε συγκεκριμένες απαντήσεις σ΄ όλα τα ερωτήματα που θέσατε. 
      Κλείνοντας, χωρίς να κάνω καν χρήση των δέκα λεπτών που δικαιούμαι, θα σας πω κάτι. Εγώ πιστεύω ότι θα κερδίσουμε τις εκλογές. Αλλά όποια κυβέρνηση και αν βγάλει ο ελληνικός λαός, προσέξτε πάρα πολύ καλά πώς δεσμεύεται ο καθένας μας σήμερα στο εθνικό Κοινοβούλιο, τι μέτωπα ανοίγει ο καθένας, για να μπορεί αύριο να κοιτάζει περήφανα και κατάματα τον ελληνικό λαό.
      Σ’ αυτό το Υπουργείο Εμπορίου, που έχω την τιμή εξήμισι μήνες να υπηρετώ, τα συμφέροντα είναι άγρια και έχω ανοίξει μέτωπα με όλους. Συγκρούομαι ανοιχτά με όλους. Οι φαρμακοβιομήχανοι, παραδείγματος χάρη θέλουν να μη βγάλω δελτίο τιμών ενόψει των εκλογών, όπως λένε. Εγώ θα βγάλω δελτίο τιμών. Είναι ανοικτή η σύγκρουσή μου και θα σας καλέσω να πάρετε θέση.
      Έτσι τοποθετούμαι και πολιτικά και συγκεκριμένα σ’ αυτά τα νέφη που έχουν δημιουργηθεί με την ευθύνη όλων μας. Εμείς τολμήσαμε και αδικήσαμε συναδέλφους -τους οποίους τιμώ εγώ και από αυτό το Βήμα- και είναι έξω από τα ψηφοδέλτια. Τολμήστε και εσείς.
      Σας ευχαριστώ. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Σαλαγκούδης έχει το λόγο για δύο λεπτά, για να ολοκληρώσουμε τη συζήτηση.
      ΓΕΩΡΓΙΟΣ ΣΑΛΑΓΚΟΥΔΗΣ: Τι δύο λεπτά, κύριε Πρόεδρε; Εδώ ο κ. Κουλούρης μας πήγε στην εποχή του Βενιζέλου, του Καφαντάρη, του Παπαναστασίου, βεβαίως ιστορικά πρόσωπα που τους αξίζει τιμή, γιατί κόσμησαν την πολιτική ζωή της πατρίδας μας με το έργο τους, με τη στάση τους, με το ήθος τους.
      ΚΙΜΩΝ ΚΟΥΛΟΥΡΗΣ (Υφυπουργός Ανάπτυξης): Για την ηθική της παράταξης μίλησα.
      ΓΕΩΡΓΙΟΣ ΣΑΛΑΓΚΟΥΔΗΣ:  Αλλά το ΠΑΣΟΚ, ένα ευκαιριακό κόμμα και στις ιδεολογίες αλλά και στις θέσεις και στην επίκληση των ριζών του, άλλες φορές επικαλείται το Βενιζέλο, άλλες φορές κατεβάζει τη φωτογραφία του και ανεβάζει του Βελουχιώτη, σύμφωνα με τη συγκυρία. Θα μου πείτε ότι αυτό είναι εκσυγχρονισμός. Προσαρμοζόμαστε. Βεβαίως αυτό λέτε συνεχώς.
      Εν πάση περιπτώσει, είπατε ότι έχετε και έναν ανοιχτό πόλεμο εναντίον της διαφθοράς. Μάλλον ανοίξατε τα κανάλια της διαφθοράς. Από την εποχή του αείμνηστου που είπε «είπαμε να κάνει ένα δωράκι στον εαυτόν του αλλά όχι και 500 εκατομμύρια» είναι σαν να βάλατε ταρίφα…
      ΚΙΜΩΝ  ΚΟΥΛΟΥΡΗΣ (Υφυπουργός Ανάπτυξης): Για την ιστορία ήθελα να σας πω ότι ο αείμνηστος Ανδρέας Παπανδρέου ποτέ, μα ποτέ δεν προέβη σ΄ αυτήν την δήλωση.
      Και σας παρακαλώ να μη συνεχίζετε, κύριε Σαλαγκούδη -γιατί είστε σεμνός άνθρωπος- να λέτε τέτοια πράγματα για έναν ηγέτη του διαμετρήματος του Ανδρέα Παπανδρέου και μετά το θάνατό του και αφού κάνατε το έγκλημα της παραπομπής του. Αποδέχθηκαν ηγέτες της παράταξής σας και ιδιαίτερα ο Κωνσταντίνος Μητσοτάκης ότι ήταν πολιτικό λάθος η παραπομπή. Μην επαναφέρετε αυτήν τη νοσηρή εικόνα του 1989. Σα συνάδελφος, σας παρακαλώ πάρα πολύ. Ποτέ ο Ανδρέας Παπανδρέου δεν είπε αυτή τη κουβέντα.
      ΝΙΚΟΛΑΟΣ ΓΚΑΤΖΗΣ: Το έγραψαν οι εφημερίδες. 
      ΚΙΜΩΝ  ΚΟΥΛΟΥΡΗΣ (Υφυπουργός Ανάπτυξης): Μπορεί να γράψει η εφημερίδα αύριο ότι εσείς μεταμφιεστήκατε σε παπά. Θα το δεχθούμε;
      ΝΙΚΟΛΑΟΣ ΓΚΑΤΖΗΣ:  ‘Όχι όμως όλες οι εφημερίδες, προσκείμενες ή μη στην Κυβέρνηση. 
      ΠΡΟΕΔΡΕΥΩΝ (Κωνσταντίνος Βρεττός): Κύριε Σαλαγκούδη, σας παρακαλώ και εγώ, κάνω θερμή παράκληση, να μην αναφερόμαστε σε ηγέτες που έχουν πεθάνει, έχουν γράψει ιστορία, τους επανεξέλεξε ο ελληνικός λαός και μετά από αυτά που γράφτηκαν. Μην κάνουμε αυτού του είδους τις αναφορές. Είναι κακό. Τα θετικά να τα αναφέρουμε. Τα αρνητικά δεν υπάρχει λόγος.
      Ορίστε, κύριε Σαλαγκούδη, συνεχίστε.
      ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, ο κύριος Υφυπουργός με παρέσυρε σε αναφορές. Και φυσικά είναι δυνατόν να λέει ότι έχει ανοικτό πόλεμο το ΠΑΣΟΚ εναντίον της διαφθοράς, όταν η χώρα μας κατρακυλάει στους δείκτες της διαφθοράς και έχει στους 118 την 113η θέση; Δηλαδή, όταν είμαστε πιο κάτω από τριτοκοσμικές χώρες σε διαφθορά, είναι δυνατόν να μας λέει για ανοικτό πόλεμο εναντίον της διαφθοράς; Εκτός και αν είναι ΔονΚιχωτικός πόλεμος εναντίον της διαφθοράς.
      Έπειτα ήρθαμε εδώ και τους βάλαμε ενώπιον νομοθετημάτων. Τους είπαμε «να, οι νόμοι της διαπλοκής, καταργήστε τους», «να, οι νόμοι της διαφθοράς, καταργήστε τους». Τίποτα απ’ όλα αυτά δεν κάνουν. Αντίθετα ευλογούν τη νομενκλατούρα τους και τη σπατάλη στο δημόσιο, η οποία τροφοδοτεί τη διαφθορά.
      Κύριε Κουλούρη, μη μιλάτε για πολέμους. Εμείς δεν πολεμούμε με κανένα. Αφήστε τις συγκρούσεις, γιατί εμείς δεν συγκρουόμαστε με κανένα. Η κοινωνική αποστολή των επιχειρηματιών είναι το κέρδος. Η αποστολή των πολιτικών είναι να τους βάζουν κανόνες και να έχουν ελεγκτικούς μηχανισμούς εφαρμογής των κανόνων.
      Εσείς έχετε απαξιώσει τους μηχανισμούς ελέγχου νομιμότητας και δίνετε σαν Κυβέρνηση το παράδειγμα της παρανομίας. Εσείς πρώτοι, σαν Κυβέρνηση, δεν σέβεστε τους νόμους, τις αποφάσεις του Συμβουλίου της Επικρατείας και γενικότερα της δικαιοσύνης. Είναι σαν να στέλνετε ένα μήνυμα προς το κοινωνικό σύνολο «παραβιάστε τους νόμους, κάντε οτιδήποτε». Έτσι υπάρχει αυτή η κατάσταση και στην αγορά.
      Επιπλέον έχουμε τις στρεβλώσεις που δημιουργείτε στην αγορά, διότι δεν αφήνετε τον ανταγωνισμό να αναπτυχθεί, αφού δεν υπάρχει η απελευθέρωση της αγοράς.
      Εν πάση περιπτώσει, επειδή δεν έχω πολύ χρόνο στη διάθεσή μου και δεν μπορούμε να μιλούμε γενικά, πρέπει να επισημάνω ότι δεν μπορώ να σας μιλήσω ουσιαστικά, διότι δεν έχετε νομοθετική αρμοδιότητα. Φοβάμαι ότι, αφού απεχώρησε ο κύριος Υπουργός, δεν μπορείτε να διορθώσετε τίποτα. Αλλά ακόμη και αν ήταν ο ίδιος ο Υπουργός εδώ, δεν θα μπορούσε να διορθώσει τίποτε, γιατί τα περισσότερα απ’ αυτά για τα οποία μιλήσατε στην τροπολογία, δεν μπορείτε να τα διορθώσετε, διότι είναι αρμοδιότητα του Υπουργείου Οικονομίας και Οικονομικών, όπως επιγράφεται και στην τροπολογία.
      Όσον αφορά στη μείωση του φόρου, κάτι το οποίο αναφέρθηκε προηγουμένως, εμείς συμφωνούμε. Θέλουμε τα διαφημιστικά της τηλεόρασης να φθηνύνουν, γιατί θέλουμε οι επιχειρήσεις να μπορούν να διαφημιστούν.
      Εκείνο, όμως, που ερωτούμε είναι το εξής: Θα φθηνύνουν τάχα; Διότι δεν υπάρχει χωριστός φόρος. Αν υπήρχε το τιμολόγιο και από κάτω ο φόρος, τότε θα παρέμενε το τιμολόγιο σταθερό. Εμείς φοβούμαστε μήπως, ελαφρύνοντας γενικότερα, αφήνουμε το τιμολόγιο στο ίδιο επίπεδο και έτσι τελικά δεν θα μειωθεί ο φόρος για τις επιχειρήσεις. Αυτό θα είναι τελικά εις βάρος των καταναλωτών και γι’ αυτόν το λόγο θα πρέπει να το ελέγξουμε. Αν ήταν ο Υπουργός Οικονομικών εδώ, θα μπορούσε να κάνει μία αντίστοιχη ρύθμιση με τα τιμολόγια που υπάρχουν σήμερα και να χωρίσει το φόρο, για να μπορούμε να ελέγξουμε αν θα μειωθούν οι τιμές. 
      Σε κάθε περίπτωση, όμως, εμείς θέλουμε αυτό να γίνει. Είναι στην ευχέρεια της Κυβέρνησης να ελέγξει πώς θα διαμορφωθούν τα τιμολόγια αυτά αμέσως μετά από την εφαρμογή αυτού του νόμου.
      Κύριε Υφυπουργέ, τώρα θα επανέλθω σ΄ ένα θέμα, για το οποίο έχετε κάποια αρμοδιότητα, όχι πάντως νομοθετική. Ο κύριος Υπουργός έδειξε κάποια κατανόηση και αν μπορέσετε να συνεννοηθείτε μαζί του, θα μπορούσε να επιτευχθεί κάτι σημαντικό και να γίνει αυτή η επιτροπή εποπτείας της ιδιωτικής ασφάλισης πολύ πιο αποτελεσματική. 
      Εμείς λέμε ότι αυτή η επιτροπή πρέπει να έχει και έναν εκπρόσωπο των διαμεσολαβούντων. Οι διαμεσολαβούντες είναι τριάντα χιλιάδες. Είναι αυτοί που ουσιαστικά επιτελούν το έργο των ασφαλειών, που πωλούν δηλαδή τις ασφάλειες, οι πράκτορες. Είναι τριάντα χιλιάδες άνθρωποι οι οποίοι πρέπει να συμμετέχουν στην εποπτική επιτροπή. Με τη συμμετοχή αυτή αλλά και τη συμμετοχή των καταναλωτών, αφήνοντας τους δύο εμπειρογνώμονες, πάμε αμέσως στον αριθμό των εννιά. Είναι ένα σωστό ολιγάριθμο διοικητικό συμβούλιο που μπορεί να λειτουργεί ευέλικτα και αποτελεσματικά. Εξάλλου αυτό θα παίρνει τις γενικές αποφάσεις και από ΄κεί και πέρα θα είναι στελεχωμένο, για να πραγματοποιεί με αποτελεσματικότητα το έργο του.
      Θα ήθελα να πω και κάτι άλλο, γιατί για οτιδήποτε άλλο και αν μιλήσω, αυτό θα είναι αρμοδιότητα του Υπουργείου Οικονομικών. Είστε οικονομολόγος και θέλω να σας πω κάτι που αναφέρεται στην έκθεση της Νομοτεχνικής Υπηρεσίας προς την επιτροπή. Οφείλω να επισημάνω ότι εδώ δεν έχουμε έκθεση και αυτό το έχω ήδη ψέξει. Εγώ θα αισθανόμουν πάρα πολύ άσχημα ως Υπουργός, εάν έβλεπα τη Νομοτεχνική Υπηρεσία να λέει στο άρθρο 141 σχετικά με τα λογιστικά πρότυπα το εξής: «Το νέο άρθρο 141 που προστίθεται στον κανονιστικό νόμο 2190 αναφέρεται ειδικά στη λογιστική απεικόνιση των χρηματοοικονομικών» -και εντός παρενθέσεως-  «(sic)». Εδώ είναι σαν να σας λέει ότι εδώ δεν ξέρετε τι λέτε. Ο σωστός όρος είναι «χρηματοδοτικών» και αναφέρεται αυτή η λέξη πολλές φορές. Είστε οικονομολόγος, κύριε Υφυπουργέ και θα πρέπει να ξέρετε ότι αναφέρεται στις χρηματοδοτικές μισθώσεις.
      Αλλά για το ίδιο πράγμα στο άρθρο 15 αυτού του νομοσχεδίου, για μία ρύθμιση –να μη σας τη διαβάσω και χάνουμε χρόνο- λέει: Η εν λόγω ευνοϊκή ρύθμιση στο βαθμό που περιορίζεται, χωρίς αποχρώντα λόγο σε ορισμένες κατηγορίες επιχειρήσεων, είναι δυνατόν να προκαλέσει προβληματισμούς, ως προς το κατά πόσο ανταποκρίνεται στην αρχή της ισότητας. Διότι έχουμε άλλα μέτρα για ορισμένες εταιρείες και άλλα μέτρα για άλλες εταιρείες. Και εδώ θα έπρεπε ήδη να το είχατε δει στην επιτροπή και να τα είχατε τουλάχιστον αυτά τα δύο διορθώσει.
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Γκατζής έχει το λόγο. 
      ΝΙΚΟΛΑΟΣ ΓΚΑΤΖΗΣ: Κύριε Υπουργέ, η γυναίκα του Καίσαρα δεν πρέπει να φαίνεται μόνο τίμια αλλά και να είναι. 
      ΚΙΜΩΝ ΚΟΥΛΟΥΡΗΣ (Υφυπουργός Ανάπτυξης): Το έλεγε ο Καίσαρας για να τη διώξει. 
      ΠΡΟΕΔΡΕΥΩΝ (Κωνσταντίνος Βρεττός): Την έχουμε ταλαιπωρήσει πολύ τη γυναίκα του Καίσαρα. 
      ΝΙΚΟΛΑΟΣ ΓΚΑΤΖΗΣ: Εσείς εδώ και ο κύριος Υπουργός προηγούμενα αναφερθήκατε στις μεταβιβάσεις των συνεταίρων, σε συγγενείς σχετικά με τα ταξί, στα φορτηγά  κλπ. Δεν μιλάμε γι’ αυτά τα θέματα. Μιλάμε για τις διαφημίσεις, για τις απαλλαγές στις τηλεοράσεις, για έσοδα τα οποία έχουν εισπράξει και φοροαπαλλάσσονται χωρίς δικαιολογητικά. Και αυτά τα ποσά δεν είναι λίγα. Το φέρνετε μάλιστα μέχρι το 2008, όταν μόνο το 2004 απ’ αυτές τις υποθέσεις φθάνουν τα εννέα, δέκα γιατί δεν αναφέρεται πόση είναι η απώλεια από τις διαφημίσεις. Υποθέτουμε, όμως, ότι ξεπερνούν τα 11 εκατομμύρια, δηλαδή και από τη μείωση των εσόδων που γίνεται με την πρώτη περίπτωση χωρίς δικαιολογητικά, αλλά και από τη δεύτερη που είναι από τις διαφημίσεις, γιατί τα υπόλοιπα είναι ψιλοποσά που πηγαίνουν για ταξί και για φορτηγά. Τα υπόλοιπα, εάν δεν φθάνουν στο σύνολο του ποσού, άντε να είναι 11,5 εκατομμύρια ευρώ. Για τέτοια ποσά μιλάμε. Και αυτό γίνεται προεκλογικά. Γιατί το φέρατε τώρα; Λήγει το 2004, το φέρατε για να ανανεώσετε τις παλιές συμβάσεις και το πάτε και μέχρι το 2008; Νομίζουμε ότι τέτοιες χαριστικές συμβάσεις δεν πρέπει να γίνουν. Εμείς το είπαμε και επί της αρχής, το ξαναλέω και τώρα, κύριε Πρόεδρε, τέτοιες διατάξεις για το Κοινοβούλιό μας είναι ντροπή και πρέπει να αποσυρθεί ιδιαίτερα αυτή η διάταξη. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, το λόγο παρακαλώ για μισό λεπτό για να δικαιολογήσω την απουσία μου…
      ΠΡΟΕΔΡΕΥΩΝ (Κωνσταντίνος Βρεττός): Εντάξει, κυρία Ξηροτύρη, είναι δικαιολογημένη η απουσία σας. 
      Ο κύριος Υπουργός έχει το λόγο. 
      ΚΙΜΩΝ ΚΟΥΛΟΥΡΗΣ (Υφυπουργός Ανάπτυξης): Θα ήθελα να ξεκινήσω από το τελευταίο, το οποίο ανέφερε ο κ. Σαλαγκούδης. Εγώ δεν θα είχα καμία αντίρρηση να βάλουμε το δόκιμο όρο χρηματοδοτικό και όχι τον ευρύτερο που είναι χρηματοοικονομικός. Δεν υπάρχει κανένα πρόβλημα σ’ αυτό και συμφωνώ. 
      Όσον αφορά στους διαμεσολαβούντες, που και εγώ είχα τη σκέψη -γιατί όπως ξέρετε εποπτεύω τις ασφαλιστικές εταιρείες- να το βάλουμε, νομίζω ότι καλύπτονται από τις ασφαλιστικές εταιρείες.
      Αλλά όσον αφορά τώρα στο άλλο που είπε ο κ. Σαλαγκούδης, νομίζω ότι είναι ψευτοδίλημμα αυτό που θέσατε για τη μείωση του φόρου –μιλάω για τις τηλεοράσεις- διότι ο ίδιος ανταγωνισμός στα κανάλια θα επιφέρει τη μείωση του κόστους της διαφήμισης και έτσι θα μετακυληθεί, όπως είπα και πριν και στους καταναλωτές τελικά. Ευχαριστώ πολύ. 
      ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, να μας κάνετε σαφέστερη την τροποποίηση, στην υπηρεσία και τα Πρακτικά. Ας τη γράψει κάποιος συνεργάτης σας να την περάσουμε.
      	ΚΙΜΩΝ ΚΟΥΛΟΥΡΗΣ (Υφυπουργός Ανάπτυξης): Εντάξει, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Έχω την τιμή να ανακοινώσω στο Σώμα ότι τη συνεδρίαση μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην Έκθεση Παιδικής Ζωγραφικής μαθητών από την Κρήτη, στο Περιστύλιο της Βουλής, σαράντα επτά μαθητές και τρεις συνοδοί- καθηγητές από το Λύκειο Μονεμβασίας Λακωνίας και εννέα μαθητές και τρεις συνοδοί-καθηγητές από το Γυμνάσιο Ελαφονήσου Λακωνίας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Κηρύσσεται περαιωμένη η ενιαία συζήτηση επί της αρχής, των άρθρων και του συνόλου του σχεδίου νόμου, του Υπουργείου Ανάπτυξης: «Εποπτεία της ιδιωτικής ασφάλειας, εποπτεία και έλεγχος τυχερών παιχνιδιών, εφαρμογή των Διεθνών Λογιστικών Προτύπων και άλλες διατάξεις».
      Ερωτάται το Σώμα: Γίνεται δεκτό το νομοσχέδιο: «Εποπτεία της ιδιωτικής ασφάλειας, εποπτεία και έλεγχος τυχερών παιχνιδιών, εφαρμογή των Διεθνών Λογιστικών Προτύπων και άλλες διατάξεις» ενιαία επί της αρχής, των άρθρων και στο σύνολό του, με τις τροποποιήσεις του κυρίου Υπουργού και τις τροπολογίες υπ’ αριθμόν 2223/151, 2229/153 και 2195/150, όπως τροποποιήθηκε;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς, το νομοσχέδιο του Υπουργείου Ανάπτυξης: «Εποπτεία της ιδιωτικής ασφάλισης, εποπτεία και έλεγχος τυχερών παιχνιδιών, εφαρμογή των Διεθνών Λογιστικών Προτύπων και άλλες διατάξεις», έγινε δεκτό ενιαία επί της αρχής, των άρθρων και στο σύνολο, με τις τροποποιήσεις του κυρίου Υπουργού και τις τροπολογίες υπ’ αριθμόν 2223/151, 2229/153 και 2195/150, όπως τροποποιήθηκε, κατά πλειοψηφία και έχει ως εξής:
      (Το ψηφισθέν νομοσχέδιο υπάρχει στο τεύχος των Πρακτικών της Βουλής)
      ΠΡΟΕΔΡΕΥΩΝ (Κωνσταντίνος Βρεττός): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο του παραπάνω νομοσχεδίου.
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Κωνσταντίνος Βρεττός): Το Σώμα παρέσχε τη ζητηθείσα εξουσιοδότηση.
     Κύριοι συνάδελφοι, έχουν διανεμηθεί τα Πρακτικά της Πέμπτης 8 Ιανουαρίου 2004, της Παρασκευής 9 Ιανουαρίου 2004 και της Δευτέρας 12 Ιανουαρίου 2004 και ερωτάται το Σώμα αν τα επικυρώνει.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Κωνσταντίνος Βρεττός): Συνεπώς τα Πρακτικά της Πέμπτης 8 Ιανουαρίου 2004, της Παρασκευής 9 Ιανουαρίου 2004 και της Δευτέρας 12 Ιανουαρίου 2004 επικυρώθηκαν.
     Κύριοι συνάδελφοι, στο σημείο αυτό δέχεσθε να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 14.57΄ λύεται η συνεδρίαση για σήμερα Τετάρτη 28 Ιανουαρίου 2004 και ώρα 18.30΄ με αντικείμενο εργασιών του Σώματος: «Συζήτηση προ Ημερησίας Διατάξεως, σύμφωνα με το άρθρο 143 του Κανονισμού της Βουλής, με πρωτοβουλία του Προέδρου της Κοινοβουλευτικής Ομάδας της Νέας Δημοκρατίας κ. Κώστα Καραμανλή, με θέμα την πολιτική της Κυβέρνησης στους κρίσιμους τομείς των λειτουργιών του Κράτους», σύμφωνα με την ειδική ημερήσια διάταξη, που έχει διανεμηθεί.
     
Ο ΠΡΟΕΔΡΟΣ                                              ΟΙ ΓΡΑΜΜΑΤΕΙΣ
Συνεδρίαση Ολομέλειας 28-1-04                                      σελ. 146

