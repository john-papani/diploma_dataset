ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΡΙ΄

Δευτέρα 16 Απριλίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας των Βουλευτών κ. Γ. Κασαπίδη, Α. Περλεπέ-Σηφουνάκη και Ν. Χριστοδουλάκη, σελ.
3. Ανακοινώνεται ότι τη συνεδρίαση παρακολουθούν μαθητές από το Γυμνάσιο Φαρκαδώνας Τρικάλων, το Γυμνάσιο Αμύνταιου Φλωρίνης και το Γυμνάσιο Νέων Μουδανιών Χαλκιδικής, σελ.
4. Επί του Κανονισμού, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επερώτησης Βουλευτών του ΠΑ.ΣΟ.Κ. προς τον Υπουργό Αγροτικής Ανάπτυξης και Τροφίμων, σχετικά με το θέμα του πτηνοτροφικού κλάδου, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση σχεδίων νόμων:
α) Οι Υπουργοί Τουριστικής Ανάπτυξης, Οικονομίας και Οικονομικών, Εξωτερικών, Ανάπτυξης και Επικράτειας κατέθεσαν σχέδια νόμων:
i. «Κύρωση του Μνημονίου Κατανόησης για συνεργασία στον τομέα του Τουρισμού μεταξύ του Υπουργείου Τουριστικής Ανάπτυξης της Ελληνικής Δημοκρατίας και του Υπουργείου Τουρισμού και Αθλητισμού του Βασιλείου της Ταϊλάνδης», σελ.
ii. «Κύρωση της Συμφωνίας για συνεργασία στον τομέα του Τουρισμού μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κορέας», σελ.
β) Οι Υπουργοί Τουριστικής Ανάπτυξης, Οικονομίας και Οικονομικών, Εξωτερικών και Ανάπτυξης, κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ισλαμικής Δημοκρατίας του Πακιστάν για συνεργασία στον τομέα του Τουρισμού», σελ.

ΟΜΙΛΗΤΕΣ
Α. Επί του Κανονισμού:
ΚΟΝΤΟΣ Α., σελ.
ΣΟΥΡΛΑΣ Γ., σελ.
ΦΛΩΡΙΔΗΣ Γ., σελ.

Β. Επί της Επερώτησης:
ΑΡΓΥΡΗΣ Ε. , σελ.
ΚΟΝΤΟΣ Α., σελ.
ΚΟΥΤΣΟΥΚΟΣ Ι., σελ.
ΛΕΒΕΝΤΗΣ Α., σελ.
ΠΑΠΑΓΕΩΡΓΙΟΥ Α., σελ.
ΠΙΠΕΡΓΙΑΣ Δ., σελ.
ΣΚΟΠΕΛΙΤΗΣ Σ., σελ.
ΤΑΣΟΥΛΑΣ Κ., σελ.
ΦΛΩΡΙΔΗΣ Γ., σελ.
ΧΑΤΖΗΜΙΧΑΛΗΣ Φ., σελ.


     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Γ΄
     ΣΥΝΕΔΡΙΑΣΗ  ΡΙ΄
     Δευτέρα 16 Απριλίου 2007
     Αθήνα, σήμερα στις 16 Απριλίου 2007 ημέρα Δευτέρα  και ώρα 18.15΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από τον κ. Ευάγγελο Αργύρη, Βουλευτή Ιωαννίνων, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η στελέχωση με γεωπόνους των νομαρχιακών αυτοδιοικήσεων και των περιφερειών της χώρας.
     2) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Σύλλογος Γονέων - Κηδεμόνων και Φίλων ατόμων με αυτισμό ζητεί να θεσμοθετηθούν οι κλάδοι ειδικής αγωγής.
     3) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Σύλλογος Επαγγελματιών Γεωπόνων δυτικής Μακεδονίας και ο Γεωπονικός Σύλλογος Νομού Κοζάνης ζητούν να εφαρμοσθεί το μέτρο περιορισμού της νιτρορύπανσης στην περιοχή της δυτικής Μακεδονίας.
     4) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο Πανελλήνιος Σύνδεσμος Τυφλών ζητεί να επιχορηγηθεί η Περιφερειακή ΄Ενωση Βορειοδυτικής Ελλάδος από το καθαρό προϊόν του ειδικού κρατικού λαχείου.
     5) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο κ. Θεόφιλος Πανίδης ζητεί νομοθετικές αλλαγές στο συνταξιοδοτικό τομέα.
     6) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ  κατέθεσε αναφορά με την οποία πολιτιστικοί σύλλογοι του Δήμου Ιωαννιτών ζητούν τη βελτίωση και διαπλάτυνση του οδικού άξονα της περιφερειακής οδού έως τη γέφυρα σεισμοπλήκτων Ιωαννίνων.
     7) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο Δήμος Τζουμέρκων Ιωαννίνων ζητεί την άμεση στελέχωση με πρόσθετο προσωπικό του αστυνομικού σταθμού Χουλιαράδων Ιωαννίνων.
     8) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο Δήμος Ευρυμένων Ιωαννίνων ζητεί τον καθαρισμό και την προστασία του ποταμού Καλαμά από την παράνομη διοχέτευση ανεπεξέργαστων αποβλήτων επιχειρήσεων.
     9) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία η κ. Ντίνα Κουτσιούμπα διαμαρτύρεται για τον αποκλεισμό από τις προσλήψεις μέσω Α.Σ.Ε.Π. των αποφοίτων ενιαίων πολυκλαδικών λυκείων, με απολυτήριο χωρίς ειδικότητα.
     10) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία πρώην Υπάλληλοι του Εθνικού Οργανισμού Πρόνοιας ζητούν την επίλυση ασφαλιστικού και συνταξιοδοτικού τους προβλήματος.
     11) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία το Τμήμα Γραμματειακής Υποστήριξης της Δ/νσης Τεχνικών Υπηρεσιών Ιωαννίνων ζητεί να εξετασθεί η δυνατότητα εγγραφής στα νομαρχιακά μητρώα αποφοίτων Τ.Ε.Ε. – τεχνικών λυκείων.
     12) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με  την οποία ο Δήμος Βελβινακίου Ιωαννίνων ζητεί τη δημιουργία δασικού χωριού στη λίμνη Ζαραβίνα Ιωαννίνων.
     13) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε δημοσίευμα εφημερίδας στο οποίο η ΄Ενωση Συνοριακών Φυλάκων Ιωαννίνων ζητεί τη χρήση αυτοκινήτων με συμβατικές πινακίδες.
     14) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Στ. Δημόγλου,  συνταξιούχος Υ.Π.Α. ζητεί την επίλυση συνταξιοδοτικού  του προβλήματος.
     15) Οι Βουλευτές Χανίων κύριοι ΕΜΜΑΝΟΥΗΛ ΣΚΟΥΛΑΚΗΣ και ΝΙΚΟΛΑΟΣ ΧΡΙΣΤΟΔΟΥΛΑΚΗΣ κατέθεσαν αναφορά με την οποία ο Δήμος Κισσάμου Χανίων ζητεί την ίδρυση και λειτουργία ΕΠ.ΑΣ. στην Κίσσαμο Χανίων.
     16) Ο Βουλευτής Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία η Πανελλήνια ΄Ενωση Πλοιοκτητών Μέσης Αλιείας καταγγέλλει την ανεξέλεγκτη δραστηριότητα των τουρκικών γρι-γρι στην περιοχή του Θρακικού πελάγους. 
     17) Ο Βουλευτής Αχαΐας κ. ΜΙΧΑΗΛ ΜΠΕΚΙΡΗΣ κατέθεσε δημοσίευμα εφημερίδας, σχετικά με τα προβλήματα στατικότητας του κτηρίου του 1ου Δημοτικού Σχολείου Κάτω Αχαϊας, τα οποία οδήγησαν στην παύση της λειτουργίας του.
     18) Ο Βουλευτής Λαρίσης κ. ΜΑΞΙΜΟΣ ΧΑΡΑΚΟΠΟΥΛΟΣ  κατέθεσε αναφορά με την οποία ο Σύλλογος Γονέων και Κηδεμόνων Μαθητών Ειδικών Σχολείων και Α.με.Α. Νομού Λάρισας υποβάλλει προτάσεις του για την ειδική αγωγή.
     19) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Πανελλήνια ΄Ενωση Τεχνολόγων Εκπαιδευτικών εργαστηριακών μαθημάτων κλάδου ΤΕ1-ΠΑ.ΤΕ.Σ.-Σ.Ε.Λ.Ε.Τ.Ε. διαμαρτύρεται για τον αποκλεισμό του κλάδου της από το δικαίωμα αίτησης συμμετοχής στις επιλογές Δ/ντών σχολικών μονάδων και ΣΕΚ.
     20) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Μαρία Γρηγοριάδου ζητεί να της ανανεωθεί η κάρτα ανεργίας της.
     21) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία πολιτιστικοί σύλλογοι Ιωαννίνων ζητούν τη βελτίωση και διαπλάτυνση του οδικού τμήματος της περιφερειακής οδού έως τη γέφυρα σεισμοπλήκτων Ιωαννίνων.
     22) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία ο Πανελλήνιος Σύλλογος Φυσικοθεραπευτών Εκπαιδευτικών Π.Ε.18 διαμαρτύρεται για τον αποκλεισμό της ειδικότητας των βοηθών φυσικοθεραπευτών από τα ΕΠΑ.Λ..
     23) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία το Κέντρο Παιδικής Μέριμνας Αρρένων Πωγωνιανής Ιωαννίνων ζητεί τη χρηματοδότηση των λειτουργικών δαπανών του και τη στελέχωσή του με πρόσθετο προσωπικό.
     24) Ο Βουλευτής Α΄ Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία η κ. Ελένη Μπόλκα ζητεί τη μονιμοποίηση  του υιού της.
     25) Ο Βουλευτής Α΄ Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία η κ. Γαβριηλίδου Ζωή ζητεί να δοθεί στο σύζυγό της άδεια εξόδου από τη Γεωργία.
     26) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατάθεσε αναφορά με την οποία η Ομοσπονδία Επαγγελματιών Βιοτεχνών Φθιώτιδας διαμαρτύρεται για την αποβιομηχάνιση της περιοχής και την ίδρυση υπεραγορών.
     27) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία η Ομοσπονδία Επαγγελματιών-.Βιοτεχνών και Εμπόρων Νομού Μαγνησίας ζητεί τη λήψη μέτρων στήριξης των μικρομεσαίων επιχειρήσεων.
     28) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία το Επιμελητήριο Φωκίδας ζητεί την άμεση ενεργοποίηση του άρθρου 37 του ν.3522/06.
     29) Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε δημοσίευμα εφημερίδας το οποίο αναφέρεται στις διαμαρτυρίες των κατοίκων του Ρίου, για το θόρυβο που προκαλείται στους  αρμούς της γέφυρας Ρίου - Αντιρρίου.
     30) Ο Βουλευτής Χανίων κ. ΝΙΚΟΛΑΟΣ ΧΡΙΣΤΟΔΟΥΛΑΚΗΣ κατέθεσε αναφορά με την οποία ο Δήμαρχος Βάμου Νομού Χανίων ζητεί την επέκταση του Ιστορικού-Λαογραφικού Μουσείου και την ανακατασκευή των Ενετικών Πηγαδιών του Δ.Δ. Γαβολοχωρίου Νομού Χανίων.
     31) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία το τμήμα κινηματογράφου της Σχολής Καλών Τεχνών του Αριστοτέλειου Πανεπιστημίου Θεσσαλονίκης ζητεί τη στελέχωση με διδακτικό προσωπικό των νέων τμημάτων της Σχολής Καλών Τεχνών.
     32) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία το Σωματείο Καθαριστριών Σχολικών Κτηρίων «ΕΥΚΛΕΙΔΗΣ» ζητεί την  τακτοποίηση της μισθοδοσίας των μελών του.
     33) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία οι Φίλοι του Σιδηρόδρομου Θεσσαλονίκης ζητούν τη δημιουργία προαστιακού σιδηρόδρομου στη Θεσσαλονίκη.
     34) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Παγκρήτια Γεωτεχνική Πρωτοβουλία διαμαρτύρεται για τον τρόπο πρόσληψης ελεγκτών από τον Ο.Π.Ε.Κ.Ε.Π.Ε.
     35) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία το Σωματείο Συνταξιούχων Η.Σ.Α.Π. ζητεί την αυτοτελή λειτουργία των ασφαλιστικών ταμείων Τ.Σ.Π. – Η.Σ.Α.Π. και Τ.Α.Π. – Η.Σ.Α.Π..
     36) Ο Βουλευτής Β΄ Αθηνών κ. ΧΡΗΣΤΟΣ ΠΡΩΤΟΠΑΠΑΣ κατέθεσε αναφορά με την οποία το Σωματείο Συνταξιούχων Η.Σ.Α.Π. ζητεί την αυτοτελή λειτουργία των ασφαλιστικών ταμείων Τ.Σ.Π. – Η.Σ.Α.Π. και Τ.Α.Π. – Η.Σ.Α.Π..
     37) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Αγίου Νικολάου Νομού Λασιθίου ζητεί την ικανοποίηση των αναγκών του Ιατρείου Κριτσάς.
     38) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Νομάρχης Λασιθίου ζητεί την επαναλειτουργία της παιδιατρικής κλινικής του Νοσοκομείου Αγίου Νικολάου.
     39) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Κ.Τ.Ε.Λ. ΗΡΑΚΛΕΙΟΥ-ΛΑΣΙΘΙΟΥ Α.Ε. διαμαρτύρεται για αυθαίρετες ενέργειες  του Κ.Τ.Ε.Λ. ΧΑΝΙΩΝ –ΡΕΘΥΜΝΟΥ Α.Ε..
     40) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Αγίου Νικολάου Νομού Λασιθίου ζητεί την κατασκευή Χ.Υ.Τ.Α. στην Ιεράπετρα.
     41) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία οι κύριοι Μανώλης Σταυρουλάκης  και Θανάσης Τσιώκος –Πλαπούτας ζητούν τη δημιουργία Ενιαίου Φορέα Οδικής Ασφάλειας.
     42) Ο Βουλευτής  Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η Τοπική Ένωση Δήμων και Κοινοτήτων του Νομού Κυκλάδων ζητεί την αλλαγή των προδιαγραφών εξοπλισμού για το βενζινάδικο των νησιών.
     43) Ο Βουλευτής  Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία το Δημοτικό Συμβούλιο του Δήμου Δρυμαλίας Νομού Κυκλάδων ζητεί την άμεση χρηματοδότηση του έργου της ολοκλήρωσης του Μουσείου Σμύριδας στο χώρο των ορυχείων Σαραντάρας Κορώνου.
     44) Ο Βουλευτής  Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δ/ντής του Κέντρου Υγείας Πάρου ζητεί την άμεση στελέχωση του εν λόγω κέντρου με οδηγό ασθενοφόρου
     45) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ένωση Δημοσίων Πολιτικών Υπαλλήλων Υ.Ε.Θ.Α./Γ.Ε.Σ. ζητεί να αναπροσαρμοσθούν τα χρηματικά ποσά του ν. 2685/99.
     46) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κ. Κουλούρη-Δρακωνάκη Μαρία διαμαρτύρεται για τον αποκλεισμό του 2ου ΕΠΑ.Λ. Ηρακλείου Κρήτης από εκπαιδευτικό πρόγραμμα.
     47) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Πρόεδρος του ΤΟΕΒ Ξυνοροδιάς  ζητεί την άμεση διάθεση πίστωσης για τις δαπάνες λειτουργίας των γεωτρήσεων ΤΟΕΒ Μόρνου και Τρύπου Ξυνοροδιάς Νομού Αιτωλ/νίας.
     48) Ο Βουλευτής Καρδίτσης κ. ΚΩΝΣΤΑΝΤΙΝΟΣ ΡΟΒΛΙΑΣ κατέθεσε αναφορά με την οποία η Ομοσπονδία Συλλόγων Υπηρεσίας Πολιτικής Αεροπορίας ζητεί την επανασύσταση της επιτροπής επιλογής προσωπικού Πολιτικής Αεροπορίας.
     49) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία το Εργατοϋπαλληλικό κέντρο Αμαλιάδας ζητεί την ανέγερση εργατικών κατοικιών στην Αμαλιάδα. 
     50) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Αγίου Νικολάου Λασιθίου ζητεί την παραχώρηση της χρήσης των κτισμάτων του Τελωνείου και του Λιμεναρχείου για πολιτιστικούς σκοπούς κ.λπ..
     51) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Θεόδωρος Λέκκας, εκπρόσωπος του Συλλόγου Πτυχιούχων Τμήματος Μεθοδολογίας Ιστορίας και Θεωρίας της Επιστήμης του Πανεπιστημίου Αθηνών ζητεί την επαγγελματική αποκατάσταση των αποφοίτων του τμήματος αυτού.
     52) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κ. Θεοδωρίδου Σοφία διαμαρτύρεται για τα αποτελέσματα διαγωνισμού του Α.Σ.Ε.Π..
     53) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Διοικητής του Θεραπευτηρίου Χρόνιων Παθήσεων Λασιθίου ζητεί τη διόρθωση του νέου οργανισμού του Θεραπευτηρίου ως προς την κάλυψη των θέσεων προσωπικού.
     54) Ο Βουλευτής Σερρών κ. ΜΑΡΚΟΣ ΜΠΟΛΑΡΗΣ κατέθεσε δημοσίευμα ιστοσελίδας το οποίο αναφέρεται στην πρόταση για παράταση της ρύθμισης που προβλέπει ο ν. 3158/2006.
     55) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ –ΘΕΟΔΟΣΙΑΔΗΣ κατέθσε αναφορά με την οποία η κ. Καραγιάννη – Γιαμουγιάννη Αθηνά, καθηγήτρια φιλόλογος ζητεί τη μοριοδότηση των παλιών πτυχιούχων που θα λάβουν μέρος στις εξετάσεις του Α.Σ.Ε.Π.. 
     56) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ –ΘΕΟΔΟΣΙΑΔΗΣ  κατέθεσε αναφορά με την οποία ο Αθλητικός Οργανισμός Δήμου Αγιάσου Λέσβου ζητεί την ολοκλήρωση της κατασκευής του δημοτικού γηπέδου Αγιάσου.
     57) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ –ΘΕΟΔΟΣΙΑΔΗΣ κατέθεσε αναφορά με την οποία ο Διευθυντής της Αγροτικής Ασφάλειας Νομού Λέσβου ζητεί την ψήφιση του νομοσχεδίου: «Προστασία του περιβάλλοντος αγροτικής ασφάλειας και άλλες διατάξεις».
     58) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία το Ίδρυμα Λούλας και Ευαγγέλου Νομικού ζητεί τη διάθεση καυσίμου ατελώς για αεροδιακομιδές ασθενών.
     59) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία το Επαρχιακό Συμβούλιο Θήρας ζητεί την επανεξέταση των αντικειμενικών αξιών των ακινήτων της Επαρχίας Θήρας.
     60) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμος Ερμούπολης ζητεί να προχωρήσουν άμεσα τα έργα διασύνδεσης των Κυκλάδων με μεταφορά ηλεκτρικού ρεύματος από το Λαύριο κ.λπ..
     61) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία το Επαρχιακό Συμβούλιο Μήλου ζητεί τη στελέχωση των μονάδων υγείας Μήλου, Σίφνου και Σερίφου.
     62) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Πολιτιστικός Οργανισμός Κορώνου Νάξου ζητεί τη χρηματοδότηση έργων τουριστικής αξιοποίησης των εγκαταστάσεων Σμύριδας Νάξου.
     63) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Σύνδεσμος Ναουσαίων Πάρου ζητεί οικονομική ενίσχυση.
     64) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία το Επαρχιακό Συμβούλιο Μήλου ζητεί την πρόσληψη υπαλλήλων στα ΕΛ.ΤΑ. Μήλου, Σερίφου και Σίφνου.
     65) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία Άτομα με Αναπηρία, εργαζόμενα με σύμβαση αορίστου χρόνου στην Αναπτυξιακή Δημοτική Επιχείρηση Πρέβεζας – Νικόπολης, ζητούν την ένταξη της μισθοδοσίας τους στον κρατικό προϋπολογισμό και την τροποποίηση του άρθρου 16 του ν. 3491/06 για την αναγκαστική μετάταξή τους σε οργανικές θέσεις των οικείων δήμων. 
     66) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύλλογος Γονέων και Κηδεμόνων του αμιγούς Ελληνικού Σχολείου Βρυξελλών «Κεστεκίδειο», ζητεί τη μεταστέγαση του Ελληνικού Σχολείου Βρυξελλών.
     67) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Αττικής ζητεί την ισοδύναμη και ενισχυμένη πρόσβαση των Ο.Τ.Α. στα κοινοτικά προγράμματα και στους πόρους της 4ης Προγραμματικής Περιόδου 2007-2013.
     68) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία το Σωματείο Συνταξιούχων Ηλεκτρονικών Σιδηροδρόμων Αθηνών Πειραιώς ζητεί την αυτοτελή λειτουργία των Ασφαλιστικών ταμείων του προσωπικού Η.Σ.Α.Π. κ.λπ..
     69) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Αττικής ζητεί την άρση των κατασχετηρίων προς τους τραπεζικούς λογαριασμούς των δήμων.
     70) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα κατέθεσαν αναφορά με την οποία οι Σύλλογοι Γονέων και Κηδεμόνων 15ου Γυμνασίου και 42ου Δημοτικού Σχολείου Λάρισας, ζητούν την παραχώρηση οικοπέδου από το Δήμο Λάρισας για την ανέγερση σχολικού κτηρίου.
     71) Οι Βουλευτές Α΄ Πειραιώς και Β΄ Πειραιώς κυρίες  ΕΛΠΙΔΑ ΠΑΝΤΕΛΑΚΗ και ΒΕΡΑ ΝΙΚΟΛΑΪΔΟΥ αντίστοιχα κατέθεσαν αναφορά με την οποία η Πανελλήνια Ένωση Μηχανικών Ε.Ν., διαμαρτύρονται για την πολιτική που εφαρμόζεται στην ακτοπλοϊα.
     72) Ο Βουλευτής Λαρίσης κ. ΔΗΜΗΤΡΙΟΣ ΤΣΙΟΓΚΑΣ και η Βουλευτής Α΄ Πειραιώς κ. ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία το Εργατοϋπαλληλικό Κέντρο Νομού Φωκίδας ζητεί την πρόσληψη γιατρών και διοικητικού προσωπικού στο Ι.Κ.Α. της Άμφισσας.
     73) Ο Βουλευτής Νομού Αχαΐας και Ε΄ Αντιπροέδρος της Βουλής κ. ΠΑΝΑΓΙΩΤΗΣ ΚΟΣΙΩΝΗΣ και η Βουλευτής Β΄ Πειραιώς κ. ΒΕΡΑ ΝΙΚΟΛΑΪΔΟΥ κατέθεσαν αναφορά με την οποία το Σωματείο Ιδιωτικών Υπαλλήλων Νομού Κορινθίας ζητεί τη μονιμοποίηση των καθαριστριών του.
     74) Οι Βουλευτές Β΄ και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία οικοδόμοι της Νάουσας και της Περιφέρειας Νομού Ημαθίας, ζητούν την κατάργηση του άρθρου 26 ν. 2520/97 κ.λπ..
     75) Ο Βουλευτής Λέσβου κ. ΣΤΑΥΡΟΣ ΣΚΟΠΕΛΙΤΗΣ και η Βουλευτής Α΄ Πειραιώς κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία ο Δήμαρχος της Νέας Κούταλης Λήμνου Νομού Λέσβου ζητεί την καθημερινή σύνδεση της Λήμνου με το Λαύριο κ.λπ..
     76) Οι Βουλευτές Β΄ και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία οι γεωργοκτηνοτρόφοι Νομού Φλώρινας ζητούν την άμεση καταβολή των επιδοτήσεων στους δικαιούχους αγρότες της περιοχής κ.λπ..
     77) Οι Βουλευτές Λέσβου και Α΄ Θεσσαλονίκης κύριοι ΣΤΑΥΡΟΣ ΣΚΟΠΕΛΙΤΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία ο Σύλλογος Γονέων και Κηδεμόνων Γυμνασίου Μόριας, η Σχολική Επιτροπή του Γυμνασίου αυτού και το Δημοτικό Συμβούλιο Δήμου Μυτιλήνης ζητούν τη συνέχιση της λειτουργίας του πιο πάνω γυμνασίου. 
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 4871/27-2-07 ερώτηση του Βουλευτή κ. Δημητρίου Ανδρουλάκη, δόθηκε με το υπ’ αριθμ. 2/14422/Α0024/20-3-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της ερώτησης με αρ. πρωτ. 4873/27.2.07, του Βουλευτή κ. Δημήτρη Ανδρουλάκη, σχετικά με την κατάργηση των Ειδικών Λογαριασμών σας πληροφορούμε τα ακόλουθα:
     Οι ειδικοί Λογαριασμοί έχουν συσταθεί με ειδικές διατάξεις νόμων, κυρίως την τελευταία δεκαπενταετία, στα Υπουργεία και στα εποπτευόμενα από αυτά ΝΠΔΔ, για εξυπηρέτηση ειδικών σκοπών. Το πλαίσιο λειτουργίας και ελέγχου τους καθορίζεται με κοινές αποφάσεις των αρμόδιων υπουργών.
     Οι λογαριασμοί αυτοί, ανάλογα με τον τρόπο λειτουργίας τους, διακρίνονται σε:
     -Ειδικούς λογαριασμούς εκτός προϋπολογισμού που συστήθηκαν στα Υπουργεία και ΝΠΔΔ για την εξυπηρέτηση ειδικών σκοπών ή δράσεων και τηρούνται είτε στην Τράπεζα της Ελλάδος είτε σε εμπορικές τράπεζες έχουν ίδια έσοδα και η διαχείρισή τους δεν βαρύνει τον Κρατικό Προϋπολογισμό.
     - Ειδικούς λογαριασμούς εντός προϋπολογισμού που τηρούνται στην Τράπεζα της Ελλάδος οι εισπράξεις μεταφέρονται στα έσοδα του Προϋπολογισμού και ΟΙ σκοποί εκπληρώνονται μέσω αυτού.
     Οι λογαριασμοί αυτοί συστήθηκαν σύμφωνα με τον ν. 2362/95 (άρθρα 60 - 62). Τηρούνται χωριστά από κεντρικό λογαριασμό του Δημοσίου Νο 200 «Συγκέντρωση Εισπράξεων & Πληρωμών» για καλύτερη παρακολούθηση των εισπράξεων τους.
     Κάθε εβδομάδα ή κάθε μήνα για τους περισσότερους απ' αυτούς, με πάγια εντολή ή με ειδικές εντολές, μεταφέρονται στο λογαριασμό Νο 200 και εμφανίζονται από το γραφείο Συμψηφισμών της Δ-24 του Γ.Λ.Κ στα έσοδα του Κρατικού Προϋπολογισμού. Εγγράφονται ισόποσες προς τα έσοδα πιστώσεις και σύμφωνα με τις κείμενες διατάξεις, εκδίδονται χρηματικά εντάλματα για την πληρωμή των σκοπών για τους οποίους συστήθηκαν.
     Σύμφωνα με τις διατάξεις του ν. 2771/99 (ΦΕΚ 280 Α΄), για όλους τους ειδικούς λογαριασμούς που λειτουργούν είτε στα Υπουργεία είτε στα Νομικά Πρόσωπα, καταρτίζεται ετήσιος προϋπολογισμός και απολογισμός, τους οποίους υποβάλλουν για έλεγχο και αξιολόγηση στις αρμόδιες υπηρεσίες του Γενικού Λογιστηρίου του Κράτους.
     Με εγκύκλιο που εκδίδεται κατ' έτος από το Γενικό Λογιστήριο του Κράτους δίνονται οδηγίες κατάρτισης του προϋπολογισμού των ειδικών λογαριασμών. Κατά την αξιολόγηση αυτών από τις αρμόδιες υπηρεσίες επισημαίνονται τυχόν παραλείψεις και γίνονται οι σχετικές συστάσεις.
     Στις Εισηγητικές Εκθέσεις του Προϋπολογισμού αναφέρεται αναλυτικά ο αριθμός και οι κινήσεις (εισροές, εκροές, υπόλοιπο) των Ειδικών Λογαριασμών.
     Στόχος του Υπουργείου Οικονομίας και Οικονομικών είναι η επανεξέταση και αναθεώρηση του θεσμικού πλαισίου της λειτουργίας των Ειδικών Λογαριασμών και ο περιορισμός τους στους απολύτως απαραίτητους.
     Ήδη έχουν καταργηθεί στο διάστημα 2004-2006 ορισμένοι λογαριασμοί όπως:
     Οι Ειδικοί Λογαριασμοί του Υπουργείου Υγείας και Κοινωνικής Αλληλεγγύης, ο «Ειδικός Λογαριασμός Αστών Προσφύγων» και ο « Ειδικός Λογαριασμός Λαϊκής Στέγης», του Υπουργείου Εμπορικής Ναυτιλίας «Ειδικός Λογαριασμός Έσοδα από Θαλάσσια Μεταφορικά Μέσα», του Υπουργείου Αιγαίου & Νησιωτικής Πολιτικής ο ειδικός λογαριασμός «Υπουργείο Αιγαίου - Λογαριασμός εισφορών για την αρωγή των σεισμοπλήκτων Ελλάδας και Τουρκίας». Τα υπόλοιπά των ανωτέρω λογαριασμών μεταφέρθηκαν στα έσοδα του Κρατικού Προϋπολογισμού.
     Τέλος προωθούνται σχετικές ενέργειες για το σταδιακό κλείσιμο και άλλων λογαριασμών.
     Ο Υφυπουργός
     ΠΕΤΡΟΣ ΔΟΥΚΑΣ»
     2. Στην με αριθμό 4836/27-2-07 ερώτηση της Βουλευτού κ. Θεοδώρας Τζάκρη, δόθηκε με το υπ’ αριθμ. 1029174/1575/Α0010/20-3-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της πιο πάνω σχετικής ερώτησης που κατατέθηκε στη Βουλή από την Βουλευτή κ. Θεοδώρα Τζάκρη με θέμα « Ρυθμίσεις κατεχομένων ακινήτων του Δημοσίου» σας γνωρίζουμε τα εξής:
     Οι προτάσεις της Ομάδας Εργασίας,που συστάθηκε με την 1014373/155/ Α0006/11-2-2005 (ΦΕΚ 210, τεύχος Β') απόφαση του Υπουργού Οικονομίας και Οικονομικών, για το πώς θα μπορούσαν να ρυθμιστούν τα θέματα των κατεχομένων ακινήτων του Δημοσίου, έχουν ως στόχο την άμεση και ορθολογική εκποίηση των ακινήτων με αυστηρούς όρους και προϋποθέσεις που θα εξασφαλίζουν όμως την επιτυχία του μέτρου, αλλά και με δικλείδες ασφαλείας για τη μη επιβράβευση πρόσφατων καταπατήσεων και την αποφυγή νέων με την προοπτική νομιμοποίησής τους.
     Με τις εν λόγω προτάσεις δίνεται η δυνατότητα σε αυθαίρετους κατόχους δημοσίων εκτάσεων αρμοδιότητας του Υπουργείου μας (αστικών και αγροτικών) να ζητήσουν υπό προϋποθέσεις την εξαγορά των κατεχομένων από αυτούς ακινήτων, αντί τιμήματος εξαγοράς το οποίο μειώνεται μέχρι του ποσού των 50.000 ευρώ κατά 0,25% για κάθε χρόνο κατοχής πριν την 31η Δεκεμβρίου 2003. Η ανωτέρω μείωση, ανάλογη με τα χρόνια κατοχής αποτελεί σημαντικό κίνητρο για την υποβολή της σχετικής αίτησης.
     Επίσης στις πιο πάνω ρυθμίσεις εντάσσονται και τα ακίνητα που ανήκουν στην ιδιωτική περιουσία του Ταμείου Εθνικής Άμυνας ( ΤΕΘΑ) εκτός από εκείνα που κρίνονται απαραίτητα με απόφαση της Διοικητικής Επιτροπής του Ταμείου για την κάλυψη στρατιωτικών αναγκών
     Πέρα από τα παραπάνω επισημαίνουμε ότι οι εν λόγω προτάσεις δόθηκαν σε δημόσια διαβούλευση (ΔΕΛΤΙΟ ΤΥΠΟΥ από 18-7-2006) προκειμένου να διατυπωθούν επ' αυτών απόψεις και προτάσεις από τους αρμόδιους φορείς αλλά και κάθε ενδιαφερόμενο πριν την οριστικοποίηση του τελικού κειμένου του νομοσχεδίου και την κατάθεσή του στη Βουλή.
     Ο Υφυπουργός
     ΠΕΤΡΟΣ ΔΟΥΚΑΣ»
     3. Στην με αριθμό 3723/31-1-07 ερώτηση του Βουλευτή κ. Νικολάου Γεωργιάδη δόθηκε με το υπ’ αριθμ. 47/20-2-2007 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του αριθ. πρωτ. 3723/31-01-2007 εγγράφου σας, με το οποίο μας διαβιβάσθηκε ερώτηση του Βουλευτή κ. Ν. Γεωργιάδη που κατατέθηκε στην Βουλή των Ελλήνων, σας γνωρίζουμε τα ακόλουθα:
	1. Οι ρυθμίσεις του υπ' αριθμ. 20 Γενικού Κανονισμού Λιμένα (Γ.Κ.Λ.) -Β' 444 είναι διάφορες αυτών του υπ' αριθμ. 38 Γ.Κ.Λ.- Β' 748.
	Ειδικότερα:
 α) Με τον υπ' αριθμ. 20 Γ.Κ.Λ. επιτρέπεται η εκμίσθωση όλων των θαλάσσιων μέσων αναψυχής που αναφέρονται σ' αυτόν, ενώ με τον υπ' αριθμ. 38 Γ.Κ.Λ. επιτρέπεται η εκμίσθωση μόνον μηχανοκίνητων λέμβων και ταχύπλοων μικρών σκαφών.
 β) Με τον υπ' αριθμ. 20 Γ.Κ.Λ. επιτρέπεται η εκμίσθωση θαλάσσιων μέσων αναψυχής μόνον κατά τη διάρκεια της ημέρας, ενώ με τον υπ' αριθμ. 38 Γ.Κ.Λ. δεν υφίσταται τέτοιος περιορισμός και μάλιστα η μίσθωση απαγορεύεται για χρονικό διάστημα μικρότερο του 24ώρου.
 γ) Με τον υπ' αριθμ. 20 Γ.Κ.Λ. επιβάλλεται η εκμίσθωση των θαλάσσιων μέσων αναψυχής από συγκεκριμένο σημείο επί του αιγιαλού, η επιτήρησή τους από τον εκμισθωτή και απαγορεύεται η απομάκρυνσή τους σε μεγάλη απόσταση από το χώρο εκμίσθωσης, ενώ με τον υπ' αριθμ. 38 Γ.Κ.Λ. δεν απαιτείται η εκμίσθωση των μηχανοκίνητων λέμβων και των ταχύπλοων μικρών σκαφών από συγκεκριμένο σημείο, καθόσον δύνανται να εκμισθώνονται από οποιοδήποτε σημείο της επικράτειας (από ιδιωτικό χώρο, λιμένα κ.λπ) και να εκτελούν τους καθορισμένους στην άδεια κυκλοφορίας τους πλόες χωρίς περιορισμούς, διαθέτοντας πρόσθετο εξοπλισμό (εφεδρικό κινητήρα, χάρτες, σωστικά μέσα κ.λπ), ανάλογα με τους πλόες που εκτελούν.
 δ) Εν κατακλείδι τα θαλάσσια μέσα αναψυχής του υπ' αριθμ. 20 Γ.Κ.Λ. εκμισθώνονται για την ολιγόωρη, κατά τη διάρκεια της ημέρας και πλησίον του σημείου εκμίσθωσής τους αναψυχή των ,χρηστών τους, ενώ οι μηχανοκίνητες λέμβοι και τα ταχύπλοα μικρά σκάφη του υπ' αριθμ. 38 Γ.Κ.Λ. εκμισθώνονται για την πολυήμερη και σε οποιοδήποτε θαλάσσιο χώρο αναψυχή των προσώπων που τα εκμισθώνουν.
      Δεν απαγορεύεται σε εκμισθωτή θαλάσσιων μέσων αναψυχής του υπ' αριθμ. 20 Γ.Κ.Λ. να εκμισθώνει μηχανοκίνητες λέμβους και ταχύπλοα μικρά σκάφη, τηρώντας τις διατάξεις του υπ' αριθμ. 38 Γ.Κ.Λ.
	2. Από το ΥΕΝ έχουν δοθεί σαφείς εντολές προς τη Λιμενική Αρχή Κέρκυρας για τη διασφάλιση της δημόσιας τάξης και ασφάλειας και την αποτροπή ενεργειών που μπορεί να στρεβλώνουν τον ανταγωνισμό στα όρια δικαιοδοσίας τους.
  3. Ο υπ' αριθμ. 38 Γ.Κ.Λ. έχει εφαρμογή σε όλη την ελληνική επικράτεια χωρίς να έχουν αναφερθεί προβλήματα εφαρμογής του από Λιμενικές Αρχές και εκμισθωτές θαλασσίων μέσων αναψυχής, πέραν της Κέρκυρας.
    Ο Υπουργός
    ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
    4. Στην με αριθμό 3721/30-1-07 ερώτηση της Βουλευτού κ. Ροδούλας Ζήση δόθηκε με το υπ’ αριθμ. Φ90022/3899/191/16-2-07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
    «Σε απάντηση της με αριθ. πρωτ. 3721/30.1.07 ερώτησης, που κατέθεσε στη Βουλή των Ελλήνων η Βουλευτής κ. Ροδούλα Ζήση, σχετικά με το ανωτέρω θέμα, σας πληροφορούμε τα εξής:
      Α. Όσον αφορά στην αναπροσαρμογή του μηνιαίου βοηθήματος των βοηθηματούχων του Ταμείου Ασφάλισης Δημοτικών και Κοινοτικών Υπαλλήλων (Τ.Α.Δ.Κ.Υ.) κατ' εφαρμογή των διατάξεων του ν. 3205/2003(Α', 297), σας γνωρίζουμε ότι, κατ' εξουσιοδότηση της παρ.18 του άρθρου 1 του ν. 3234/2004(Α', 52), εκδόθηκε η Φ.20102/17157/811/4.8.2005 Υπουργική Απόφαση με την οποία χορηγήθηκαν οι διαφορές που προέκυψαν στις συντάξεις των μέχρι 31.12.2003 συνταξιούχων του Ταμείου και οι οποίες άρχισαν να καταβάλλονται από 1.1.2005, με βάση το καταβαλλόμενο την 31.12.2004 ποσό σύνταξης. Επί του νέου ποσού όπως αυτό διαμορφώθηκε μετά την αναπροσαρμογή, υπολογίσθηκε το ποσοστό αύξησης της εισοδηματικής πολιτικής που δόθηκε σύμφωνα με την Φ.201 02/9440/417/2005 Υπουργική Απόφαση.
    Επισημαίνεται ότι, με τη διάταξη της παρ.18 του άρθρου 1 του ν. 3234/2004, δόθηκε η δυνατότητα χορήγησης των διαφορών που προέκυψαν από τον κατά το ν. 3205/2003 επανυπολογισμό των συντάξιμων αποδοχών των μέχρι 31 Δεκεμβρίου 2003 συνταξιοδοτηθέντων από το Ταμείο Ασφάλισης Δημοτικών και Κοινοτικών Υπαλλήλων (Τ.Α.Δ.Κ.Υ.), με Υπουργική Απόφαση, μετά από γνώμη του Διοικητικού Συμβουλίου του ταμείου και ανάλογα με την οικονομική του δυνατότητα. Σημειωτέον ότι, η διάταξη αυτή δεν όριζε ημερομηνία έναρξης καταβολής των προκυπτουσών διαφορών στους δικαιούχους ενώ οι διαφορές μπορούσαν να χορηγούνται και σταδιακά.
    Πέραν των ανωτέρω, το ποσοστό αύξησης των συντάξεων, που χορηγήθηκε από το Ταμείο για το έτος 2004 σύμφωνα με την εισοδηματική πολιτική, όπως αυτή καθορίσθηκε από το Υπουργείο Οικονομίας και Οικονομικών, κάλυψε τη διαφορά από την αναπρoσαρμoγή, η δε αύξηση που χορηγήθηκε το έτος 2005, υπολογίσθηκε στο ποσό του αναπροσαρμοσμένου βοηθήματος. Θα πρέπει, επίσης, να επισημανθεί ότι από το Γενικό Λογιστήριο του Κράτους, για το έτος 2004, χορηγήθηκε μόνο η διαφορά από την αναπροσαρμογή της σύνταξης, χωρίς να δοθεί επιπλέον ποσοστιαία αύξηση επί αυτής.
    Β. Όσον αφορά στην αναπροσαρμογή του ποσοστού καθορισμού των μηνιαίων βοηθημάτων σε 10%, σας γνωρίζουμε ότι, σύμφωνα με τα οριζόμενα στις διατάξεις της παρ.3 του άρθρου 14 του ν.δ/τος 3894/1958(Α', 192), το ποσοστό καθορισμού των μηνιαίων βοηθημάτων δύναται να αυξομειώνεται με απόφαση του Διοικητικού Συμβουλίου του Ταμείου και δεν μπορεί να είναι κατώτερο των 5% και ανώτερο των 15% του μηνιαίου μισθού, ενώ από καμία διάταξη δεν ορίζεται ότι το ποσοστό αυτό θα πρέπει να είναι υποχρεωτικά 10%.
    Το θέμα της αναπροσαρμογής ή μη του ποσοστού αυτού θα απασχολήσει το Διοικητικό Συμβούλιο του Ταμείου μετά την έκδοση νέας επικαιροποιημένης αναλογιστικής μελέτης, η οποία θα εκτιμά την μακροχρόνια εξέλιξη της οικονομικής κατάστασης του Ταμείου.
    Ο Υπουργός
    ΣΑΒΒΑΣ ΤΣΙΤΟΥΡΙΔΗΣ»
     5. Στην με αριθμό πρωτ. 2406/15.12.06 ερώτηση του Βουλευτή κ. Λεωνίδα Γρηγοράκου δόθηκε με το υπ’ αριθμ. 1112/5.1.07 έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σχετικά με τις δράσεις και τα μέτρα του ΥΠ.ΕΣ.Δ.Δ.Α. που αφορούν τόσο τους πρωτοβάθμιους Ο.Τ.Α όσο και τη Νομαρχιακή Αυτοδιοίκηση Λακωνίας, θα θέλαμε να επισημάνουμε, μεταξύ άλλων, τις ακόλουθες θεσμικές και οικονομικές μεταρρυθμίσεις στις οποίες προχώρησε το ΥΠ.ΕΣ.Δ.Δ.Α. στην υπό ερώτηση χρονική περίοδο:
      Με το 3274/2004 προωθήθηκε, σε συμφωνία με την Κ.Ε.Δ.Κ.Ε. σειρά μεταρρυθμίσεων για την εύρυθμη λειτουργία των πρωτοβάθμιων Ο.Τ.Α.. Ενδεικτικά αναφέρουμε τη συσταση του νέου Εθνικού Δημοτολογίου για τη συγκέντρωση στο πλαίσιο ενός Ολοκληρωμένου Πληροφοριακού Συστήματος, των εγγραφών και εν γένει μεταβολών των Ελλήνων Δημοτών που είναι εγγεγραμμένοι στα δημοτολόγια των Δήμων και Κοινοτήτων της Χώρας.
      Συγχρόνως, με τον ίδιο Νόμο, θεσμοθετήθηκε το Νέο Αναπτυξιακό Πρόγραμμα της Τοπικής Αυτοδιοίκησης «ΘΗΣΕΑΣ», με το οποίο προωθούνται οι συμπράξεις μεταξύ Ο.Τ.Α και ιδιωτικού τομέα, ενθαρρύνονται οι διαδημοτικές συνεργασίες αναπτυξιακού χαρακτήρα, ενώ οι πρωτοβάθμιοι Ο.Τ.Α. αποκτούν ένα σημαντικό αναπτυξιακό εργαλείο, που διαρθρώνεται και οργανώνεται στη βάση διαφανών κριτηρίων σύγκλισης.
      Παράλληλα, με τον νέο Κώδικα Δήμων και Κοινοτήτων (Ν.3463/2006) προωθείται η ανάπτυξη θεσμών τοπικής δημοκρατίας (π.χ. εισαγωγή θεσμού τοπικού δημοψηφίσματος για πρώτη φορά στην Ελλάδα), ενθαρρύνονται οι εκούσιες συνενώσεις μέσω της καθιέρωσης οικονομικών κινήτρων από το Ειδικό Πρόγραμμα Ενώσεων που ιδρύεται για το σκοπό αυτό, θεσμοθετείται η εκπόνηση 4ετών επιχειρησιακών προγραμμάτων (οικονομικού, αναπτυξιακού και κοινωνικού προγραμματισμού από τους μεγαλύτερους σε πληθυσμό Ο.Τ.Α., επιχειρείται η εξυγίανση των δημοτικών και κοινοτικών επιχειρήσεων κ.α.
      Αντίστοιχα, σε επίπεδο δευτεροβάθμιων Ο.Τ.Α., με το Ν.3345/2005 θεσμοθετούνται αυτοτελείς πόροι για τη Νομαρχιακή Αυτοδιοίκηση, ενώ η καταβολή βοηθημάτων υγειονομικής περίθαλψης και επιδομάτων κοινωνικής πρόνοιας απoδεσμεύεται από τους Κ.Α.Π. και πραγματοποιείται πλέον ως μεταβιβαστική πληρωμή με επιχορήγηση από τον κρατικό προϋπολογισμό. Παράλληλα στις Ν.Α. αποδίδονται νέοι πόροι από τα τέλη άδειας οχημάτων και μεταβίβασης αυτοκινήτου οχήματος και τα έσοδα από τα εισπραττόμενα πρόστιμα, χρηματικές ποινές και προσαυξήσεις.
      Για όλα όσα ενδεικτικά μνημονεύονται παραπάνω, επισυνάπτονται αναλυτικά ενημερωτικά έντυπα. Τονίζεται, ωστόσο, ότι τα ανωτέρω αφορούν το σύνολο των πρωτοβάθμιων και δευτεροβάθμιων Ο.Τ.Α. της χώρας, μεταξύ των οποίων και τους ΟΤΑ του Νομού Λακωνίας.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     6. Στην με αριθμό πρωτ. 2324/13.12.06 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. 7017/4/6704/5.1.07 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Α. ΜΑΝΩΛΑΚΗΣ, σας γνωρίζουμε ότι το θέμα της φρούρησης κρατουμένων στα κρατητήρια των αστυνομικών Υπηρεσιών ρυθμίζεται με τις διατάξεις των άρθρων 60,66 και 67 του π.δ. 141/1991. Στο πλαίσιο αυτό, το Αρχηγείο της Ελληνικής Αστυνομίας, τόσο κατά το παρελθόν όσο και πρόσφατα, έχει εκδώσει κατ' επανάληψη εντολές και οδηγίες προς τις περιφερειακές Υπηρεσίες για τη ρύθμιση των θεμάτων που αφορούν, μεταξύ άλλων, τις συνθήκες και τους όρους κράτησης των κρατουμένων στα αστυνομικά κρατητήρια, τη συνεχή επιτήρηση και ασφαλή φρούρηση και φύλαξή τους και γενικά για την αποφυγή απόπειρας απόδρασης ή απόδρασης κρατουμένων, ώστε να κατανοηθούν πλήρως οι υποχρεώσεις και τα καθήκοντα των διοικούντων αξιωματικών, αλλά και του λοιπού προσωπικού.
      Αναφορικά με την απόδραση έξι (6) αλλοδαπών κρατουμένων από τη Διεύθυνση Μεταγωγών-Δικαστηρίων Αθηνών, που έλαβε χώρα την 13-12-2006, σας πληροφορούμε ότι οι ανωτέρω αλλοδαποί κρατούμενοι, κατά το χρόνο της απόδρασης, βρίσκονταν στο διάδρομο πτέρυγας του εν λόγω κτιρίου και όχι εντός των κελιών ή στις τουαλέτες, όπως αναφέρεται στην ερώτηση. Ακολούθως, από παράθυρο του εν λόγω χώρου διέφυγαν χωρίς να γίνουν αντιληπτοί από τους αστυνομικούς οι οποίοι ήταν επιφορτισμένοι με την φύλαξή τους. Από τις αρμόδιες Υπηρεσίες μας, εκδηλώθηκαν αμέσως οι απαραίτητες ενέργειες και εκδόθηκαν αναζητήσεις για τον εντοπισμό και τη σύλληψη των έξι (6) κρατουμένων που απέδρασαν με συνέπεια να συλληφθούν οι τέσσερις (4) εξ αυτών, ενώ οι δύο (2) αναζητούνται, χωρίς θετικό έως σήμερα αποτέλεσμα.
      Για την υπόθεση αυτή, σε βάρος των αστυνομικών που ήταν εντεταλμένοι για τη φύλαξη των αποδρασάντων, σχηματίσθηκε δικογραφία για παράβαση του άρθρου 172 (ελευθέρωση φυλακισμένου) του Ποινικού Κώδικα, ενώ με εντολή του αρμόδιου Εισαγγελέα αυτοί αφέθησαν ελεύθεροι. Επίσης, από την Υπηρεσία διατάχθηκε η διενέργεια ένορκης διοικητικής εξέτασης (Ε.Δ.Ε.), σύμφωνα με τις διατάξεις του άρθρου 27 του π.δ. 22/1996, η οποία ανατέθηκε σε αστυνομικό διευθυντή, προκειμένου να διερευνηθεί η υπόθεση αυτή και από πειθαρχικής πλευράς και να καταλογισθούν οι πειθαρχικές ευθύνες σε βάρος κάθε υπαίτια εμπλεκόμενου αστυνομικού. Με διαταγή του προϊσταμένου του Επιτελείου του Αρχηγείου Ελληνικής Αστυνομίας, διαβιβάσθηκε στη Γενική Αστυνομική Διεύθυνση Αττικής αντίγραφο της ανωτέρω ερώτησης του κ. Βουλευτού για συσχέτιση αυτής με τη διενεργούμενη Ε.Δ.Ε. Παράλληλα, με απόφαση του ιδίου ανωτάτου αξιωματικού σε βάρος των ανωτέρω αστυνομικών, λήφθηκε και το διοικητικό μέτρο της διαθεσιμότητας, για λόγους δημοσίου συμφέροντος.
      Σε ό,τι αφορά την αποκατάσταση των κατασκευαστικών ατελειών του κτηρίου όπου στεγάζονται οι Διευθύνσεις Αλλοδαπών και Μεταγωγών-Δικαστηρίων Αθηνών, πέραν όσων αναφέρονται στο 7017/4/6591 από 24-11-2006 έγγραφό μας, σε απάντηση της 969/8-11-2006 ερώτησης, που κατέθεσε ο ανωτέρω κ. Βουλευτής, σας πληροφορούμε ότι, πρόσφατα (5-122006), από την αρμόδια Υπηρεσία μας, ενημερώθηκε εγγράφως η Κτηματική Εταιρεία του Δημοσίου (Κ.Ε.Δ.) για τα προβλήματα που έχουν ανακύψει από τη μη ολοκλήρωση εργασιών αποκατάστασης, καθώς και αυτών που προέκυψαν από τη λειτουργία ενός τόσο μεγάλου κτηρίου συγκεκριμένης χρήσης.
      Αναφορικά με τη λειτουργία του συστήματος κλειστού κυκλώματος τηλεόρασης (CCTV) για την παρακολούθηση των χώρων των κρατητηρίων της Διεύθυνσης Μεταγωγών-Δικαστηρίων Αθηνών, σας ενημερώνουμε ότι, σύμφωνα με τεχνική γνωμάτευση, το σύστημα αυτό λειτουργούσε κανονικά και δεν παρουσίαζε βλάβη κατά το χρόνο της απόδρασης. Επίσης, κανονικά λειτουργούσαν και οι ηλεκτρομαγνητικές κλειδαριές των κελιών των εν λόγω χώρων κράτησης.
      Τέλος, πρέπει να επισημάνουμε ότι στο ανωτέρω έγγραφό μας δεν αναφέρεται ότι δεν υπάρχουν προβλήματα στη λειτουργία του εν λόγω κτηρίου. Σε αυτό αναφέρονται οι ενέργειες που έγιναν για την αποκατάσταση συγκεκριμένων προβλημάτων και η μέχρι τότε πορεία των εργασιών και επισημάνθηκε ότι τα προβλήματα που θα παρουσιαστούν θα επιλύονται είτε με δαπάνες της Υπηρεσίας, εφόσον είναι μικρής έκτασης, είτε από την κατασκευάστρια εταιρεία, μέσω της Κ.Ε.Δ., δεδομένου ότι, μέχρι σήμερα, δεν έχει γίνει η οριστική παραλαβή του έργου.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
    7. Στην με αριθμό πρωτ. 3228/18.1.07 ερώτηση του Βουλευτή κ. Χρήστου Βερελή δόθηκε με το υπ’ αριθμ. 610/14.2.07 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Aπαντώντας στην παραπάνω ερώτηση που κατέθεσε ο Βουλευτής κ. Χ.Βερελής, για τα θέματα της αρμοδιότητάς μας, σας πληροφορούμε τα εξής:
      Ο Νομός Αιτωλοακαρνανίας δεν περιλαμβάνεται στον κατάλογο των ευπρόσβλητων στη νιτρορύπανση περιοχών, όπως αυτές έχουν χαρακτηριστεί σε εφαρμογή της Οδηγίας 91/676/ΕΟΚ « για την προστασία των υδάτων από τη νιτρορύπανση γεωργικής προέλευσης» και επομένως δεν μπορεί να εφαρμοστεί επιδοτούμενο αγροπεριβαλλοντικό πρόγραμμα Μείωσης της Νιτρορύπανσης γεωργικής προέλευσης, αντίστοιχο με αυτό που εφαρμόζεται σήμερα στην περιοχή Θεσσαλικού και Κωπαϊδικού Πεδίου.
      Ο χαρακτηρισμός μιας περιοχής ως ευπρόσβλητης από τη νιτρορύπανση και η οριοθέτησή της γίνεται από το Υ.ΠΕ.ΧΩ.Δ.Ε (επισπεύδουσα αρχή) σε συνεργασία με τα συναρμόδια Υπουργεία μεταξύ των οποίων και το Υπουργείο Αγροτικής Ανάπτυξης και Τροφίμων, λαμβάνοντας υπόψη δεδομένα όπως αυξημένες τιμές νιτρικών στα υπόγεια και επιφανειακά ύδατα της συγκεκριμένης περιοχής μετά από μετρήσεις που πραγματοποιεί το Υ.ΠΕ.ΧΩ.Δ.Ε.
      Το Υ.ΠΕ.ΧΩ.Δ.Ε, το οποίο είναι και το αρμόδιο Υπουργείο για την παρακολούθηση της ποιότητας των υδάτων της χώρας, εκπονεί Πρόγραμμα Παρακολούθησης Ποιότητας Υπογείων Νερών (Ιανουάριος 2004 - Ιούνιος 2006) και λειτουργεί δίκτυο παρακολούθησης της πoιότητας των υδάτων της χώρας σε 412 σημεία δειγματοληψίας, με στόχο την περαιτέρω παρακολούθηση των υπογείων υδάτων ως προς τη νιτρορύπανση γεωργικής προέλευσης. Λαμβάνοντας υπόψη τα αποτελέσματα των μετρήσεων αυτών, σε συνεργασία με τα συναρμόδια Υπουργεία και ερευνητικά ιδρύματα εκτιμάται αν μια περιοχή πρέπει να χαρακτηριστεί ως ευπρόσβλητη στη νιτρορύπανση ζώνη και στη συνέχεια να ληφθούν μέτρα, όπως η έκδοση Προγραμμάτων Δράσης για τις περιοχές αυτές.
      Αν από το δίκτυο παρακολούθησης υπάρξουν μετρήσεις των σημείων δειγματοληψίας στο Νομό Αιτωλοακαρνανίας που να δείχνουν αυξημένες συγκεντρώσεις νιτρικών, οι οποίες οφείλονται κατά κύριο λόγο στην άσκηση της γεωργικής δραστηριότητας, τότε θα εξεταστεί το ενδεχόμενο της επικαιροποίησης και επαναπροσδιορισμού των ευπρόσβλητων ζωνών και να ληφθούν τα απαραίτητα μέτρα για το συγκεκριμένο Νομό μεταξύ των οποίων και η υποβολή σχετικού αιτήματος στις αρμόδιες υπηρεσίες της Ε.Ε. για την έγκριση και εφαρμογή ενός επιδοτούμενου αγροπεριβαλλοντικού μέτρου για την προστασία από την νιτρορύπανση.
      Η εφαρμογή επιδοτούμενου προγράμματος με στόχο τη μείωση της νιτρορύπανσης σε περιοχή που δεν έχει χαρακτηριστεί ως ευπρόσβλητη ζώνη δεν είναι δυνατή, αφού δεν εγκρίνεται από τις υπηρεσίες της Ε.Ε..
      Το γεγονός ότι μια περιοχή είναι προτεινόμενη για ένταξη στο δίκτυο «ΝΑ TURA» ή προστατεύεται από τη συνθήκη Ramsar δεν σημαίνει ότι είναι και ευπρόσβλητη από τη νιτρορύπανση ζώνη, αφού ο χαρακτηρισμός μιας περιοχής ως ευπρόσβλητης ή ως περιοχή ΝΑTURA στηρίζεται σε διαφορετικά κατά περίπτωση κριτήρια.
      Συμπληρωματικά των ανωτέρω σας διαβιβάζουμε συνημμένα το με αριθμ. πρωτ. 456/7-2-07 έγγραφο του Ειδικού Γραμματέα του Γ' ΚΠΣ. 
      Ο Υφυπουργός
      ΑΛΕΞΑΝΔΡΟΣ ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
      ΠΡΟΕΔΡΕΥΩΝ (Γεώργιος Σούρλας): Έχω την τιμή να ανακοινώσω στο Σώμα ότι:
       1. Οι Υπουργοί Τουριστικής Ανάπτυξης, Οικονομίας και Οικονομικών, Εξωτερικών, Ανάπτυξης και Επικρατείας, κατέθεσαν σχέδια νόμου: 
      α) «Κύρωση του Μνημονίου Κατανόησης για συνεργασία στον τομέα του Τουρισμού μεταξύ του Υπουργείου Τουριστικής Ανάπτυξης της Ελληνικής Δημοκρατίας και του Υπουργείου Τουρισμού και Αθλητισμού του Βασιλείου της Ταϋλάνδης».
      β) «Κύρωση της Συμφωνίας για συνεργασία στον τομέα του Τουρισμού μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κορέας».
      2. Οι Υπουργοί Τουριστικής Ανάπτυξης, Οικονομίας και Οικονομικών, Εξωτερικών και Ανάπτυξης, κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ισλαμικής Δημοκρατίας του Πακιστάν για Συνεργασία στον τομέα του Τουρισμού».
      Παραπέμπονται στην αρμόδια Διαρκή Επιτροπή.
      Οι Βουλευτές κ. Γεώργιος Κασαπίδης, η κ. Αικατερίνη Περλεπέ- Σηφουνάκη και ο κ. Νικόλαος Χριστοδουλάκης ζητούν ολιγοήμερη άδεια απουσίας στο εξωτερικό. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε την ζητηθείσα άδεια. 
      Θα ήθελα να ευχηθώ χρόνια πολλά και παραγωγικές να είναι οι εργασίες της Εθνικής Αντιπροσωπείας.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι εισερχόμαστε στην ημερήσια διατάξη των 
      ΕΠΕΡΩΤΗΣΕΩΝ
      θα συζητηθεί η υπ’ αριθμόν 17/12/26-9-2006 επερώτηση των Βουλευτών του Πανελλήνιου Σοσιαλιστικού Κινήματος κυρίων Ευάγγελου Αργύρη, Αθανασίου Παπαγεωργίου, Γεωργίου Ανωμερίτη, Ιωάννη Διαμαντίδη, Άννας Διαμαντοπούλου, Ιωάννη Δριβελέγκα, Απόστολου Κατσιφάρα, Βασιλείου Κεγκέρογλου, Ιωάννη Κουτσούκου, Ιωάννη Μανιάτη, Δημητρίου Πιπεργιά, Χρήστου Πρωτόπαπα, Παναγιώτη Ρήγα, Παναγιώτη Σγουρίδη, Αναστασίου Σιδηρόπουλου, Ελπίδας Τσουρή, Νικολάου-Φωτίου Χατζημιχάλη, Αλέξανδρου Ακριβάκη, Βασιλείου Τόγια, Θεόδωρου Κολιοπάνου, Γεωργίου Παπαγεωργίου, Αικατερίνης Περλεπέ-Σηφουνάκη, Μιχαήλ Παντούλα, Βασιλείου Γερανίδη, Θεοχάρη Τσιόκα, Μιχαήλ Καρχιμάκη, Στυλιανού Ματζαπετάκη, Εμμανουήλ Στρατάκη, Εμμανουήλ Φραγιαδουλάκη, Κωνσταντίνου Βρεττού, Βασιλείου Οικονόμου, Ηλία Παπαηλία, Παρασκευής (Εύης) Χριστοφιλοπούλου, Πέτρου Ευθυμίου, Μιχαήλ Χρυσοχοΐδη και Θεόδωρου Πάγκαλου προς τους Υπουργούς Αγροτικής Ανάπτυξης και Τροφίμων, Οικονομίας και Οικονομικών, σχετικά με θέματα του πτηνοτροφικού κλάδου. 
      Ο Γενικός Γραμματέας της Κοινοβουλευτικής Ομάδας της Νέας Δημοκρατίας κ. Σταύρου, ορίζει Κοινοβουλευτικό Εκπρόσωπο τον κ. Τασούλα. Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Κολοζώφ ορίζει Κοινοβουλευτικό Εκπρόσωπο τον κ. Σκοπελίτη. 
      Το λόγο έχει ο πρώτος επερωτών κ. Ευάγγελος Αργύρης.
      ΕΥΑΓΓΕΛΟΣ ΑΡΓΥΡΗΣ: Κύριε Πρόεδρε, κυρίες και κύριοι συνάδελφοι, εκτιμούσαμε ότι δεν μας έμενε άλλος δρόμος και άλλη επιλογή για να δούμε τον κ. Μπασιάκο από το να τον καλέσουμε στο Κοινοβούλιο να μας απαντήσει στην επερώτησή μας και είχαμε την φιλοδοξία ή πιστεύαμε ότι τουλάχιστον ο Υπουργός Γεωργίας θα ανταποκρινόταν στον κοινοβουλευτικό έλεγχο. Αλλά φαίνεται ότι αυτό έχει γίνει πλέον συνήθεια για τον κύριο Υπουργό. Ούτε στην επιτροπή όπου καλείται, δεν παρουσιάζεται, αλλά βλέπω ότι δεν παρουσιάζεται ούτε στην Ολομέλεια και συνεχίζει να αμφισβητεί το θεσμό αυτόν του κοινοβουλευτικού ελέγχου. Αυτό δεν σημαίνει ότι ο παριστάμενος Υπουργός δεν έχει την δυνατότητα να απαντήσει σ’ αυτά τα οποία εμείς θέτουμε. Όμως παραμένει το θέμα αυτό γιατί γίνεται κατ’ εξακολούθηση και πρέπει, κύριε Πρόεδρε, να το λάβετε σοβαρά υπ’ όψιν. 
      Άλλωστε  βλέπουμε και σε απαντήσεις που δίνονται σε ερωτήσεις κατά τον κοινοβουλευτικό έλεγχο όλων των συναδέλφων, να απαντούν οι πρόεδροι των οργανισμών και μάλιστα με υβριστική φρασεολογία. Και αυτό θα πρέπει να το λάβετε σοβαρά υπ’ όψιν σας αν διαβάσετε  την τελευταία απάντηση σε  σαράντα επτά Βουλευτές του ΠΑ.ΣΟ.Κ.. 
      Νομίζω ότι είναι ανεπίτρεπτο –και ξεκινάω μ’ αυτό- και θεωρώ ότι, ίσως, πιθανά να είναι το τελευταίο απ’ αυτά, που συμβαίνουν σήμερα από την μεριά της Κυβέρνησης της Νέας Δημοκρατίας. 
      Θα πρέπει να πω ότι ξέραμε από παλαιότερα την εκπομπή με το θέατρο της Δευτέρας. Τώρα όμως βλέπουμε και ένα άλλο θέατρο και είναι μονόπρακτο, αυτό της Κυριακής, με τον κ. Μπασιάκο να εμφανίζεται μόνο στα κρατικά κανάλια και σε μαγνητοσκοπημένες εκπομπές και να παρουσιάζεται θα έλεγα με πολύ εύστοχο τρόπο, μέχρι που οι πολίτες που τον ακούν, να θέλουν να γίνουν και αυτοί αγρότες, για να απολαύσουν τις ευεργετικές πολιτικές της Κυβέρνησης της Νέας Δημοκρατίας. 
      Όμως, κύριε Υπουργέ, έχω την εντύπωση ότι προσπαθείτε να ξεγελάσετε τους αγρότες. Και, βέβαια, τους ξεγελάσατε την πρώτη φορά και τους υφαρπάξατε την ψήφο τους, δεν είναι όμως το ίδιο και σήμερα, παρά τις απέλπιδες προσπάθειες προπαγάνδας τις οποίες κάνετε. 
      Μέχρι τώρα σας λέγαμε από τις περιοδείες που κάνουμε ότι οι αγρότες είναι απελπισμένοι, έχουν ανασφάλεια και έχουν και ένα φόβο, αλλά δεν μας πιστεύατε. Σας καλέσαμε πολλές φορές να το λάβετε σοβαρά υπ’ όψιν. Φαντάζομαι ότι τώρα θα το λάβετε υπ’ όψιν σας, γιατί οι διαμαρτυρίες πλέον, δεν είναι μόνο από τους αγρότες αλλά είναι και από τους ίδιους τους συναδέλφους Βουλευτές της Νέας Δημοκρατίας, όπου πηγαίνοντας στην επαρχία και περιοδεύοντας στα χωριά, βλέπουν ότι αυτά τα οποία τους γράφετε και τους δίνετε ή αυτά τα οποία ανακοινώνετε, δεν ανταποκρίνονται στην πραγματικότητα. 
      Πρέπει να σας πω, ότι πριν από τρία χρόνια και κάτι και διανύοντας τώρα την τελευταία περίοδο της διακυβέρνησης εδώ στη Βουλή, μας είχατε πει ότι είσθε πανέτοιμοι να κυβερνήσετε. Είχατε σχέδιο για τον αγροτικό τομέα. Ένα μήνα αμέσως μετά από τη δήλωσή σας αυτή εδώ στη Βουλή, πήγατε να διαπραγματευτείτε τα μεσογειακά προϊόντα. Έναν έτοιμο θετικό συμβιβασμό που κάναμε τότε, τον κάνατε αρνητικό –είναι γνωστό σ’ όλους αλλά καλό είναι να το επαναλαμβάνουμε- και καταστρέψατε την καλλιέργεια του καπνού -και φαίνεται πλέον από το πόσοι καπνοκαλλιεργητές απέμειναν- καταστρέψατε το βαμβάκι και αυξήσατε τα προβλήματα. Και να ήταν μόνο αυτό;
       Θα δούμε στη συνέχεια ότι μετά από είκοσι μήνες αλλοπρόσαλλοι κυβερνητικοί χειρισμοί εισήγαγαν τον πανικό, χωρίς να έχουμε εισαγωγή της γρίπης των πουλερικών. Οι συνέπειες; Καταστροφικές. Οι υποσχέσεις για κυβερνητική βοήθεια στον πτηνοτροφικό κλάδο; Πολλές. Οι πράξεις; Μηδενικές. 
      Την ίδια εποχή ο κ. Μπασιάκος έφερε στη Βουλή ένα νόμο για τον αγροτικό τομέα και ψηφίστηκε. Έγινε κάτι από αυτό που προέβλεπε αυτός ο νόμος; Ένα μόνο έγινε από εκείνον το νόμο. Ψηφίστηκε, δηλαδή, ένας ολόκληρος νόμος για μόνο μία παράγραφο. Αποχαρακτηρίζονται εκατοντάδες χιλιάδες στρέμματα γεωργικής γης υψηλής παραγωγικότητας σε βάθος εξακοσίων μέτρων από τη μία πλευρά και εξακοσίων από την άλλη κατά μήκος των εθνικών δρόμων και δίνονται για άλλες χρήσεις.
      Έχει τέτοια πολυτέλεια, κύριε Υπουργέ, η ελληνική γεωργία; Αυτό θα πρέπει να απαντηθεί, γιατί είναι αλήθεια ότι δίνετε το φιλέτο της γεωργικής γης σε άλλες δραστηριότητες εκτός της γεωργίας.
      Πριν από δεκαέξι μήνες κάνατε διαπραγματεύσεις για τη ζάχαρη. Θα πρέπει να πω ότι δεν υπάρχει προηγούμενο στη διαπραγμάτευση με την Ευρωπαϊκή Ένωση. Πρόκειται για ένα βατερλώ, για ένα φιάσκο, ένας άλλος τομέας βρίσκεται υπό εξαφάνιση.
      Τώρα, ερχόμαστε σ’ αυτό που συνέβη πριν είκοσι μήνες και πριν από δεκαπέντε μήνες είχατε ασκήσει μία γκεμπελίστικη προπαγάνδα με υποσχεσεολογία για επιδοτήσεις γύρω από το θέμα αυτό, αφού πρώτα βάλατε τον ίδιο τον Πρωθυπουργό να εγγράψει στην ιστοσελίδα του ότι από 1η Δεκεμβρίου οι αγρότες θα πάρουν τις επιδοτήσεις. Δεν χρειάζεται να επιχειρηματολογήσω πολύ σ’ αυτό. Άλλωστε, τα μηνύματα τα οποία παίρνετε είναι από παντού προς μία κατεύθυνση που σας κάνουν αναξιόπιστους, σας δημιουργούν τεράστιο πρόβλημα και σ’ εσάς και στους ίδιους τους συναδέλφους Βουλευτές.
      Είπα πριν για την απάντηση του προέδρου του Ο.Π.Ε.Κ.Ε.Π.Ε.. Έχω την εντύπωση ότι θα έχουμε συνέχεια σ’ αυτά τα ζητήματα.
      Πριν από εννέα μήνες ξέσπασε το σκάνδαλο με τις γαλακτοβιομηχανίες και ξέρετε πολύ καλά ότι στην αρχή, για αυτό που ονομάζουμε όλοι καρτέλ του γάλακτος αποφασίσατε να κάνετε την εξής πολιτική, ο ένας να κάνει τον καλό και ο άλλος να κάνει τον κακό.
      Εσείς, κύριε Κοντέ, αποφασίσατε να κάνετε τον καλό. Τον κακό αποφάσισε να τον κάνει ο κ. Παπαθανασίου. Σημασία, όμως, έχει ότι οι κτηνοτρόφοι βρίσκονται σε δυσμενή θέση, σε απογοήτευση. Και οι επιστολές τις οποίες παίρνετε είναι τέτοιες, που αναγκαστήκατε σε μία απάντηση στον κ. Αλαβάνο, να χρησιμοποιήσετε επιστολές, οι οποίες δεν ανταποκρίνονται στη χρονική περίοδο. Θα θέλαμε, ειλικρινά, να παρουσιάσετε αυτές τις επιστολές, τις ευχαριστήριες, που πήρατε από τους κτηνοτρόφους, γιατί δεν περίμεναν ποτέ ότι θα το κάνετε αυτό, να αλλάξετε, δηλαδή, ακόμα-ακόμα και την ημερομηνία των επιστολών.
      Πάμε τώρα στο μεγάλο θέμα της επερώτησής μας. Νομίζω ότι αυτό που συνέβη με τη γρίπη των πτηνών και τον κλάδο της πτηνοτροφίας, που συζητάμε σήμερα, δεν έχει προηγούμενο.
      Κύριε Υπουργέ, δημιουργήσατε ένα τεράστιο θέμα από το πουθενά. Η ευθύνη για τα προβλήματα της «χαμένης γαλοπούλας» βαρύνει αποκλειστικά εσάς. Και μόνο από προσωπική ευθιξία θα έπρεπε να ασχοληθείτε ιδιαιτέρως και να μηδενίσετε τις επιπτώσεις από τις ενέργειές σας. Δεν περισσεύει, όμως, στην Κυβέρνηση αυτή η πολιτική ευθιξία και η ανάληψη των ευθυνών. Για εσάς πάντα φταίει κάποιος άλλος. 
      Θα σας θυμίσω τις ζημιές που προκαλέσατε στον κλάδο σύμφωνα με τους φορείς. Μείωση των πωλήσεων έως και 80%. Αποθεματοποίηση κατεψυγμένων κοτόπουλων. Συνολικό κόστος 50.000.000. Αποθεματοποίηση δύο εκατομμυρίων αυγών, το μεγαλύτερο μέρος των οποίων καταστράφηκε. Μείωση παραγωγής κατά 30% έως 50% για αρκετούς μήνες. Μείωση τιμών. Αύξηση επισφαλειών. Αύξηση δανεισμού και αύξηση κόστους, χρηματοοικονομικών. Η συνολική ζημιά του κλάδου ξεπέρασε τα 250.000.000 ευρώ.
      Χειριστήκατε εντελώς επικοινωνιακά ένα πολύ σοβαρό ζήτημα, που αφορά ένα σημαντικό κλάδο της οικονομίας μας. Δεν θα σταθώ στη λανθασμένη επικοινωνιακή σας πολιτική, που δημιούργησε και διόγκωσε τον πανικό των καταναλωτών για την γρίπη των πτηνών. Θα σταθώ σ’ αυτά που υποσχεθήκατε. Άλλα υποσχεθήκατε, άλλους νόμους ψηφίσατε, άλλα πράξατε, με άλλα ουδόλως ασχοληθήκατε, άλλα τα καθυστερήσατε.
      Το αποτέλεσμα είναι μετά από ενάμιση χρόνο ο πτηνοτροφικός κλάδος, όχι μόνο να μην έχει ανακουφιστεί, αλλά να έχει περαιτέρω ζημιωθεί. Με απλά λόγια; Οι πτηνοτρόφοι έφτασαν στην τραγική διαπίστωση ότι αν δεν είχατε ασχοληθεί καθόλου, θα τα είχαν καταφέρει καλύτερα. 
      Αυτά δεν είναι θεωρίες. Μιλάνε οι αριθμοί. Οι φορείς του κλάδου υπολογίζουν ότι η σημερινή συνολική ζημιά του κλάδου από τον Οκτώβριο του 2005 έως σήμερα, έχει ξεπεράσει τα 250.000.000 ευρώ. Από αυτά τα 100.000.000 ευρώ οφείλονται στην κρίση από τη γρίπη των πτηνών και τα 150.000.000 ευρώ –ακούστε το νούμερο, κύριε Υπουργέ- οφείλονται στις άστοχες παρεμβάσεις σας και στην αθέτηση των υποσχέσεων και δεσμεύσεων της Κυβέρνησης.
      Συγκεκριμένα: Εξαγγείλατε δάνεια με εγγύηση του δημοσίου. Μακροπρόθεσμα ωφελημένες θα βρεθούν οι τράπεζες και όχι οι κτηνοτρόφοι, γιατί δεν έγινε καμμία διαπραγμάτευση με τις τράπεζες για το επιτόκιο και οι τράπεζες χορήγησαν τα δάνεια με μηδέν ρίσκο, αλλά με υψηλά επιτόκια. Φαίνεται ότι αυτό το υψηλό ρίσκο το μεθοδεύετε σ’ όλες σας τις εκφράσεις.
      Ασφαλιστικές εισφορές: Χωρίς την παρέμβαση της Κυβέρνησης οι επιχειρήσεις θα πλήρωναν κανονικά τις εισφορές τους κι αν αδυνατούσαν, θα δανείζονταν με κόστος 4% έως 5% και θα πλήρωναν τις υποχρεώσεις τους. Σήμερα οι επιβαρύνσεις είναι 35%. Τα πρόστιμα και οι επιβαρύνσεις για το σύνολο των ασφαλιστικών εισφορών του κλάδου ανέρχονται σε 5.000.000.
      Άλλη υπόσχεση: Ενίσχυση με το 12% του κόστους μισθοδοσίας. Αν ο κλάδος αφηνόταν να λειτουργήσει από μόνος του, χωρίς την παρέμβαση της Κυβέρνησης, θα μείωνε το απασχολούμενο προσωπικό κατά 20% με 30% και θα είχε όφελος της τάξης των 20.000.000 ευρώ. Η Κυβέρνηση θα πλήρωνε σε επιδόματα ανεργίας. Σήμερα η Κυβέρνηση δεν πλήρωσε τίποτα ούτε σε επιδόματα ανεργίας ούτε σε ενίσχυση του κλάδου και οι επιχειρήσεις ζημιώθηκαν με 20.000.000 ευρώ.
      Απόσυρση αποθεμάτων: Χωρίς τις υποσχέσεις της Κυβέρνησης οι επιχειρήσεις θα ρευστοποιούσαν τα αποθέματά τους σε χαμηλές τιμές σε τρίτες χώρες και θα είχαν ζημιά 1 ευρώ το κιλό. Σήμερα ρευστοποιούν τα αποθέματα με ζημιά 1,5 ευρώ το κιλό και ταυτόχρονα έχουν επιβάρυνση με ψυκτικά κατά 0,5 ευρώ το κιλό. Άρα, συνολική ζημιά 2 ευρώ το κιλό. Συνολικό κόστος; Σαράντα εκατομμύρια ευρώ.
      Εθνικό Σχέδιο Ενίσχυσης της πτηνοτροφίας: Εδώ είναι η μεγάλη σας δύναμη, την οποία είχε αναλάβει στις πλάτες του ο κύριος Πρωθυπουργός. Έλεγε ότι θα διαπραγματεύεται πολύ καλύτερα, αλλά αυτό δείχνει ακριβώς την ανεπάρκειά σας. Υποβλήθηκε στην Ευρωπαϊκή Ένωση για έγκριση, σχέδιο ενίσχυσης του κλάδου –εσείς το φτιάξατε μαζί με τις επιχειρήσεις- ύψους 95.000.000 ευρώ. Από το σχέδιο αυτό εγκρίθηκαν μόνο 18.000.000 ευρώ, ήτοι 19% του σχεδίου που υποβάλατε. Μεγάλη διαπραγματευτική ήττα. Τέθηκαν εκτός ενισχύσεων η αποθεματοποίηση και η μείωση του εισοδήματος των πτηνοτρόφων. 
      Η απόφαση της Ευρωπαϊκής Ένωσης προέβλεπε μέχρι τις 31.12.2006 οι παραγωγοί να πάρουν τα χρήματά τους. Το Υπουργείο, ως συνήθως ανέτοιμο, απέτυχε να ολοκληρώσει τη διαδικασία μέχρι τις 31.12.2006. Ζητήσατε από την Ευρωπαϊκή Ένωση τρίμηνη παράταση έως τις 31.3.2007. Και πάλι δεν τα καταφέρατε και ζητήσατε νέα παράταση μέχρι τις 30.6.2007. Μ’ αυτές τις παλινωδίες και τη γνωστή σας ανικανότητα, προβλέπεται ότι η Κυβέρνηση δεν θα καταφέρει ούτε αυτά τα λίγα 18.000.000 ευρώ να απορροφήσει.
      Κύριοι συνάδελφοι, ο κλάδος της πτηνοτροφίας αποτελεί αναπόσπαστο κομμάτι της αγροτικής οικονομίας και της περιφερειακής ανάπτυξης. Σήμερα στις οργανωμένες επιχειρήσεις του κλάδου, απασχολούνται περίπου τεσσερισήμισι χιλιάδες ως άμεσα μισθωτοί, ενώ χίλιοι τριακόσιοι πενήντα συνεργαζόμενοι πτηνοτρόφοι απασχολούν άλλους έξι χιλιάδες εργαζόμενους. Και δεν είναι μόνο οι εργαζόμενοι και οι παραγωγοί πτηνοτρόφοι. Από τον κλάδο σήμερα εξαρτώνται άμεσα, τουλάχιστον, άλλες τρεις χιλιάδες θέσεις εργασίας, που αφορούν χονδρεμπόρους, ανεξάρτητους διανομείς σε μικρούς μεταποιητές, καθώς επίσης και προμηθευτές. 
      Στον κλάδο της πτηνοτροφίας πραγματοποιείται κύκλος εργασιών 700.000.000 ευρώ και υπάρχει αυτάρκεια μόνο από το 90%, ενώ οι εισαγωγές είναι πολύ περιορισμένες. Η συνεισφορά του κλάδου στην αγροτική οικονομία είναι πολύ μεγάλη, εάν αναλογιστεί κάποιος ότι ο κλάδος απορροφά ετησίως πάνω από πεντακόσιους χιλιάδες τόνους δημητριακών. Φαντάζεστε, λοιπόν, πόσο σημαντική είναι αυτή η παρέμβαση, που γίνεται σε μια περίοδο τεράστιων προβλημάτων που έχει η αγροτική μας οικονομία, με τη μεταρρύθμιση και της Κοινής Αγροτικής Πολιτικής.
      Συνεισφέρει, επίσης, στην περιφερειακή ανάπτυξη, διότι οι επιχειρήσεις δραστηριοποιούνται στην περιφέρεια και σε περιοχές που ήδη είναι πολύ φτωχές. Γι’ αυτές τις περιοχές της χώρας μας ο κλάδος είναι αναπόσπαστο κομμάτι της τοπικής οικονομίας και κατ’ επέκταση της αγροτικής και της εθνικής. Η κρίση, λοιπόν, που υπέστη η ελληνική πτηνοτροφία λόγω της γρίπης των πουλερικών, είναι από τις μεγαλύτερες στην ιστορία της και είναι μέρος της γενικότερης κρίσης, που διέρχονται σήμερα οι αγρότες και η ύπαιθρος. Οι καλλιέργειες εγκαταλείπονται, η κτηνοτροφία μαστίζεται από τα καρτέλ, τα εργοστάσια κλείνουν, η ανεργία μαστίζει, τα χωριά ερημώνουν. 
      Όλα αυτά συμβαίνουν γιατί η Κυβέρνηση της Νέας Δημοκρατίας στερείται σχεδιασμού, στρατηγικής και προγράμματος. Εμείς δεν θέλουμε να σας ακολουθήσουμε σ’ αυτόν τον ατερμάτιστο δρόμο. Το ΠΑ.ΣΟ.Κ. δεν πρόκειται να παρασυρθεί σε μια στείρα αντιπολίτευση και ξέρετε γιατί. Διότι έχει πειστεί ο αγροτικός κόσμος και σας έχει γυρίσει πλέον την πλάτη. Εμείς λέμε ότι οι αγρότες πλέον, κοιτάζουν προς το ΠΑ.ΣΟ.Κ.. Το ΠΑ.ΣΟ.Κ. μ’ ένα ολοκληρωμένο πρόγραμμα απευθύνεται προς τους αγρότες. Οι αγρότες πίστεψαν στο πρόγραμμά μας και εκτιμούμε ότι μαζί θα οικοδομήσουμε τη νέα στρατηγική για τον αγροτικό τομέα. Με διάλογο θα συνδιαμορφώσουμε τις τελικές μας θέσεις για τον αγροτικό τομέα, γιατί εμείς πιστεύουμε στο μέλλον του αγροτικού μας τομέα και δεσμευόμαστε να το διασφαλίσουμε.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αργύρη.
      Ο Πρόεδρος του Συνασπισμού Ριζοσπαστικής Αριστεράς, κ. Αλαβάνος ορίζει Κοινοβουλευτικό Εκπρόσωπο το Βουλευτή κ. Λεβέντη.
      Το λόγο έχει ο επερωτών συνάδελφος κ. Αθανάσιος Παπαγεωργίου.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κυρίες και κύριοι συνάδελφοι, είναι αλήθεια ότι η κρίση στη γεωργία είναι πρωτοφανής. Ίσως, είναι αντίστοιχη εκείνης της κρίσης που έζησαν οι αγρότες την περίοδο 1989 μέχρι το 1993, περίοδο που κυβερνούσε πάλι η Νέα Δημοκρατία . 
      Κατάρρευση κλάδων, όπως η ζάχαρη, όπως ο καπνός, μείωση παραγωγής σε πάρα πολλά εθνικά προϊόντα είναι το κύριο χαρακτηριστικό της περιόδου. Στον αντίποδα αυτής της αντικειμενικής κατάστασης οι αγρότες ζουν σε συνθήκες αγωνίας, απογοήτευσης, πίκρας και τώρα τελευταία –επειδή συνειδητοποίησαν το μέγεθος της εξαπάτησης από την Κυβέρνηση- και σε συνθήκες απόλυτου θυμού. Αυτή είναι η κατάσταση στη γεωργία, γενικότερα.
      Δεν μπορούσε, κυρίες και κύριοι συνάδελφοι, να εξαιρεθεί η κτηνοτροφία στο σύνολό της από αυτό τον παρονομαστή. Η πτηνοτροφία βρίσκεται σε πλήρες αδιέξοδο. Η κτηνοτροφία καταρρέει. Δραματική είναι η μείωση των τιμών του γάλακτος της τάξης του 20%. Παράλληλα, υπάρχει αύξηση των τελικών προϊόντων, των γαλακτοκομικών προϊόντων. Τεράστια είναι η μεταφορά πλούτου υπέρ κάποιων που λυμαίνονται τον κλάδο και φυσικά, σε βάρος των καταναλωτών και των αγροτών είναι όλη αυτή η εξέλιξη. Τα καρτέλ και οι εναρμονισμένες πρακτικές είναι αυτές που κυριαρχούν στην αγορά. Παράλληλα, ληστεύεται το εισόδημα των αγροτών, οι οποίοι οδηγούνται σε ολοένα και μεγαλύτερο αδιέξοδο.
      Η Κυβέρνηση παρακολουθεί αμήχανη αυτή την κατάσταση, άβουλη και αδύναμη, στις χειρότερες των περιπτώσεων. Άλλες δε φορές, με τις πρακτικές της και τους χειρισμούς τύπου «γαλοπούλας» γελοιοποιεί τη χώρα και απαξιώνει την εικόνα της Ελλάδας στο διεθνή χώρο. Και φυσικά, σε άλλες περιπτώσεις παρακολουθούμε την Κυβέρνηση, κι εμείς πια αμήχανοι, να καυγαδίζει γύρω από την παράταση της διάρκειας του φρέσκου γάλακτος, κάποιοι Υπουργοί να ισχυρίζονται το ένα και κάποιοι το άλλο, χωρίς κανένας τελικά να καταλαβαίνει γιατί δημιουργείται αυτή η δημόσια διαμάχη, όταν υπάρχει Πρωθυπουργός, όταν υπάρχουν όργανα της Κυβέρνησης, που μπορούν να λύσουν στο εσωτερικό αυτά τα ζητήματα.
      Το μεγάλο, όμως, ερώτημα, κυρίες και κύριοι συνάδελφοι, είναι: υπάρχει πολιτική που θέτει τις βάσεις για το μέλλον; Δυστυχώς, στην κτηνοτροφία τα πράγματα είναι τραγικότερα σε ό,τι αφορά το μέλλον. Ένα μέτρο, κύριε Υπουργέ, είχατε και είχαμε, το λεγόμενο μέτρο 1-1 του ΕΠΑΥ, αυτό που αφορά στον εκσυγχρονισμό των κτηνοτροφικών εκμεταλλεύσεων, για να μπορέσουμε να αλλάξουμε την εικόνα, της κατάστασης στις κτηνοτροφικές εκμεταλλεύσεις, να τις εκσυγχρονίσουμε, να τις κάνουμε πιο ανταγωνιστικές.
      Τρία χρόνια, στο τέταρτο, στο τέλος της θητείας είστε, κύριε Υπουργέ. Τρεισήμισι χιλιάδες επενδυτικά σχέδια είναι ακόμα στα συρτάρια. Την αντίστοιχη περίοδο του ΠΑ.ΣΟ.Κ. έγιναν τρεις προκηρύξεις. Την περίοδο 2001-2004 έγιναν τρεις προκηρύξεις –ακούστε, παρακαλώ!- κι εσείς κάνατε μία προκήρυξη. Η προκήρυξη αυτή ακόμα είναι στο στάδιο της αξιολόγησης αυτών των επενδύσεων και δεν έχει εγκριθεί καμία.
      Ξέρετε πόσο περιθώριο μένει, κύριοι συνάδελφοι, για να υλοποιηθούν αυτά τα επενδυτικά σχέδια; Του χρόνου τον Ιούνιο θα πρέπει να έχει ολοκληρωθεί η διαδικασία αυτών των επενδύσεων σε πάγια, σε εξοπλισμούς, σε κτηριακά. Και δεν έχουν πάρει ακόμα τις εγκρίσεις στα χέρια τους οι κτηνοτρόφοι. Δεν έχουν πάρει τις εγκρίσεις στα χέρια τους! Γιατί λέω στο τέλος Ιουνίου; Γιατί θα πρέπει να γίνουν εκταμιεύσεις μετά και οι έλεγχοι μέχρι το τέλος του 2008 με το γνωστό ν+2.
      Θα σας πω μόνο, ένα παράδειγμα από την κεντρική Μακεδονία, που μας αφορά. Έχουν υποβληθεί εξακόσια ογδόντα τρία επενδυτικά σχέδια. Εγκρίθηκαν εξακόσια περίπου. Και δεν έχουν κοινοποιηθεί ακόμα οι εγκρίσεις στους κτηνοτρόφους. Σ΄ ένα χρόνο, θα προλάβουν αυτοί οι άνθρωποι να βάλουν εργολάβους, να χτίσουν, για να ολοκληρωθούν αυτές οι επενδύσεις; Και φυσικά δεν θα γίνει αυτό και θα χαθούν πάρα πολλά λεφτά.
      Τα δε λεφτά, τα οποία έχετε στη διάθεση της κεντρικής Μακεδονίας είναι 25.000.000 ευρώ, που επαρκούν μόνο για εκατόν εβδομήντα επτά επενδύσεις. Οι άλλες είναι εκ προοιμίου αδύνατο να υλοποιηθούν. Άρα, κοροϊδέψατε και κοροϊδεύετε αυτούς τους επενδυτές. Πλήρωσαν μελέτες και δεν θα γίνει τίποτα.
      Και τελευταίο, κύριε Υπουργέ: αφού στήσατε ένα μηχανισμό αδιαφανή αναφορικά με τις ενιαίες ενισχύσεις, αφού ταλαιπωρήσατε τον κόσμο, αφού τον βάλατε να τρέχει από τις τράπεζες στις ενώσεις και τον Ο.Π.Ε.Κ.Ε.Π.Ε., αφού τον βάλατε να πληρώσει τεράστιο κόστος γύρω από την ενεργοποίηση των δικαιωμάτων, τώρα ξέρετε τι γίνεται; Τους ρίχνετε και ευθύνες! Διαπίστωσα εμβρόντητος προχθές στην Πιερία ότι έβγαιναν οι αντινομάρχες και έλεγαν ότι οι αγρότες φταίνε για όλα αυτά τα οποία έγιναν.
      Πήραμε σαν χώρα παράταση για να υλοποιήσουμε τη νέα Κ.Α.Π., είμαστε από τις μόνες χώρες που υλοποιούμε ένα χρόνο αργότερα τη νέα Κ.Α.Π., βασανίζετε τον κόσμο εδώ και ένα-ενάμιση χρόνο και τώρα φταίνε οι αγρότες. Είναι δυνατόν να λέτε τέτοια πράγματα, κύριε Υπουργέ; Στην Πιερία δεν έχουν πάρει λεφτά τετρακόσιοι αγρότες ακόμα. Έκαναν Χριστούγεννα, έκαναν Πάσχα, πάντρεψαν παιδιά και βρίσκονται σε πλήρες αδιέξοδο. Σε πλήρες αδιέξοδο! Αυτή είναι η πραγματικότητα.
    Τώρα εσείς τους λέτε, λοιπόν, ότι φταίνε αυτοί. Γιατί φταίνε αυτοί; Εσείς δεν είχατε ένα χρόνο για να υλοποιήσετε την πολιτική, για να τους ενημερώσετε, για να τους πληροφορήσετε να διορθώσουν τα όποια λάθη; 
    Άκουσα δε και το απίθανο, να λέει ένας αντινομάρχης ότι οκτώ χιλιάδες λάθη έγιναν. Παίρνω την Ένωση και μου λέει «μα, δεν είναι τόσα τα λάθη. Τα λάθη τα διορθώναμε προϊόντος του χρόνου». Όμως, αυτήν τη στιγμή στην Πιερία υπάρχουν τετρακόσιοι άνθρωποι -και σε όλη την Ελλάδα χιλιάδες- οι οποίοι κινδυνεύουν -γιατί μόνο ένας μήνας μένει ακόμη, κύριε Υπουργέ- να χάσουν τα δικαιώματά τους και εσείς θεωρείτε ότι πρέπει να κρύβεστε πίσω από τους τύπους και να λέτε ότι εκταμιεύσατε τόσα ποσά. Είστε καλοί προπαγανδιστές, αλλά η πραγματικότητα είναι άλλη. Ο θυμός πια έχει περισσέψει και θα σας καταπνίξει. Και όταν θα έρθει η ώρα, που είναι πολύ κοντά, θα σας τιμωρήσει ο ελληνικός λαός.
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παπαγεωργίου.
    Ο κ. Πιπεργιάς έχει το λόγο.
    ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, είμαστε μπροστά στο φαινόμενο των ανεκπλήρωτων υποσχέσεων της Κυβέρνησης. Η Κυβέρνηση της Νέας Δημοκρατίας μας έχει συνηθίσει, όταν οι υποσχέσεις της αφορούν τα λαϊκά στρώματα, να μην τις εκπληρώνει. Όταν, όμως, αφορούν συγκεκριμένα συμφέροντα, τότε μας έχει συνηθίσει να είναι ακριβής, όχι μόνο στις νομοθετικές ρυθμίσεις, αλλά και στις καταβολές. 
    Είναι προφανές ότι ο κλάδος της πτηνοτροφίας δεν είναι ισχυρός κλάδος, δεν έχει υπερκέρδη. Οι επιχειρήσεις παλεύουν για επιβίωση. Δεν έχουν, λοιπόν, τη δύναμη της επιβολής, δεν έχουν υπογράψει συγκεκριμένο συμβόλαιο, δεν είναι στους τυχερούς. Οι τυχεροί απολαμβάνουν ήδη τις ρυθμίσεις, όπως παραδείγματος χάριν τη γενναία μείωση των φορολογικών συντελεστών.
    Οι πτηνοτρόφοι βρίσκονται στη δίνη των ανεκπλήρωτων υποσχέσεων. Γι’ αυτό, εξάλλου, βρίσκονται σε μια πορεία κινητοποιήσεων. Πριν από είκοσι ημέρες επέδωσαν ψήφισμα στα Υπουργεία και στον Πρωθυπουργό και έβγαλαν Δελτίο Τύπου με τον τίτλο «Οι υποσχέσεις έκαναν φτερά». Δηλαδή μετά το φαινόμενο της χαμένης γαλοπούλας έχουμε και υποσχέσεις που βγάζουν φτερά και εξαφανίζονται. Μάλιστα, καταγράφουν στα έγγραφά τους την αγανάκτησή τους για τη μη υλοποίηση των κυβερνητικών δεσμεύσεων, που αφορούσαν την ικανοποίηση των επιχειρήσεων του κλάδου όχι για παράλογα ζητήματα, αλλά για την προστασία που έπρεπε να έχουν, αφού επλήγησαν από αλλεπάλληλες κρίσεις κατά τη διάρκεια της γρίπης των πτηνών. 
    Είναι ένας κλάδος,  ο οποίος χρειάζεται την αρωγή της πολιτείας, πράγμα που δεν αναγνώρισε μόνο το Κοινοβούλιο, με τοποθετήσεις απ’ όλες τις πτέρυγες, αλλά και η Ευρωπαϊκή Ένωση. Έχουμε, λοιπόν, το φαινόμενο, η Κυβέρνηση να αδυνατεί να υλοποιήσει –δεν θέλει, δεν μπορεί;- τις υποσχέσεις της.Έτσι, λοιπόν, έχουμε πρόβλημα με την ασφαλιστική ενημερότητα των επιχειρήσεων. Οι ρυθμίσεις δεν επαρκούν, δεν τους καλύπτουν. Πολλές επιχειρήσεις υποχρεώνονται σε καταβολή προστίμων, τα οποία είναι υπέρογκα.
    Έχουμε, επίσης, το φαινόμενο, να μην καταβάλλεται η συμφωνημένη ενίσχυση για το 12% του κόστους της μισθοδοσίας για την περίοδο μέχρι τις 31-12-2006 από τον Ο.Α.Ε.Δ.. Παρατηρείται, βέβαια, το φαινόμενο, ο Ο.Α.Ε.Δ. με περισσή ευχέρεια και να παίρνει χωρίς να τηρούνται οι νόμιμες διαδικασίες για να ικανοποιήσει ρουσφέτια, κεφάλαια από τον Λ.Α.Ε.Κ., όμως στους πτηνοτρόφους, παρά το γεγονός ότι υπάρχει σχετική νομοθετική ρύθμιση, να μην καταβάλλει τα χρήματα.
    Το ίδιο, όμως, γίνεται και με τα υπόλοιπα ζητήματα. Υποσχέθηκε η Κυβέρνηση ότι θα αποσύρει αποθέματα για επισιτιστική βοήθεια. Μάλιστα, ανακοινώθηκε εδώ, με πομπώδη τρόπο, ότι αυτό πρόκειται να γίνει μέσα από τη μη κυβερνητική οργάνωση «ΑΛΛΗΛΕΓΓΥΗ». Τα χρήματα, όμως, δεν έχουν καταβληθεί ακόμα, παρά το γεγονός ότι υπήρξε ανακοίνωση ξανά και ξανά.
Οι ενώσεις του κλάδου ζητούν την καταβολή των χρημάτων που υποσχέθηκε η Κυβέρνηση για την αποστολή από την οργάνωση «ΑΛΛΗΛΕΓΓΥΗ» των αποθεμάτων των πουλερικών ως επισιτιστική βοήθεια στις τρίτες χώρες. 
      Μα, είναι το μόνο αυτό; Το μεγάλο πρόβλημα που υπάρχει, κύριε Πρόεδρε, είναι ότι οι επιχειρήσεις του κλάδου, για να μπορέσουν να λειτουργήσουν και επειδή καλοπροαίρετα δέχθηκαν τις υποσχέσεις της Κυβέρνησης, προχώρησαν στη λειτουργία τους με δανεισμό. Και αυτήν τη στιγμή παρουσιάζεται το φαινόμενο να έχουν επιπλέον επιβαρυνθεί με πρόσθετους τόκους. Δόθηκε, βέβαια, η εγγύηση του δημοσίου όσον αφορά στην αποπληρωμή του κεφαλαίου, δηλαδή, διασφαλίστηκαν απόλυτα οι τράπεζες, πλην όμως τα επιτόκια είναι υψηλά. Και ξέρετε την επιπρόσθετη επιβάρυνση που υπόκεινται οι επιχειρήσεις με το δανεισμό. 
      Έτσι, λοιπόν, βρισκόμαστε μπροστά σε μια Κυβέρνηση, η οποία δεν μπορεί να υλοποιήσει τις υποσχέσεις της και τις δεσμεύσεις της σε ζητήματα απλά, σε ζητήματα που αφορούν δεκάδες χιλιάδες παραγωγούς, σε ζητήματα που αφορούν συγκεκριμένες γεωγραφικές περιοχές, σε ζητήματα που αφορούν δεκάδες χιλιάδες εργαζόμενους. 
Κύριε Υπουργέ, εάν δεν μπορέσετε να εκπληρώσετε τις υποσχέσεις σας, είναι βέβαιο ότι θα ακολουθήσουν κινητοποιήσεις, όχι μόνο των εργαζομένων και όχι μόνο των παραγωγών, αλλά θα ακολουθήσουν και άλλα επίχειρα, όπως πολύ πιθανόν και χρεοκοπήσεις επιχειρήσεων. Ήσαστε υπαίτιοι και υπεύθυνοι, κύριε Υπουργέ, είναι υπεύθυνη η Κυβέρνησή σας, διότι παρά τις υποσχέσεις σας, αντί να βοηθήσει, καταβαραθρώνει περισσότερο τις επιχειρήσεις του κλάδου. Και είναι βέβαιο ότι αυτήν την υπαιτιότητά σας, αυτήν την ευθύνη σας, εάν δεν την αναλάβετε εσείς, θα καταλογιστεί όπως πρέπει, όποτε και αν γίνουν οι εκλογές.
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πιπεργιά.
      Ο κ. Κουτσούκος έχει το λόγο.
      ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε.
      Έχουν φύγει πια τα φώτα της επικαιρότητας πάνω από τη χαμένη γαλοπούλα, αλλά τα προβλήματα παραμένουν, ακριβώς όπως γίνεται με κάθε πτυχή της κυβερνητικής πολιτικής. Και παρά τις προσπάθειες του επικοινωνιακού επιτελείου της Κυβέρνησης να θολώσει τα νερά –και έχουν μεσολαβήσει πάρα πολλά προβλήματα, που έχουν ταλαιπωρήσει τον τόπο και τους πολίτες- τα προβλήματα παραμένουν και οξύνονται. Έτσι ακριβώς έγινε και με τα προβλήματα του κλάδου της πτηνοτροφίας. 
      Είχαμε προτείνει τότε να υπάρξει πλήρης καταγραφή των προβλημάτων και ένα πακέτο πολιτικών που θα τα αντιμετώπιζε. Μάλιστα, είναι χαρακτηριστικό ότι και με παρεμβάσεις της ευρωκοινοβουλευτικής ομάδας του ΠΑ.ΣΟ.Κ., υπήρξαν απαντήσεις από την Ευρωπαϊκή Επιτροπή ότι επειδή άλλαξαν μονομερώς οι όροι της παραγωγής και της διακίνησης των εμπορευμάτων, των προϊόντων στον κλάδο της πτηνοτροφίας, μπορούσαν να παρθούν και έκτακτα μέτρα.
      Τίποτε από αυτά δεν έγινε, τίποτε από όσα υποσχεθήκατε δεν έγινε. Το μόνο που έγινε και στο οποίο οι παραγωγοί είχαν εύκολη πρόσβαση, ήταν τα δάνεια. Τα δάνεια από το τραπεζικό σύστημα, υψηλότοκα. Αποδείχθηκε δηλαδή για άλλη μια φορά ότι μία κρίση σ΄ έναν κλάδο παραγωγής έβγαλε έναν και μοναδικό ωφελημένο: τους μεσάζοντες και το τραπεζικό σύστημα. 
      Οι επιχειρήσεις του κλάδου αντιμετωπίζουν σοβαρότατα προβλήματα, αναλύθηκαν από τον εισηγητή μας κ. Αργύρη. Επίσης, σοβαρότατα προβλήματα αντιμετωπίζουν και οι παραγωγοί της οικόσιτης πτηνοτροφίας και στα κοτόπουλα και στις γαλοπούλες, οι οποίοι, παρ’ ότι έκρουσαν την πόρτα του Υπουργείου σας, εν τούτοις τη βρήκαν κλειστή και ένας ολόκληρος κλάδος πήγε σε καταστροφή με την απαγόρευση της διακίνησης των νεοσσών. Και ενώ  μπορούσατε να προβλέψετε αποζημιώσεις, δεν το κάνατε. 
      Όμως, αυτό ακριβώς δεν συμβαίνει, κύριε Υπουργέ, σε όλη την πρωτογενή παραγωγή στην αγροτική οικονομία της χώρας μας; Δεν βιώνει την πιο μεγάλη και την πιο σοβαρή κρίση που είχε περάσει ποτέ αυτός ο χώρος; 
      Απέναντι σ' αυτή τη μεγάλη κρίση και στα προβλήματα που έχουν εντοπιστεί, η Κυβέρνηση προσπαθεί να παραπληροφορήσει και να παραπλανήσει τους Έλληνες αγρότες. Ο κ. Μπασιάκος ισχυρίζεται ότι αυξήθηκε το αγροτικό εισόδημα και ο μόνος που γελάει σε αυτή την περίπτωση είναι ο πικραμένος αγρότης. Ενώ ξέρει ότι το εισόδημά του μειώθηκε, αυξήθηκε το κόστος παραγωγής στα λιπάσματα, στα εφόδια και υπάρχει στασιμότητα στις τιμές. 
      Ο μόνος που δεν ασχολήθηκε με τα προϊόντα σε κρίση είναι το Υπουργείο Αγροτικής Ανάπτυξης και ο Υπουργός. Καμία πρωτοβουλία για τα προϊόντα σε κρίση είτε είναι για τη βιομηχανική τομάτα είτε είναι για την κτηνοτροφία που μας γυρίζει σε εποχές της προηγούμενης πενταετίας. 
      Τις επιδοτήσεις, ένα σίγουρο και εγγυημένο εισόδημα που εξασφάλιζαν οι κυβερνήσεις του ΠΑ.ΣΟ.Κ., η Κυβέρνηση κατάφερε να τις ξοδέψει και να ταλαιπωρήσει έτσι τους Έλληνες αγρότες και όχι μόνο. 
      Περισσεύει, θα έλεγα, το θράσος ορισμένων κυβερνητικών παραγόντων όταν οι Βουλευτές της Αντιπολίτευσης κάνουν ερωτήσεις και ζητούν στοιχεία, ζητούν φως και διαφάνεια. Είναι ντροπή το έγγραφο-απάντηση του κ. Καρατζόγλου, κύριε Υπουργέ, και πρέπει να πάρετε θέση και πρέπει να πάρει και το Προεδρείο της Βουλής για το πώς ένας κρατικός λειτουργός μπορεί με τέτοια αναίδεια να απευθύνεται στους Βουλευτές. Θα το καταθέσω, όταν χρειαστεί, και θα κάνουμε σχετικό θέμα. 
      Θα έλεγα, κύριε Υπουργέ, στους Βουλευτές της Νέας Δημοκρατίας το εξής: Έχετε απαντήσει για το κόστος που πληρώνουν οι αγρότες για την ενεργοποίηση των δικαιωμάτων τους που σας εγκαλούν; Τώρα τελευταία τους βάζετε να πληρώσουν και τους τοπογράφους. Να πάνε δηλαδή, σε ιδιώτες τοπογράφους για να βρουν στους ορθοφωτοχάρτες τα αγροτεμάχιά τους. 
      Αλήθεια, με εκείνο το μικρομάγαζο που λέγεται ΕΛ.Γ.Α., τι γίνεται; Άλλη είναι η παραγωγή πορτοκαλιών στην Αργολίδα και στη Λακωνία και άλλη στην Ηλεία, ώστε να αποζημιώνετε την ακαρπία εκεί που νομίζετε ότι εξυπηρετείται το κομματικό σας συμφέρον; 
      Οι καρπουζοπαραγωγοί της Ηλείας γιατί δεν πληρώνονται εδώ και ένα χρόνο για το χαλάζι; Πόσα «τέρμινα» πρέπει να περάσουν, ώστε αυτό το περιβόητο τρίμηνο, το οποίο είχατε υποσχεθεί, να γίνει πράξη; Και σε τελική ανάλυση, αν είχατε και ένα μέσο να ενισχύσετε τους αγρότες -μιας και είχατε υποσχεθεί ότι θα μειώσετε το Φ.Π.Α. και αντί να το μειώσετε το αυξήσατε- μπορούσατε να το κάνετε μέσω μιας στοιχειώδους αύξησης του Φ.Π.Α. των εφοδίων. 
      Σας κατηγορεί η ΠΑ.Σ.Ε.ΓΕ.Σ. ότι βγάζετε «από τη μύγα ξύγκι» και ότι θα σας στοιχίσει κατά 25% λιγότερο η επιστροφή του Φ.Π.Α., την οποία με τυμπανοκρουσίες ανακοινώσατε ότι την αυξήσατε κατά μια μονάδα. 
      Το πρόβλημα, λοιπόν, κύριοι της Κυβέρνησης, είναι ότι φτωχαίνουν οι αγρότες και πλουτίζουν οι μεσάζοντες και οι βιομηχανίες. Και, ναι μεν ορισμένοι έχουν κέρδη, είναι βέβαιο όμως ότι η πλειοψηφία του ελληνικού λαού, ο κόσμος της υπαίθρου, έχει ζημία και βεβαίως δεν έχει άλλο τρόπο –και θα το κάνει- παρά να σας πληρώσει με το νόμισμα που αξίζετε όταν έρθει η ώρα της κάλπης. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουτσούκο. 
      Ο κ. Χατζημιχάλης έχει το λόγο. 
      ΦΩΤΗΣ ΧΑΤΖΗΜΙΧΑΛΗΣ: Ευχαριστώ, κύριε Πρόεδρε. 
      Νομίζω ότι δεν έχει υπάρξει ξανά στη χώρα, από την περίοδο της Μεταπολίτευσης μέχρι τώρα, κυβέρνηση τόσο αδύναμη, τόσο ανίκανη να αντιμετωπίσει προβλήματα των Ελλήνων πολιτών. Δεν έχει ξαναυπάρξει κυβέρνηση, η οποία διαρκώς τα προβλήματα και την επίλυσή τους τα μεταθέτει για το μέλλον και ταυτόχρονα προσπαθεί να κερδίσει χρόνο, με τρόπο επικοινωνιακό, άκομψο, αλλά ιδιαίτερα επικίνδυνο για τους Έλληνες πολίτες. 
      Η επερώτηση που συζητάμε, και που είναι επίκαιρη, κατατέθηκε για πρώτη φορά πέρσι την άνοιξη. Επανακατατέθηκε το Σεπτέμβριο. Συζητιέται σήμερα  και είναι και πάλι επίκαιρη. Φοβάμαι ότι θα έρθει το τέλος της τετραετίας, που «θα υλοποιήσει όλες τις δεσμεύσεις της αυτή η Κυβέρνηση» –αν φτάσει στο τέλος της τετραετίας- και ακόμη η ερώτησή μας θα είναι επίκαιρη, γιατί κανένα από τα θέματα που θίγει δεν αντιμετωπίστηκε. Μα, μήπως είναι το μόνο; Ο αγροτικός τομέας συνολικά περνάει μια μεγάλη κρίση. 
      Η Κυβέρνηση προσποιείται ότι δεν αντιλαμβάνεται, εκτός και εάν πράγματι δεν αντιλαμβάνεται. Ο Υπουργός Γεωργίας απουσιάζει διαρκώς από τη Βουλή. Το έχουμε τονίσει πολλές φορές αυτό, κύριε Πρόεδρε. 
Δεν θεωρούμε –και το επαναλαμβάνω και εγώ αυτό που είπε ο συνάδελφός μου- ότι δεν μπορεί να απαντήσει ο Υφυπουργός Αγροτικής Ανάπτυξης και Τροφίμων. Είναι, όμως, μία ένδειξη της σοβαρότητας με την οποία αυτή η Κυβέρνηση αντιμετωπίζει τα προβλήματα και ξέρετε από πότε έχει να εμφανιστεί ο Υπουργός Γεωργίας; Από τότε που έχασε τη γαλοπούλα! Από τότε έχει να έλθει στη Βουλή.
      Προσποιείται ότι τα προβλήματα στον αγροτικό τομέα αντιμετωπίζονται. Ανακοινώνει ότι το εισόδημα των Ελλήνων Αγροτών αυξήθηκε. Δεν αντιλαμβάνεται την πίεση των Ελλήνων αγροτών προς τους Βουλευτές συναδέλφους της Νέας Δημοκρατίας και προς τους ίδιους τους Υπουργούς. Καταθέτουν συγχαρητήριες επιστολές για την παρέμβασή του στην κτηνοτροφία, ο παριστάμενος Υφυπουργός, που τις πήρε πριν από τρία χρόνια και όχι φέτος. 
      Προσποιούνται ότι δεν βλέπουν πως το κόστος της παραγωγής, αυτό που θα μείωναν με καθοριστικές δικές τους παρεμβάσεις, αυξάνεται διαρκώς. Προσποιούνται ότι αντιμετωπίζουν τα προβλήματα και αφήνουν το χώρο σε κρίση. Όλους τους κλάδους του αγροτικού τομέα τους αφήνουν σε κρίση από τους τευτλοπαραγωγούς και την παραγωγή τεύτλων, με συνέπεια το κλείσιμο εργοστασίων ζάχαρης, τους καπνοπαραγωγούς και την παραγωγή καπνού, μέχρι και τους βαμβακοπαραγωγούς,  σε λίγο και τους τοματοπαραγωγούς βιομηχανικής τομάτας. 
      Λέγαμε ότι ένας τομέας, ο οποίος έχει προοπτικές και εν πάση περιπτώσει δεν τον άγγιξε η κρίση, ήταν ο τομέας της ζωικής παραγωγής. Τσακίστηκε ο τομέας της πτηνοτροφίας με τη χαμένη γαλοπούλα και δεν μπορεί να ορθοποδήσει ο τομέας της κτηνοτροφίας, της αιγοπροβατοτροφίας, αλλά και της αγελαδοτροφίας και της γαλακτοπαραγωγής μαστίζεται από κρίσεις, από σκάνδαλα, από «κουμπάρους», θέματα που δεν λύνονται ούτε αντιμετωπίζονται. Δεν βλέπουμε πορίσματα, δεν βλέπουμε προτάσεις αντιμετώπισης και δεν βλέπουμε παρούσα την Κυβέρνηση.
      Πρόσφατα είδαμε, κύριε Πρόεδρε, με αφορμή τη σύγκρουση που έγινε το Πάσχα για τις τιμές του κρέατος, να συγκρούονται στα κανάλια της τηλεόρασης -και ήταν εξευτελιστικό για τη χώρα μας, για τον τομέα της κτηνοτροφίας, αλλά και για το ίδιο το Υπουργείο- εκπρόσωποι των κτηνοτρόφων και εκπρόσωποι των εμπόρων και να είναι απόν το Υπουργείο Αγροτικής Ανάπτυξης, απόν το Υπουργείο Εμπορίου. Κρύβεται αυτή η Κυβέρνηση. Γιατί; Δεν κρύβονται μόνο οι Υπουργοί, κρύβεται και ο Πρωθυπουργός, ο οποίος βεβαίως σε φίλιες εκδηλώσεις και σε ασφαλή περιβάλλοντα μπορεί με βαρύγδουπες εκφράσεις να επιμένει ότι είναι ο Πρωθυπουργός και η Κυβέρνηση της μηδενικής ανοχής, αλλά αποδεικνύεται ότι είναι η Κυβέρνηση της μηδενικής ευαισθησίας, του μηδενικού φιλότιμου, της μηδενικής ευθύνης, αλλά και της απόλυτης ενοχής.
       Τον τομέα της πτηνοτροφίας τον καταστρέψατε, κύριε Υπουργέ, και μέχρι τώρα περιμένει, έστω, να υλοποιηθούν κάποιες από τις δεσμεύσεις: τις δεσμεύσεις που από κοινού συμφωνήσαμε με πρωτοβουλίες όλων, δικές μας, δικές σας, του ίδιου του κλάδου και όμως, δεν βλέπουμε τίποτα. Δεν είναι μοναδικός τομέας. Πουθενά δεν δίνετε λύση. Γιατί τότε κάθεστε και υποτίθεται ή προσποιείστε ότι κυβερνάτε τη χώρα;
       Δεν μπορείτε εδώ και τρία χρόνια –είστε ήδη στον τέταρτο χρόνο της διακυβέρνησης της χώρας- να φτιάξετε μία λίστα των δικαιούχων παραγωγών και να πάρουν τις επιδοτήσεις τους επιτέλους οι άνθρωποι. Υποσχεθήκατε ότι θα τις δώσετε την 1η Δεκεμβρίου. Είπατε ότι για πρώτη φορά δόθηκαν τόσο νωρίς οι επιδοτήσεις, προκαταβολές το Νοέμβριο. Οδηγήσατε τους αγρότες να δανείζονται τα δικά τους λεφτά, έχει χάσει τον μπούσουλα όλος ο κόσμος, δεν ξέρει τι παίρνει, από πού παίρνει, γιατί το παίρνει και πόσα θα πάρει στο τέλος και εσείς κάνετε ότι δεν καταλαβαίνετε. Λέω «κάνετε», λέω «προσποιείστε», γιατί αν πράγματι δεν καταλαβαίνετε, είναι πολύ πιο επικίνδυνα τα πράγματα, από όσο μπορούμε και εμείς να φανταστούμε. 
      Οι επιχειρήσεις στον τομέα της πτηνοτροφίας έχουν πληγεί ανεπανόρθωτα. Το κόστος για τις ίδιες είναι μεγάλο. Το κόστος για τους εργαζόμενους σε αυτές είναι τεράστιο. Το κόστος για τους προμηθευτές αυτών των επιχειρήσεων είναι το ίδιο. Η κρίση που μεταφέρεται και στην αγορά και στην παραγωγική δομή στην περιφέρεια, είναι μεγάλη, έχει επιπτώσεις. Πότε θα αντιμετωπισθούν; Στο τέλος της τετραετίας; Αυτής, της επόμενης, της μεθεπόμενης; Γιατί δίνετε υποσχέσεις όταν δεν μπορείτε να τις υλοποιήσετε; 
      Αφήνετε παραγωγικούς τομείς ακάλυπτους. Αναφέρθηκε προηγουμένως ο συνάδελφος κ. Κουτσούκος και θέλω να το τονίσω και εγώ. Ούτε ένα ευρώ στις εκμεταλλεύσεις γαλοπούλας ελευθέρας βοσκής. Ούτε ένα ευρώ. Αποκλείστηκαν. Μήπως πήραν οι άλλοι αυτά που δικαιούνταν; Όχι. Με τους χειρισμούς σας διασύρατε τη χώρα και σε αυτόν τον τομέα. 
      Η χαμένη γαλοπούλα έγινε ανέκδοτο σε όλες τις χώρες της Ευρωπαϊκής Ένωσης, διεθνώς, θα έλεγα. Μα μήπως ήταν το μόνο; Μήπως δε διασύρθηκε η χώρα με το βασικό μέτοχο; Δε διασύρθηκε με την απογραφή; Δε διασύρθηκε με την αύξηση του Α.Ε.Π. κατά 25% μέσα σε μια νύχτα; Δε διασύρθηκε με το σκάνδαλο των κουμπάρων, με το σκάνδαλο των υποκλοπών; Δε διασύρθηκε τώρα τελευταία με το ναυάγιο, που ήταν η μεγαλύτερη διαφήμιση για τον τουρισμό της χώρας, όπως είπε ένας άλλος Υπουργός της Κυβέρνησης; Ναυάγιο στον τομέα της πτηνοτροφίας, στον τομέα της ζωϊκής παραγωγής, ναυάγιο στον αγροτικό τομέα, με ευθύνη αυτής της Κυβέρνησης, αυτού του Υπουργείου, αυτού του Πρωθυπουργού που προσποιείται επίσης ότι κυβερνά. 
      Δεν έχει τέλος αυτή η υποκρισία, κύριε Πρόεδρε, και δεν μπορεί να συνεχίζεται. Τα πράγματα αρχίζουν να γίνονται πολύ επικίνδυνα. Οι επιπτώσεις στους Έλληνες πολίτες, ιδιαίτερα στους Έλληνες παραγωγούς, είναι πάρα πολύ μεγάλες. Συνέλθετε, πριν είναι πολύ αργά. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χατζημιχάλη.
      Κύριε Υπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, θα μου ήταν πολύ εύκολο, όπως σε αρκετούς εκ των συναδέλφων, να αναλώσω το χρόνο μου απαντώντας σε όλα όσα με άλλον τρόπο ετέθησαν για την αγροτική πολιτική της Κυβέρνησης, για το πώς αισθάνονται οι Έλληνες αγρότες, δικαιωμένοι για πρώτη φορά για το αγροτικό εισόδημα που αυξάνεται ουσιαστικά για πρώτη φορά, για το κόστος παραγωγής των αγροτικών προϊόντων που μειώνεται ουσιαστικά για πρώτη φορά και να δώσω απαντήσεις σε όλα αυτά τα οποία ετέθησαν, για την κτηνοτροφία, το μεγάλο ασθενή της ελληνικής αγροτικής οικονομίας, για τις πολιτικές του ΠΑ.ΣΟ.Κ. που έφερε σε απόγνωση τον αγροτικό κόσμο της χώρας μας και που βλέπει για πρώτη φορά να διαμορφώνονται σαφείς και ξεκάθαρες πολιτικές για την ανάδειξή τους και για τις επιδοτήσεις και τις αποζημιώσεις που βλέπει ότι γίνεται πολύς λόγος. Όμως, δεν λέγεται από τους συναδέλφους ότι το σύστημα το οποίο μας παρέδωσαν, όσον αφορά τον υπολογισμό και τις πληρωμές των αποζημιώσεων, ήταν ένα έωλο σύστημα. Στον αέρα, πραγματικά, βρίσκονταν όλα τα θέματα που αφορούσαν τις επιδοτήσεις και τις αποζημιώσεις και βέβαια αυτό είχε σαν αποτέλεσμα να πληρώνει η χώρα μας καταλογισμούς. Από το 1998 μέχρι το 2002 πληρώσαμε 600.000.000. 
      Θα μπορούσα, λοιπόν, να τα πω όλα αυτά, αλλά τα αφήνω για τη δευτερολογία μου, γιατί τιμώ την ελληνική κτηνοτροφία, όπως γνωρίζουν πολύ καλά οι εκπρόσωποι των κτηνοτρόφων. Γιατί οτιδήποτε άλλο ξεκινούσα να λέω στην πρωτολογία μου θα αποτελούσε περιφρόνηση για την ελληνική κτηνοτροφία ως πραγματικά πολύ σημαντικού κλάδου της ελληνικής αγροτικής οικονομίας.
      Θέλω επίσης να πω ότι δεν ανταποκρίνεται στην πραγματικότητα αυτό που πριν από λίγο ελέχθη, ότι συνεχώς απουσιάζει ο Υπουργός κ. Μπασιάκος.  Πριν από λίγους μήνες ήταν εδώ σε επερώτηση των  συναδέλφων του ΠΑ.ΣΟ.Κ. και έδωσε απαντήσεις, ανέλυσε τις πολιτικές μας και σήμερα παρ’ ότι το επιθυμεί, δεν μπορεί να είναι εδώ, διότι σήμερα υπάρχει το άτυπο συμβούλιο των Υπουργών Γεωργίας στο Λουξεμβούργο και έπρεπε να είναι εκεί, για να υπερασπιστεί και να δώσει μάχη για τα ελληνικά αγροτικά προϊόντα. 
      ΦΩΤΗΣ ΧΑΤΖΗΜΙΧΑΛΗΣ: Ωχ…
      ΕΥΑΓΓΕΛΟΣ ΑΡΓΥΡΗΣ: Ωχ πάλι. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Όμως ας βάλουμε τα θέματα σε μια σειρά. Κύριοι συνάδελφοι, μιλήσατε και μιλάτε στην επερώτησή σας για έλλειψη σχεδιασμού στην αντιμετώπιση της γρίπης των πτηνών και για δημιουργία κλίματος ανασφάλειας στο καταναλωτικό κοινό. Το Υπουργείο Αγροτικής Ανάπτυξης και Τροφίμων αντίθετα μέσω της Γενικής Διεύθυνσης Κτηνιατρικής από το φθινόπωρο του 2005, οπότε γνωστοποιήθηκαν διεθνώς τα προβλήματα σχετικά με την γρίπη των πτηνών, τέθηκε σε κατάσταση γενικευμένης επιφυλακής, προκειμένου να αντιμετωπίσει την πιθανή εμφάνιση της νόσου στη χώρα μας. Σε ανάλογη κατάσταση, τέθηκε το σύνολο των κρατών μελών της Ευρωπαϊκής Ένωσης, ενώ η μόνιμη επιτροπή για την τροφική αλυσίδα και την υγεία των ζώων επέστησε την ανάγκη επαγρύπνησης για τις εξελίξεις. 
      Σε εφαρμογή όλων των παραπάνω προβλεπόμενων μέτρων καταρτίστηκε σχέδιο αντιμετώπισης του κινδύνου μετάδοσης της ασθένειας στη χώρα μας, τόσο στα πτηνά της συστηματικής και οικόσιτης κτηνοτροφίας όσο και στον άνθρωπο. Επίσης, στο σχέδιο προβλέφθηκε και η αντιμετώπιση μετάδοσης της νόσου από άγρια υδρόβια μεταναστευτικά πουλιά που προέρχονταν από περιοχές βόρεια και ανατολικά της χώρας μας. 
      Αναλυτικότερα, τα μέτρα αυτά περιελάμβαναν τα εξής: Πρώτον, τη διατήρηση των πουλερικών ελευθέρας βοσκής και βιολογικής εκτροφής σε κλειστούς χώρους ή σε στεγασμένους εξωτερικούς χώρους με προστατευτικά καλύμματα, έτσι ώστε να παρεμποδίζεται η επαφή τους με άγρια πτηνά. Δεύτερον, τη σύσταση, με σχετική απόφαση του Υπουργού Αγροτικής Ανάπτυξης και Τροφίμων, μιας κεντρικής ομάδας αντιμετώπισης της κρίσης για τη γρίπη των πτηνών και μιας μόνιμης επιστημονικής επιτροπής για την προστασία από τη γρίπη των πτηνών με τη συμμετοχή ειδικών επιστημόνων στα θέματα της γρίπης των πτηνών και εκπροσώπων του Υπουργείου Υγείας και Κοινωνικής Αλληλεγγύης. Τρίτον, την ενημέρωση όλων των κτηνιατρικών υπηρεσιών των νομαρχιακών αυτοδιοικήσεων και των κτηνιατρικών ιδρυμάτων και κτηνιατρικών εργαστηρίων που ανήκουν στο Υπουργείο Αγροτικής Ανάπτυξης και Τροφίμων, με σκοπό να βρίσκονται σε ετοιμότητα, σύμφωνα με όσα προβλέπει το από τον Νοέμβριο του 2004 εγκεκριμένο από την Επιτροπή της Ευρωπαϊκής Ένωσης σχέδιο επείγουσας επέμβασης για τη γρίπη των πτηνών, να συσταθούν τα Τοπικά Κέντρα Επείγουσας Ανάγκης, να εμβολιαστούν άμεσα όλα τα μέλη των Τοπικών Κέντρων Επείγουσας Ανάγκης, να αναπτύξουν συνεργασία με άλλες υπηρεσίες του κράτους σε επίπεδα Νομαρχιακής Αυτοδιοίκησης, να εφαρμόσουν υγειονομικά μέτρα κτηνιατρικής βιοασφάλειας και έγκαιρης ανίχνευσης της γρίπης των πτηνών σύμφωνα με τις σχετικές αποφάσεις της Ευρωπαϊκής Ένωσης. 
      Στα πλαίσια του σχεδίου δράσης διενεργήθηκαν επανειλημμένες συσκέψεις με τη συμμετοχή εκπροσώπων της Διεύθυνσης Υγείας των ζώων, των διευθύνσεων κτηνιατρικής των νομαρχιακών αυτοδιοικήσεων, της Επιστημονικής Συμβουλευτικής Επιτροπής για τη γρίπη των πτηνών, του Κέντρου Ελέγχου και Πρόληψης Νοσημάτων και του Κέντρου Ελέγχου Ειδικών Λοιμώξεων του Υπουργείου Υγείας και Κοινωνικής Αλληλεγγύης για λόγους ενημέρωσης και αποτελεσματικού συντονισμού της δράσης τους προς αποφυγή της μετάδοσης από πιθανά μολυσμένο πτηνό στον άνθρωπο. 
      Εκτός της υπηρεσιακής, υπήρξε μία γενικευμένη κινητοποίηση και της πολικής ηγεσίας, η οποία πραγματοποίησε δύο μεγάλες περιοδείες στις 19 και 21 Ιανουαρίου 2006 αντίστοιχα, του Υπουργού Αγροτικής Ανάπτυξης, κ. Μπασιάκου, με τη συμμετοχή υπηρεσιακών παραγόντων του Υπουργείου, στα νησιά του βορείου και νοτίου Αιγαίου καθώς και στις Νομαρχιακές Αυτοδιοικήσεις της Δυτικής και Κεντρικής Μακεδονίας, της Θράκης και της Ηπείρου, με σκοπό τον καλύτερο συντονισμό και τη διαπίστωση τυχόν προβλημάτων. 
      Επιπλέον, μετά από ενέργειες του Υπουργείου Αγροτικής Ανάπτυξης και Τροφίμων, ενισχύθηκαν οι κτηνιατρικές υπηρεσίες των νομαρχιακών αυτοδιοικήσεων και των κτηνιατρικών ιδρυμάτων και κτηνιατρικών εργαστηριών που ανήκουν στο Υπουργείο σε κτηνιατρικό και λοιπό προσωπικό, εγκρίθηκαν και εξασφαλίστηκαν οι πιστώσεις για υπερωριακή απασχόληση και για την κάλυψη των δαπανών κίνησης των κτηνιάτρων των νομαρχιακών αυτοδιοικήσεων και εξασφαλίστηκαν επιπλέον πιστώσεις για προμήθεια υλικών προστασίας και αναλώσιμων υλικών.
      Συγκεκριμένα, πρέπει να πούμε ότι προσελήφθησαν στις νομαρχιακές αυτοδιοικήσεις και τα κτηνιατρικά ιδρύματα τριακόσιοι εξήντα εννέα επιστήμονες όλων των ειδικοτήτων και διετέθησαν εκατόν πενήντα τέσσερις κτηνίατροι από το Υπουργείο Εθνικής Άμυνας για την αντιμετώπιση της γρίπης των πτηνών. Πρέπει να σημειωθεί ότι ουδέποτε στο παρελθόν υπήρξε παρόμοιας έκτασης κινητοποίηση επιστημονικού και τεχνικού δυναμικού για αντιμετώπιση επιζωοτίας. 
      Επιπλέον των παραπάνω μέτρων, σε συμμόρφωση με την κοινοτική νομοθεσία, ελήφθησαν μέτρα απαγόρευσης των εισαγωγών πτηνών και εξωτικών ζώων συντροφιάς από χώρες που είχε εκδηλωθεί και ενδημεί η γρίπη των πτηνών και δόθηκαν ρητές εντολές στα σημεία εισόδου της χώρας: αεροδρόμια, λιμάνια, ώστε να αποτρέπονται οι παράνομες εισαγωγές πτηνών, τροφίμων και λοιπών προϊόντων πτηνών από τις χώρες αυτές. 
      ΔΗΜΗΤΡΙΟΣ ΠΙΠΕΡΓΙΑΣ: Άλλα λόγια να αγαπιώμαστε!
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Στα πλαίσια της ανάγκης της πρωιμότερης ανίχνευσης της εισόδου της γρίπης των πτηνών στη χώρα μας, δύο αρχικά και εν συνεχεία τέσσερα κτηνιατρικά ινστιτούτα και εργαστήρια του Υπουργείου Αγροτικής Ανάπτυξης και τροφίμων επιφορτίστηκαν να διεξάγουν εργαστηριακούς ελέγχους για τη γρίπη των πτηνών. Εάν διαβάσετε την επερώτησή σας, τα δύο τρίτα σε αυτά αναφέρονται. Πρέπει, λοιπόν, να απαντήσουμε επί αυτών που εσείς αναφέρετε στην επερώτηση σας. 
      Όλα τα παραπάνω έγιναν, επίσης, με την άμεση κινητοποίηση των κτηνιατρικών υπηρεσιών των νομαρχιακών αυτοδιοικήσεων αλλά και οργανώσεων που δραστηριοποιούνται στον τομέα των άγριων πτηνών, όπως η συνομοσπονδία των κυνηγών, οι οργανώσεις παροχής περίθαλψης στα άγρια πτηνά, οι ορνιθολογικές οργανώσεις και όποιοι είχαν άμεση εμπλοκή στο θέμα.
      Οι έλεγχοι που διεξήχθησαν στα πλαίσια εφαρμογής των προγραμμάτων επιζωοτολογικής διερεύνησης της γρίπης των πτηνών, ήδη από το 2004 και συνεχώς μέχρι σήμερα, έδωσαν τη δυνατότητα εξέτασης ενός πολύ μεγάλου αριθμού δειγμάτων τόσο των εκτρεφόμενων πουλερικών, όλα με αρνητικά αποτελέσματα όσο και των άγριων και μεταναστευτικών πτηνών. Χάρις  στο εν λόγω πρόγραμμα εντοπίστηκαν έγκαιρα περιστατικά στα άγρια πτηνά και ελήφθησαν όλα τα αναγκαία μέτρα αποτροπής μετάδοσης της ασθένειας στα εκτρεφόμενα πουλερικά πιθανή προσβολή των οποίων θα είχε τραγικές συνέπειες για την συστηματική πτηνοτροφία. 
      Τέλος, σε συνεργασία με το Υπουργείο Υγείας και Κοινωνικής Αλληλεγγύης καταρτίστηκε πληροφοριακό υλικό για την ενημέρωση των παραγωγών και των καταναλωτών σχετικά με τα μέτρα προφύλαξης και τη γνώση εντοπισμού των συμπτωμάτων της γρίπης των πτηνών το οποίο διανεμήθηκε σε όλες τις νομαρχιακές αυτοδιοικήσεις της χώρας και στο Σύνδεσμο Πτηνοτροφικών Επιχειρήσεων Ελλάδας. Μας κατηγορείτε ότι αυτό το υλικό, που ήταν υποχρέωσή μας από την Ευρωπαϊκή Ένωση να εκδοθεί και να διανεμηθεί, προκάλεσε πανικό στο καταναλωτικό κοινό. Πρέπει να πούμε ότι αυτό δεν προκάλεσε πανικό. Απεναντίας λειτούργησε κατευναστικά στο όλο θέμα. Πανικό προκάλεσε η δική σας τοποθέτηση ότι έπρεπε να θανατωθούν όλα τα οικόσιτα πτηνά. Εάν είχαμε ακολουθήσει αυτό που μας λέγατε το πρόβλημα θα είχε πάρει τεράστιες διαστάσεις. Στο εν λόγω υλικό περιελήφθησαν κατάλληλες οδηγίες και προληπτικά μέτρα αποφυγής της μετάδοσης της ασθένειας στους κτηνιάτρους, στους πτηνοτρόφους και γενικά σε άτομα που σχετίζονται με τα πουλερικά.
      Το σύνολο των παραπάνω ενεργειών συνέβαλε αποτελεσματικά στην αποτροπή της μετάδοσης της ασθένειας. Είναι σημαντικό ότι αυτές οι προσπάθειές  μας απέσπασαν ευμενή σχόλια από διεθνείς φορείς και παράγοντες για την επιτυχή αντιμετώπιση του προβλήματος, τόσο της Ευρωπαϊκής Ένωσης όσο και άλλων εκτός Ευρωπαϊκής Ένωσης. Χαρακτηριστικά αναφέρω ότι το Φεβρουάριο του 2006 η Υφυπουργός Εξωτερικών των Ηνωμένων Πολιτειών αρμόδια για θέματα δημοκρατίας και παγκόσμιων υποθέσεων, κ. Πόλα Ντομπριάς, απέστειλε επιστολή προς την πρεσβεία της Ελλάδας στην Ουάσιγκτον σημειώνοντας ότι οι ελληνικές ενέργειες για την αντιμετώπιση της εν λόγω πανδημίας αναδεικνύουν την αφοσίωσης της Ελλάδας στη μάχη κατά της γρίπης των πτηνών και στη βελτίωση της ετοιμότητας κατά της δυνητικής αυτής πανδημίας τόσο σε τοπικό όσο και σε παγκόσμιο επίπεδο.
      Αποτέλεσμα των συστηματικών μας προσπαθειών για την αντιμετώπιση της γρίπης των πτηνών αποτελεί το γεγονός ότι παρ’ όλο που η χώρα μας βρίσκεται στην πρώτη γραμμή υποδοχής άγριων μεταναστευτικών υδρόβιων πτηνών δεν παρουσιάστηκε –και αυτό είναι πολύ σημαντικό- κανένα περιστατικό σε πτηνό συστηματικής ή οικόσιτης πτηνοτροφίας. Σε αντίθεση με εμάς άλλες χώρες οι οποίες αν και δέχονται σημαντικά μικρότερο αριθμό μεταναστευτικών πτηνών καθώς βρίσκονται σε δυτικότερες περιοχές όπως η Γερμανία, η Γαλλία, η Μεγάλη Βρετανία και η Ουγγαρία εμφάνισαν κρούσματα της νόσου σε πτηνά συστηματικής ή οικόσιτης πτηνοτροφίας. Αυτό καταδεικνύεται και από τα δημοσιευμένα στοιχεία του Παγκόσμιου Οργανισμού Υγείας και από τα σημερινά δεδομένα της Ευρωπαϊκής Ένωσης.
      Στα πλαίσια του ενδιαφέροντος που επιδεικνύει το Υπουργείο Αγροτικής Ανάπτυξης και Τροφίμων για την αντιμετώπιση της νόσου διοργάνωσε το Φεβρουάριου του 2007 σε συνεργασία με το Ίδρυμα Ιατροβιολογικών Ερευνών της Ακαδημίας Αθηνών, με την Ελληνική Κτηνιατρική Εταιρία και με την Εθνική Διεπαγγελματική Οργάνωση Πτηνοτροφίας το πρώτο διεθνές συνέδριο για την γρίπη των πτηνών με τη συμμετοχή ειδικών κτηνιάτρων και γιατρών σε θέματα της νόσου κατά τη διάρκεια του οποίου παρουσιάστηκε η ελληνική εμπειρία στην πρόληψη της γρίπης των πτηνών αποδεικνύοντας την ετοιμότητα του Υπουργείου στην απόλυτα επιτυχή αντιμετώπιση της νόσου σύμφωνα με τα διεθνή δεδομένα. Επειδή συνεχίζουν  να εμφανίζονται περιστατικά της γρίπης των πτηνών τόσο στην Αίγυπτο όσο και πρόσφατα σε βιομηχανικού τύπου εκτροφεία μεγάλης δυναμικότητας στη Μεγάλη Βρετανία και στην Ουγγαρία προχωρήσαμε και κατά το τρέχον έτος στη λήψη όλων των προβλεπόμενων μέτρων. 
      Συγκεκριμένα, το Υπουργείο Αγροτικής Ανάπτυξης και Τροφίμων προχώρησε και κατά το τρέχον έτος στην πρόσληψη εποχικού προσωπικού στα κτηνιατρικά εργαστήρια και στις νομαρχιακές αυτοδιοικήσεις και στην κατανομή των αναγκαίων πιστώσεων για την πληρωμή τους όπως και των πιστώσεων για εκτός έδρας μετακινήσεις για υπερωριακή απασχόληση και για αγορά αναλώσιμων υλικών, στολές προστασίας και άλλα υλικά. Τα εν λόγω μέτρα σε συνδυασμό με τον πρόσφατο εξοπλισμό των τεσσάρων κτηνιατρικών εργαστηρίων που απασχολούνται με τη γρίπη των πτηνών, με τελευταίας τεχνολογίας διαγνωστικές συσκευές, θεωρούμε ότι μπορούν να συμβάλλουν θετικά στην αναβάθμιση των πτηνιατρικών υποδομών της χώρας μας για την καλύτερη υγειονομική προστασία της πτηνοκτηνοτροφίας μας και για την αντίστοιχη προστασία των ανθρώπων από ζωοανθρωπονόσους, όπως η γρίπη των πτηνών. 
      Κύριοι συνάδελφοι, παρά το γεγονός όμως ότι με το σύνολο των μέτρων που προανέφερα απετράπη η διάδοση της γρίπης των πτηνών, δυστυχώς, δεν ήταν δυνατόν, παρά τις προσπάθειες που καταβάλαμε, να αποτραπεί η μείωση της κατανάλωσης των προϊόντων της ελληνικής πτηνοτροφίας φαινόμενο το οποίο εμφανίστηκε και μάλιστα σε μεγαλύτερη έκταση και ένταση σε όλες τις χώρες και τόσο της Ευρωπαϊκής Ένωσης –ειδικά στις χώρες του Νότου- όσο και εκτός αυτής. Πριν αναφερθώ όμως στα πρόσθετα μέτρα που λάβαμε για τη στήριξη του κλάδου θα ήθελα να σας δώσω μια εικόνα για τη συμβολή του κλάδου στην ελληνική κτηνοτροφία.
      Ο κλάδος της πτηνοτροφίας αποτελεί ένα σημαντικό κομμάτι της κτηνοτροφικής παραγωγής και συμμετέχει στην ακαθάριστη αξία της ζωικής παραγωγής με ποσοστό περίπου 20% στο συνολικό ακαθάριστο γεωργικό προϊόν. Ο αριθμός εκμεταλλεύσεων για αυγοπαραγωγή φτάνει τις τριακόσιες πενήντα, της αναπαραγωγής τις διακόσιες πενήντα και της κρεοπαραγωγής τις χίλιες τριακόσιες. Αξίζει δε να σημειωθεί ότι η ανάγκη κάλυψης των διατροφικών αναγκών της χώρας σε λευκό υγιεινό κρέας, σε προσιτή τιμή, συντέλεσε στην ανάπτυξη μεγάλων καθετοποιημένων μονάδων εντατικού βιομηχανικού τρόπου εκτροφής που έχουν τις δυνατότητες για υψηλές αποδόσεις, χαμηλό κόστος παραγωγής και τυποποίηση των προϊόντων τους που διατίθενται στην αγορά ως επώνυμα ελληνικά προϊόντα. Έτσι από παραγωγή πενήντα τριών χιλιάδων τόνων αυγών και είκοσι οκτώ χιλιάδων τόνων κρέατος πουλερικών το 1960 τα τελευταία χρόνια η παραγωγή κυμαίνεται στους εκατόν δεκαπέντε χιλιάδες τόνους αυγών και εκατόν εξήντα έξι χιλιάδες τόνους κρέατος πουλερικών.  Το 90% της παραγωγής κρέατος ορνίθων και το 66% της παραγωγής αυγών παράγεται σε συστηματικές μονάδας εκτροφής ενώ η παραγωγή της χωρικής πτηνοτροφίας εκτιμάται στο 10% του συνόλου αντίστοιχα. Ακόμη, η παραγωγή γαλοπούλας ανέρχεται περίπου στους τρεις χιλιάδες έως τέσσερις χιλιάδες τόνους και από τα λοιπά είδη στους επτακόσιους έως οκτακόσιους τόνους. Πρέπει να σημειωθεί μάλιστα ότι η εγχώρια παραγωγή κρέατος πουλερικών καλύπτει κατά 75% περίπου τις ανάγκες κατανάλωσης ενώ η εγχώρια παραγωγή αυγών καλύπτει περίπου το 95% έως 97% της κατανάλωσης. Τέλος, σε ό,τι αφορά τη συμμετοχή του κρέατος πουλερικών στη συνολική κατανάλωση κρέατος ανέρχεται στο 22% ενώ η παραγωγή αντιπροσωπεύει το 32% της συνολικής παραγωγής κρέατος στην Ελλάδα.
      Τι κάναμε λοιπόν για να στηρίξουμε τον κλάδο μετά από μία πραγματικά άδικη, όπως συμφωνούμε όλοι, επίθεση που μπορεί να δέχτηκε. Η Κυβέρνηση έλαβε μέτρα για να στηρίξει τόσο τους μεγάλους όσο και τους μικρούς πτηνοτρόφους. Είναι δε χαρακτηριστικό ότι πρώτη η χώρα μας ζήτησε από την Ευρωπαϊκή Ένωση την εφαρμογή των παρακάτω μέτρων άμεσης προτεραιότητας. Την απόσυρση των αποθεμάτων του κρέατος των πουλερικών και των αυγών με ανάλογη αποζημίωση. Ζήτησε μέτρα στήριξης των παραγωγών, μικρών και μεγάλων σε όλα τα στάδια της παραγωγικής διαδικασίας, από εκείνο της παραγωγής και διάθεσης νεοσσών μέχρι την ολοκλήρωση της πρωτογενούς παραγωγής, τη διάθεση και την εμπορία, ζήτησε μέτρα αντιστάθμισης των ζημιών που έχουν υποστεί οι μονάδες που διαθέτουν νεοσσούς, οικογενειακής μορφής εκτροφές, αφού αυτές έχουν πληγεί ιδιαίτερα από την απαγόρευση της διακίνησης πουλερικών από περιοχή σε περιοχή και δώσαμε μάχες στα συμβούλια της Ευρωπαϊκής Ένωσης έτσι ώστε να έχουμε θετικά αποτελέσματα.
      Οι πιέσεις που ασκήσαμε απέδωσαν καρπούς και στο Συμβούλιο Υπουργών Γεωργίας του Λουξεμβούργου στις 25 Απριλίου 2006 ελήφθη η απόφαση να στηριχθεί ο κλάδος της πτηνοτροφίας έτσι ώστε να μπορέσουν οι πτηνοτρόφοι να πάρουν μια βαθιά ανάσα και να συνεχίσουν την δραστηριότητά τους.
      Η χώρα μας, με βάση τον κανονισμό 1010/2006 της επιτροπής απέκτησε την δυνατότητα αποζημίωσης των πτηνοτρόφων με 18.000.000 ευρώ εκ των οποίων 50% αποτελεί εθνική συμμετοχή και 50% κοινοτική συμμετοχή. Αξίζει να σημειωθεί ότι το συνολικό ποσό της αποζημίωσης που εγκρίθηκε για τις χώρες της Ευρωπαϊκής Ένωσης ανέρχεται σε 160.000.000 ευρώ οπότε η χώρα μας απορροφά το 12% του ποσού αυτού παρά το γεγονός ότι ο ζωικός πληθυσμός της ελληνικής πτηνοτροφίας αντιπροσωπεύει το 2% της Ευρωπαϊκής Ένωσης.
      Παρά το  γεγονός λοιπόν ότι έχουμε, σε σχέση με την Ευρωπαϊκή Ένωση, 2% μόνο ζωικό πληθυσμό στην πτηνοτροφία, απορροφούμε από τα 150.000.000 ευρώ για τη στήριξη της πτηνοτροφίας 18.000.000 ευρώ και αυτό θεωρούμε ότι είναι κάτι πάρα πολύ σημαντικό. 
      Σε εφαρμογή του ανωτέρου κανονισμού εκδόθηκε η ΚΥΑ 313690 στις 26 Σεπτεμβρίου 2006 των Υπουργών Οικονομίας και Οικονομικών και Αγροτικής Ανάπτυξης και Τροφίμων. Οι διαδικασίες από πλευράς Υπουργείου Αγροτικής Ανάπτυξης και Τροφίμων έχουν προχωρήσει και η πληρωμή θα είχε πραγματοποιηθεί μέχρι τις 31 Μαρτίου 2007, που ήταν μια παράταση που ζήτησαν άλλες χώρες της Ευρωπαϊκής Ένωσης, όπως και η Ελλάδα, αν δεν υπήρχαν καθυστερήσεις στην αποστολή των δικαιολογητικών από τις αρμόδιες νομαρχιακές αυτοδιοικήσεις και αν σε ορισμένες περιπτώσεις, δυστυχώς, οι πτηνοτρόφοι δεν δήλωναν τα σωστά μέτρα όσον αφορά τις εγκαταστάσεις τους. Δεν είναι δυνατόν όμως να γίνουν πληρωμές χωρίς να γίνουν έλεγχοι. Αναμένουμε, λοιπόν, από λίγες ακόμα νομαρχιακές αυτοδιοικήσεις να μας αποστείλουν τα σχετικά δικαιολογητικά, έτσι ώστε ως τις 31 Μαΐου 2007 να ολοκληρωθούν οι πληρωμές των 18.000.000 ευρώ. 
      Πέραν αυτών, μετά από συνεννόηση με άλλα Υπουργεία ελήφθησαν τα εξής μέτρα. Με τον ν. 3460/35/2006 του Υπουργείου Απασχόλησης και Κοινωνικής Αλληλεγγύης ενισχύονται οικονομικά οι πτηνοτροφικές επιχειρήσεις, με ποσοστό 12% επί του συνολικού κόστους μισθοδοσίας του προσωπικού πλην των εργοδοτικών εισφορών για την περίοδο από 1-9-2005 έως 31-12-2006. Ήδη το Υπουργείο Οικονομίας και Οικονομικών έχει αποστείλει 5.000.000 ευρώ στον Ο.Α.Ε.Δ., τα οποία θα πληρωθούν άμεσα και αποστέλλονται και άλλα 5.000.000 που αφορούν το συνολικό ποσό των αιτημάτων των πτηνοτροφικών εγκαταστάσεων. 
      Με τον ίδιο νόμο αναστέλλεται για το χρονικό διάστημα από 1-9-2005 έως 30-9-2006 η καταβολή των εργοδοτικών ασφαλιστικών εισφορών προς όλους τους ασφαλιστικούς οργανισμούς πλην του Ο.Γ.Α., χωρίς καμμιά επιβάρυνση για το διάστημα αυτό με πρόσθετα τέλη και λοιπές προσαυξήσεις. 
      Με τον ίδιο νόμο επίσης κεφαλαιοποιούνται οι καθυστερούμενες μέχρι την έναρξη της αναστολής ασφαλιστικές εισφορές, εργατικές και εργοδοτικές, μαζί με τα αναλογούντα σε αυτές πρόσθετα τέλη και λοιπές προσαυξήσεις και επιβαρύνσεις. Όλα αυτά ρυθμίζονται σε εκατόν είκοσι δόσεις. 
      Μειώθηκε με απόφαση του Υπουργού Οικονομίας και Οικονομικών κατά 50% ο μοναδικός συντελεστής καθαρού κέρδους που εφαρμόζεται επί των ακαθαρίστων εσόδων για τα οικονομικά έτη 2006 και 2007, εισοδήματα που αποκτήθηκαν το 2005 και 2006. 
      Με απόφαση του Υπουργείου Οικονομίας και Οικονομικών παρέχεται η δυνατότητα δανειοδότησης με εγγύηση του ελληνικού δημοσίου των πτηνοτροφικών επιχειρήσεων, σε ποσοστό 7% περίπου επί του κύκλου εργασιών της χρήσης του 2004. Πραγματικά με έκπληξη ακούσαμε εδώ ότι κακώς δόθηκε η εγγύηση του ελληνικού δημοσίου για τη χορήγηση δανείων σε μία δύσκολη ώρα για την πτηνοτροφία και ότι θα έπρεπε να παρέμβει η ελληνική πολιτεία μεταξύ των πτηνοτροφικών επιχειρήσεων και των τραπεζών, έτσι ώστε να ρυθμιστεί το ύψος των επιτοκίων. Πείτε μου σε ποια άλλη περίπτωση γίνεται κάτι τέτοιο. 
      Όσον αφορά τη στήριξη του κλάδου, σε γενικότερη και  μακροχρόνια βάση έχουμε προχωρήσει στα εξής  μέτρα. Ενισχύσαμε μέσω του μέτρου 2-1 στην τρίτη προκήρυξη δεκαεννέα επενδυτικά σχέδια με δημόσια δαπάνη 11.835.000 ευρώ. Εγκρίναμε τριάντα σχέδια βελτίωσης πτηνοτροφικών εγκαταστάσεων, με συνολική δαπάνη 5.000.000 ευρώ. 
      Εγκρίθηκε οικονομική ενίσχυση μέσω αναγνωρισμένων ομάδων παραγωγών σε πτηνοτροφικούς οργανισμούς το 2005, συνολικού ύψους 7.400.000 ευρώ, ενώ το 2006 για τον ίδιο σκοπό διατέθηκε ποσό ύψους 2.000.000 ευρώ. Μόνο στην περιοχή της περιφέρειας Ηπείρου εγκρίθηκαν από το 2004 μέχρι το 2006 δεκαεννέα επενδυτικά σχέδια με συνολική επιχορήγηση 2.600.000 ευρώ. 
      Στο μέτρο 4-3, που αφορά την προώθηση εξαγωγών, εγκρίναμε τέσσερις φακέλους συνολικής αξίας 122.000 ευρώ. Από τα προγράμματα για την εσωτερική αγορά του κανονισμού 10-71 του 2005 για την πτηνοτροφία εγκρίθηκαν πιστώσεις και έργα ύψους 3.500.000 ευρώ. 
      Για προώθηση στις τρίτες χώρες του κανονισμού 1346/2005 εγκρίθηκαν 3.132.000 ευρώ.
      Όσον αφορά δε την επισιτιστική βοήθεια πρέπει να πούμε ότι, παρά το ότι έχουν διατεθεί από το Υπουργείο Οικονομίας και Οικονομικών 12.000.000 ευρώ, δεν κατορθώθηκε να εκτελεστεί ακόμη λόγω αντίξοων συνθηκών που επικρατούσαν στις χώρες Ζιμπάμπουε, Ερυθραία και Μαλάουι, που αρχικά δέχονταν τη βοήθεια -διότι άλλες χώρες δεν δέχονταν βοήθεια- και εκ των υστέρων οι συνθήκες δεν επέτρεπαν να ολοκληρωθεί. 
      Παρ’ όλα αυτά, μέσω της μη κυβερνητικής οργάνωσης «Αλληλεγγύη» της Εκκλησίας της Ελλάδος έγιναν και γίνονται μεγάλες προσπάθειες έτσι ώστε να βρεθούν τελικοί αποδέκτες, που είναι η Λαϊκή Δημοκρατία του Κογκό και το Ιράκ. Ήδη η «Αλληλεγγύη» έχει παραλάβει από το Σύνδεσμο Πτηνοτροφικών Επιχειρήσεων Ελλάδας τριακόσιους εβδομήντα έναν τόνους κατεψυγμένων πουλερικών και έχει καταβάλει 742.000 ευρώ. Και σύμφωνα με το χρονοδιάγραμμα που μας έδωσε η «Αλληλεγγύη», θα γίνει στις 22 Απριλίου με προορισμό το λιμάνι Λατάκεια της Συρίας επισιτιστική βοήθεια και από εκεί θα μεταφερθούν με ψυγεία κοντέινερς στο Ερμπίλ του Ιράκ, όπου έχουν εξασφαλιστεί και οι σχετικοί αποθηκευτικοί χώροι. 
      Όλα τα ανωτέρω, κυρίες και κύριοι συνάδελφοι, αποτελούν, κατά τη δική σας άποψη, την πολιτική που υποστηρίζετε ότι εμείς δεν εφαρμόσαμε. Εφαρμόσαμε μια σειρά από ουσιαστικά μέτρα για τη στήριξη της ελληνικής πτηνοτροφίας. Αυτό που αποδεικνύεται ωστόσο είναι ότι αναλώνεστε σ’ ένα άσκοπο, κατά τη δική μου άποψη, παιχνίδι εντυπώσεων χωρίς να σας ενδιαφέρει η ουσία του θέματος. Και η ουσία είναι ότι ο πτηνοτροφικός κλάδος έχει προοπτικές. Και με σειρά στοιχείων, τα οποία κατέθεσα, σας απέδειξα ότι ουσιαστικά ο πτηνοτροφικός κλάδος στηρίζεται από τη σημερινή Κυβέρνηση. Αυτό το γνωρίζουν οι πτηνοτρόφοι. Γνωρίζουν ότι ουδέποτε σε τέτοια έκταση και με τέτοια ένταση πραγματοποιήθηκε ενίσχυση στο παρελθόν. 
      Την πολιτική μας αυτή είμαστε αποφασισμένοι να τη συνεχίσουμε, ανεξάρτητα αν κάποιοι εθελοτυφλούντες σκοπίμως δηλώνουν ή φαίνεται ότι δηλώνουν ότι δεν αντιλαμβάνονται τα μέτρα τα οποία λαμβάνονται, αλλά απεναντίας για λόγους λαϊκισμού προσπαθούν να μειώσουν αυτές τις προσπάθειές μας.
      Η πτηνοτροφία στη χώρα μας μέχρι σήμερα μπόρεσε και στάθηκε ανταγωνιστικά μέσα στο χώρο της Ευρωπαϊκής Ένωσης.  Και αυτό γιατί συνεχώς εξελίσσεται, αναδιοργανώνεται, προσαρμόζεται και αυξάνει την παραγωγικότητα και την ανταγωνιστικότητά της, καθιστώντας την έναν δυνατό παίκτη στην ενιαία αγορά. 
       Η πορεία της αυτή θα συνεχιστεί και στο μέλλον, με συμπαραστάτη και αρωγό την Κυβέρνηση της Νέας Δημοκρατίας. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση της Αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος – 21ος αι.» και στους λοιπούς χώρους του Μεγάρου της Βουλής των Ελλήνων, είκοσι οκτώ μαθητές και μαθήτριες και επτά συνοδοί από το Γυμνάσιο Φαρκαδώνας Τρικάλων. 
      Η Βουλή τους καλωσορίζει και τους εύχεται καλές σπουδές και καλή επιστροφή στην ιδιαιτέρα πατρίδα τους. 
      (Χειροκροτήματα απ’ όλες τις πτέρυγες της Βουλής)
      Πριν πάρει το λόγο ο Κοινοβουλευτικός Εκπρόσωπος του ΠΑ.ΣΟ.Κ. θα ήθελα, κύριε 	Υπουργέ, να πω το εξής. Ενημερώθηκα για τη διαμαρτυρία των Βουλευτών του ΠΑ.ΣΟ.Κ. ως προς το περιεχόμενο της απάντησης του κυρίου Υπουργού, που προκύπτει από επισυναπτόμενο έγγραφο του Προέδρου του Ο.Π.Ε.Κ.Ε.Π.Ε.. Έχουν δίκιο να διαμαρτύρονται. Δεν πρέπει να υπάρχει τέτοιο περιεχόμενο και  τέτοιοι χαρακτηρισμοί σε απαντήσεις Βουλευτών και δεν πρέπει σε καμμία περίπτωση η απάντηση να προέρχεται από υπηρεσιακούς παράγοντες ή από συνεργάτες των Υπουργών. Άλλωστε είστε παλιός κοινοβουλευτικός κι εσείς και ξέρω και το δικό σας το ήθος και του κ. Μπασιάκου. Πρόκειται, πιστεύω, για ένα ατυχές γεγονός και το Προεδρείο υποβάλλει την παράκληση να κινηθούμε μέσα στα πλαίσια που ο Κανονισμός, το ήθος και η ευπρέπεια του Κοινοβουλίου επιβάλλει και τα οποία τόσο εσείς όσο και ο Υπουργός υπηρετείτε με θρησκευτική ευλάβεια.
      Ο κ. Φλωρίδης έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, μου επιτρέπετε μια μικρή παρατήρηση;
      ΠΡΟΕΔΡΕΥΩΝ (Γεώργιος Σούρλας): Ναι,  κύριε Υπουργέ. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, ξέρετε πολύ καλά ότι σέβομαι και την κοινοβουλευτική διαδικασία, σέβομαι και τους συναδέλφους μου. Και το έχω αποδείξει πολλές φορές και εντός και εκτός Κοινοβουλίου. Πρέπει να πούμε όμως ότι και στο κείμενο της ερώτησης, αν το διαβάσετε, αναφέρονται χαρακτηρισμοί που δεν τιμούν την κοινοβουλευτική διαδικασία των ερωτήσεων που υποβάλλονται. Πρέπει να πούμε λοιπόν ότι απαντήσεις εδόθησαν επί των ερωτήσεων με τον τρόπο που έχουν τεθεί οι ερωτήσεις. 
      ΕΥΑΓΓΕΛΟΣ ΑΡΓΥΡΗΣ: Τον καλύπτει, κύριε Πρόεδρε! 
      ΠΡΟΕΔΡΕΥΩΝ (Γεώργιος Σούρλας): Ένα λεπτό σας παρακαλώ.
      Κύριε Υπουργέ, εγώ δεν θα αντιλέξω σ’ αυτά που είπατε για το ύφος των συναδέλφων που έχουν απαντήσει, όμως ο Υφυπουργός θα πρέπει να απαντήσει ο ίδιος.
      ΓΙΑΝΝΗΣ ΚΟΥΤΣΟΥΚΟΣ: Δεν απαντάτε εσείς, κύριε Υπουργέ. Απαντά ο υπάλληλός σας!
      ΠΡΟΕΔΡΕΥΩΝ (Γεώργιος Σούρλας): Ακούστε λίγο, κύριε Κουτσούκο.
      Πιστεύω ότι δεν πρέπει να επιλέξει το ύφος αυτό και ν’ ανταποδώσει χαρακτηρισμούς. Όμως και αν το κάνει, δικαιούται –σε τελευταία ανάλυση- να το κάνει. Δεν μπορεί όμως ο οποιοσδήποτε υπηρεσιακός παράγοντας ή πρόεδρος να απευθύνεται στους Βουλευτές, δεν πρέπει να περιέχει δηλαδή πολιτικούς χαρακτηρισμούς, επειδή ελέχθη από τους Βουλευτές του ΠΑ.ΣΟ.Κ. και εγώ δεν είμαι από τους Βουλευτές ή από τους Προεδρεύοντες –και οι άλλοι φυσικά όπως είμαι εγώ είναι- που σιωπούν και το αποφεύγουν, σε μια προσπάθεια να προστατέψουμε το κύρος του Κοινοβουλίου και τους θεσμούς που με ευλάβεια υπηρετείτε και με αίσθημα ευθύνης. 
      Το λέω αυτό, διότι τόσο εσείς όσο και ο κ. Μπασιάκος είσθε κοινοβουλευτικοί με ευπρέπεια και με ήθος. Αυτό –παράκλησις- δεν αποτελεί παρατήρηση, αποτελεί μια επισήμανση να μην επαναληφθεί. Τώρα, αν βέβαια από τους Βουλευτές του ΠΑ.ΣΟ.Κ. υπάρχουν πάλι χαρακτηρισμοί, καλά κάνετε και το επισημαίνετε. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Αν διαβάσετε την ερώτηση, κύριε Πρόεδρε, θα το δείτε! 
      ΠΡΟΕΔΡΕΥΩΝ (Γεώργιος Σούρλας): Ναι, κύριε Υπουργέ, ναι. Καμμία αντίρρηση.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Εκτός αυτού, θέλω να σας πω ότι δεν είναι δυνατόν όποτε μας θίγει μια απάντηση,…
      ΠΡΟΕΔΡΕΥΩΝ (Γεώργιος Σούρλας): Εντάξει, κύριε Υπουργέ.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): …όποτε μια απάντηση είναι αποστομωτική, όποτε μια απάντηση απαντά στο λαϊκισμό με στοιχεία, να λέμε ότι αυτός που μας δίνει την απάντηση δεν μας απαντά με ευπρέπεια. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, αυτό μπορείτε να το κάνετε εσείς ή ο Υπουργός γραπτά ή προφορικά στη Βουλή. Εγώ δεν υποτιμώ τον Πρόεδρο του Ο.Π.Ε.Κ.Ε.Π.Ε., σε καμμία περίπτωση. Αυτό όμως θα ήταν έγγραφο εσωτερικής αλληλογραφίας. 
      Θερμή παράκληση και αυτό απευθύνεται προς όλες τις κατευθύνσεις και στους Βουλευτές που κάνουν ερωτήσεις και επερωτήσεις και στους Υπουργούς που απαντούν, διότι η δική μας η δουλειά που μας αναθέσατε εδώ είναι να προστατέψουμε το κύρος του Κοινοβουλίου και να το αναβαθμίσουμε και καμμιά φορά γινόμαστε και ενοχλητικοί και στενοχωρούμε εσάς ή όποιον άλλον συνάδελφο. Ας θεωρηθεί λήξαν θέμα εδώ, για να μη δώσουμε παραπάνω έκταση.
      Ο κ. Φλωρίδης έχει το λόγο.
      ΓΕΩΡΓΙΟΣ ΦΛΩΡΙΔΗΣ: Κύριε Πρόεδρε, εκτός από το ότι η Κυβέρνηση και εν πάση περιπτώσει η πολιτική ηγεσία του Υπουργείου Αγροτικής Ανάπτυξης και Τροφίμων διέπραξε ένα τεράστιο κοινοβουλευτικό ατόπημα, εμφανίζεται την ώρα που γίνεται η επισήμανση –και μάλιστα με εξαιρετικά ευπρεπή τρόπο από τον Προεδρεύοντα της Βουλής- και αμετανόητη.
      Εδώ πρέπει αυτήν τη στιγμή ο ελληνικός λαός, όσοι παρακολουθούν, αλλά και όσοι δεν παρακολουθούν και ενδεχομένως να τα πληροφορηθούν από τα Μέσα Ενημέρωσης, να ακούσει τι έχει συμβεί. 
      Σαράντα επτά Βουλευτές του ΠΑ.ΣΟ.Κ. –μεταξύ των οποίων και εγώ- καταθέσαμε μια ερώτηση προς τον Υπουργό Αγροτικής Ανάπτυξης και Τροφίμων θέτοντας ορισμένα ερωτήματα και είναι προφανές ότι η κοινοβουλευτική τάξη επιβάλλει στον Υπουργό Αγροτικής Ανάπτυξης και Τροφίμων να βάλει την υπογραφή του κάτω από ένα έγγραφο και να δώσει απαντήσεις στα ερωτήματα αυτά.
      Αντ’ αυτού, όπως πράττει συνήθως η Κυβέρνηση –αφού ο πρώτος διδάξας είναι ο Πρωθυπουργός- ο Υπουργός Αγροτικής Ανάπτυξης και Τροφίμων αντί να θέσει την υπογραφή του κάτω από ένα έγγραφο απαντήσεως και να αναλάβει το βάρος της απάντησης ο ίδιος, καλύπτεται πίσω από κάποιον κ. Καρατζόγλου, ο οποίος κ. Καρατζόγλου φαίνεται ότι βρήκε την ευκαιρία ενθυμούμενος προφανώς την κομματική του καταγωγή, αλλά λησμονών ότι η χώρα έχει δημοκρατικό πολίτευμα, να επιτεθεί εναντίον των Βουλευτών! Ποιος; Ο κ. Καρατζόγλου! Δεν τον γνωρίζω, αλλά θα θέσω σε γνώση του Κοινοβουλίου μερικά αποσπάσματα από το πώς απαντά ο κ. Καρατζόγλου στο Κοινοβούλιο και όχι στον Φλωρίδη από το Κιλκίς ή τον Αργύρη από τα Γιάννενα!
      Ακούστε απάντηση, μεταξύ των άλλων: «Και μόνη η αναφορά των κυρίων Βουλευτών στο μοίρασμα των κοινοτικών χρημάτων αποδεικνύει τη νοοτροπία που επικρατεί και επικρατούσε στο ΠΑ.ΣΟ.Κ. και η οποία οδήγησε τη χώρα …».
      Παρακάτω: «Σε ό,τι αφορά το ζήτημα του συνολικού ποσού, στο οποίο ανέρχεται η ενιαία ενίσχυση, είναι λαθεμένη από άγνοια ή από προσπάθεια διαστρέβλωσης. Οι κύριοι Βουλευτές δείχνουν να μην αντιλαμβάνονται» -είμαστε και μειωμένης αντίληψης τώρα, κατά τον κ. Καρατζόγλου- «ότι όταν ένας αγρότης κ.λπ., κ.λπ.,…».
      «Σε ό,τι αφορά την υποτιθέμενη εξαφάνιση διακοσίων χιλιάδων αγροτών σημειώνεται ότι αυτό αποτελεί σκοπούμενη διαστρέβλωση της πραγματικότητας» λέει ο κ. Καρατζόγλου στους Βουλευτές. Όπου να ’ναι, δηλαδή, αυτός αν είχε τη δυνατότητα θα μας πέρναγε και χειροπέδες. Δεν έχω καμμία αμφιβολία γι’ αυτό. 
      «Σε ό,τι αφορά τη δημοσιευθείσα επιστολή της Επιτρόπου κ. Φίσερ Μπόελ φαίνεται ότι οι Βουλευτές του ΠΑ.ΣΟ.Κ. δεν τη διάβασαν καλά. Τώρα, δέκα χρόνια αργότερα οι αδυναμίες του παρελθόντος …» 
      Και καταλήγει ο κ. Καρατζόγλου στην απάντησή του: «Γιατί, λοιπόν, με λαϊκίστικη διάθεση υποστηρίζουν σήμερα οι Βουλευτές του ΠΑ.ΣΟ.Κ. ότι η ΕΑΘ … κ.λπ.». 
      Αυτά απαντά ο κ. Καρατζόγλου σε σαράντα επτά Βουλευτές του ελληνικού Κοινοβουλίου, οι οποίοι κατέθεσαν ερώτηση στον Υπουργό Αγροτικής Ανάπτυξης και Τροφίμων στα πλαίσια της λειτουργίας του πολιτεύματος. Και ο κύριος Υφυπουργός Αγροτικής Ανάπτυξης και Τροφίμων, που εκπροσωπεί σήμερα την πολιτική ηγεσία του Υπουργείου Αγροτικής Ανάπτυξης και Τροφίμων εμφανίζεται εδώ αμετανόητος να υιοθετεί τη συμπεριφορά ενός διορισθέντος κομματικού εγκαθέτου απέναντι στο Κοινοβούλιο. Αντί να του υπενθυμίσει ότι η χώρα έχει δημοκρατικό πολίτευμα και ότι η υπέρτατη θεσμική έκφραση του δημοκρατικού πολιτεύματος της χώρας είναι το Κοινοβούλιο και όχι ο Καρατζόγλου …
      ΠΑΝΑΓΙΩΤΗΣ ΑΔΡΑΚΤΑΣ: Με υπογραφή. Κατά τα άλλα καλά τα λέει ο κ. Καρατζόγλου. Απλά θα έπρεπε …
      ΓΕΩΡΓΙΟΣ ΦΛΩΡΙΔΗΣ: Κύριοι συνάδελφοι, θα έπρεπε να είχε την υπογραφή του Υπουργού, ο οποίος κρύφτηκε πίσω από τον Καρατζόγλου …
      ΠΑΝΑΓΙΩΤΗΣ ΑΔΡΑΚΤΑΣ: Απλά θα έπρεπε να έχει υπογραφή του Υπουργού …
      ΓΕΩΡΓΙΟΣ ΦΛΩΡΙΔΗΣ: … και δεν ανέλαβε την ευθύνη των λεγομένων του…
      ΠΑΝΑΓΙΩΤΗΣ ΑΔΡΑΚΤΑΣ: Έχει στενάξει η επαρχία, κύριε συνάδελφε …
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε συνάδελφε.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Θα σας διαβάσω την ερώτηση εγώ μετά να δείτε …
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, μετά μπορείτε να διαβάσετε το περιεχόμενο της ερώτησης.
      Συνεχίστε, κύριε συνάδελφε.
      ΓΕΩΡΓΙΟΣ ΦΛΩΡΙΔΗΣ: Ακούστε, κύριε Υφυπουργέ, γιατί βλέπω ότι δεν αντιλαμβάνεστε τι λέτε. 
      Εάν εσείς είχατε την υπογραφή σας εδώ δεν υπήρχε κανένα απολύτως πρόβλημα, διότι δικαιούσθε να διατυπώσετε ό,τι απόψεις θέλετε και ό,τι κριτική θέλετε στα πλαίσια του κοινοβουλευτικού διαλόγου. Δεν υπάρχει κανένα πρόβλημα σε αυτό. Αυτό δεν δικαιούται να το κάνει ο διορισμένος από εσάς κομματικός εγκάθετος. Όπως δεν εδικαιούντο όλοι αυτοί που άπλωσαν τα χέρια …
      ΠΑΝΑΓΙΩΤΗΣ ΑΔΡΑΚΤΑΣ: Υπάλληλος είναι, δεν είναι εγκάθετος.
      ΓΕΩΡΓΙΟΣ ΦΛΩΡΙΔΗΣ: Όπως δεν εδικαιούντο όλοι οι κομματικοί εγκάθετοι που άπλωσαν τα χέρια στις καταθέσεις …
      ΠΑΝΑΓΙΩΤΗΣ ΑΔΡΑΚΤΑΣ: Όλο «εγκάθετος» και «εγκάθετος». Υπάλληλος είναι, δεν είναι εγκάθετος.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε συνάδελφε, μην διακόπτετε. Θα απαντηθεί και από …
      ΓΕΩΡΓΙΟΣ ΦΛΩΡΙΔΗΣ: Αυτούς που τώρα περιμένει η χώρα να δει πότε θα τους περάσετε χειροπέδες ... 
      ΠΑΝΑΓΙΩΤΗΣ ΑΔΡΑΚΤΑΣ: Εγκάθετους εσείς είχατε.
      ΓΕΩΡΓΙΟΣ ΦΛΩΡΙΔΗΣ: Σύμφωνα, λοιπόν, με την άποψη του Πρωθυπουργού που την ακούσαμε χθες, κάποιοι από αυτούς τους εγκαθέτους που άπλωσαν χέρι στις αποταμιεύσεις θα τους δούμε σύντομα με χειροπέδες. Αλλά εδώ όμως, έχουμε και ένα άλλο θέμα …
      ΠΑΝΑΓΙΩΤΗΣ ΑΔΡΑΚΤΑΣ: Τουλάχιστον εμείς θα τους στείλουμε. Εσείς ποιούς στείλατε τόσα χρόνια; Όσοι έχουν κλέψει θα τους πάμε φυλακή …
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, μην διακόπτετε, κύριε συνάδελφε.
      ΓΕΩΡΓΙΟΣ ΦΛΩΡΙΔΗΣ: Απλώς, κύριοι συνάδελφοι, είναι τόσοι πολλοί αυτοί που δεν προλαβαίνετε.
      ΠΑΝΑΓΙΩΤΗΣ ΑΔΡΑΚΤΑΣ: Σας παρακαλώ, ξέρει ο ελληνικός λαός.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, να σταματήσουν οι διακοπές.
      ΓΕΩΡΓΙΟΣ ΦΛΩΡΙΔΗΣ: Εδώ όμως ήταν και μια ευκαιρία να δούμε τελικώς πως συνδέεται και το φαινόμενο της λεγόμενης πολιτικής ευθύνης. 
      Εάν, κύριε Υφυπουργέ, εσείς υιοθετείτε στη διαδικασία του κοινοβουλευτικού ελέγχου και μας αποστέλλετε το έγγραφο του υφισταμένου σας, αυτό σημαίνει ότι αναλαμβάνετε πλήρως την ευθύνη για όλα όσα λέει αυτός. Και αυτό μας είπατε. Αυτό πρέπει να το πείτε όμως, και στους άλλους Υπουργούς της Κυβέρνησης, οι οποίοι σπεύδουν να αποστασιοποιηθούν από τους Διοικητές των ταμείων και λένε ότι αυτοί που τους διορίσαμε εμείς χώρια κάνουν τη δουλειά, εμείς δεν φταίμε.
      Λοιπόν, θα διαλέξετε ποιο είναι το πεδίο που ασκείται η πολιτική ευθύνη …
      ΠΑΝΑΓΙΩΤΗΣ ΑΔΡΑΚΤΑΣ: Έχει σύγκριση τώρα το ένα με το άλλο;
      ΓΕΩΡΓΙΟΣ ΦΛΩΡΙΔΗΣ: Απολύτως, κύριε συνάδελφε. Απολύτως …
      ΠΑΝΑΓΙΩΤΗΣ ΑΔΡΑΚΤΑΣ: Σας παρακαλώ. Παλιός κοινοβουλευτικός είστε.
      ΗΛΙΑΣ ΦΩΤΙΑΔΗΣ: Παλιός και καλός.
      ΓΕΩΡΓΙΟΣ ΦΛΩΡΙΔΗΣ: Ας έρθουμε τώρα στο θέμα. 
      Κύριε Υπουργέ, όταν σας ακούω –και σας ακούνε και οι Έλληνες αγρότες-να λέτε ότι επιτέλους, για πρώτη φορά αυξήθηκε το αγροτικό εισόδημα και μειώθηκε το κόστος παραγωγής στον αγροτικό τομέα ...
      ΗΛΙΑΣ ΦΩΤΙΑΔΗΣ: Δεν είναι ψέμα. 
      ΓΕΩΡΓΙΟΣ ΦΛΩΡΙΔΗΣ: …δύο πράγματα μπορεί να καταλάβει ο άνθρωπος που σας ακούει: Ή ότι δεν έχετε καμμία επαφή με την πραγματικότητα, ή ότι επιχειρείτε να φερθείτε μ’ έναν τρόπο προσβλητικό στη νοημοσύνη των Ελλήνων πολιτών.
      Το είπαμε και πριν από μερικούς μήνες εδώ, αλλά πρέπει να το επαναλάβω γιατί η επανάληψη είναι μήτηρ μαθήσεως, όχι για εσάς –δεν πρόκειται να βάλετε μυαλό- αλλά για το λαό που ακούει. Για να δούμε, λοιπόν, πόσο αυξήθηκε το εισόδημα.
      Το 2003 οι αγρότες, κύριε Υφυπουργέ, πούλησαν το σιτάρι τους 55 δραχμές. Το 2006 το πούλησαν 35 δραχμές. Αυξήθηκε το εισόδημα ή μειώθηκε; Το 2003 τα καπνά «βιρτζίνια» τα πούλησαν οι καπνοπαραγωγοί 1 ευρώ και 20 λεπτά το κιλό. Το 2006 τα πούλησαν 25 λεπτά το κιλό. Αυξήθηκε το εισόδημά τους ή μειώθηκε; Το 2003 οι αγρότες που παράγουν βιομηχανική τομάτα πούλησαν τη βιομηχανική τομάτα 33 δραχμές το κιλό. Το 2006 την πούλησαν 20 δραχμές το κιλό. Αυξήθηκε ή μειώθηκε το εισόδημα; Το ίδιο έγινε με τα σταφύλια, το ίδιο με το καλαμπόκι, το ίδιο με το ρύζι, το ίδιο με τα τεύτλα. 
      Να θυμίσω ότι το 2003 –επειδή μιλάμε για έξοδα παραγωγής- το πετρέλαιο αγροτικής χρήσης, με δικές μας αποφάσεις, κόστιζε 30 λεπτά. Το 2006 κόστιζε 60 λεπτά. Έχετε αντιληφθεί τι έχει γίνει με την τιμή των σπόρων, των λιπασμάτων, των φαρμάκων; Είναι στα ύψη.
      Πριν από λίγο καιρό η τιμή του πρόβειου γάλακτος μειώθηκε κατά 20 λεπτά το κιλό. Αυξήθηκε το εισόδημα των κτηνοτρόφων; Η τιμή του αγελαδινού γάλακτος μειώθηκε 5 έως 10 λεπτά το κιλό. Και εσείς ψάχνετε το καρτέλ. Και διαβάζουμε στον Κυριακάτικο Τύπο ότι το έγγραφο το οποίο αποδείκνυε, μεταξύ των άλλων     -αλλά ήταν ίσως το ισχυρότερο αποδεικτικό στοιχείο- την ύπαρξη καρτέλ έχει χαθεί. Το χάσατε και αυτό. Και τώρα θα πρέπει να αποδείξετε από δυσχερέστερη θέση, αν υπήρξε τελικά καρτέλ ή όχι. 
      Την ίδια στιγμή, όμως, που το καρτέλ κάνει πάρτι σε βάρος των παραγωγών μειώνοντας τις τιμές, την ώρα που το κόστος παραγωγής έχει αυξηθεί, εσείς είστε απόντες και από τους παραγωγούς, αλλά και από τους καταναλωτές οι οποίοι βλέπουν τις τιμές να αυξάνονται, παρ’ ότι ο παραγωγός εισπράττει χαμηλότερες τιμές.
      Και βεβαίως, έχουμε το θέμα της πτηνοτροφίας για το οποίο μιλάμε σήμερα. Μπορείτε να μου πείτε αν υπήρξε μεγαλύτερος περίγελος στην Ευρώπη από το θέαμα της χώρας και του Υπουργού Αγροτικής Ανάπτυξης και Τροφίμων με την περίφημη χαμένη γαλοπούλα; Αυτό θα ήταν ενδεχομένως ένα καλό σκετς σε μια επιθεώρηση, αν δεν είχε τόσο τραγικές επιπτώσεις σ’ έναν κλάδο που απασχολούνται τουλάχιστον δεκαπέντε χιλιάδες άνθρωποι και ο οποίος στηρίζει την ελληνική οικονομία και αποτελεί σημαντικό κλάδο της ελληνικής γεωργίας.
      Είπαν οι συνάδελφοι εδώ –σας το λέμε και στην ερώτηση- για το πόσα χρήματα έχασαν οι πτηνοτρόφοι της χώρας, πόσες δουλειές χάθηκαν σ’ ένα κλάδο ο οποίος πραγματικά ήταν δυναμικός και ο οποίος μπήκε σε μία φοβερή περιπέτεια, εξ αιτίας  μιας απίστευτης αβελτηρίας που διακρίνει την ηγεσία του Υπουργείου Αγροτικής Ανάπτυξης και Τροφίμων.
      Ο κ. Αργύρης σας είπε ότι αν δεν είχατε ασχοληθεί καθόλου με τα ζητήματα της πτηνοτροφίας είναι κάτι παραπάνω από βέβαιο ότι οι άνθρωποι θα τα κατάφερναν καλύτερα μόνοι τους. Τώρα τους κάνατε και περισσότερες ζημιές. Τους υποσχεθήκατε να επιδοτήσετε την εργασία, να επιδοτήσετε το ένα, το άλλο. Προφανώς τίποτα απ’ όλα αυτά δεν έχετε κάνει, όπως δεν έχετε κάνει τίποτα από όλα όσα έχετε υποσχεθεί στους Έλληνες αγρότες.
      Κύριε Υφυπουργέ, σ’ αυτό το κατάπτυστο έγγραφο του κ. Καρατζόγλου υπάρχει και η εξής αναφορά. Δηλαδή, εκτός από το ότι είναι απίστευτη η συμπεριφορά του απέναντι στο Κοινοβούλιο, προφανώς λέει και το εξής μεγάλο ψέμα. Λέει ότι πλέον το σύνολο των Ελλήνων αγροτών έχει εξοφληθεί πλήρως ή μάλλον έχει πάρει το 94% της επιδότησης που δικαιούται. 
      Αυτό σημαίνει, κύριε Υπουργέ, ότι οι αγρότες στο Κιλκίς που με είδαν προχθές, η Συντονιστική Επιτροπή Αγώνα που έχουν εκεί, που οι άνθρωποι οι περισσότεροι -οι συντριπτικά περισσότεροι- ανήκουν στο δικό σας χώρο, πρέπει να ήρθαν να μου είπαν ψέματα εμένα. Και δεν είδαν μόνο εμένα, αλλά και τους άλλους δύο συναδέλφους της Νέας Δημοκρατίας. Αυτοί, λοιπόν, μου είπαν ότι στο Κιλκίς μόνο το 60% των αγροτών έχει πληρωθεί σε ποσοστό 94%. Υπάρχει ένα 30% που πήρε μόνο το 75% και υπάρχει ένα 10% των αγροτών που δεν πήρε ούτε ένα ευρώ. Είναι και αυτοί μέσα στους αγρότες που έχουν εξοφληθεί πλήρως;
    Εδώ, λοιπόν, υπάρχει ένα ποσοστό αγροτών της τάξεως του 30%-40%, οι οποίοι προφανώς δεν έχουν πάρει αποζημίωση, ενώ ήδη τελειώνει και ο Απρίλιος. Και εσείς έρχεστε τώρα να μας πείτε ότι για πρώτη φορά στην ιστορία των πληρωμών οι αγρότες σε ταχύτατο χρόνο έχουν εξοφληθεί. Μήπως θυμάστε τις κραυγές σας, όταν εμείς πληρώναμε –άντε, ακραία 23 Δεκεμβρίου- το 100%, τι λέγατε απέναντι στο ΠΑ.ΣΟ.Κ.; Λέγατε ότι αργούμε, ότι εκμεταλλευόμαστε τα λεφτά των αγροτών. Επαναλαμβάνω ότι στις 23 Δεκεμβρίου εμείς πληρώναμε το 100% της δικαιούμενης επιδότησης. Και είμαστε στον Απρίλιο. 
    Και έρχεστε εδώ τώρα και μας λέτε πονηρά «ξέρετε, η περίοδος πληρωμής είναι από 16 Νοεμβρίου μέχρι 30 Ιουνίου». Μάλιστα. Το μήνυμα, λοιπόν, προς όλους αυτούς τους ανθρώπους είναι «κοιτάξτε να δείτε, μέχρι 30 Ιουνίου και θα δούμε», διότι ενδεχομένως με τον τρόπο που κινείστε εσείς και ο κ. Καρατζόγλου –που τα έχει κάνει θάλασσα και που ενώ τα έχει κάνει θάλασσα και οι άνθρωποι πέρασαν Χριστούγεννα και Πάσχα χωρίς 1 ευρώ, τολμά και αναφέρεται μ' αυτόν τον ιταμό τρόπο στο ελληνικό Κοινοβούλιο- έρχεστε και μας λέτε ότι αυτό που συνέβη στην Ελλάδα πράγματι είναι πρωτοφανές. 
    (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
    Είναι πρωτοφανές, αλλά είναι πρωτοφανές όσον αφορά την ανεπάρκεια και την ανικανότητα του κράτους να δώσει στους αγρότες τα χρήματα που το ίδιο το κράτος τους ανακοίνωσε πριν μερικούς μήνες ότι τους ανήκουν, ότι είναι περιουσία τους. Και περιμένουν οι άνθρωποι. 
    Μήπως στους ολοσχερώς εξοφληθέντες, κύριε Υπουργέ, είναι και όσοι έχουν συμμετάσχει στα σχέδια βελτίωσης; Ξέρετε ότι αυτοί δεν έχουν πάρει ούτε 1 ευρώ; Ξέρετε ότι ειδικά οι νέοι αγρότες που μπήκαν στα σχέδια βελτίωσης με διακόσια, τριακόσια, τετρακόσια στρέμματα την περίοδο 2000-2002, δεν έχουν πάρει ούτε 1 ευρώ για τα σχέδια βελτίωσης, δηλαδή για τα στρέμματα που έχουν δηλώσει εκεί; Και αυτοί είναι στους εξοφληθέντες; 
    Αντί, λοιπόν, η Κυβέρνηση να βρίζει και να ψάχνει φαντάσματα και να προσπαθεί να μετακινήσει ευθύνες στο παρελθόν που η ίδια δημιούργησε στο μυαλό της, καλό θα είναι να κάτσει να ασχοληθεί σοβαρά με τα προβλήματα των Ελλήνων αγροτών. Σας είπαμε και την προηγούμενη φορά, σας λέμε και τώρα ότι δεν υπάρχει κοινωνική ομάδα, η οποία να υπέστη τέτοια πανωλεθρία σ’ αυτήν την τριετία, τόσο μεγάλη, όσο οι αγρότες, οι κτηνοτρόφοι, οι πτηνοτρόφοι. 
    Και όμως, εσείς απέναντι σ’ αυτούς έρχεστε σήμερα και λέτε εδώ ότι το εισόδημα των αγροτών αυξήθηκε για πρώτη φορά στην ιστορία που λειτουργεί το νεότερο ελληνικό κράτος. Είναι καταπληκτικό να βλέπει κανείς κυβέρνηση, η οποία να μην τολμά να αναλάβει τις ευθύνες της βάζοντας την υπογραφή της πάνω σε υπεύθυνες απαντήσεις και να ισχυρίζεται πράγματα τα οποία αφορούν μια μεγάλη κοινωνική ομάδα, η οποία βρίσκεται σήμερα σε απόγνωση. Και σε μεγαλύτερη απόγνωση βρίσκονται κυρίως οι νέοι αγρότες και οι νέοι κτηνοτρόφοι που βλέπουν το μέλλον σκοτεινό, γιατί ξέρουν ότι το 2009 με δική σας ευθύνη ανοίγει ξανά η ενδιάμεση αναθεώρηση της Κοινής Αγροτικής Πολιτικής. Και ξέρουν ότι αν μείνει στα χέρια αυτής της Κυβέρνησης να διαπραγματευτεί την πορεία μετά το 2013, ουαί και αλίμονο.
     Επειδή ακριβώς το ξέρουν αυτό, λοιπόν, δεν υπάρχει καμμία περίπτωση να δοθεί περαιτέρω εντολή σ’ αυτήν την Κυβέρνηση. Δόθηκε μία μέσα από μεγάλες υποσχέσεις, οι άνθρωποι βρέθηκαν σε τραγική θέση και τώρα σας περιμένουν για το λογαριασμό. 
    Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Φλωρίδη. 
    Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Τασούλας. 
    ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, ακούσαμε την ανάπτυξη της επερωτήσεως των συναδέλφων του ΠΑ.ΣΟ.Κ., στην οποία περιελήφθηκε μία γκάμα θεμάτων της τρέχουσας επικαιρότητας. 
    Θα ήθελα να τονίσω για μια ακόμα φορά ότι όσον αφορά στην εφαρμογή της νέας Κοινής Αγροτικής Πολιτικής, που για πρώτη φορά εφαρμόζεται φέτος, η Κυβέρνηση της Νέας Δημοκρατίας εφαρμόζει αποφάσεις ειλημμένες και μάλιστα από την εποχή της Ελληνικής Προεδρίας τον Ιούνιο του 2003. Και η ελληνική Κυβέρνηση προσπαθεί –παρά το ότι ως κόμμα η Νέα Δημοκρατία είχε διατυπώσει επιφυλάξεις την εποχή εκείνη- να αξιοποιήσει και να βελτιστοποιήσει τις επιδράσεις και τις επιρροές της νέας Κοινής Αγροτικής Πολιτικής επί του εισοδήματος των Ελλήνων αγροτών. 
      Η κατάσταση της ελληνικής γεωργίας που παρελήφθη το Μάρτιο του 2004 δεν είναι άσχετη της επιδράσεως που είχαν οι αγροτικές περιφέρειες στο εκλογικό αποτέλεσμα του Μαρτίου του 2004. 
      (Στο σημείο αυτό την Προεδρική Έδρα καταλαμβάνει ο Ε΄ Αντιπρόεδρος της Βουλής κ. ΠΑΝΑΓΙΩΤΗΣ ΚΟΣΙΩΝΗΣ ) 
      Οι αγροτικές περιφέρειες συνέβαλαν αποφασιστικά στην εκλογική καταβαράθρωση του ΠΑ.ΣΟ.Κ., κάτι που δεν οφείλεται σε κάποιο προσωπικό μένος ή σε κάποια βεντέτα που έχει ο αγροτικός κόσμος με το ΠΑ.ΣΟ.Κ., αλλά οφείλεται σε μια συνολική αποτίμηση της εικοσαετούς πολιτικής του ΠΑ.ΣΟ.Κ. έναντι του αγροτικού τομέα, πώς τον παρέλαβε, πώς τον παρέδωσε, σε τι επίπεδα ανταγωνιστικότητας τον παρέδωσε και σε τι επίπεδα αξιοποιήσεως των κοινοτικών προγραμμάτων τον παρέδωσε. Και όλος αυτός ο απολογισμός μεταφράστηκε στη συμβολή του αγροτικού κόσμου στο εκλογικό αποτέλεσμα του 2004.
      Το ΠΑ.ΣΟ.Κ. προσπαθεί απεγνωσμένα να ανακτήσει το χαμένο έδαφος του αγροτικού πληθυσμού στις εκλογικές του τάξεις και επικαλείται τις επιπτώσεις της δικής του πολιτικής, που στο σύνολό τους ακόμη δεν έχουν πλήρως αποκατασταθεί, ακόμα δεν έχουν πλήρως ιαθεί, ώστε να στρέψει τον αγροτικό κόσμο κατά της Νέας Δημοκρατίας.
      Είπα προηγουμένως ότι για πρώτη φορά φέτος εφαρμόζεται η νέα Κοινή Αγροτική Πολιτική. Ενώ μέχρι προηγουμένως οι επιδοτήσεις δίνονταν μέχρι το φθινόπωρο του επομένου έτους, με βάση κανονισμό της Ευρωπαϊκής Ένωσης, φέτος στο πρώτο έτος εφαρμογής, οι επιδοτήσεις σε όλες τις χώρες της Ευρωπαϊκής Ένωσης και για όλες τις καλλιέργειες -ενώ πριν ήταν για κάθε καλλιέργεια ξεχωριστά- πρέπει να καταβληθούν μέχρι τέλη Ιουνίου.
      Η Ελλάδα, η χώρα μας, ξεκίνησε 16 Νοεμβρίου την καταβολή των επιδοτήσεων. Ξεκίνησε 16 Νοεμβρίου και σήμερα από στοιχεία τα οποία υπάρχουν, παρά τα προβλήματα των οποίων και εμείς γινόμαστε κοινωνοί -προβλήματα μεμονωμένων περιπτώσεων που δεν έχουν εισπράξει τις δικαιούμενες επιδοτήσεις- συνολικά φαίνεται ότι έχει καταβληθεί ένα τεράστιο ποσοστό των επιδοτήσεων των δικαιουμένων αγροτών. Από τις οκτακόσιες πενήντα χιλιάδες δικαιουμένων αγροτών, έχουν εισπράξει περί τις οκτακόσιες χιλιάδες, ποσό που ξεπερνά το 1.800.000 ευρώ και οφείλω να πω ότι η είσπραξη αυτών των επιδοτήσεων αντιστοιχείται σε κάθε περίπτωση με τα στρέμματα που καθένας από τους δικαιούμενους έχει και δηλώνει. 
      Η αντιστοίχηση αυτή είναι μια εργασία η οποία πολλές φορές έχει επίπτωση στη μη καταβολή των επιδοτήσεων. Η έλλειψη των μητρώων, η ανυπαρξία μητρώων –ελαιοκομικού, κτηνοτροφικού κτηματολογίου - η οποία δεν οφείλεται σε λάθη και καθυστερήσεις της Νέας Δημοκρατίας, είναι μια από τις  βασικές αιτίες αυτών των τελευταίων καθυστερήσεων και είναι μια περαιτέρω απόδειξη του γεγονότος ότι το ΠΑ.ΣΟ.Κ. επικαλείται τις δικές του παραλείψεις, τα δικά του σφάλματα και τη δική του κληρονομιά, η οποία δεν έχει πλήρως αποκατασταθεί από εμάς για να μέμφεται τη Νέα Δημοκρατία και να στρέψει τον αγροτικό κόσμο εναντίον της. 
      Η Νέα Δημοκρατία έχει διορθώσει πάρα πολλές παραλείψεις και πάρα πολλά σφάλματα από αυτά τα οποία κληρονόμησε και θα συνεχίσει να τα διορθώνει μέχρι πλήρους αποκαταστάσεως. 
      Το ΠΑ.ΣΟ.Κ. εξακολουθεί φαίνεται, όπως και σε άλλους τομείς της δημόσιας ζωής, να έχει από τη Νέα Δημοκρατία περισσότερες αξιώσεις από ό,τι είχε από τον ίδιο του τον εαυτό. Το ΠΑ.ΣΟ.Κ. ισχυριζόταν πριν τριάμισι, τέσσερα χρόνια ότι όλα τα μητρώα είναι έτοιμα και η εφαρμογή της νέας Κ.Α.Π. είναι θέμα περίπου πατήματος ενός κουμπιού. 
      Ήταν πολύ διαφορετικά τα πράγματα. Και αν δεν είχε γίνει μια τεράστια προσπάθεια από τη σημερινή Κυβέρνηση, σήμερα τα αποτελέσματα θα ήταν περίπου δραματικά. 
      Όμως, η επερώτηση αφορά και στον τομέα της πτηνοτροφίας. Και εδώ, όπως πολύ σωστά τόνισε ο κύριος Υπουργός, η άμεση αντίδραση στην υγειονομική επίπτωση που θα μπορούσε να έχει το φαινόμενο έσωσε την ελληνική πτηνοτροφία από τον αφανισμό. Το ότι δεν υπήρχε ούτε ένα κρούσμα σε οργανωμένο πτηνοτροφείο κράτησε το γόητρο και το κύρος της ελληνικής πτηνοτροφίας και μπόρεσε να ξεπεράσει μια τεράστια δυσκολία, η οποία προκλήθηκε ακόμη και από τις υπερβολές μιας δημοσιότητος, η οποία, όταν αρπάξει ένα θέμα, συχνά δεν σέβεται τις επιπτώσεις, συχνά δεν σέβεται τις συνέπειες και προκαλεί μεγαλύτερο κακό απ’ αυτό που υποτίθεται ότι θέλει να σώσει διά της ενημερώσεως. 
      Η ελληνική πτηνοτροφία έφθασε πράγματι σε μια εξαιρετικά δυσχερή θέση και με τα μέτρα που λήφθηκαν και θα ληφθούν θα ξεπεράσει συνολικά αυτήν τη δυσχέρεια. Είμαστε όλοι μας κοινωνοί αυτής της αγωνίας των πτηνοτροφικών επιχειρήσεων να ξεπεράσει συνολικά το πρόβλημα. Το Υπουργείο –ας πούμε- Οικονομικών με συγκεκριμένες αποφάσεις μείωσε στο ήμισυ τη φορολογία των πτηνοτροφικών επιχειρήσεων ή παρέτεινε την καταβολή βεβαιωμένων οφειλών. Τα μέτρα τα οποία έλαβε η ελληνική Κυβέρνηση, διά του Υπουργείου Γεωργίας και μέσω της Ευρωπαϊκής Ενώσεως και αυτοτελώς είναι μέτρα πρακτικά, ουσιαστικά μέτρα στήριξης ενός κλάδου σε μία εξαιρετικά δύσκολη περίσταση. 
      Υπάρχει και ένα άλλο μέτωπο που πρέπει να εξεταστεί. Υπάρχει ένα μέτωπο που έχει να κάνει με την ολοκλήρωση της συμπερίληψης των κρατήσεων στην απόφαση η οποία προβλέπει εκατόν είκοσι δόσεις. Εδώ μπορεί να βελτιωθεί και μπορεί να συμπληρωθεί αυτή η απόφαση, ώστε να περιλαμβάνεται στη δυνατότητα εκατόν είκοσι δόσεων και η εισφορά του εργαζόμενου και του εργοδότη στις πτηνοτροφικές επιχειρήσεις. Δεν έχει μεγάλο κόστος και θα ανακουφίσει αισθητά τις πτηνοτροφικές επιχειρήσεις. 
      Από το σημείο αυτό, δηλαδή από το σημείο του να πρέπει να παρθούν ενδεχομένως ή και σίγουρα κάποια άλλα πρόσθετα μέτρα, μέχρι του σημείου να καταλογίζεται στη σημερινή Κυβέρνηση απρονοησία και έλλειψη λήψεως μέτρων αυτό είναι μια τεράστια απόσταση, η οποία μόνο από την αγωνία του ΠΑ.ΣΟ.Κ. να επανακτήσει το χαμένο έδαφος στον αγροτικό κόσμο ερμηνεύεται. 
      Η Κυβέρνηση βελτιώνει την κατάσταση στον αγροτικό τομέα, όπως την παρέλαβε, και ο αγροτικός κόσμος μπορεί να κρίνει και μπορεί να συγκρίνει. Το ίδιο συμβαίνει και με τις πτηνοτροφικές επιχειρήσεις και είμαστε βέβαιοι –ομιλούμε εδώ και ως Βουλευτές πτηνοτροφικών περιοχών- ότι αυτά τα μέτρα θα διευρυνθούν και θα ολοκληρωθούν, ώστε να αποτελέσουν ένα σύνολο μέτρων που θα έχουν σηκώσει την πτηνοτροφία από την περιδίνηση της κρίσης της νόσου των πτηνών και θα αποδείξουν για μια ακόμη φορά ότι η σημερινή Κυβέρνηση είναι σταθερός αρωγός του αγροτικού, κτηνοτροφικού και πτηνοτροφικού κόσμου. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Κοσιώνης): Κυρίες και κύριοι συνάδελφοι, γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι ‘Ελληνες στη Διασπορά 15ος-21ος αι.» και στους λοιπούς χώρους του Μεγάρου της Βουλής των Ελλήνων 55 μαθητές και μαθήτριες και δέκα συνοδοί καθηγητές από το Γυμνάσιο Αμυνταίου Φλωρίνης. 
      Η Βουλή τους καλωσορίζει. 
      (Χειροκροτήματα απ’ όλες τις πτέρυγες της Βουλής)
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος κ. Σκοπελίτης. 
      ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κύριε Πρόεδρε. 
      Είναι γεγονός -ό,τι και να λέγεται για το αντίθετο- ότι η κατάσταση που αντιμετωπίζει σήμερα η μικρομεσαία αγροτιά μας βαίνει από το κακό στο χειρότερο, ιδιαίτερα μετά την τελευταία αναθεώρηση της Κοινής Αγροτικής Πολιτικής και την αποδέσμευση της επιδότησης από την παραγωγή, για την οποία, βέβαια, πέρα από την Κυβέρνηση, η ευθύνη βαρύνει και το κόμμα της Αξιωματικής Αντιπολίτευσης. 
      Αυγαταίνουν καθημερινά τα προβλήματα που δημιουργούνται εξαιτίας αυτής της πολιτικής που ακολουθεί σήμερα η Κυβέρνηση. Και από την άλλη, η ίδια η Κυβέρνηση δεν υλοποιεί τις υποσχέσεις της. Όπως ειπώθηκε και πριν, πολλοί είναι οι παραγωγοί και στο νησί μου, τη Μυτιλήνη, που δεν έχουν πάρει ακόμη τη νέα επιδότηση είτε στο σύνολό της, παρ’ ότι είμαστε στα μέσα του Απρίλη, είτε μεγάλο μέρος της.
      Επίσης, κανένας ελαιοπαραγωγός των νησιών του Αιγαίου δεν πήρε τη στρεμματική ενίσχυση. Και μη μας πείτε ότι φταίει το ελαιοκομικό μητρώο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Έχουν πάρει πάρα πολλοί. Και αυτοί που δεν πήραν, ξέρετε γιατί δεν παίρνουν.
      ΣΤΑΥΡΟΣ ΣΚΟΠΕΛΙΤΗΣ: Για τη στρεμματική ενίσχυση μιλάμε.
      Σε σχέση με το θέμα που συζητάμε, εγώ, κύριε Πρόεδρε, θα τονίσω πάλι αυτά που είχαμε πει όταν το θέμα ήταν στην επικαιρότητα. Είχαμε τονίσω τότε ότι ζημιωμένοι από τούτη την υπόθεση θα βγουν οι μικρομεσαίοι παραγωγοί. Δεν χρειάζεται να πω ότι επαληθευτήκαμε. Το μαρτυρά η ίδια η κατάσταση. 
      Σήμερα οι μικρομεσαίοι παραγωγοί του κλάδου στο σύνολό τους αντιμετωπίζουν προβλήματα σοβαρά, που υποθηκεύουν το αύριό τους και την ενασχόλησή τους. Ήδη αρκετοί απ’ αυτούς έχουν οδηγηθεί στην καταστροφή και άλλοι βρίσκονται προ των πυλών της. Το ίδιο πρόβλημα αντιμετωπίζουν και οι εργαζόμενοι στον κλάδο, αφού οι μεγάλοι επιχειρηματίες, που κύρια σ’ αυτούς απασχολούνται, φορτώνουν στις δικιές τους πλάτες τα σπασμένα της κρίσης.
      Επίσης δεν χρειάζεται να τονίσω ότι οι ευθύνες της Κυβέρνησης στη συγκεκριμένη περίπτωση είναι πολύ μεγάλες, αφού όχι μόνο δεν πάρθηκαν μέτρα για την αντιμετώπιση της ασθένειας, αλλά και με το γνωστό τρόπο που αντέδρασε η Κυβέρνηση περισσότερο συνετέλεσε στο να σκορπίσει πανικό και σύγχυση στον κόσμο και λιγότερο για να θωρακίσει τη χώρα μας, ώστε να μην εκδηλωθεί η ασθένεια.
      Στον τρόπο που αντέδρασε η Κυβέρνηση οφείλονται και τα προβλήματα που δημιουργήθηκαν. Είχαμε τότε επισημάνει τα προβλήματα και συνάμα, όπως είναι γνωστό, είχαμε προτείνει και μια σειρά μέτρων για την αντιμετώπισή τους. Και αυτά τα μέτρα είχαν σχέση βέβαια με το μικρό κτηνοτρόφο, γιατί αυτός απειλούνταν από την κρίση, από τα προβλήματα και όχι ο μεγάλος κτηνοτρόφος. Γιατί ο μεγάλος επιχειρηματίας που ασχολείται στον κλάδο της κτηνοτροφίας και όπου άλλου ασχολείται, από παρόμοιες κρίσεις συνήθως βγαίνει αλώβητος, για να μην πω ότι βγαίνει και κερδισμένος. 
      Όσον αφορά τα μέτρα που εξαγγέλθηκαν από την Κυβέρνηση τότε, έχω να πω ότι είτε αυτά αποτελούν ψίχουλα για τους μικρομεσαίους κτηνοτρόφους είτε κινούνται στην κατεύθυνση να κάνει η Κυβέρνηση μνημόσυνο με ξένα κόλλυβα.
      Λέγοντας ψίχουλα εννοώ, κύριε Υφυπουργέ, την αποζημίωση που δίνετε ανά τετραγωνικό μέτρο στους κτηνοτρόφους. Είναι πολύ λίγα τα 3 ευρώ που δίνετε. Εμείς λέμε ότι το κατώτερο θα έπρεπε να ήταν 4,5 ευρώ ανά τετραγωνικό μέτρο. Και αυτή η ενίσχυση απευθύνεται κύρια στους μικρούς κτηνοτρόφους, ιδιαίτερα στους ατομικούς παραγωγούς.
      Όσον αφορά την κάλυψη των λειτουργικών εξόδων και τις ασφαλιστικές εισφορές, είχαμε τονίσει τότε -το τονίζουμε και σήμερα- ότι είμαστε κάθετα αντίθετοι στο να φορτωθούν τα ταμεία, να χρησιμοποιηθούν δηλαδή τα ταμεία των εργαζομένων γι’ αυτόν το σκοπό.
      Και τούτο δεν το δεχόμαστε και υπό την προϋπόθεση, υπό την υπόσχεση ότι αυτά τα χρήματα θα επιστραφούν στα ταμεία. Έχουμε και έχουν κύρια οι εργαζόμενοι κακή εμπειρία από αυτήν τη δουλειά και γι’ αυτό επαναλαμβάνουμε ότι δεν δεχόμαστε και αυτήν την περίπτωση. 
      Είχαμε τονίσει και το ξανατονίζουμε ότι η Κυβέρνηση πρέπει να καλύψει τα όσα έξοδα απαιτούνται γι’ αυτόν το σκοπό για την κάλυψη των λειτουργικών δαπανών, ασφαλιστικών εισφορών από τον κρατικό κορβανά. Γιατί, επαναλαμβάνω, δεν είναι δυνατόν να κάνουμε κοινωνική πολιτική με ξένα κόλλυβα. 
      Εδώ θα ήθελα να επισημάνω απευθυνόμενος και στους συναδέλφους του ΠΑ.ΣΟ.Κ. ότι και σήμερα δεν κατήγγειλαν αυτήν την πρόθεση, την απόφαση της Κυβέρνησης. Και βέβαια δεν την κατήγγειλαν, γιατί συμφωνεί το κόμμα τους. Εξάλλου ζητούν να φορτωθούν στα ταμεία και οι εισφορές των εργοδοτών. 
      Κύριοι συνάδελφοι, διερωτώμαι και διερωτάται και ο απλός λαός: μετά από αυτήν την κατάσταση τα όσα λέγονται για την προστασία των αποθεματικών των ταμείων δεν καταντούν με αυτόν τον τρόπο έπεα πτερόεντα, λόγια του αέρα; 
      Επαναλαμβάνω, λοιπόν, κατηγορηματικά την αντίθεσή μας, να μη χρησιμοποιηθούν τα ταμεία για την κάλυψη λειτουργικών εξόδων και των εισφορών. 
      Σε σχέση τώρα με τα αποθέματα θα πρέπει να ληφθεί υπ’ όψιν, κύριε Πρόεδρε, ότι κέρδος από τη ζημιά δεν μπορεί να βγει. Εξάλλου μέρος της ζημιάς που υπέστησαν κύρια οι μεγαλοκτηνοτρόφοι έχει μετακυλισθεί ήδη στους φασονίστες και τους εργαζόμενους από τη μια με τη μείωση των εκτροφών, από την άλλη από την αύξηση των θηραμάτων και από τη μείωση της τιμής του κρέατος. 
      Πέρα από αυτό όμως υπάρχει και ένας άλλος λόγος και αυτός βρίσκεται στη δυνατότητα να δοθούν αυτά τα αποθέματα και δεν δόθηκαν. Λέγεται ότι ενδιαφέρον είχε εκδηλώσει και η Ρωσία γι’ αυτά τα αποθέματα. Περιέργως δεν δόθηκαν και όχι μονάχα αυτό μπλέχτηκε σε αυτήν τη δουλειά, η Εκκλησία μπλέχτηκε, η αλληλεγγύη κ.λπ.. Επομένως η αποζημίωση που πρέπει να δοθεί πρέπει να είναι στο ύψος που να καλύπτει το κόστος παραγωγής. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κλείνω λοιπόν, κύριε Πρόεδρε, επισημαίνοντας για μια ακόμα φορά ότι τα μέτρα που έπρεπε και πρέπει να παρθούν και επιβάλλεται να παρθούν πρέπει να στηρίζουν το μικρομεσαίο κτηνοτρόφο. Αυτός είναι που κινδυνεύει σήμερα από αφανισμό. Και βέβαια τα απαιτούμενα έξοδα πρέπει να καλυφθούν από τον κρατικό προϋπολογισμό. 
      Και, κύριε Υπουργέ, σωστά γεννάται το ερώτημα και σε εμάς και στους ανθρώπους αυτούς, μήπως το πρόβλημα που δημιουργήθηκε αξιοποιείται σε μια κατεύθυνση ώστε να χτυπηθεί η μικρομεσαία παραγωγή και να συγκεντρωθεί η παραγωγή σε λίγα χέρια. 
      Και κλείνω λέγοντας ότι στο πλαίσιο της ακολουθούμενης πολιτικής αυτό πρέπει να γίνει κατανοητό από τους αγρότες, από τους κτηνοτρόφους, τους μικρομεσαίους. Μέσα στο πλαίσιο αυτής της πολιτικής δεν πρόκειται να γίνει αντιμετώπιση των προβλημάτων που αντιμετωπίζουν προς όφελός τους. Χρειάζεται μια άλλη πολιτική που θα κινείται στην αντίθετη ακριβώς κατεύθυνση από τη σημερινή.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Παναγιώτης Κοσιώνης): Ο κ. Λεβέντης, ο Κοινοβουλευτικός Εκπρόσωπος του Συνασπισμού, έχει το λόγο. 
      ΑΘΑΝΑΣΙΟΣ  ΛΕΒΕΝΤΗΣ:  Ευχαριστώ,  κύριε Πρόεδρε.
      Κύριοι συνάδελφοι, θα ήθελα να ξεκινήσω με το σχόλιο για το πώς γίνεται ο κοινοβουλευτικός έλεγχος και πώς παίρνουμε απαντήσεις. ‘Eχουμε οδυνηρή εμπειρία πάνω σε αυτό, κύριε Υπουργέ. Σχεδόν οι μισές ερωτήσεις μας δεν απαντώνται καθόλου. Ειδικότερα το Υ.ΠΕ.ΧΩ.Δ.Ε. δεν απαντάει στα τρία τέταρτα των ερωτήσεων. Και επί προηγουμένων κυβερνήσεων το Υ.ΠΕ.ΧΩ.Δ.Ε. δεν έσπευδε να απαντάει. Έχουμε κάνει μία επίκαιρη ερώτηση εδώ και ενάμιση χρόνο -τέσσερις φορές ήλθε εδώ στη Βουλή και άλλες φορές επίσης σαν ερώτηση- προς τον κ. Αλογοσκούφη για τη συμφωνία που έκανε με τη «Microsoft» και ζητάμε ποια είναι αυτή η συμφωνία, η οποία παρουσιάστηκε με τυμπανοκρουσίες ότι είναι πάρα πολύ ευνοϊκή για τη χώρα μας και δεν έχουμε πάρει απάντηση ακόμη. Ή παίρνουμε απαντήσεις, όπως  «μελετούμε και θα δούμε και θα ψάξουμε και θα ερευνήσουμε και θα σας απαντήσουμε», κάτι τέτοιο. Αυτό είναι το ένα. Το άλλο είναι να έρχεται κάποιος υπηρεσιακός παράγων και να απαντάει με αυτόν τον τρόπο, να κάνει αυτούς τους ανεπίτρεπτους σχολιασμούς. Έτσι κι αλλιώς δεν επιτρέπεται να κάνουν σχολιασμούς οι υπηρεσιακοί παράγοντες, παρά να απαντούν υπηρεσιακά στα αιτούμενα στοιχεία. Αυτό είναι ανεπίτρεπτο. Ασφαλώς ο αρμόδιος Υπουργός, η αρμόδια Κυβέρνηση, έχουν κάθε δικαίωμα να κάνουν τον όποιο σχολιασμό κρίνουν ότι αυτός είναι ο απαραίτητος στη συγκεκριμένη περίπτωση και να πάρουν και τις ανάλογες απαντήσεις.
      Ειδικότερα για το θέμα που συζητούμε, για τη γρίπη των πτηνών, θα ήθελα κάτι άλλο να επισημάνω. Έγινε τόσος πολύς θόρυβος για τη γρίπη των πτηνών, χρόνια τώρα. Πρώτον, η γρίπη των πτηνών είναι το λιγότερο εξήντα χρόνια που «πηγαινοέρχεται» στην Ευρώπη και σε όλη την υφήλιο, ίσως και ακόμη περισσότερο. Από το 2003 που ξέσπασαν επιδημίες, έχουν νοσήσει διακόσιοι εβδομήντα δύο άνθρωποι κι έχουν πεθάνει εκατόν εξήντα έξι, το 60% αυτών που νόσησαν.  Θα μου πείτε «εκατόν εξήντα έξι άνθρωποι δεν είναι μικρό νούμερο». Έχουμε είκοσι χιλιάδες θανάτους κάθε χρόνο στη χώρα μας από το κάπνισμα, εξήντα πέντε ανθρώπους ημερησίως. Δηλαδή σε δυόμισι μέρες χάνονται από το κάπνισμα τόσοι στην Ελλάδα όσοι έχουν χαθεί σε όλο τον κόσμο από τη γρίπη των πτηνών. Αυτό πρέπει να το συνειδητοποιήσουμε, για να ξέρουμε και τα μεγέθη και να τα αντιμετωπίζουμε ανάλογα. 
      Γιατί δημιουργήθηκε, λοιπόν, αυτός ο τρομερός πανικός; Βέβαια υπάρχει κίνδυνος η γρίπη των πτηνών να μεταλλαχθεί. Σε αυτήν την περίπτωση θα είναι μία φοβερή επιδημία, που δεν ξέρουμε πώς θα εξελιχθεί. Αλλά έτσι όλες οι επιδημίες και οι απλές γρίπες μπορεί να μεταλλαχθούν.  Δεν επιτρέπεται να υπάρχει αυτός ο πανικός και να λέμε «τρέξτε να κάνετε όλων των λογιών τις ανοσοποιητικές θεραπείες ή τις αντιϊκές θεραπείες  ή  κάνετε όλοι εμβόλιο  κατά της γρίπης» -δεν είναι το εμβόλιο για τη συγκεκριμένη  νόσο των πτηνών, αυτό είναι κάτι που δεν έχει κανένα νόημα, καμμία βάση- γιατί  αποπροσανατολίζουμε και πανικοβάλλουμε τον κόσμο. Κάποιες μεγάλες εταιρείες επωφελούνται από αυτό  και τη συντηρούν αυτή την κατάσταση και κάποιοι κύριοι μεγαλόσχημοι, όπως ο αντιπρόεδρος των ΗΠΑ, έχει συμφέροντα σε αυτές τις εταιρείες.
      Να σας πω και κάτι άλλο; Και αυτό που έγινε με το εμβόλιο του τραχήλου της μήτρας εμένα ως γιατρό με βρίσκει πάρα πολύ επιφυλακτικό. Δεν ξέρω ποια θα είναι τα αποτελέσματα. Πρέπει να περάσουν τριάντα, σαράντα, πενήντα χρόνια για να κρίνουμε ποια θα είναι τα αποτελέσματα, όπως το λένε και αυτοί, που  υποστηρίζουν να γίνει το εμβόλιο. Επομένως να πούμε σε όλο τον κόσμο να κάνει εμβόλιο, το οποίο δεν είναι και εντελώς ακίνδυνο, όπως αποδεικνύεται; Μη σπεύδουμε, λοιπόν, να κάνουμε τέτοιες κινήσεις και τέτοιες ενέργειες. Ασφαλώς θα πρέπει κάθε φορά οι αρμόδιοι γιατροί  να δίνουν τις ανάλογες κατευθύνσεις.
      Κύριε Υπουργέ, σας άκουσα  με απορία  να λέτε  ότι αυξήθηκε το αγροτικό εισόδημα και θέλω να ρωτήσω: Περιλαμβάνονται σε αυτήν την αύξηση του αγροτικού εισοδήματος οι πτηνοτρόφοι, οι κτηνοτρόφοι, οι οινοπαραγωγοί, οι καπνοπαραγωγοί, οι τοματοπαραγωγοί; Οι τοματοπαραγωγοί της Μεσσηνίας περιμένουν από πέρυσι την υπεσχημένη ενίσχυση για τη ζημιά που έπαθαν από ένα έντομο που κατέστρεψε την τοματοπαραγωγή. Είχαν έλθει και στο Υπουργείο, δόθηκαν συγκεκριμένες δεσμεύσεις. «Θα» πληρωθούν ;
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής  Ανάπτυξης και Τροφίμων):  Είναι εκτός κανονισμού….
      ΑΘΑΝΑΣΙΟΣ ΛΕΒΕΝΤΗΣ:  Εκτός κανονισμού έπαθαν τη ζημιά οι τοματοπαραγωγοί! Μη λέμε τέτοιες κουβέντες τώρα.
      ΠΡΟΕΔΡΕΥΩΝ (Παναγιώτης Κοσιώνης):  Κύριε Λεβέντη, μην αρχίζουμε διάλογο τώρα.
      ΑΘΑΝΑΣΙΟΣ ΛΕΒΕΝΤΗΣ:   Νομίζω ότι δεν έχετε δίκιο, κύριε Υπουργέ, με το να λέτε ότι εκτός κανονισμού έπαθαν τη ζημιά. Οι άνθρωποι έπαθαν ζημιά, το Υπουργείο τους είπε ότι θα τους δώσει μία επιχορήγηση, μία αποζημίωση, την οποία περιμένουν ακόμη. Το «θα» είναι μία άλλη ιστορία.
      Ειδικότερα οι  πτηνοτρόφοι, έπαθαν αυτήν τη μεγάλη ζημιά, που έπαθαν, και για την οποία υπάρχουν σοβαρές ευθύνες και από το Υπουργείο σας και από την Κυβέρνηση -και με επίκαιρη ερώτηση που είχα καταθέσει το θέμα αυτό το Νοέμβριο του 2005, όταν πρωτοξεκινούσε αυτή η ιστορία  είχα προσπαθήσει τότε να πάρω από εσάς μία απάντηση ότι όντως θα ενισχυθούν οι παραγωγοί- ακόμη περιμένουν αυτές τις ενισχύσεις. Οι ζημιές τους ξεπέρασαν τα 200.000.000 ευρώ. Είχε εκτιμηθεί ότι το ελάχιστο συνολικό ύψος των αποζημιώσεων θα ήταν 92.000.000 ευρώ. Στο σχέδιο ενίσχυσης, που ενέκρινε η Ευρωπαϊκή Επιτροπή, το συνολικό ποσό συρρικνώθηκε στα 18.500.000 ευρώ έναντι των 92.000.000 ευρώ! 
      Μέχρι σήμερα δεν έχει καταβληθεί ούτε 1 ευρώ στις επιχειρήσεις του κλάδου και στους πτηνοτρόφους παραγωγούς, με αποτέλεσμα ο κλάδος της οργανωμένης πτηνοτροφίας να αντιμετωπίζει σοβαρό πρόβλημα επιβίωσης, ιδιαίτερα οι μικρομεσαίοι. 
      Να σας πω και κάτι άλλο, κύριε Υπουργέ; Ανάμεσα στα άλλα άστοχα μέτρα που ελήφθησαν, απαγορεύτηκε η εκκόλαψη νεοσσών στις ειδικές μονάδες της χώρας μας. Εν τω μεταξύ γινόταν εισαγωγή νεοσσών από το εξωτερικό. Απαγορευόταν, λοιπόν, εδώ να εκκολάπτονται νεοσσοί και να πουλούν οι πτηνοτρόφοι στις λαϊκές αγορές που κάνουν αυτήν τη δουλειά, αλλά κάναμε μαζική εισαγωγή από την Ιταλία και πουλούσαμε νεοσσούς στις λαϊκές.
       Ποιος έχει, λοιπόν, την ευθύνη γι’ αυτά; Κάποιοι δεν έχουν ευθύνη; Δεν είναι αρμόδιο το δικό σας το Υπουργείο, που θα έπρεπε αυτά να τα συντονίζει; 
      Για μας, λοιπόν, θα έπρεπε η Κυβέρνηση από καιρού να έχει υλοποιήσει όλες τις δεσμεύσεις και συγκεκριμένα: 
      Τη νομοθετική ρύθμιση των οφειλόμενων συνολικών ασφαλιστικών εισφορών σε εκατόν είκοσι μηνιαίες δόσεις, χωρίς πρόστιμα και προσαυξήσεις.
       Την οικονομική ενίσχυση του κλάδου, μέσω του Ο.Α.Ε.Δ., με 12% επί του συνολικού κόστους της μισθοδοσίας από την 1/9/2005 έως και την 31/12/2006.
       Την άμεση χορήγηση ασφαλιστικής ενημερότητας στις επιχειρήσεις του κλάδου μέχρι την οριστική επίλυση της ρύθμισης των ασφαλιστικών εισφορών.
       Την άμεση εκταμίευση των αποζημιώσεων, που προβλέπονται με την απόφαση της Ευρωπαϊκής Επιτροπής, χωρίς δεύτερη χρονική παράταση και την κάλυψη όλων των πτηνοτρόφων παραγωγών με τα μέτρα που προβλέπονται.
       Την κάλυψη από εθνικούς πόρους της διαφοράς από τα 18,5 εκατομμύρια ευρώ, που ενέκρινε η Ευρωπαϊκή Ένωση έως τα 92.000.000 ευρώ, που προέβλεπε το εθνικό σχέδιο του Υπουργείου Αγροτικής Ανάπτυξης και Τροφίμων για την ανάκαμψη του κλάδου. 
      Την άμεση καταβολή των χρημάτων, που δόθηκαν από την Κυβέρνηση στη μη κυβερνητική οργάνωση  «Αλληλεγγύη» για την αποστολή αποθεμάτων κατεψυγμένων πουλερικών ως επισιτιστική βοήθεια στις τρίτες χώρες.
      Επειδή, λοιπόν, αυτός ο εμπαιγμός της Κυβέρνησης δεν μπορεί να συνεχιστεί και επειδή οι επιχειρήσεις και οι πτηνοτρόφοι παραγωγοί αντιμετωπίζουν πρόβλημα επιβίωσης κυριολεκτικά, επειδή απειλούνται εκατοντάδες, για να μην πω πολλές χιλιάδες θέσεις εργασίας, λόγω του συνεχιζόμενου προβλήματος ρευστότητας των επιχειρήσεων, επειδή απειλείται με αφανισμό ένας κλάδος με τον οποίο ασχολούνται άμεσα και έμμεσα περισσότερα από δεκαπέντε χιλιάδες άτομα και που παρέχει στον Έλληνα καταναλωτή ένα υψηλών προδιαγραφών διατροφικό προϊόν, πιστεύουμε ότι η Κυβέρνηση πρέπει άμεσα να προχωρήσει στην υλοποίηση αυτών των δεσμεύσεων, που έχει αναλάβει και αυτών που ζητούν, απόλυτα δικαιολογημένα, οι πτηνοτρόφοι, όπως άλλωστε ζητούν και όλοι οι άλλοι παραγωγοί της χώρας, που δυστυχώς δεν έχει αυξηθεί το εισόδημά τους, κύριε Υπουργέ. 
      Απεναντίας όπου και να πάει κάποιος είχα την ευκαιρία και προσωπικά να επισκεφθώ αγροτικές περιοχές, τη Θεσσαλία και την Πελοπόννησο, αυτές τις μέρες και το διαπίστωσα, όπως το διαπιστώσατε και εσείς,  είμαι σίγουρος και όλοι οι συνάδελφοι, και της Νέας Δημοκρατίας περιλαμβανομένης- τα πράγματα δεν είναι καθόλου ρόδινα και αν θέλετε να μην έχουμε άλλες δραματικές εξελίξεις, τότε λάβετε μέτρα.
      Ευχαριστώ.
      ΠΡΟΕΔΡΕΥΩΝ (Παναγιώτης Κοσιώνης): Κύριοι συνάδελφοι, εισερχόμαστε στις δευτερολογίες.
      Ο κ. Αργύρης έχει το λόγο.
      ΕΥΑΓΓΕΛΟΣ ΑΡΓΥΡΗΣ: Είμαστε και σήμερα μάρτυρες μιας τακτικής, που ακολουθεί το Υπουργείο Γεωργίας, που μου δίνεται η εντύπωση ότι οι απαντήσεις δεν είναι ούτε για τους αγρότες ούτε για τους πτηνοτρόφους, αλλά οι απαντήσεις της πολιτικής ηγεσίας του Υπουργείου Γεωργίας δίνονται εδώ στη Βουλή για να τις ακούσει το Μαξίμου. Γιατί αν όλες οι πτέρυγες της Βουλής μιλούν για μία κατάσταση ανασφάλειας και φόβου, που έχει επέλθει σε όλη την Ελλάδα και ιδιαίτερα στον αγροτικό κόσμο, καταλαβαίνουμε, λοιπόν, ότι εδώ, όταν μιλάμε για αύξηση του εισοδήματος, νομίζω ότι δεν μπορεί να είναι αυτή η απάντηση στους 
αγρότες, αλλά, όπως είπα και πριν, είναι απάντηση για το Μαξίμου.
      Εδώ δίνεται άλλη εντύπωση σε όλους, όταν σας ακούνε. Έχουν μάθει φαίνεται οι της ηγεσίας του Υπουργείου Γεωργίας –απ’ αυτό το «μονόπρακτο» που είπα, που καταγράφεται και μαγνητοσκοπείται στις εκπομπές, τύπου Υ.ΕΝ.Ε.Δ.- και έχουν την εντύπωση, επειδή είναι μπροστά στον καθρέφτη και βλέπουν τον εαυτό τους, ότι το ίδιο συμβαίνει και στον αγροτικό κόσμο.
      Καλά, εμάς δεν μας πιστεύετε. Δεν πιστεύετε ούτε τους Βουλευτές της Νέας Δημοκρατίας, που βρίσκονται σε δύσκολη θέση; Δεν διαβάσατε χθες συνεντεύξεις πέντε Βουλευτών της Νέας Δημοκρατίας από αγροτικές περιοχές, που καταγράφουν με τα πιο μελανά χρώματα την κατάσταση που βιώνουν, όταν  επισκέπτονται τους αγρότες; 
      Βέβαια, εσείς μπορεί να θεωρείτε ότι δεν έχετε ευθύνη, γιατί και τον κ. Καρατζόγλου τον έχει διορίσει ο κ. Τσιτουρίδης. Και επειδή τώρα ζούμε στην εποχή την «τσιτουρίδεια» και την εποχή των «κουμπάρων», ε, λέτε, «δεν βαριέσαι, να βάλουμε και τον Καρατζόγλου να απαντήσει». Θα έχει κι αυτός πιθανώς την τύχη του Ευγένιου Παπαδόπουλου, που τη μία μέρα τον βάζετε μέσα με χειροπέδες και την άλλη τον στέλνετε να κάνει δημόσιες σχέσεις στην Ευρωπαϊκή Επιτροπή. Αυτά, όμως, είναι εις βάρος της χώρας, είναι εις βάρος των Ελλήνων αγροτών.
      Ερχόμαστε τώρα στο θέμα της πτηνοτροφίας. Κύριε Υπουργέ –επειδή είστε ο καλός της Κυβέρνησης- εδώ υπάρχει ένα ψήφισμα πρόσφατο, που είναι της Κεντρικής Συνεταιριστικής Ένωσης Πτηνοτροφικών Προϊόντων, του Συνδέσμου Πτηνοτροφικών Επιχειρήσεων Ελλάδας και της Πανελλήνιας Ένωσης Οργανώσεων Πτηνοτρόφων Παραγωγών. Εδώ λένε ακριβώς ότι εδώ και δεκαπέντε μήνες τους εμπαίζετε, τους κοροϊδεύετε και με την τακτική σας τους υπερχρεώνετε.
      Σας απέδειξα πριν με νούμερα, τα οποία έχουν οι επιχειρήσεις και οι παραγωγοί, ότι έχετε χρεώσει τον κλάδο επιπλέον 150.000.000 από τις άστοχες ενέργειές σας. Τους είπατε ότι θα τους ρυθμίσετε τα ασφαλιστικά ταμεία. Το αποτέλεσμα είναι τώρα να πληρώνουν και πρόστιμα, που φτάνουν μέχρι και 35%. Αν δεν είχατε ασχοληθεί, θα πήγαιναν στην τράπεζα, θα έπαιρναν δάνειο με επιτόκιο 4,5% και θα πλήρωναν τις υποχρεώσεις τους.
      Τους είπατε ότι θα πάρουν οικονομική ενίσχυση 12%, μέσω του Ο.Α.Ε.Δ.. Τι είναι αυτό που σας έκανε και δεν τους έχετε δώσει 1 ευρώ μέχρι σήμερα; Εδώ μας λέτε τώρα ότι όλα πάνε καλά. Καταθέτω, λοιπόν, εδώ το ψήφισμα, για να υπάρχει στα Πρακτικά της Βουλής.
      (Στο σημείο αυτό ο Βουλευτής κ. Ευάγγελος Αργύρης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Και σας λένε μάλιστα, σας προειδοποιούν, ότι μετά απ’ αυτήν την τακτική και τον εμπαιγμό που τους κάνετε, αν δεν τους πείτε τι θα γίνει μέχρι τις 16 Απριλίου –αναφέρουν στο υπόμνημα- θα προβούν σε κινητοποιήσεις. Μήπως γι’ αυτό φέρατε άρον-άρον αυτήν τη συζήτηση, η οποία εδώ και ένα χρόνο εκκρεμεί; Μήπως τη φέρατε, επειδή κατά την ιδιωτική του επίσκεψη ο κ. Καραμανλής στα Γιάννενα, του είπαν όλοι εκεί ότι καταστρέφεται ο τομέας και ο κλάδος; Ήταν παρόντες, και Βουλευτές της Νέας Δημοκρατίας, όταν το έλεγαν. Γι’ αυτό φέρατε σήμερα τη συζήτηση; Περιμένουν οι πτηνοτρόφοι να δουν τι θα κάνετε.
      Γιατί δεν δώσατε ούτε 1 ευρώ από τον Ο.Α.Ε.Δ. εδώ και δεκαπέντε μήνες; Επίσης, δώσατε κάποια χρήματα στην «Αλληλεγγύη» εδώ και ένα χρόνο. Τα πήρατε πίσω, τα ξαναδώσατε, 7.000.000, 12.000.000 και δεν έχουν φύγει ούτε τα αποθέματα. Τα αποθέματα θα καταστραφούν, κύριε Υπουργέ. Τους καταχρεώνετε. Τους υποχρεώνετε σε χειρότερη κατάσταση.
      Και γι’ αυτό, όταν είπατε πριν ότι ο κύριος Υπουργός πήγε στις Βρυξέλλες, ακούσατε από κάτω ένα αυθόρμητο «ωχ». Κάθε φορά που πάτε στις Βρυξέλες η χώρα παθαίνει και μια ζημιά. Με δικό σας σχέδιο δεν πήγατε στις Βρυξέλλες; Τι νούμερα μας δώσατε εδώ προηγουμένως; Είδατε ότι στη πρωτομιλία ήμασταν πολύ σεμνοί, για να δούμε ακριβώς πώς θα αντιμετωπιστεί το πρόβλημα. Εσείς, όμως, κάνετε ότι δεν καταλαβαίνετε.
      Τι καταφέρατε στις Βρυξέλλες; Δικό σας δεν ήταν το σχέδιο του Υπουργείου Γεωργίας; Δεν είπατε ότι η ζημιά που επήλθε στην πτηνοτροφία είναι 95.000.000 ευρώ; Γιατί δεχθήκατε τα 18.000.000 ευρώ; Για τα υπόλοιπα, μέχρι τα 95.000.000 ευρώ, που έπαθαν ζημιά, τι θα γίνει; Και έρχεστε εδώ και λέτε ότι όλα είναι καλώς καμωμένα, αλλά τα 18.000.000 δεν μπορείτε να τα μοιράσετε.
      Για τη «χαμένη γαλοπούλα» δεν έφταιγε ο κ. Μπασιάκος, έφταιγαν οι παραγωγοί και το ΠΑ.ΣΟ.Κ. και τα Μέσα Μαζικής Ενημέρωσης. Για τα 18.000.000 που δεν μπορείτε να τα μοιράσετε ποιος φταίει; Φταίνε, τώρα, λέτε, οι παραγωγοί, οι νομαρχιακές αυτοδιοικήσεις, επειδή δεν σας στέλνουν τα χαρτιά. Μα, τους κοροϊδεύετε. Τους μιλάτε για το υγειονομικό κενό. Τους κοροϊδεύετε! Τους λέτε ψέματα. Προσπαθείτε να μην τους δώσετε ούτε 1 ευρώ, γιατί τους βάζετε ζητήματα υγειονομικού κενού.
      Ποιον θέλετε, λοιπόν, να κοροϊδέψετε ξανά; Πιστεύετε ότι θα κοροϊδέψετε τους ‘Ελληνες αγρότες, τους παραγωγούς και τους πτηνοτρόφους; Όχι. Γι’ αυτό σας είπα ότι απαντάτε για το Μαξίμου, δεν απαντάτε για τους αγρότες και τους πτηνοτρόφους. 
      Τώρα ερχόμαστε σ’ ένα άλλο μεγάλο θέμα. Αποδεικνύετε ότι ούτε τα εξασφαλισμένα χρήματα,  τις επιδοτήσεις, μπορείτε να μοιράσετε. Και έχετε δίπλα σας και τον παριστάμενο Γενικό Γραμματέα που άλλοτε είναι Γενικός Γραμματέας του Υπουργείου, άλλοτε είναι συνεταιριστής στην ΠΑ.Σ.Ε.ΓΕ.Σ., άλλοτε είναι συνδικαλιστής στη ΣΥ.Δ.Α.Σ.Ε.. Έχει όλες αυτές τις μαγικές ιδιότητες να μπορεί να είναι παντού και να απαντάει και αυτός στους Βουλευτές, όπως απαντάει ο κ. Καρατζόγλου. Πόσα είναι τα χρήματα των κοινοτικών ενισχύσεων; Με τα δικά σας χαρτιά. Ο κ. Μπασιάκος είπε 2800 εκατομμύρια. Εγώ λέω ότι δεν είναι 2800 εκατομμύρια αλλά 2200 εκατομμύρια οι επιδοτήσεις. Με δικά σας νούμερα λέτε ότι δώσατε…
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Στην επερώτηση το αναφέρετε. Στην δική σας επερώτηση το αναφέρετε. Κάνετε επανειλημμένα γκάφες. 
      ΕΥΑΓΓΕΛΟΣ ΑΡΓΥΡΗΣ: Θα σας φέρω την ανακοίνωση του κ. Μπασιάκου που απαντάει στην περιοχή του…
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Μιλήσατε για 2800 εκατομμύρια και προσπαθείτε τώρα να τα καλύψετε. 
      ΕΥΑΓΓΕΛΟΣ ΑΡΓΥΡΗΣ: Κύριε Υπουργέ, αφήστε τις διακοπές. 
      ΠΡΟΕΔΡΕΥΩΝ (Παναγιώτης Κοσιώνης): Κύριε Υπουργέ, θα τα πείτε στη δευτερολογία σας. Κύριε Αργύρη, στους συναδέλφους μιλάτε. 
      ΕΥΑΓΓΕΛΟΣ ΑΡΓΥΡΗΣ: Θέλετε να απαντήσετε, κύριε Υπουργέ; 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Επανειλημμένα το αναφέρετε. Το αναφέρετε και στην επερώτηση που καταθέσατε. Προφανώς δεν γνωρίζατε. Για τα 2800 εκατομμύρια λέω. 
      ΠΡΟΕΔΡΕΥΩΝ (Παναγιώτης Κοσιώνης): Κύριε Υπουργέ, θα τα πείτε στη δευτερολογία σας. 
      Συνεχίστε, κύριε Αργύρη. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Μου έδωσε ο κ. Αργύρης το δικαίωμα. 
      ΕΥΑΓΓΕΛΟΣ ΑΡΓΥΡΗΣ: Απαντήσατε; 
      Ο Υπουργός Γεωργίας, ο κ. Μπασιάκος, στους κινητοποιημένους αγρότες της Βοιωτίας, απαντώντας προς τους συναδέλφους και προς το Κομμουνιστικό Κόμμα Ελλάδος, λέει: «Τι φωνάζουν οι  του Κομμουνιστικού Κόμματος Ελλάδος; Οι επιδοτήσεις που παίρνουν από την Ελλάδα είναι 2800 εκατομμύρια. Θέλετε να φύγουμε από την Ευρωπαϊκή Ένωση;». Η πρώτη λέξη είναι του κ. Μπασιάκου. Σας λέω, λοιπόν, ότι η ενιαία ενίσχυση είναι 2200 εκατομμύρια. Εσείς λέτε ότι μοιράσατε 1800 εκατομμύρια. Πού είναι τα υπόλοιπα μέχρι τα 2200 εκατομμύρια; Είναι 400.000.000 ευρώ που λείπουν από τις τσέπες των παραγωγών. Έρχονται εδώ και διαμαρτύρονται όλοι οι συνάδελφοι ότι υπάρχουν αγρότες που δεν πήραν ούτε 1 ευρώ. 
      Μας λέτε για τους αγρότες, για το γεγονός ότι χάθηκαν οι 280.000. Εσείς απαντάτε στην ερώτηση και λέτε ότι αυτοί όλοι δεν δικαιούνται πολλά λεφτά. Μόνο 22.000.000 ευρώ. Λες και τα 7-8 δισεκατομμύρια ελληνικές δραχμές είναι λίγα χρήματα, τα οποία παίρνετε και τα μοιράζετε στους «ημετέρους» με αδιαφανείς διαδικασίες από το εθνικό αποθεματικό. 
      Επίσης θα πρέπει να σας πω ότι οι αγρότες πλήρωσαν για την αίτηση της ενιαίας ενίσχυσης. Πλήρωσαν πέρυσι 70.000.000 ευρώ. Και λέτε για αίτηση. Στοιχίζει η αίτηση των αγροτών 70.000.000 ευρώ; Ή είναι η ανεπάρκεια του Υπουργείου Γεωργίας και των υπηρεσιών του και των οργανισμών, που δεν ετοίμασαν το Ο.Σ.Δ.Ε., να παίρνει ο αγρότης έτοιμη την απάντηση της αίτησής του. Και χρειάζεται να πληρώσουν οι αγρότες για δεύτερη χρονιά 70.000.000 ευρώ; Είναι λίγα χρήματα; 
      Αλλά θα πρέπει να σας πω, κύριε Υπουργέ -και κλείνω- ότι έχετε μια τακτική. Ήρθατε ως σωτήρες, κυβερνάτε ως αλαζόνες. Θα φύγετε ακριβώς, όπως φύγατε και μετά την παρένθεση του 1990-1993. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Παναγιώτης Κοσιώνης): Ο κ. Παπαγεωργίου έχει το λόγο για τρία λεπτά.
       ΑΘΑΝΑΣΙΟΣ ΠΑΠΑΓΕΩΡΓΙΟΥ: Κυρίες και κύριοι συνάδελφοι, είναι διαπιστωμένο απ’ όλους τους παράγοντες της δημόσιας ζωής ότι η γεωργία περνάει κρίση τα τελευταία χρόνια. Το τραγικό όμως, κύριοι συνάδελφοι, δεν είναι ότι βρίσκεται αυτή καθ’ εαυτή η γεωργία σε κρίση. Είναι ότι η Κυβέρνηση ή δεν αντιλαμβάνεται το μέγεθος και την έκταση της κρίσης ή προσποιείται ότι δεν την αντιλαμβάνεται. Όπως και να έχει το πράγμα, όμως, δυστυχώς για τους ‘Ελληνες αγρότες, έχει να κάνει με μια Κυβέρνηση, η οποία δεν κάνει τίποτα για να θεραπεύσει στοιχειωδώς τα μεγάλα προβλήματα, που πλήττουν τη γεωργία και τους αγρότες. 
      Και φυσικά καταφεύγει η Κυβέρνηση της Νέας Δημοκρατίας την προσφιλέστατη μέθοδο ότι για όλα φταίνε κάποιοι άλλοι. Για όλα φταίει το ΠΑ.ΣΟ.Κ.. Μόνο που, κύριε Υπουργέ, πρέπει να σας πω ότι απ’ αυτό κεφαλαιοποιούσατε τον πρώτο-δεύτερο χρόνο, άντε και τον τρίτο. Τώρα, όμως, είστε στον τέταρτο χρόνο. Είστε λίγο πριν από τις εκλογές. Και έχουν συμβεί και άλλα, τα οποία έκαναν τους πολίτες πιο δύσπιστους. Έρχομαι, λοιπόν και σας λέω: Φταίει το ΠΑ.ΣΟ.Κ. για την κτηνοτροφία; Για το ΕΠ.ΑΠ. σας είπα, κύριε Υπουργέ. 
      Το ΠΑ.ΣΟ.Κ. είχε κάνει τρεις προκηρύξεις στο ΕΠ.ΑΠ για τον εκσυγχρονισμό των πτηνοτροφικών μονάδων. Και είχαν υπαχθεί δεκάδες χιλιάδες αγρότες σε αυτήν τη διαδικασία. Εσείς δεν κάνατε παρά μόνο μία. Την κάνατε το 2006 και ακόμα αξιολογούνται τρεισήμισι χιλιάδες επενδυτικά σχέδια. 
      Ξέρετε γιατί έγινε αυτό, κύριε Υπουργέ; Διότι διώξατε όλους τους ικανούς υπαλλήλους στη λογική του κομματισμού. Δεν είχατε ανθρώπους. Κάνατε μία προκήρυξη και τώρα αυτά τα τρεισήμισι χιλιάδες σχέδια δεν θα ολοκληρωθούν. 
      Για παράδειγμα, κύριε Υπουργέ –το επαναλαμβάνω και θέλω να μου απαντήσετε, για να μη χαμογελάτε- υπεβλήθησαν εξακόσια ογδόντα αιτήματα στην κεντρική Μακεδονία. Αξιολογήθηκαν εξακόσια. Ακόμη δεν έχει πάρει κανείς κοινοποίηση έγκρισης. Πρέπει μέχρι του χρόνου να έχουν υλοποιηθεί. Θα γίνουν κτήρια στις πτηνοτροφικές μονάδες σ’ ένα χρόνο; Δεν έχετε λεφτά και κοροϊδεύετε τον κόσμο. Κοροϊδεύετε τον κόσμο! Αυτή είναι η πραγματικότητα. Το ΠΑ.ΣΟ.Κ. σας φταίει;
      Δεύτερον, κύριε Υπουργέ: Είστε στον τέταρτο χρόνο διακυβέρνησης και στον τρίτο χρόνο εφαρμογής της Κοινής Αγροτικής Πολιτικής. Είμαστε από τις λίγες χώρες –από τις τρεις- που ζητήσαμε εξαίρεση για να πάμε σε εφαρμογή της Κ.Α.Π. το 2006. Τρία χρόνια παρακαλώ. Το ΠΑ.ΣΟ.Κ. φταίει, που σας παρέδωσε το Ο.Σ.Δ.Ε. –με προβλήματα να δεχθώ- που δεν μπορέσατε σε τρία χρόνια στοιχειωδώς να αξιοποιήσετε αυτό το περιθώριο, ώστε να φτιάξετε ένα αξιόπιστο κατάλογο και να παίρνουν οι αγρότες τα λεφτά τους; Οι αγρότες, κύριε Υπουργέ, δεν παίρνουν λεφτά και σας βρίζουν. Αυτή είναι η πραγματικότητα. Δεν παίρνουν λεφτά. Και λέτε τώρα, φταίνε οι νομαρχίες. Στέλνει γράμμα ο Υπουργός στη νομαρχία. Στέλνει ο Ο.Π.Ε.Κ.Ε.Π.Ε. στη νομαρχία. Στέλνετε στις ενώσεις. Όλο οι άλλοι φταίνε. Αφού δεν πείθει το επιχείρημα του ΠΑ.ΣΟ.Κ., τώρα λέτε ότι φταίνε οι άλλοι. Και ταλαιπωρείτε τους αγρότες. Ξεκινούν από σαράντα χιλιόμετρα απόσταση για να πάνε στην τράπεζα. Η τράπεζα τους στέλνει στην ένωση. Η ένωση τους ξαναστέλνει στην τράπεζα, στον Ο.Π.Ε.Κ..Ε.Π.Ε.. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Τώρα βρήκατε και το ωραίο κόλπο: Δίνετε τα τηλέφωνα του Ο.Π.Ε.Κ.Ε.Π.Ε.. Οι άνθρωποι έχουν τρελαθεί. Και είναι, πολιτικά, δικοί σας άνθρωποι. Και διαμαρτύρονται. Και δεν το αντιλαμβάνεστε.
      Κλείνω, κύριε Πρόεδρε, με το εξής: Ο κ. Καρατζόγλου, κύριε Υπουργέ, δεν είναι πρόεδρος κανενός τυχαίου οργανισμού. Ο Ο.Π.Ε.Κ.Ε.Π.Ε. δεν είναι ΕΛ.Γ.Α., δεν είναι ελληνικός οργανισμός. Είναι οργανισμός ευρωπαϊκού τύπου και επιπέδου. Οι δοσοληψίες του έχουν να κάνουν με πληρωμές ευρωπαϊκών κονδυλίων. Θα πρέπει, λοιπόν, να είναι πιο προσεκτικός. Να δίνει πληροφορίες σε όλους τους αγρότες και σε όλους τους πολιτικούς και πολιτειακούς παράγοντες. Να μη λειτουργεί ως κομματάρχης. 
      Ξέρετε τι έγινε, κύριε Υπουργέ; Πήγαμε πέντε Βουλευτές και κρυβόταν κυνικότατα στο ασανσέρ. Μας έλεγε, έχω ραντεβού. Και αφού πήγαμε και εγκατασταθήκαμε στο γραφείο του, μας είπε, το ραντεβού καθυστέρησε καμιά ωρίτσα. Και δεν μας έδινε στοιχεία. Είναι προκλητικός. 
      Αυτό το ανερυθρίαστο κείμενο να το αποσύρετε, κύριε Υπουργέ και να πάρετε την πολιτική ευθύνη. Δεν μπορεί να απαντάει με τέτοιο τρόπο σε Βουλευτές ο κ. Καρατζόγλου.
      ΠΡΟΕΔΡΕΥΩΝ (Παναγιώτης Κοσιώνης): Σας παρακαλώ ολοκληρώστε, κύριε Παπαγεωργίου.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Δεν μπορεί να απαντάει με αυτόν τον τρόπο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Εσείς ήσασταν προκλητικοί, κύριε συνάδελφε, γιατί έχετε αποκτήσει ιδιοκτησιακή σχέση με το κράτος.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Εάν αυτό το κείμενο, κύριε Υπουργέ, πάει στην Ευρωπαϊκή Ένωση και στην κ. Μπόελ…
      ΠΡΟΕΔΡΕΥΩΝ (Παναγιώτης Κοσιώνης): Κύριε Παπαγεωργίου, σας παρακαλώ, ολοκληρώστε.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: …σας πληροφορώ ότι η ζημιά που θα κάνετε για μία ακόμα φορά στην Ελλάδα, θα είναι μεγάλη.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Εσείς ήσαστε προκλητικοί, διότι έχετε αποκτήσει ιδιοκτησιακή σχέση με το κράτος.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Διότι η κ. Μπόελ ξέρει ότι ο οργανισμός αυτός είναι ευρωπαϊκός και δεν είναι ενδιαφέροντος…
      ΠΡΟΕΔΡΕΥΩΝ (Παναγιώτης Κοσιώνης): Εντάξει, κύριε Παπαγεωργίου. Σας ευχαριστούμε
      ΑΘΑΝΑΣΙΟΣ ΠΑΠΑΓΕΩΡΓΙΟΥ: …του ελληνικού δημοσίου. Οφείλει και στον τελευταίο πολίτη έναν τέτοιο οργανισμό…
      ΠΡΟΕΔΡΕΥΩΝ (Παναγιώτης Κοσιώνης): Ολοκληρώσατε, κύριε Παπαγεωργίου!
      ΑΘΑΝΑΣΙΟΣ ΠΑΠΑΓΕΩΡΓΙΟΥ: …όχι μόνο στους Βουλευτές.
      ΠΡΟΕΔΡΕΥΩΝ (Παναγιώτης Κοσιώνης): Ο κ. Πιπεργιάς έχει το λόγο.
      ΓΙΑΝΝΗΣ ΚΟΥΤΣΟΥΚΟΣ: Γιατί διαμαρτύρεστε, κύριε Υφυπουργέ;
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Γιατί έχω δίκιο. Γιατί λέω αλήθειες.
      ΓΙΑΝΝΗΣ ΚΟΥΤΣΟΥΚΟΣ: Σε τι έχετε δίκιο;
      ΠΡΟΕΔΡΕΥΩΝ (Παναγιώτης Κοσιώνης): Κύριε Κουτσούκο, γιατί επεμβαίνετε εσείς;
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Παναγιώτης Κοσιώνης): Όχι, κύριε συνάδελφε, έχετε ολοκληρώσει.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Υφυπουργέ, κλείσαμε το πρώτο ραντεβού και ακυρώθηκε. Κλείσαμε δεύτερο ραντεβού και ακυρώθηκε. Πήγαμε και εγκατασταθήκαμε και κρυβόταν…
      ΠΡΟΕΔΡΕΥΩΝ (Παναγιώτης Κοσιώνης): Κύριε Παπαγεωργίου, για όνομα της Παναγίας! Τι είναι τώρα αυτά;
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Δεν είναι ΕΛΓΑ.
      ΠΡΟΕΔΡΕΥΩΝ (Παναγιώτης Κοσιώνης): Κύριε Παπαγεωργίου, ο συνάδελφός σας περιμένει να μιλήσει.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Διαλυμένο τον παραδώσατε, κύριε Παπαγεωργίου.
      ΠΡΟΕΔΡΕΥΩΝ (Παναγιώτης Κοσιώνης): Ορίστε, κύριε Πιπεργιά, έχετε το λόγο.
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κύριοι συνάδελφοι, είναι γεγονός ότι απασχόλησε αρκετά την Ολομέλεια η απάντηση που έδωσε ο κ. Καρατζόγλου. Και επιβαλλόταν να την απασχολήσει, διότι απαντάει με ιταμό και προκλητικό τρόπο απέναντι στους Βουλευτές. Αυτό, λοιπόν, είναι ένα μεγάλο ζήτημα. 
      Νομίζω ότι ο κύριος Υπουργός δεν έχει δίκιο να τον καλύπτει με τέτοιο πάθος. Δηλώνει, αν μη τι άλλο, ότι προσπαθεί ο κύριος Υπουργός να καλύψει την ενοχή του κ. Καρατζόγλου, την πολιτική ενοχή, εκτός αν είναι κουμπάρος του –έχουμε συνηθίσει τώρα με τη χορεία των κουμπάρων- και έχει τέτοιο μεγάλο πάθος. Δεν δικαιολογείται, κύριε Υπουργέ. Επιτέλους πείτε ότι ήταν ένα ατόπημα της ηγεσίας του Υπουργείου. Αν θέλατε, μπορούσατε να απαντήσετε ευθέως.
      Μας έχετε συνηθίσει, βέβαια, σε χαμένες μάχες. Αναφέρατε εδώ προηγουμένως το εξής: «Ξέρετε, εμείς πετύχαμε μεγαλύτερο ποσοστό επί των πιστώσεων, επί των κονδυλίων που καθορίστηκαν στην Ευρωπαϊκή Ένωση».
Βέβαια, ξεχάσατε ότι υπάρχει ένας πολλαπλασιαστής, που στην Ελλάδα λειτούργησε καταλυτικά. Ήταν ο πολλαπλασιαστής της χαμένης γαλοπούλας. Ξέρετε πολύ καλά τι συνέβη τότε και τι τεράστιες επιπτώσεις είχε αυτός ο πολλαπλασιαστής όσον αφορά τη ζημιά των παραγωγών. 
      Δεν θα αναφερθώ, όμως, εγώ στις καθυστερήσεις οι οποίες έχουν επέλθει και  στο τι ακριβώς κάνετε με τα 18.000.000 ευρώ, που τελικά εγκρίθηκαν από την Ευρωπαϊκή Ένωση. Θα μιλήσω για κάτι άλλο, για κάτι που νομοθετήσατε. Δεσμευθήκατε να επιχορηγήσετε με 12% το κόστος μισθοδοσίας, πλην των εργατικών εισφορών. Το υποσχεθήκατε. Μάλιστα, το νομοθετήσαμε εδώ στη Βουλή, το ψήφισαν όλα τα κόμματα. Πού είναι αυτές οι καταβολές; Γιατί δεν καταβάλλονται; Δεν τις εγκρίνει ο κ. Αλογοσκούφης; Δεν έχει χρόνο να υπογράψει τα χαρτιά; Ασχολείται με τα δομημένα ομόλογα; Ασχολείται με το πώς θα αποσείσει τις πολιτικές του ευθύνες γι’ αυτό το ζήτημα και γι’ αυτό κιόλας δεν υπογράφει τη διάθεση αυτών των ποσών από τα κονδύλια των δημοσίων επενδύσεων; Ή μήπως έχασε τα κονδύλια λόγω της απογραφής;
      (Στο σημείο αυτό την Προεδρική Έδρα  καταλαμβάνει ο  Β’ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ) 
      Επιτέλους, πρέπει να δώσετε λόγο στο Κοινοβούλιο, που αποφάσισε ομοφώνως μια ρύθμιση και εσείς δεν την εφαρμόζετε. Και οφείλετε να λογοδοτήσετε και απέναντι στο λαό. Και οφείλετε να λογοδοτήσετε και απέναντι στους πτηνοτρόφους, τους οποίους εμπαίζετε. 
      Κύριε Πρόεδρε, θα κλείσω τη δευτερολογία μου…
      ΠΡΟΕΔΡΕΥΩΝ (Γεώργιος Σούρλας): Ολοκληρώστε λίγο πιο ήρεμα, γιατί δεν βοηθά αυτή η ένταση ούτε εσάς ούτε εμάς. 
      ΔΗΜΗΤΡΙΟΣ ΠΙΠΕΡΓΙΑΣ: Ναι, θα μιλήσω  πιο ήρεμα. 
      Οι εργαζόμενοι στις πτηνοτροφικές επιχειρήσεις έκαναν άτοκο δανεισμό για να μην απολυθούν. Έρχεται η Κυβέρνηση και λέει στους εργοδότες,  παρ’ ότι είχαν κάνει άτοκο δανεισμό οι εργαζόμενοι, το εξής: «Μην απολύετε, γιατί θα σας καλύψουμε εμείς μ’ αυτό το ποσοστό». Οι επιχειρήσεις δεν προχώρησαν σε απολύσεις. Το αποτέλεσμα ήταν, για να πληρώσουν τη μισθοδοσία και να ξοφλήσουν τον άτοκο δανεισμό, να κάνουν δάνεια, τα οποία εγγυηθήκατε όχι όσον αφορά το επιτόκιο.  Αυτήν τη στιγμή δημιουργήθηκε πρόσθετη ζημιά στις επιχειρήσεις ύψους 150.000.000 ευρώ.
      Επιτέλους, κύριε Υπουργέ, συναισθανθείτε τις ευθύνες σας. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Πιπεργιά.
      Ο κ. Κουτσούκος έχει το λόγο.
      ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε.
      Δεν είναι μόνο το θέμα της κοινοβουλευτικής τάξης, το οποίο συζητήσαμε σήμερα -δυστυχώς η συμπεριφορά του κ. Κοντού δείχνει ότι διαπνέεται από τις ίδιες αντιλήψεις και λυπάμαι γι’ αυτό- αλλά είναι και το θέμα της ουσίας, διότι εάν κάνουμε τις προσθαφαιρέσεις,  παρά το γεγονός ότι ζητήσαμε κατάθεση εγγράφων και παρά το γεγονός ότι ζητάμε διαφάνεια για τα δικαιώματα -και δεν έχει καμία ευαισθησία η Κυβέρνηση πάνω σ’ αυτό-επιβεβαιώνονται οι   καταγγελίες μας. Δηλαδή δεν είναι διακόσιες ογδόντα χιλιάδες οι χαμένοι αγρότες, που εκτιμούσαμε εμείς ότι είναι. Αν κάνετε τις προσθαφαιρέσεις που βγαίνουν από την απάντηση του κ. Καρατζόγλου –πάω στην ουσία- είναι διακόσιες οκτώ χιλιάδες. Και προσπαθεί να μας  το δικαιολογήσει, λέγοντας ότι ήταν ένα μικρό ποσό, γύρω στα 100 ευρώ και κάτι.
      Ξέρετε εσείς κανένα, κύριε Πρόεδρε, που είστε από μια αγροτική περιοχή, που να του χρωστάνε 100 ευρώ, δηλαδή όσο είναι το 1/3  της αγροτικής σύνταξης και να μην πηγαίνει στην πιο κοντινή δημόσια υπηρεσία, δηλαδή στην ένωσή του ή στο δήμο ή στη νομαρχία, για να τα πάρει; Αυτοί οι άνθρωποι έχασαν αυτά τα εκατομμύρια ευρώ, επειδή η Κυβέρνηση χειρίστηκε μ’ αυτόν τον τρόπο το ζήτημα της απονομής των δικαιωμάτων.
      Επειδή βλέπω ότι κάνετε λογαριασμούς, κύριε Σκιαδά, 1.105 ευρώ μείον 896, μας κάνει 208.054. Απλά πράγματα. Πού είναι, λοιπόν, αυτοί οι διακόσιοι οκτώ χιλιάδες; Δεν τους ένοιαζε το κατοστάρικο, το εκατοπενηντάρι, τα διακόσια; 
      Δεύτερο θέμα: Λέτε ότι πληρώθηκε το 94% και μας κατηγορείτε ότι είπαμε ότι είναι 2,8. Από το λογαριασμό το δικό σας βγαίνει ότι είναι 2.750.000.000 ευρώ. Ε, λοιπόν, αυτή είναι η διαφορά μας, αντί να αναλογιστείτε πού είναι το μισό εκατομμύριο, τα 500.000.000 ευρώ που λείπουν και έπρεπε να είναι στα χέρια των Ελλήνων αγροτών; Εκεί πάτε να μας «παίξετε», με τα ψιλικατζίδικα; Θα μας απαντήσετε στα κεντρικά ζητήματα. Πού είναι τα λεφτά που λείπουν από τους Έλληνες αγρότες; Ποιοι θα πάρουν τα χρήματα των διακοσίων  οκτώ χιλιάδων αγροτών; Σε ποιους θα τα μοιράσετε και με ποια πολιτική; 
Διότι ούτε το εθνικό απόθεμα έχετε μοιράσει ούτε τα ποιοτικά παρακρατήματα. Αυτό είναι το ζήτημα της ουσίας που έχει να κάνει με το εισόδημα.
      Βεβαίως, είστε και ανεπίδεκτοι μαθήσεως. Μας λέτε ότι αυξήθηκε το εισόδημα. Όταν, όμως, κάνουμε το λογαριασμό κόστους και τιμής, βγαίνει μείον. Σε ποιους μιλάτε; Δεν ξέρω. Πήγατε, κύριε Υφυπουργέ, στην εκλογική σας περιφέρεια, για να τους πείτε ότι αυξήθηκε το εισόδημα; Πήγε ο κ. Μπασιάκος στη Βοιωτία; Εγώ δεν είδα κανένα. Μόνο στην τηλεόραση τα λέτε και εδώ, στο Μέγαρο του Κοινοβουλίου. Βεβαίως, βάζετε και τον κ. Καραμανλή να τα λέει και έρχεται ο κλαυσίγελος.
      Σε τελική ανάλυση, πάλι πάτε να μεταφέρετε τις ευθύνες στη Νομαρχιακή Αυτοδιοίκηση, σε σχέση έστω και με την εκταμίευση αυτού του ποσού των 18.000.000 που αφορά την πτηνοτροφία. Άργησαν, λέτε, οι Νομαρχιακές Αυτοδιοικήσεις να κάνουν τις καταγραφές, και μεταφέρετε την ευθύνη στις Νομαρχιακές Αυτοδιοικήσεις όσον αφορά το γιατί δεν έχουν πληρωθεί οι αγρότες. Η μεταφορά ευθυνών είναι η μόνιμη πολιτική σας. 
      Και όσον αφορά τον πανικό που προκλήθηκε και υπέστη αυτήν τη ζημία που υπέστη ο κλάδος της πτηνοτροφίας, το ΠΑ.ΣΟ.Κ. φταίει, δεν φταίει η χαμένη γαλοπούλα του κ. Μπασιάκου! Αυτή είναι η πολιτική σας, συνεχής μετάθεση ευθυνών, αλλά δυστυχώς για εσάς και ευτυχώς για το λαό, σας έχει ήδη αντιληφθεί.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Κουτσούκο.
      Το λόγο έχει ο Υφυπουργός Αγροτικής Ανάπτυξης και Τροφίμων, ο κ. Κοντός.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, είναι συνήθης η τακτική -την έχουμε συνηθίσει εδώ, στο Κοινοβούλιο- των Βουλευτών της Αξιωματικής Αντιπολίτευσης να καταθέτουν μία επερώτηση, να έχουν να πουν πολύ λίγα πράγματα γι’ αυτήν την επερώτηση -διότι τα περισσότερα ζητήματα που τίθενται, έχουν λυθεί- και να ανοίγουν όλα σχεδόν τα θέματα της ελληνικής γεωργίας. 
      Χρειάζονται, βέβαια, φροντιστήριο. ‘Οταν ακούω από συνάδελφο που ασχολείται με τον αγροτικό τομέα να λέει «Πού είναι τα 500.000.000 ευρώ» και να μη γνωρίζει ότι η συνδεμένη ενίσχυση, ότι τα 400.000.000 ευρώ για το βαμβάκι –γιατί 400.000.000 είναι για το βαμβάκι- δεν είναι μέσα στην ενιαία ενίσχυση, όταν δεν γνωρίζει ότι μέσα στα 2.800.000.000 είναι και άλλες πληρωμές, που αφορούν τις επιδοτήσεις των αγροτών και όχι μόνο η ενιαία ενίσχυση, τότε πραγματικά πέφτω από τα σύννεφα. 
      Τώρα αντιλαμβάνομαι, γιατί σας έχουν γυρίσει οριστικά την πλάτη οι αγρότες. Διότι δεν έχετε στοιχειώδεις γνώσεις αγροτικής πολιτικής, δεν ξέρετε τι συμβαίνει και τι συνέβη με τους κοινοτικούς κανονισμούς, δεν ξέρετε τι συμβαίνει και πώς λειτουργεί η Ευρωπαϊκή Ένωση.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Δηλαδή, πληρώθηκαν οι αγρότες;
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Αφήστε με, σας παρακαλώ.
      Άκουσα να λέγεται εδώ για τρία χρόνια Κ.Α.Π.. Μα, δεν είναι τρία χρόνια ηΚοινή Αγροτική Πολιτική, διότι όταν έκλεισε τον Οκτώβρη του 2003 η Κ.Α.Π. επί κυβερνήσεων ΠΑ.ΣΟ.Κ., πίεζαν η ΠΑΣΕΓΕΣ και οι αγρότες τον κ. Δρυ και του έλεγαν: «Μην αφήνεις απ’ έξω τα μεσογειακά ελληνικά αγροτικά προϊόντα, τον καπνό, το βαμβάκι και το λάδι. Έγινε η συζήτηση, έκλεισε η διαπραγμάτευση, εμείς συμφωνήσαμε και κατοχυρώσαμε τα προϊόντα των βορείων χωρών, αλλά δεν κατοχυρώσαμε τα δικά μας προϊόντα και πήγαμε και δώσαμε τη σκυτάλη σε μία κυβέρνηση λίγων ημερών να δώσει τη μάχη για τα μεσογειακά προϊόντα». 
      Βέβαια, δεν μπορούσαμε παρά να ζητήσουμε παράταση ενός χρόνου για την εφαρμογή της νέας Κ.Α.Π., την οποία εσείς ψηφίσατε. Γιατί; Διότι για τα νέα προϊόντα οι κανονισμοί βγήκαν το 2004 και το 2005. Άρα, πώς μπορούσαμε εμείς από το 2005 να εφαρμόσουμε την ενιαία ενίσχυση; Κάτι τέτοιο ήταν αδιανόητο και το γνωρίζετε πολύ καλά.
      Όσον αφορά τις επιδοτήσεις, παραπληροφορείτε τους αγρότες, όταν τους λέτε ότι οι προκαταβολές όλων των καθεστώτων πληρώνονταν μέχρι τις 23 Δεκεμβρίου. Ποτέ δεν έγινε αυτό.
      Για τις αροτραίες καλλιέργειες, θέλω να πω ότι οι προκαταβολές πληρώνονταν το Μάρτη της επόμενης χρονιάς. Οι εξοφλήσεις γίνονταν μετά από ένα με ενάμιση χρόνο.
      Παραλάβαμε το Μάρτιο του 2004. Από την ελαιοκομική περίοδο 2002-2003 –προσέξτε, την ελαιοκομική περίοδο 2002-2003- εκατόν είκοσι πέντε χιλιάδες παραγωγοί είχαν πληρωθεί μόνον το 60% και σαράντα πέντε χιλιάδες ελαιοπαραγωγοί δεν είχαν πληρωθεί ούτε μισό ευρώ. Παραπληροφορείτε τους αγρότες, όταν τους λέτε ότι φέτος δεν πληρώθηκαν προκαταβολές πριν από τα Χριστούγεννα. Τα ποσά, που πληρώθηκαν από την ενιαία ενίσχυση πριν από τα Χριστούγεννα, ήταν τα μεγαλύτερα που πληρώθηκαν από κάθε άλλη χρονιά και ιδιαίτερα επί των ημερών της δικής σας κυβέρνησης.
      Επειδή αναφέρεσθε και στο νέο σύστημα, το οποίο είναι ένα πολύ δύσκολο σύστημα, θέλω να πω ότι, όταν δεν παραλαμβάνεις μητρώα ή παραλαμβάνεις μητρώα χαμηλής έως μηδενικής αξιοπιστίας, όταν δεν υπάρχει μία ενιαία βάση δεδομένων, αλλά είναι διασκορπισμένες οι βάσεις των δεδομένων, όταν οι υπηρεσίες παρουσιάζουν σημαντικότατα προβλήματα, όταν δεν έχεις στοιχεία, τότε καλείσαι να κάνεις ένα τιτάνιο έργο. Και αυτό κάναμε, έτσι ώστε να μπορέσουν να πληρωθούν οι αγρότες μας τις επιδοτήσεις τους.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Τέσσερα χρόνια είστε Κυβέρνηση.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Δεν είναι τέσσερα χρόνια και το ξέρετε πολύ καλά. Τέσσερα χρόνια πιστεύετε εσείς ότι είμαστε Κυβέρνηση;
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Είστε τέσσερα.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Προφανώς δεν ξέρετε να μετράτε τις μέρες. Έχετε πρόβλημα σ’ αυτό. Θα μείνουμε και τέσσερα και δεκατέσσερα. Και όσον αφορά αυτά που λέτε περί αγροτών, ευχαριστημένοι είναι οι αγρότες, διότι στο Κιλκίς οι αγρότες πριν το Πάσχα εισέπραξαν 37.000.000 ευρώ. Ελάχιστοι είναι αυτοί, ούτε διακόσιοι δεν είναι αυτοί που …
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Πόσοι είναι απλήρωτοι, να μας πείτε.
      ΠΡΟΕΔΡΕΥΩΝ (Γεώργιος Σούρλας): Κύριε Παπαγεωργίου, σας παρακαλώ πάρα πολύ. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Είναι αυτοί οι οποίοι δήλωσαν λάθος τις μεταβιβάσεις που έχουν κάνει. Είναι ευχαριστημένοι οι αγρότες στο Κιλκίς, διότι εγώ έχω καθημερινή επικοινωνία με τη συντονιστική επιτροπή του Κιλκίς. 
      Και επειδή αναφέρεστε και σε άλλα θέματα για το αγροτικό εισόδημα και λέτε ότι εμείς έχουμε μανιπουλάρει τα στοιχεία και έτσι παρουσιάσαμε αύξηση στο εισόδημα,  τα στοιχεία που παρουσίαζε η Στατιστική Υπηρεσία επί των δικών σας ημερών, τα δέχεστε ή δεν τα δέχεστε; Διότι το 2002 και το 2003 συνολικά παρουσίασε μείωση το αγροτικό εισόδημα στη χώρα μας, σύμφωνα με τα στοιχεία της Εθνικής Στατιστικής Υπηρεσίας, κατά 11,3%. Αυτό δεν μπορείτε να μη το δεχθείτε, συνέβη επί των δικών σας ημερών. 
      Και βέβαια σήμερα, ναι, 2005 και 2006, δύο χρόνια που καθαρά κυβερνά η Νέα Δημοκρατία, διότι αναλάβαμε το Μάρτιο του 2004, το αγροτικό εισόδημα έχει αύξηση 2,1% και αυτό δεν το λέει μόνο η Εθνική Στατιστική Υπηρεσία, την οποία σεις δεν αποδέχεστε, ενώ επί των ημερών σας την αποδεχόσασταν, αλλά το λέει και η EUROSTAT και το ευρωβαρόμετρο. Πιστεύουμε αυτά  να τα αποδέχεστε. 
      Πρέπει δε να πούμε, επειδή αναφέρθηκαν δύο προϊόντα, το στάρι για παράδειγμα και κάποιο άλλο προϊόν, ότι εγώ μπορώ να σας αναφέρω δεκάδες προϊόντα για τα οποία είχαμε εξαιρετικές τιμές τα προηγούμενα χρόνια. Το ελαιόλαδο είχε την υψηλότερη τιμή της τελευταίας δεκαετίας. Αυτή είναι η πραγματικότητα. 
      Και επειδή έγινε ειδική αναφορά στο τι γίνεται με τους κτηνοτρόφους μας, θέλω να σας πω ότι το αγελαδινό γάλα το 2003 είχε 35 λεπτά, το 2004 36 λεπτά και το 2005 επίσης είχαμε αυτά τα επίπεδα. Το 2006 υπήρξε μια μικρή κάμψη, αλλά επανήλθε. Όσον αφορά το αιγοπρόβειο γάλα, θέλω να σας πω ότι το 2003 είχε 85 λεπτά, το 2004 87 λεπτά, το 2005 90 λεπτά και το 2006 91,5 λεπτά. 
      Και επειδή μιλάτε για κτηνοτροφία, θα πάω και σε κάτι άλλο, το οποίο δεν σας συμφέρει. Θα πάω σ’ αυτό που λέγεται «ελληνοποιήσεις». Η λέξη «ελληνοποιήσεις» στο λεξιλόγιο των κυβερνήσεων του ΠΑ.ΣΟ.Κ. δεν υπήρχε. Ενάμισι εκατομμύριο αμνοερίφια έμπαιναν στη χώρα, βαφτίζονταν ελληνικά και όλα πωλούνταν ως ελληνικά. Επί των ημερών της Κυβέρνησης της Νέας Δημοκρατίας, έγινε πραγματικά μια εκστρατεία και ξεκαθάρισε το κύκλωμα, το οποίο ελληνοποιούσε τα αμνοερίφια και για πρώτη φορά τα ελληνικά πουλήθηκαν ως ελληνικά με 10 ευρώ το κιλό και τα εισαγόμενα ως εισαγόμενα με 5 ευρώ το κιλό. Αυτή είναι η αλήθεια και αυτή είναι η πραγματικότητα, έστω και αν δεν τη δέχεστε. 
      Και μου κάνει εντύπωση που αναφερθήκατε και στο θέμα του περίφημου καρτέλ, όταν από το 1996 ο κ. Τζουμάκας έκρουε τον κώδωνα του κινδύνου και έστελνε επιστολές στην Υπουργό Ανάπτυξης, την κ. Παπανδρέου και η κ. Παπανδρέου περί άλλα ετύρβαζε. Ούτε λέξη για καρτέλ.  
      ΕΥΑΓΓΕΛΟΣ ΑΡΓΥΡΗΣ: Το διαλύσατε αυτό. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Εμείς ήμασταν, λοιπόν, αυτοί που ξεκαθαρίσαμε το θέμα με το καρτέλ. Η Επιτροπή Ανταγωνισμού λειτουργεί υποδειγματικά, έχουμε το πρώτο πόρισμα και οδηγείται η υπόθεση του καρτέλ στη δικαιοσύνη. 
      Θέλω να πω μιλήσω για τα σχέδια βελτίωσης. Πραγματικά μου κάνει εντύπωση που αναφέρεστε στα σχέδια βελτίωσης, όταν για πρώτη φορά σχεδόν το 100%… 
      ΕΥΑΓΓΕΛΟΣ ΑΡΓΥΡΗΣ: … (δεν ακούστηκε)
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Εσείς αλλάξατε τη συζήτηση. Εσείς θέσατε σειρά ερωτημάτων, περιφρονώντας τους πτηνοτρόφους, κύριε Αργύρη. Εσείς περιφρονήσατε τους πτηνοτρόφους και την πτηνοτροφία σε αυτήν εδώ την Αίθουσα.
      ΕΥΑΓΓΕΛΟΣ ΑΡΓΥΡΗΣ: Περιμένουν οι πτηνοτρόφοι. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Εγώ στην πρωτολογία μου δεν μίλησα για τίποτε άλλο, παρά μόνο για θέματα πτηνοτροφίας. Εσείς, λοιπόν, δεν τιμήσατε την πτηνοτροφία στην Αίθουσα αυτή. Σας λέω, λοιπόν, ότι το 100% των σχεδίων βελτίωσης της φυτικής παραγωγής για πρώτη φορά έχει εγκριθεί. 
      ΕΥΑΓΓΕΛΟΣ ΑΡΓΥΡΗΣ: Εμείς τα γράφουμε στην επερώτηση. Απαντήστε. 
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριοι συνάδελφοι, μη διακόπτετε. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: … (δεν ακούστηκε) 
      ΠΡΟΕΔΡΕΥΩΝ (Γεώργιος Σούρλας): Όχι, κύριε Παπαγεωργίου, όχι. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Να σας πω ότι έχουμε φθάσει σε πολύ υψηλά επίπεδα εγκρίσεων, ότι έχουμε απλοποιήσει όλες τις διαδικασίες και ότι είναι η πρώτη φορά, που χιλιάδες νέοι πτηνοτρόφοι επιλέγουν να επενδύσουν στον τομέα αυτό. 
    Όσον αφορά, λοιπόν, την πτηνοτροφία τώρα, πρέπει να πούμε ότι με πολύ μεγάλη υπευθυνότητα, όταν παρουσιάστηκε το πρόβλημα με τη γρίπη των πτηνών, πήραμε μέτρα πρωτοφανή για τη χώρα, μέτρα τα οποία απέδωσαν καρπούς. Και βέβαια, το να αναφέρεστε συνέχεια σε μια χαμένη γαλοπούλα, που δεν υπήρξε ποτέ χαμένη γαλοπούλα, αυτό ήταν ένα δημιούργημα των Μέσων Μαζικής Ενημέρωσης- δεν νομίζω ότι μπορεί να βοηθήσει τη συζήτηση.
     Θέλω να σας πω ότι εμείς ήμαστε αυτοί που καταστρώσαμε σχέδια, εμείς ήμαστε αυτοί που οργανώσαμε τις υπηρεσίες, εμείς ήμαστε αυτοί που στελεχώσαμε και τις υπηρεσίες αλλά και τα ιδρύματα. Εμείς ήμαστε αυτοί που συντονίσαμε όλους τους μηχανισμούς του κράτους και εμείς ήμαστε αυτοί που επί των ημερών μας είχαμε θετικά αποτελέσματα, αφού δεν είχαμε κανένα κρούσμα της γρίπης των πτηνών ούτε στην οικόσιτη ούτε στις οργανωμένες εκτροφές.
    ΕΥΑΓΓΕΛΟΣ ΑΡΓΥΡΗΣ: Ένα ευρώ τους δώσατε, κύριε Υπουργέ;
    ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Πέραν αυτών, θέλω να σας πω ότι ο Έλληνας Υπουργός Αγροτικής Ανάπτυξης, ο κ. Μπασιάκος, ήταν αυτός που πρώτος έφερε το θέμα στην Ευρωπαϊκή Ένωση. Αυτό δεν μπορεί να το αρνηθεί κανείς, διότι υπάρχουν …
    ΕΥΑΓΓΕΛΟΣ ΑΡΓΥΡΗΣ: Ένα ευρώ τους δώσατε;
    ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Με συγχωρείτε. Όλα αυτά είναι καταγεγραμμένα. 
    ΕΥΑΓΓΕΛΟΣ ΑΡΓΥΡΗΣ: Τι να σας συγχωρέσω; Ένα ευρώ τους δώσατε;
    ΠΡΟΕΔΡΕΥΩΝ (Γεώργιος Σούρλας): Κύριε Αργύρη, σας παρακαλώ! Θα απαντήσει ο κ. Φλωρίδης μετά. Εσείς είστε παλιός κοινοβουλευτικός. Σας παρακαλώ πολύ. Θα απαντήσει ο Κοινοβουλευτικός σας Εκπρόσωπος, ο οποίος είναι εδώ. Μη διακόπτετε, δεν πρέπει.
    ΕΥΑΓΓΕΛΟΣ ΑΡΓΥΡΗΣ: Οι ανοχές είναι συγκεκριμένες.
    ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Φέραμε, λοιπόν, το θέμα στην Ευρωπαϊκή Ένωση και, αφού συστρατευτήκαμε με άλλες χώρες, πετύχαμε, παρ’ ότι έχουμε το 2,5% του ζωικού κεφαλαίου στην πτηνοτροφία, η χώρα μας να απορροφήσει το 12% των αποζημιώσεων που εγκρίθηκαν από την Ευρωπαϊκή Ένωση. 
    Θέλω να σας πω ότι θα πληρωθούν μέχρι τελευταίου ευρώ τα χρήματα αυτά, όμως πρώτα θα γίνουν όλοι οι έλεγχοι που απαιτούνται. 
    ΕΥΑΓΓΕΛΟΣ ΑΡΓΥΡΗΣ: Πότε επιτέλους; 
    ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Εάν εσείς θέλετε να πληρώσουμε χωρίς ελέγχους, να μας το πείτε.
    Να σας πω και κάτι ακόμα. Το πρόβλημα με τις Νομαρχιακές Αυτοδιοικήσεις…
    ΕΥΑΓΓΕΛΟΣ ΑΡΓΥΡΗΣ: Η ανικανότητά σας είναι …
    ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Το πρόβλημα με την αποκόλληση των υπηρεσιών του Υπουργείου Αγροτικής Ανάπτυξης, των περιφερειακών υπηρεσιών και τις νομαρχιακές αυτοδιοικήσεις το δημιουργήσατε εσείς, δεν το δημιουργήσαμε εμείς. 
    ΕΥΑΓΓΕΛΟΣ ΑΡΓΥΡΗΣ: Θα τους πληρώσετε τους ανθρώπους; 
    ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Ξέρετε ότι υπάρχει πρόβλημα διότι οι νομαρχιακές αυτοδιοικήσεις δεν μας έστειλαν τις πληροφορίες και τα στοιχεία τα οποία θέλαμε. 
    ΕΥΑΓΓΕΛΟΣ ΑΡΓΥΡΗΣ: Άρα φταίνε αυτοί. 
    ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Με επιστολές μας, λοιπόν, εμείς τους καλέσαμε και τους καλούμε να στείλουν τα στοιχεία και να είναι σίγουροι οι πτηνοτρόφοι ότι μέχρι τέλος Μαΐου θα έχουν πληρωθεί και τα 18.000.000 ευρώ, αποζημιώσεις εκ των οποίων 50% προέρχονται από την Ευρωπαϊκή Ένωση και 50% είναι η εθνική συμμετοχή.
    ΕΥΑΓΓΕΛΟΣ ΑΡΓΥΡΗΣ: Άρα να πάνε στις νομαρχίες. 
    ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Αλήθειες λέω και λέω ποιος έχει αυτή την ευθύνη.
    Πέραν αυτών, έχουμε πάρει μία σειρά από μέτρα για τη στήριξη των πτηνοτρόφων. Γνωρίζουν πολύ καλά όλοι οι εκπρόσωποι των πτηνοτρόφων ότι έχουμε μια αγαστή συνεργασία για να μπορέσουμε να εφαρμόσουμε τους νόμους που ψηφίσαμε και να υλοποιήσουμε τα μέτρα που έχουμε πάρει. Αναφέρεστε στο 12%. 
    ΕΥΑΓΓΕΛΟΣ ΑΡΓΥΡΗΣ: Τους εμπαίζετε, τους κοροϊδεύετε. Τι αγαστή συνεργασία είναι αυτή; 
    ΠΡΟΕΔΡΕΥΩΝ (Γεώργιος Σούρλας): Κύριε Αργύρη, παρακαλώ!
    ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Σας λέγω, λοιπόν, ότι έχουν υποβληθεί οι καταστάσεις από τις πτηνοτροφικές επιχειρήσεις και 5.000.000 ευρώ ήδη, από το Υπουργείο Οικονομίας και Οικονομικών, έχουν αποσταλεί στον Ο.Α.Ε.Δ. και σύντομα θα πληρωθεί το 12%. Φτάσατε, όμως, σε σημείο να μας λέτε γιατί πήραμε απόφαση να εκχωρήσουμε την εγγύηση του ελληνικού δημοσίου για να πάρουν δάνεια οι Έλληνες πτηνοτρόφοι. Σας λέμε ότι εμείς είμαστε υπερήφανοι για όλα τα μέτρα τα οποία έχουμε πάρει για τη στήριξη της ελληνικής πτηνοτροφίας. Σας λέμε ότι υλοποιούνται τα μέτρα αυτά, σας λέμε ότι στηρίζουμε την ελληνική πτηνοτροφία, σας λέμε ότι είμαστε συνεχώς δίπλα τους και γνωρίζουν οι Έλληνες πτηνοτρόφοι  ότι όσα προγράμματα έχουν έρθει στο Υπουργείο Αγροτικής Ανάπτυξης και Τροφίμων για επενδύσεις σ’ αυτόν τον κρίσιμο τομέα, όλα έχουν τύχει θετικής ανταπόκρισης από τη δική μας πλευρά.
    Επίσης, πρέπει να πούμε ότι για τα μέτρα στα οποία αναφέρεστε για τις εργοδοτικές και τις εργατικές εισφορές, ο αρχικός νόμος προέβλεπε εργοδοτικές εισφορές. Προέβλεπε, λοιπόν, να ρυθμιστούν εργοδοτικές εισφορές και αυτές ρυθμίζονται μάλιστα σε εκατόν είκοσι μηνιαίες δόσεις. Αυτό το ξέρουν πολύ καλά οι πτηνοτρόφοι μας. 
    ΕΥΑΓΓΕΛΟΣ ΑΡΓΥΡΗΣ: Μα, δεν μπορούν να πάρουν φορολογική ενημερότητα. 
    ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Θέλω να σας πω κάτι ακόμη. Τα 18.000.000 ευρώ από την Ευρωπαϊκή Ένωση θα πληρωθούν σε όλο τον τομέα της πτηνοτροφίας. Αυτό γίνεται με ευθύνη της ελληνικής Κυβέρνησης και αυτό είναι κάτι  πάρα πολύ σημαντικό.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
    Κύριε Αργύρη, θα συνεχίσετε τις διακοπές τώρα που θα πάρει το λόγο ο Κοινοβουλευτικός σας Εκπρόσωπος; 
    ΕΥΑΓΓΕΛΟΣ ΑΡΓΥΡΗΣ: Αν δεν τα λέει σωστά!
    ΠΡΟΕΔΡΕΥΩΝ (Γεώργιος Σούρλας): Θα το δούμε τώρα. Γιατί του στερείτε τη δυνατότητα να θέσει εκείνος τα ζητήματα και να απαντήσει; 
    ΕΥΑΓΓΕΛΟΣ ΑΡΓΥΡΗΣ: Μα, δεν παίρνουν φορολογική ενημερότητα.
    ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Αργύρη! Μην ξεχνάτε ότι διετελέσατε Υφυπουργός και ξέρετε πόσο υπεύθυνες και δύσκολες είναι οι θέσεις αυτές.
    ΕΥΑΓΓΕΛΟΣ ΑΡΓΥΡΗΣ: Δεν απαντούσε ο Καρατζόγλου όταν ήμουν εγώ Υφυπουργός!
    ΠΡΟΕΔΡΕΥΩΝ (Γεώργιος Σούρλας): Σας παρακαλώ πολύ! Ήδη έχετε δώσει πολλές απαντήσεις εκτός Κανονισμού.
    Ο κ. Φλωρίδης Κοινοβουλευτικός Εκπρόσωπος του ΠΑ.ΣΟ.Κ. έχει το λόγο.
      ΓΕΩΡΓΙΟΣ ΦΛΩΡΙΔΗΣ: Ευχαριστώ, κύριε Πρόεδρε. 
      Εγώ πρέπει να σας πω ότι επειδή έτσι κι αλλιώς είμαστε σε προεκλογική περίοδο, δηλαδή, η χρονιά είναι εκλογική, εάν θα γίνουν τώρα ή αν θα γίνουν σε μερικούς μήνες οι εκλογές, έτσι κι αλλιώς η χρονιά είναι εκλογική… 
      ΠΡΟΕΔΡΕΥΩΝ (Γεώργιος Σούρλας): Τέτοια λέτε και μετά βάζετε όλους τους Βουλευτές να κινούνται προεκλογικά!
      ΗΛΙΑΣ ΦΩΤΙΑΔΗΣ: Τι γίνεται με το νομό σας, κύριε Φλωρίδη; Όλοι οι νομοί είναι ευχαριστημένοι. Μόνο εσείς έχετε παράπονα; Μόνο το Κιλκίς έχει παράπονα! 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Φωτιάδη! 
      ΓΕΩΡΓΙΟΣ ΦΛΩΡΙΔΗΣ: Κύριε Φωτιάδη, εγώ ξέρω ότι εκπροσωπείτε επάξια την Ημαθία και  υπ’ αυτήν την έννοια δεν ξέρω αν καταφέρνετε και είναι όλοι ευχαριστημένοι.
      ΠΡΟΕΔΡΕΥΩΝ (Γεώργιος Σούρλας): Προχωρήστε, κύριε συνάδελφε. 
      ΓΕΩΡΓΙΟΣ ΦΛΩΡΙΔΗΣ: Εν πάση περιπτώσει.
      Κύριε Πρόεδρε, δεν λέω εγώ για τις εκλογές, το Σύνταγμα το λέει. Έτσι κι αλλιώς, δηλαδή, τέσσερα είναι τα χρόνια, είμαστε επομένως, σε εκλογικό έτος. 
      ΠΡΟΕΔΡΕΥΩΝ (Γεώργιος Σούρλας): Η επόμενη χρονιά όμως είναι χρονιά εκλογών, βάσει του Συντάγματος. 
      ΓΕΩΡΓΙΟΣ ΦΛΩΡΙΔΗΣ: Γι’ αυτό λέω ότι η πορεία του ΠΑ.ΣΟ.Κ. πλέον σ’ αυτήν την εκλογική χρονιά, ειδικά για τον αγροτικό κόσμο, καθίσταται πλέον πολύ εύκολη, με βάση τις απαντήσεις που πήραμε σήμερα από τον κύριο Υφυπουργό, οι οποίες, βεβαίως, είναι και απαντήσεις του Υπουργού Γεωργίας. Και εγώ θα τις συνοψίσω, γιατί σήμερα πρέπει να σας πω ότι σ’ εμάς, στο ΠΑ.ΣΟ.Κ., έκανε μία πολύ μεγάλη προσφορά ο κύριος Υπουργός. 
      Λοιπόν, θα μοιράσουμε σε όλους τους αγρότες της Ελλάδας τις δηλώσεις του. Πρώτον, ότι αυξήθηκε το αγροτικό εισόδημα. Δεύτερον, θα μοιράσουμε τη δήλωσή του ότι μειώθηκε το κόστος παραγωγής. Τρίτον, θα μοιράσουμε τη δήλωσή του με βάση τις τιμές που έδωσε, ότι οι τιμές του γάλακτος και του αγελαδινού και του πρόβειου, έχουν αυξηθεί. Τέταρτον, για τους αγρότες του Κιλκίς, ειλικρινά σας λέω ότι εγώ από αύριο δεν νομίζω -μέχρι τώρα, στα τόσα χρόνια που πέρασαν- να είμαι σε καλύτερη θέση, με βάση αυτά τα οποία μας είπε ο κύριος Υφυπουργός. Δηλαδή, τι εννοώ; Εγώ αύριο θα ανακοινώσω στους αγρότες του Κιλκίς ότι η Κυβέρνηση εκπλήρωσε όλες τις υποχρεώσεις που είχε απέναντί τους, ότι πρέπει να είναι ευχαριστημένοι, ότι κακώς λένε τα όσα λένε, δηλαδή, ότι δεν έχουν πληρωθεί όλοι. Και, βεβαίως, ότι κακώς έχουν κινητοποιηθεί όλο το προηγούμενο διάστημα και μάλιστα έχουν εκδώσει μία ανακοίνωση ότι θα προβούν σε νέες κινητοποιήσεις, επειδή ακριβώς δεν έχουν γίνει όλα όσα έπρεπε να γίνουν.
      Θέλω ακόμη με την ευκαιρία αυτή να θέσω και ένα ερώτημα στον κύριο Υπουργό, για να δείτε δηλαδή, σε τι σύγχυση βρίσκεται ο κόσμος ακόμη και τι ρωτάει, για την επιστροφή του ποιοτικού παρακρατήματος. Υπάρχει ένα δελτίο Τύπου του Υπουργού κ. Μπασιάκου, στο οποίο έλεγε τα εξής: «Ευνόητο είναι ότι η παραπάνω ενίσχυση στο σκληρό σιτάρι είναι επιπλέον της ενίσχυσης των 4 ευρώ ανά στρέμμα, που χορηγείται με βάση τα άρθρα 72 και 73 του κανονισμού 1782/03 και αφορά επίσης την παραγωγή σιταριού υψηλής ποιότητας».
      Λέει, λοιπόν, εδώ ότι εκτός από τα 4 ευρώ, στους αγρότες που καλλιεργούν σκληρό σιτάρι και αραβόσιτο, θα καταβληθεί επιπλέον ενίσχυση 5 έως 11 ευρώ. Δηλαδή, αυτό που κατ’ ελάχιστον έχουν να περιμένουν οι αγρότες είναι 9 ευρώ και το υψηλότερο είναι 15 ευρώ ανά στρέμμα.
      Επειδή υπάρχει μεγάλη σύγχυση στους αγρότες, μέσα σ’ όλα τα άλλα, δηλαδή, μήπως θα μπορούσατε να μας κάνετε μία ανακοίνωση, επειδή είναι ένα από τα ερωτήματα που μου έθεσε η συντονιστική επιτροπή των αγροτών, να σας ρωτήσω  και να πάρουν μία  υπεύθυνη απάντηση.
      Κύριε Υπουργέ, η κριτική που ασκεί το ΠΑ.ΣΟ.Κ. στην Κυβέρνηση δεν είναι μία κριτική, η οποία έχει ως αφετηρία απλώς μία αντιπολιτευτική διάθεση. Έχει αφετηρία πραγματικά προβλήματα που έχουν συσσωρευτεί στον αγροτικό κόσμο, τα οποία έχουν σκοτεινιάσει τον ορίζοντα και για τα οποία δυστυχώς, δεν διαφαίνεται καμία διέξοδος. Ξέρετε, έχουμε εμπεδώσει πια την άποψη ότι δεν διαφαίνεται καμία διέξοδος. Γιατί από την ώρα που η Κυβέρνηση ισχυρίζεται ότι όλα βαίνουν καλώς στον αγροτικό τομέα, ότι το εισόδημα έχει αυξηθεί, απολαμβάνουν τιμές υψηλές που είναι πρωτοφανείς, ότι έχει μειωθεί το κόστος παραγωγής, ότι έχουν πληρωθεί όλες οι ενισχύσεις, αυτό σημαίνει ότι η Κυβέρνηση πραγματικά κινείται εκτός πραγματικότητας και, επομένως, εφόσον κάποιος κινείται έξω από την πραγματικότητα, είναι βέβαιο ότι δεν μπορεί να τη διορθώσει, δεν μπορεί να παρέμβει σ’ αυτή.
      Άρα, λοιπόν, οι αγρότες ακούγοντας όλα αυτά, είναι λογικό να υποθέσουν με κάθε βεβαιότητα πια ότι απ’ αυτήν την Κυβέρνηση δεν έχουν να προσδοκούν τίποτα. Εφόσον τα κατάφερε τόσο καλά και εφόσον η ζωή τους έχει καλυτερεύσει, εφόσον η Κυβέρνηση υλοποίησε όλες τις υποσχέσεις που έδωσε σε χρονικό ορίζοντα τετραετίας, αφού όλα έχουν πάει τόσο καλά, είναι λογικό πλέον να μην περιμένουν τίποτα. 
      Γι’ αυτό εσείς κάνετε και ένα άλλο λάθος. Είστε που είστε εκτός πραγματικότητος, δεν θέλετε να ακούσετε και όλους εκείνους που προσπαθούν να σας φέρουν σε μια επαφή μ’ αυτήν. Ανεξάρτητα από τους τόνους που υπάρχουν στον κοινοβουλευτικό λόγο, υπάρχει ένα περιεχόμενο. Το περιεχόμενο αυτό έχει ως βασικό συστατικό του μία υπαρκτή αγωνία ενός κοινωνικού στρώματος που αριθμεί περίπου ενάμισι εκατομμύριο ανθρώπους, ενάμισι εκατομμύριο συνταξιούχους και μη συνταξιούχους -όμως όλοι ασχολούνται με κάποιον τρόπο με τη γεωργία- οι οποίοι βρίσκονται κυριολεκτικά σε απόγνωση. 
      Και η Κυβέρνηση δεν εννοεί να εκπονήσει ένα σχέδιο που να πει στους ανθρώπους αυτούς «κοιτάξτε να δείτε δεν μπορούμε να σας υποσχεθούμε τον ουρανό με τ’ άστρα, όπως κάναμε παλιά, αλλά εν πάση περιπτώσει, σ’ αυτήν τη δύσκολη περίοδο που διέρχεστε και μπροστά στη δεκαετία που ξανοίγεται και η οποία πραγματικά θα είναι δύσκολη, δεν θα είστε μόνοι σας. Θα υπάρξει ένα κράτος δίπλα σας που θα μπορέσει να σας συμβουλεύσει, να σας συμπαρασταθεί, να σας καθοδηγήσει, να σας προσανατολίσει, γιατί από μόνοι σας δεν μπορείτε». Όμως, είναι έξω από τη φιλοσοφία σας μια τέτοια αντίληψη. Γιατί η δική σας φιλοσοφία, σε σχέση με το πώς ασκείται η πολιτική, έχει να κάνει με ακατάσχετες υποσχέσεις και βεβαίως στη συνέχεια με δικαιολογίες του τύπου «ξέρετε, δεν μπορούμε να υλοποιήσουμε τις υποσχέσεις που σας δώσαμε, διότι φταίει το ΠΑ.ΣΟ.Κ.». 
      Όμως αυτό αποδείχτηκε ότι έχει ημερομηνία λήξης. Και νομίζω ότι κλείνοντας την τριετία και εισερχόμενη η Κυβέρνηση στο τέταρτο και τελευταίο έτος της θητείας της δεν μπορεί πια να επικαλείται όσα επικαλούνταν ως αντιπολίτευση. Ο λαός όσο και αν δυσκολεύτηκε στην αρχή, συνήθισε πια στην ιδέα ότι κυβερνάει η Νέα Δημοκρατία  και όχι το ΠΑ.ΣΟ.Κ.. Και, έστω και τώρα, αρχίζει και έχει απαιτήσεις από την Κυβέρνηση, την οποία επέλεξε η πλειοψηφία του λαού. Και δυστυχώς, η Κυβέρνηση δεν εννοεί να ανταποκριθεί στις στοιχειώδεις υποχρεώσεις που ανέλαβε απέναντι στον ελληνικό λαό και ιδιαίτερα απέναντι στην πιο ευαίσθητη ομάδα του που είναι οι αγρότες. Και είναι ευαίσθητοι με την έννοια ότι το μεροκάματο το δικό τους, το εισόδημα το δικό τους εξαρτάται από χίλιους δυο παράγοντες, που αν δεν συμπέσουν όλοι μαζί, τα πράγματα δεν είναι καλά. Και όμως, συνεχίζετε να νομίζετε ότι έχετε απέναντί σας ανθρώπους που σε κάθε περίπτωση, βρέξει-χιονίσει έχουν διασφαλισμένο εισόδημα. Δεν είναι έτσι. Νοικοκυραίοι μέχρι πρότινος, αυτήν τη στιγμή βρίσκονται σε απόγνωση. Νοικοκυραίοι άνθρωποι, που δεν διανοήθηκαν ποτέ ότι μπορεί να περάσει μία ημέρα σε σχέση με τις υποχρεώσεις που είχαν είτε απέναντι στην τράπεζα είτε απέναντι σε κάποιον συγχωριανό τους, τώρα βρίσκονται στο σημείο να μη μπορούν να εμφανιστούν και να κυκλοφορήσουν. Οι άνθρωποι, δηλαδή, που είχαν φτιάξει μια οικογένεια, ένα νοικοκυριό, σήμερα δεν ξέρουν πώς να βγουν έξω στα καφενεία του χωριού τους, γιατί σε κάποιον χρωστάνε, στην τράπεζα χρωστάνε, παντού χρωστάνε. Δεν τολμούν να πάνε στην πρωτεύουσα του νομού και να περιέλθουν τα εμπορικά καταστήματα, διότι και εκεί χρωστάνε. Και τα χρήματα αυτά των ενισχύσεων, δεν τα περιμένουν, για να μπορέσουν να κάνουν καλή ζωή. Κάπου τα χρωστάνε. Όπως θα τα πάρουν, έτσι θα πάνε να τα δώσουν. 
      Και το γεγονός αυτής της τρομακτικής καθυστέρησης έχει δημιουργήσει τεράστια προβλήματα και στον εμπορικό κόσμο της περιφέρειας, κύριε Υφυπουργέ. Δεν το καταλαβαίνετε; Δεν καταλαβαίνετε ότι μια σειρά από εμπορικά καταστήματα, τα οποία συνδέονται με τις αγροτικές λειτουργίες, αυτήν τη στιγμή έχουν τεράστιο πρόβλημα, γιατί οι αγρότες δεν πήραν τα λεφτά και εφόσον δεν πήραν τα λεφτά, δεν θα πάνε σ’ αυτούς κι αυτοί στη συνέχεια έχουν του κόσμου τις επιταγές, τις οποίες δεν μπορούν να καλύψουν; Ε, αυτός, λοιπόν, είναι ένας φαύλος κύκλος που δημιούργησε μια πολιτική, η οποία για μας είναι ακατανόητη.
      Δεν εξασφαλίζεται έτσι κι αλλιώς, άλλοι δούλεψαν για να διασφαλιστούν οι επιδοτήσεις μέχρι το 2013, αλλά τρία χρόνια τώρα δεν μπορέσατε να αποκτήσετε τη δυνατότητα αυτά τα χρήματα να τα μοιράσετε; Επαναλαμβάνω, τα ανακοινωθέντα  χρήματα προς τους Έλληνες αγρότες, τα εξατομικευμένα. Πριν από μήνες –σας είπα και πριν- ανακοινώσατε στον κάθε Έλληνα αγρότη ότι δικαιούται ως προσωπική του περιουσία τόσα χρήματα και ακόμα συζητάμε; 
      Κύριε Πρόεδρε, ευχαριστώ για την ανοχή σας, αλλά θα περίμενα από την Κυβέρνηση έστω κι αυτήν τη στιγμή που χειμάζεται μια τεράστια κοινωνική ομάδα να δείξει περισσότερη ευαισθησία. Πολύ φοβάμαι ότι δεν μπορεί να την επιδείξει, γι’ αυτό και εμείς επιμένουμε ότι η μοναδική λύση είναι οι εκλογές. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε. 
      Κυρίες και κύριοι συνάδελφοι, έχω την τιμή να ανακοινώσω στο Σώμα  ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της Αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Έλληνες στη Διασπορά 15ος-21ος αι.» καθώς και στους λοιπούς χώρους του Μεγάρου της Βουλής των Ελλήνων, σαράντα πέντε μαθητές και μαθήτριες και τέσσερις συνοδοί-καθηγητές από το Γυμνάσιο Νέων Μουδανιών Χαλκιδικής. 
      Η Βουλή τους καλωσορίζει και τους εύχεται καλές σπουδές. 
      (Χειροκροτήματα από όλες τις πτέρυγες της Βουλής)
      Τους πληροφορούμε ότι παρακολουθούν συνεδρίαση –προς το τέλος- κοινοβουλευτικού ελέγχου, όπου παρίστανται οι επερωτώντες Βουλευτές που συνήθως είναι πέντε, οι Κοινοβουλευτικοί Εκπρόσωποι και ο επερωτώμενος Υπουργός, ο οποίος είναι ο κ. Κοντός και ο οποίος έχει το λόγο. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, η ευαισθησία της Κυβέρνησης προς τον αγροτικό κόσμο της χώρας μας είναι δεδομένη. Εμείς δεν είμαστε πολιτική ηγεσία του γραφείου, περιοδεύουμε σε όλη τη χώρα, ερχόμαστε σε επαφή με τους αγρότες της χώρας μας και τα μηνύματα τα οποία εισπράττουμε είναι ότι ναι υπάρχουν δυσκολίες, μία νέα Κοινή Αγροτική Πολιτική για πρώτη φορά εφαρμόζεται, ναι υπάρχουν δυσκολίες, αλλάζουν οι όροι στο διεθνές εμπόριο, ναι υπάρχουν δυσκολίες, αλλάζει η φιλοσοφία, η λογική και η νοοτροπία των Ελλήνων αγροτών, όμως το μήνυμα που εισπράττουμε είναι ότι γίνεται μία πολύ σοβαρή προσπάθεια, έτσι ώστε ο αγροτικός κόσμος της χώρας μας να ξαναβρεί το βηματισμό του που έχασε επί των ημερών των κυβερνήσεων του ΠΑ.ΣΟ.Κ..
      Ειπώθηκε και δεν μπορώ να καταλάβω πού στηρίζεται το ότι οι διακόσιες ογδόντα χιλιάδες, οι οποίοι βρέθηκαν εκτός νυμφώνος, εκτός συστήματος, είναι μία πολύ μεγάλη απώλεια για την ελληνική γεωργία. Η αλήθεια είναι ότι αυτοί οι διακόσιες ογδόντα χιλιάδες, οι οποίοι μέχρι πέρυσι εισέπρατταν επιδοτήσεις, μόνοι τους δεν θέλησαν να ενεργοποιήσουν τα δικαιώματά τους, γιατί είτε αυτά ήταν πολύ λίγα είτε γιατί παρανόμως μέχρι τώρα εισέπρατταν επιδοτήσεις. Διότι πρέπει να πούμε αλήθειες: Υπήρχαν αγρότες, οι οποίοι δεν είχαν ούτε ένα στρέμμα χωράφι, οι οποίοι δεν είχαν ούτε ένα δέντρο, οι οποίοι εισέπρατταν από επιλέξιμα από ζώα και, αν δεν γίνονταν οι έλεγχοι, θα συνέχιζαν να εισπράττουν μέχρι το 2013 σε βάρος άλλων αγροτών. Και βέβαια, τα 22.000.000 ευρώ που αυτοί εισέπρατταν μέχρι πέρυσι, πρέπει να πούμε μια αλήθεια, ότι αυτά δεν χάνονται, κύριοι συνάδελφοι, αλλά ότι αυτά πηγαίνουν σ’ ένα μεγάλο κουμπαρά και μας δίνεται έτσι η δυνατότητα να ενισχύσουμε νέους αγρότες οι οποίοι έχουν αποφασίσει να συνδέσουν τη ζωή τους με την ύπαιθρο ή να ενισχύσουμε αγρότες οι οποίοι επενδύουν σε νέες αγροτικές εκμεταλλεύσεις. 
      Ακούγεται για τις επιδοτήσεις ότι υπάρχει καθυστέρηση. Θέλω να σας πω και να επαναλάβω ότι για πρώτη φορά μέχρι το Δεκέμβριο του 2006 καταβλήθηκαν τέτοια ποσά προκαταβολών επιδοτήσεων και ότι γίνεται μια μεγάλη προσπάθεια να διαμορφώσουμε ένα νέο αξιόπιστο σύστημα που θα μας δώσει τη δυνατότητα να συνεχίσουμε να εισπράττουμε επιδοτήσεις, να εισπράττει ο κάθε αγρότης με δίκαιο και αντικειμενικό τρόπο τις επιδοτήσεις που δικαιούται, διότι οι μεγάλοι καταλογισμοί που ήμασταν υποχρεωμένοι να πληρώνουμε επί των ημερών σας, διότι ποτέ δεν φροντίσατε να δημιουργήσετε αξιόπιστα συστήματα για να μπορείτε μέσα από τις επιδοτήσεις και τις αποζημιώσεις να κάνετε τη δική σας μικροπολιτική, οδηγούσαν σ’ ένα σημείο όπου η Ευρωπαϊκή Ένωση θα έλεγε: «Ελλάδα, σταματάς να παίρνεις, να εισπράττεις επιδοτήσεις». 
      Εμείς, λοιπόν, αναλάβαμε αυτό το βαρύ φορτίο, αναλάβαμε και το όποιο κόστος απαιτείται, έτσι ώστε να δημιουργήσουμε ένα αξιόπιστο σύστημα, για να μπορούν οι αγρότες μας μέχρι το 2013 να εισπράττουν αυτά που δικαιούνται. Εμείς ξέρουμε ότι υπάρχουν δυσκολίες στην ελληνική περιφέρεια, στην ελληνική ύπαιθρο. Εμείς ξέρουμε ότι ο αγροτικός μας κόσμος πρέπει να εισπράττει πολύ περισσότερα απ’ αυτά που εισπράττει, όμως πρέπει να πούμε ότι οι αγρότες μας γνωρίζουν ότι για πρώτη φορά στη χώρα διαμορφώνεται πολιτική για όλα τα αγροτικά μας προϊόντα. Για πρώτη φορά στη χώρα μπαίνουν οι βάσεις, έτσι ώστε να αποκτήσουμε επιτέλους ποιοτική γεωργία.
      Ακόμη για πρώτη φορά στη χώρα νέοι άνθρωποι μπαίνουν δυναμικά στο αγροτικό επάγγελμα. Για πρώτη φορά δημιουργούνται δομές και υποδομές για την ουσιαστική στήριξη των Ελλήνων αγροτών. Ξέρουμε καλά ότι αυτές τις δυσκολίες των αγροτών τις αντιμετωπίζουμε με μεγάλη επιτυχία. Αυτό το αντιλαμβάνονται οι αγρότες μας. Καλώ όλους τους συναδέλφους που είναι από αγροτικές περιοχές να στείλουν το μήνυμα ότι η Κυβέρνηση Καραμανλή είναι μια καθαρά φιλοαγροτική Κυβέρνηση, μια Κυβέρνηση που κάνει πράξη αυτά που είπε ο Πρωθυπουργός ότι τα επόμενα χρόνια θα υπάρξει μια γενναία στήριξη της ελληνικής υπαίθρου και ότι το μεγαλύτερο μέρος από το Δ΄ Κοινοτικό Πλαίσιο Στήριξης θα έχει ως προορισμό του τη στήριξη της ελληνικής περιφέρειας.
      Μου κάνει εντύπωση ότι βιάζεστε να πάτε σε εκλογές. Μάλιστα, δυο ή τρεις φορές ο Κοινοβουλευτικός Εκπρόσωπος του ΠΑ.ΣΟ.Κ. είπε ότι φέτος θα γίνουν εκλογές, παρά το ότι ο Πρωθυπουργός της χώρας επανειλημμένα έχει πει ότι οι εκλογές θα γίνουν το 2008. Μία μόνο είναι η δικαιολογία που θέλετε να πάτε σε εκλογές, ενώ γνωρίζετε ότι θα τις χάσετε. Η λογική σας είναι, θα τις χάσουμε που θα τις χάσουμε, ας τις χάσουμε μια ώρα αρχύτερα.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της υπ’ αριθμόν 17/12/26-9-2006 επερωτήσεως Βουλευτών του ΠΑ.ΣΟ.Κ. προς τους Υπουργούς Αγροτικής Ανάπτυξης και Τροφίμων και Οικονομίας και Οικονομικών σχετικά με θέματα του πτηνοτροφικού κλάδου. 
      Κυρίες και κύριοι συνάδελφοι, έχουν διανεμηθεί τα Πρακτικά των συνεδριάσεων της Παρασκευής 23 Φεβρουαρίου 2007, της Δευτέρας 26 Φεβρουαρίου 2007, της Τρίτης 27 Φεβρουαρίου 2007, της Πέμπτης 1 Μαρτίου 2007, της Παρασκευής 2 Μαρτίου 2007, της Δευτέρας 5 Μαρτίου 2007, της Τετάρτης 7 Μαρτίου 2007, της Πέμπτης 8 Μαρτίου 2007, της Παρασκευής 9 Μαρτίου 2007, της Δευτέρας 12 Μαρτίου 2007, της Τρίτης 13 Μαρτίου 2007, της Τετάρτης 14 Μαρτίου 2007, της Πέμπτης 15 Μαρτίου 2007, της Παρασκευής 16 Μαρτίου 2007, της Δευτέρας 19 Μαρτίου 2007, της Τρίτης 20 Μαρτίου 2007 και της Τετάρτης 21 Μαρτίου 2007 και ερωτάται το Σώμα εάν επικυρούνται.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά των συνεδριάσεων της Παρασκευής 23 Φεβρουαρίου 2007, της Δευτέρας 26 Φεβρουαρίου 2007, της Τρίτης 27 Φεβρουαρίου 2007, της Πέμπτης 1 Μαρτίου 2007, της Παρασκευής 2 Μαρτίου 2007, της Δευτέρας 5 Μαρτίου 2007, της Τετάρτης 7 Μαρτίου 2007, της Πέμπτης 8 Μαρτίου 2007, της Παρασκευής 9 Μαρτίου 2007, της Δευτέρας 12 Μαρτίου 2007, της Τρίτης 13 Μαρτίου 2007, της Τετάρτης 14 Μαρτίου 2007, της Πέμπτης 15 Μαρτίου 2007, της Παρασκευής 16 Μαρτίου 2007, της Δευτέρας 19 Μαρτίου 2007, της Τρίτης 20 Μαρτίου 2007 και της Τετάρτης 21 Μαρτίου 2007  επικυρώθηκαν.
      Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 21.10΄ λύεται η συνεδρίαση για αύριο ημέρα Τρίτη 17 Απριλίου 2007 και ώρα 18.00΄ με αντικείμενο εργασιών του Σώματος: νομοθετική εργασία σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                                           ΟΙ ΓΡΑΜΜΑΤΕΙΣ


