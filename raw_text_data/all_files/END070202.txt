ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Γ’
ΣΥΝΕΔΡΙΑΣΗ Ο’

Παρασκευή 2 Φεβρουαρίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. ‘Αδεια απουσίας των Βουλευτών κ. Γ. Κασαπίδη και Π. Χριστοφιλοπούλου, σελ.
2. Ανακοινώνεται ότι τη συνεδρίαση παρακολουθούν μαθητές από το Γυμνάσιο και Λύκειο Νίσυρου, το 2ο Λύκειο Ηγουμενίτσας, το Γυμνάσιο Καστελάνων Μέσης Κερκύρας, το 1ο Επαγγελματικό Λύκειο Ηγουμενίτσας και το 1ο Λύκειο ‘Αρτας, σελ.
3. Επί Διαδικαστικού θέματος, σελ.
4. Επί του Κανονισμού, σελ.
5. Ανακοινώνεται ότι ο Πρόεδρος του ΠΑ.ΣΟ.Κ. κ. Γ. Παπανδρέου κατέθεσε πρόταση δυσπιστίας κατά της Κυβέρνησης βάσει του άρθρου 142 του Κανονισμού της Βουλής, σελ.
6. Ειδική Ημερήσια Διάταξη για την πρόταση δυσπιστίας που υπέβαλαν ο Πρόεδρος του ΠΑ.ΣΟ.Κ. κ. Γ. Παπανδρέου και Βουλευτές του κόμματός του, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 5 Φεβρουαρίου 2007, σελ.
4. Συζήτηση επικαίρων ερωτήσεων:
α) Προς τον Υπουργό Οικονομίας και Οικονομικών σχετικά με τη διεκδίκηση από το Ελληνικό Δημόσιο του εισπραχθέντος ποσού μετά την πρόσφατη δημοπρασία των φυγαδευθέντων αντικειμένων από την τέως Βασιλική οικογένεια κ.λπ., σελ.
β) Προς τον Υπουργό Υγείας και Κοινωνικής Αλληλεγγύης:
i. σχετικά με την πλήρωση της θέσης του Διευθυντή της ογκολογικής κλινικής του νοσοκομείου «Ευαγγελισμός» κ.λπ., σελ.
ii. σχετικά με τα προβλήματα νοσηλείας παιδιών που πάσχουν από νεοπλασματικές παθήσεις στο Νοσοκομείο Παίδων «Αγία Σοφία» κ.λπ., σελ.
γ) Προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με τη μόλυνση του υπεδάφους της Δυτικής Αττικής από τη λειτουργία της χωματερής των ‘Ανω Λιοσίων κ.λπ., σελ.

ΟΜΙΛΗΤΕΣ
Α. Επί Διαδικαστικού Θέματος:
ΑΛΑΒΑΝΟΣ Α., σελ.
ΓΙΑΝΝΑΚΟΥ Μ., σελ.
ΚΑΚΛΑΜΑΝΗΣ Α., σελ.
ΚΑΣΤΑΝΙΔΗΣ Χ., σελ.
ΚΟΥΛΟΥΡΗΣ Κ., σελ.
ΜΑΓΓΙΝΑΣ Β. σελ.
ΜΠΕΝΑΚΗ-ΨΑΡΟΥΔΑ Α., σελ.
ΠΑΥΛΟΠΟΥΛΟΣ Π., σελ.
ΧΑΤΖΗΓΑΚΗΣ Σ., σελ.

Β. Επί του Κανονισμού:
ΚΑΚΛΑΜΑΝΗΣ Α., σελ.
ΠΑΥΛΟΠΟΥΛΟΣ Π., σελ.

Γ. Επί της κατάθεσης της πρότασης δυσπιστίας:
ΠΑΠΑΝΔΡΕΟΥ Γ., σελ.
ΠΑΥΛΟΠΟΥΛΟΣ Π., σελ.


Δ. Επί της πρότασης δυσπιστίας:
ΑΗΔΟΝΗΣ Χ., σελ.
ΑΛΟΓΟΣΚΟΥΦΗΣ Γ., σελ.
ΑΝΤΩΝΙΟΥ Α., σελ.
ΑΝΩΜΕΡΙΤΗΣ Γ., σελ.
ΒΕΝΙΖΕΛΟΣ Ε., σελ.
ΒΟΥΛΤΕΨΗ Σ., σελ.
ΒΡΕΤΤΟΣ Κ., σελ.
ΔΑΙΛΑΚΗΣ Σ., σελ.
ΔΑΜΑΝΑΚΗ Μ., σελ.
ΕΥΘΥΜΙΟΥ Π., σελ.
ΖΩΗΣ Χ., σελ.
ΚΑΛΟΓΗΡΟΥ Χ., σελ.
ΚΑΝΕΛΛΗ Λ., σελ.
ΚΑΣΤΑΝΙΔΗΣ Χ., σελ.
ΚΕΓΚΕΡΟΓΛΟΥ Β., σελ.
ΚΟΝΤΟΓΙΑΝΝΗΣ Γ., σελ.
ΚΩΝΣΤΑΝΤΟΠΟΥΛΟΣ Ν., σελ.
ΛΕΒΕΝΤΗΣ Α., σελ.
ΛΟΒΕΡΔΟΣ Α., σελ.
ΛΥΚΟΥΡΕΝΤΖΟΣ Α., σελ.
ΜΑΓΓΙΝΑΣ Β., σελ.
ΜΑΝΟΣ Σ., σελ.
ΜΑΝΩΛΗΣ Ι., σελ.
ΜΑΡΚΟΠΟΥΛΟΣ Κ., σελ.
ΜΠΙΝΟΠΟΥΛΟΥ-ΜΑΝΟΥΣΟΥ Α., σελ.
ΜΠΟΥΓΑΣ Ι., σελ.
ΠΑΓΚΑΛΟΣ Θ., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΑΝΤΕΛΑΚΗ Ε., σελ.
ΠΑΠΑΙΩΑΝΝΟΥ Μ., σελ.
ΠΑΠΑΚΩΣΤΑ Α., σελ.
ΠΑΠΑΡΗΓΑ Α., σελ.
ΠΑΥΛΟΠΟΥΛΟΣ Π., σελ.
ΤΑΣΟΥΛΑΣ Κ., σελ.
ΤΣΟΧΑΤΖΟΠΟΥΛΟΣ Α., σελ.
ΦΟΥΣΑΣ Α., σελ.
ΧΡΙΣΤΟΔΟΥΛΑΚΗΣ Ν., σελ.

Ε. Επί των επικαίρων ερωτήσεων:
ΓΙΑΝΝΟΠΟΥΛΟΣ Α., σελ.
ΔΟΥΚΑΣ Π., σελ.
ΛΕΒΕΝΤΗΣ Α., σελ.
ΜΑΝΤΟΥΒΑΛΟΣ Π., σελ.
ΝΑΚΟΣ Α., σελ.
ΠΕΡΛΕΠΕ-ΣΗΦΟΥΝΑΚΗ Α., σελ.
ΧΡΙΣΤΟΔΟΥΛΑΚΗΣ Ν., σελ.

  
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ Ο΄
Παρασκευή 2 Φεβρουαρίου 2007
      
      Αθήνα, σήμερα στις 2 Φεβρουαρίου 2007, ημέρα Παρασκευή και ώρα 10.42’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α’ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Αθανάσιο Λεβέντη, Βουλευτή Νομού Αττικής, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Σύλλογος Παραγωγών βιομηχανικής τομάτας επαρχίας Αλμυρού ζητεί την αποσύνδεση της βιομηχανικής τομάτας από την παραγωγή.
2) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Πανελλήνια Ομοσπονδία Συνταξιούχων Οργανισμών Τοπικής Αυτοδιοίκησης ζητεί την αναπροσαρμογή του βοηθήματος των μελών της από το Τ.Α.Δ.Κ.Υ..
3) Ο Βουλευτής Χαλκιδικής κ. ΓΕΩΡΓΙΟΣ ΒΑΓΙΩΝΑΣ κατέθεσε αναφορά με την οποία Συνταξιούχοι Ιατροί Θεσσαλονίκης ζητούν την επίλυση συνταξιοδοτικού τους προβλήματος.
4) Ο Βουλευτής Τρικάλων κ. ΝΙΚΟΛΑΟΣ ΛΕΓΚΑΣ κατέθεσε αναφορά με την οποία ο Δήμος Πιαλείων Τρικάλων ζητεί τη χρηματοδότηση της αποκατάστασης των ζημιών, που προκάλεσε ανεμοθύελλα στην περιοχή του.
5) Ο Βουλευτής Ηλείας κ. ΓΙΑΝΝΗΣ ΚΟΥΤΣΟΥΚΟΣ κατέθεσε αναφορά με την οποία ο Σύνδεσμος Σκιλλουντίων «ΤΑ ΚΡΕΣΤΕΝΑ» ζητεί την αναβάθμιση των υπηρεσιών του Νοσοκομείου της Κρέστενας Νομού Ηλείας.
6) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο κ. Στέφανος Φαρατζής, Αντιπρόεδρος ΕΔΕ/ΔΕΗ ζητεί τη συνέχιση των εργασιών εγκατάστασης της Νέας Μονάδας Παραγωγής Η.Ε. στον Α.Σ.Π. Χίου.
7) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία το Πανεργατικό Κέντρο Περιφερειών Εδέσσης – Αλμωπίας ζητεί τη λήψη μέτρων για την αντιμετώπιση της ανεργίας στις επαρχίες Εδέσσης και Αλμωπίας.
8) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η Περιφερειακή Ένωση Κεντρικής Μακεδονίας του Πανελλήνιου Συνδέσμου Τυφλών ζητεί τη δημοσιοποίηση της Σχολής Τυφλών Βορείου Ελλάδος και τη μείωση των Δημοτικών Τελών για τα άτομα με προβλήματα όρασης.
9) Ο Βουλευτής Ιωαννίνων κ. ΚΩΝΣΤΑΝΤΙΝΟΣ ΤΑΣΟΥΛΑΣ κατέθεσε αναφορά με την οποία ο Σύλλογος Βαρελοποιών Μετσόβου ζητεί την ενεργοποίηση των ελεγκτικών μηχανισμών για να αποτραπεί η διάθεση του τυριού «ΦΕΤΑ» σε πλαστικά δοχεία.
10) Ο Βουλευτής Ιωαννίνων κ. ΚΩΝΣΤΑΝΤΙΝΟΣ ΤΑΣΟΥΛΑΣ κατέθεσε αναφορά με την οποία ο Νομάρχης Ιωαννίνων ζητεί την εφαρμογή της νομοθεσίας για τη διάθεση του τυριού «ΦΕΤΑ» σε ξύλινα βαρέλια.
11) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία η Ομοσπονδία Ενοικιαζομένων Δωματίων και Διαμερισμάτων Ζακύνθου ζητεί την έκδοση διευκρινιστικών εγκυκλίων για την εφαρμογή του άρθρου 34 του ν. 3498/06.
12) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία η Διευθύντρια του 3ου Γυμνασίου Ζακύνθου ζητεί την αποκατάσταση των κτιριακών προβλημάτων του σχολείου.
13) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Σύλλογος Εργαζομένων Πολιτικού Προσωπικού 320 Λ.Ε.  ζητεί την άμεση πρόσληψη πολιτικού προσωπικού στο Υ.ΕΘ.Α..
14) Οι Βουλευτές Β΄ Θεσσαλονίκης και Α΄ Θεσσαλονίκης κ.κ. ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία το Συνδικάτο Πωλητών – Οδηγών και Βοηθών Εμφιαλωμένων Ποτών ΒΕ ζητεί να ληφθούν άμεσα μέτρα για την πάταξη της νοθείας προϊόντων και της παραπλάνησης του αγοραστικού κοινού.
15) Οι Βουλευτές Λαρίσης και Μαγνησίας κ.κ. ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία οι αγρότες της περιοχής Φαρσάλων ζητούν την εγγυημένη διάθεση με κρατική παρέμβαση των εγχώριων αγροτικών προϊόντων κ.λπ..
16) Οι Βουλευτές Λαρίσης και Μαγνησίας κ.κ. ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία οι αγρότες της περιοχής Τυρνάβου ζητούν την άμεση καταβολή των αποζημιώσεων για τις βροχοπτώσεις του Οκτωβρίου κ.λπ..
17) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία το Σωματείο Εργατοτεχνιτών και Υπαλλήλων Ελαστικών Αυτοκινήτων βορείου Ελλάδας ζητεί τη ρύθμιση θεμάτων των παράνομα απολυμένων υπαλλήλων της «GOODYEAR».
18) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία ο Δικηγορικός Σύλλογος Θεσσαλονίκης καταγγέλλει ενέργειες των διωκτικών αρχών εις βάρος μέλους του.
19) Ο Βουλευτής Έβρου κ. ΓΕΩΡΓΙΟΣ ΝΤΟΛΙΟΣ  κατέθεσε αναφορά με την οποία ο Δήμαρχος Έβρου ζητεί τη στελέχωση του Κέντρου Υγείας Σαμοθράκης και το χαρακτηρισμό του ως αγόνου Α΄ κατηγορίας.
20) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε δημοσίευμα εφημερίδας το οποίο αναφέρεται στο αίτημα επέκτασης του διατροφικού επιδόματος σε όλες τις κατηγορίες μεταμοσχευθέντων ασθενών.
21) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Μαυρίδης Παντελής ζητεί πληροφορίες για τα δικαιώματα των αναπήρων.
22) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Νικηφόρου Αικατερίνη ζητεί την αναγνώριση του πτυχίου του γιού της από το ΔΙ.Κ.Α.Τ.Σ.Α..
23) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Πεχλιβανίδης Ηλίας ζητεί την παραχώρηση οικοπέδου στο Δήμο Γιαννιτσών.
24) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Πολατσίδου Χριστίνα ζητεί να ενημερωθεί για τα ασφαλιστικά της δικαιώματα ως εργαζόμενη μέσω προγράμματος «STAGE».
25) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Αλμαλή Πασχαλίνα ζητεί πληροφορίες για το έργο του φράγματος της Αλμωπίας.
26) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία υπάλληλοι με σχέση εργασίας αορίστου χρόνου ζητούν τη μονιμοποίησή τους.
27) Η Βουλευτής Ροδόπης κ. ΧΡΥΣΑ ΜΑΝΩΛΙΑ κατέθεσε αναφορά με την οποία το Ινστιτούτο Έρευνας και Ανάπτυξης Σπαραγγιού ζητεί να επιτραπεί η είσοδος εποχικών αλλοδαπών εργατών γης.
28) Η Βουλευτής Ροδόπης κ. ΧΡΥΣΑ ΜΑΝΩΛΙΑ κατέθεσε αναφορά με την οποία η κ. Ελένη Κατσούλη ζητεί να χορηγείται το επίδομα γάμου και στους εν χηρεία συζύγους.
29) Η Βουλευτής Ροδόπης κ. ΧΡΥΣΑ ΜΑΝΩΛΙΑ κατέθεσε αναφορά με την οποία οι Σύνδεσμοι Βιομηχάνων – Βιοτεχνών Έβρου – Ροδόπης – Ξάνθης ζητούν την άμεση καταβολή της επιδότησης του κόστους εργασίας στις επιχειρήσεις της Θράκης.
30) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Μιχάλης Λιοντάκης, κάτοικος  Αγίου Νικολάου Λασιθίου, ζητεί την επίσπευση των διαδικασιών συνταξιοδότησής του.
31) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Κωνσταντίνος Κοϊνάκης, κάτοικος Παχειάς Άμμου Ιεράπετρας, ζητεί την επίσπευση των διαδικασιών συνταξιοδότησής του.
32) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ κατέθεσε αναφορά με την οποία το Βιοτεχνικό Επιμελητήριο Πειραιά ζητεί την άμεση ψήφιση του νομοσχεδίου που αφορά στο μητρώο επιχειρήσεων ναυπήγησης, μετατροπής και συντήρησης πλοίων.
33) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ κατέθεσε αναφορά με την οποία η Ένωση Περιφερειακών Καναλιών Ελλάδος, υποβάλλει προτάσεις για το σχέδιο νόμου «καταχώρηση δημοσιεύσεων των φορέων του δημοσίου στο περιφερειακό και τοπικό Τύπο».
34) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία ο Σύλλογος Βαρελοποιών Μετσόβου και ο Νομάρχης Ιωαννίνων ζητούν να αποτραπεί η διάθεση φέτας σε πλαστικά δοχεία.
35) O Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία οι Πρόεδροι Κοινοτήτων και Αγροτικών Συνεταιρισμών Άνω Βροντούς και Ορεινής Σερρών ζητούν την εκτίμηση των ζημιών στην καλλιέργεια πατάτας της περιοχής τους.
36) Ο Βουλευτής Χαλκιδικής κ. ΓΕΩΡΓΙΟΣ ΒΑΓΙΩΝΑΣ κατέθεσε αναφορά με την οποία το Σωματείο Ιδιοκτητών Ενοικιαζομένων Δωματίων Διαμερισμάτων Χανιώτη Παλλήνης Χαλκιδικής ζητεί την επιδότηση επιχειρηματιών τουριστικών καταλυμάτων.
37) Ο Βουλευτής Χαλκιδικής κ. ΓΕΩΡΓΙΟΣ ΒΑΓΙΩΝΑΣ κατέθεσε αναφορά με την οποία ο κ. Τσιμπούρλιας Γεώργιος ζητεί να μπει ο γιος του στο πρόγραμμα μεθαδόνης.
38) Ο Βουλευτής Χαλκιδικής κ. ΓΕΩΡΓΙΟΣ ΒΑΓΙΩΝΑΣ κατέθεσε αναφορά με την οποία ο Σύλλογος Καταστημάτων Ιχθυοπωλών Θεσσαλονίκης, Χαλκιδικής ζητεί την τροποποίηση του ν. 3377/005 για τον περιορισμό του πλανόδιου εμπορίου ψαριών.
39) Ο Βουλευτής Χαλκιδικής κ. ΓΕΩΡΓΙΟΣ ΒΑΓΙΩΝΑΣ κατέθεσε αναφορά με την οποία πρώην μέλη του Κοινοτικού Συμβουλίου της τέως Κοινότητας Πευκοχωρίου Χαλκιδικής ζητούν την εφαρμογή του ν. 3274/2004 σε υπόθεση καταλογιστικής πράξης εις βάρος τους.
40) Ο Βουλευτής Σερρών κ. ΚΩΝΣΤΑΝΤΙΝΟΣ ΤΣΙΠΛΑΚΗΣ κατέθεσε αναφορά με την οποία οι Δήμοι Αλιστράτης, Κορμίστας, Πρώτης και Ροδολιβούς Σερρών ζητούν την ένταξη των παραποτάμιων εκτάσεων του ποταμού Αγγίτη στο πρόγραμμα απονιτροποίησης περιοχών βεβαρημένων από νιτρορύπανση.
41) Ο Βουλευτής Σερρών κ. ΚΩΝΣΤΑΝΤΙΝΟΣ ΤΣΙΠΛΑΚΗΣ κατέθεσε αναφορά με την οποία ο Δήμος Στρυμονικού Σερρών ζητεί την υλοποίηση των διαδικασιών για τη βελτίωση των βοσκοτόπων στους ορεινούς δήμους.
42) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ κατέθεσε αναφορά με την οποία το Εργατοϋπαλληλικό Κέντρο Αρκαδίας ζητεί, το Υπουργείο Παιδείας να είναι ο εργοδότης των καθαριστριών Σχολείων.
43) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ κατέθεσε αναφορά με την οποία η Ομοσπονδία Επαγγελματιών και Βιοτεχνών Αρκαδίας υποβάλλει τις προτάσεις της για το ασφαλιστικό.
44) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ κατέθεσε αναφορά με την οποία ο Οδοντιατρικός Σύλλογος Αρκαδίας ζητεί την πρόσληψη ελεγκτού οδοντιάτρου στην ΥΠΑΔ Τρίπολης.
45) Ο Βουλευτής Α΄ Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία ο κ. Ζήσης Παπαδημητρίου, καθηγητής Κοινωνιολογίας ζητεί την ανακήρυξη του έτους 2007 σε «Έτος Μαρίνου Αντύπα».
46) Ο Βουλευτής Α΄ Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά, με την οποία ο ΠΑΣΙΠΣ ζητεί να συμπεριληφθούν τα Κέντρα Προσχολικής Αγωγής στη σχεδιαζόμενη υποχρεωτική εκπαίδευση της τελευταίας βαθμίδας της προσχολική ηλικίας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 359/19.10.06 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. ΥΠΠΟ/ΓΡ.ΥΠ.ΚΕ/76 έγγραφο από τον Yπουργό  Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 359/19.10.06 ερώτησης του Βουλευτή κ. Γιάννη Δραγασάκη, σας πληροφορούμε ότι:
      Τα δυο λατομεία αδρανών υλικών (κοινών λίθων), «ΑΦΩΝ Σταύρου - Έτοιμο Μπετόν» και «Λατομεία Μαρκοπούλου» (εκμεταλλεύσεως Ι. Μαλέα) βρίσκονται εντός του κηρυγμένου, με την υπ' αριθμ. πρωτ. ΥΠΠΟ/ΑΡΧ/Α 1/Φ43/1848/478/21.3.1989 Υ Α (ΦΕΚ 302/Β/25.4.1989), αρχαιολογικού χώρου της Μερέντας (αρχαίου Μυρρινούντος).
      Η περιοχή κηρύχθηκε ως αρχαιολογικός χώρος για την προστασία του σημαντικότατου για την αρχαιολογική έρευνα σπηλαίου Χόνι-Λάγκι, στο οποίο έχουν εντοπισθεί ίχνη κατοίκησης προϊστορικών χρόνων και για την προστασία των εκεί ευρισκομένων καταλοίπων οχυρωματικών τειχών του αρχαίου δήμου Μυρρινούντος, του εκτεταμένου νεκροταφείου γεωμετρικών, αρχαϊκών και κλασικών χρόνων, καθώς και του μεσαιωνικού πύργου Ντάγλα.
      Μετά: α) τη δημοσίευση του Ν. 2115/1993 «Εκμετάλλευση λατομείων αδρανών και άλλες διατάξεις» (ΦΕΚ 15/Ν15.2.1993), σύμφωνα με τις διατάξεις του οποίου (παράγραφος 9 του άρθρου 20) «τα λατομεία που λειτουργούν εντός αρχαιολογικών χώρων διακόπτουν τη λειτουργία τους εντός διετίας μερίμνη της αρμόδιας αρχαιολογικής υπηρεσίας» και β) την έκδοση της αριθμ. πρωτ. Δ 1 0-Δ/Φ5/οικ18553/24.8.1994 Κ.Υ.Α. των Υπουργών Γεωργίας, Περιβάλλοντος, Χωροταξίας και Δημοσίων Έργων και Βιομηχανίας Ενέργειας και Τεχνολογίας «Λειτουργία λατομείων αδρανών υλικών περιοχής Ν. Αν. Αττικής», στην παράγραφο 1 της οποίας ορίζεται ότι «σε καμία περίπτωση δεν επιτρέπεται η λειτουργία λατομείου εντός αρχαιολογικού χώρου», η Διεύθυνση Προϊστορικών και Κλασικών Αρχαιοτήτων του ΥΠ.ΠΟ. εξέδωσε το υπ' αριθμ. πρωτ. ΥΠΠΟ/ΑΡΧ/Α1/Φ02/53712/2804/10.11.1994 έγγραφο, με το οποίο έδινε εντολή για τη διακοπή των πάσης φύσεως λατομικών εργασιών στον αρχαιολογικό χώρο της Μερέντας.
      Με το υπ' αριθμ. πρωτ. ΥΠΠΟ/ΑΡΧ/Α1/Φ02/58623/3092/26.1.1995 έγγραφο του ΥΠ.ΠΟ., που εστάλη προς το Νομικό Συμβούλιο του Κράτους παρακαλείται το Νομικό Συμβούλιο να εξουσιοδοτήσει το ΥΠ.ΠΟ., ώστε το τελευταίο να λάβει τα απαραίτητα μέτρα για να σφραγισθούν τα λατομεία Σταύρου και Μαρκοπούλου και να απαγορευθεί δικαστικώς η λειτουργία τους.
      Ωστόσο, παρά τα ανωτέρω, το ΥΠ.ΠΟ. διαπίστωσε (το 1995) ότι η Διεύθυνση Βιομηχανίας της Νομαρχίας Ανατολικής Αττικής χορήγησε στα λατομεία Σταύρου και Μαρκοπούλου άδεια σπαστηριοτριβείου διάρκειας τριών ετών με το 6991/20.12.1994.
      Με την υπ' αριθμ. πρωτ. Δ10/Β/Φ68/0IΚ21010/5867/18.11.2003 Εγκύκλιο του Υπουργείου Ανάπτυξης (Γενική Διεύθυνση Φυσικού Πλούτου, Δ/νση Λατομείων Μαρμάρων και Αδρανών Υλικών) γνωστοποιήθηκε στο Υπουργείο Πολιτισμού ότι μετά την δημοσίευση του ν. 3190/2003 «Τροποποίηση του Ν. 2323/1995 Υπαίθριο Εμπόριο και άλλες διατάξεις» και τα λατομεία αδρανών υλικών οφείλουν να καταθέσουν μελέτη αποκατάστασης βάσει των διατάξεων της παρ. 2 του άρθρου 19 του ίδιου νόμου και εφόσον πληρούν τους όρους και τους περιορισμούς του Ν. 3028/02 και της παραγρ. 1 του άρθρου 7 του Ν. 2837/2000 (ΦΕΚ /781Α/3.8.2000).
      Το ΥΠ.ΠΟ. με την ΥΠ.ΠΟ./IΓΔΑΠΚ/ΑΡΧ/Α1/Φ02/36323/1516/27.4.2006 Υπουργική Απόφαση, η οποία εκδόθηκε μετά την κατά πλειοψηφία γνωμοδότηση του Κεντρικού Αρχαιολογικού Συμβουλίου, όπως διατυπώθηκε στην υπ' αριθμ. 11/28.3.2006 Συνεδρία του, ενέκρινε την Ειδική Μελέτη αποκατάστασης των λατομείων αδρανών υλικών «Αφοι Σταύρου» και Λατομεία Μαρκόπουλου Α.Ε.», στην περιοχή Μερέντας, Δήμου Μαρκόπουλου, Νομού Αττικής, η οποία θα πρέπει να έχει ολοκληρωθεί εντός τριετίας, με τους εξής όρους:
      1. Θα υπάρξει ελεγκτικός μηχανισμός για την εφαρμογή - υλοποίηση της μελέτης, αποτελούμενος από εξειδικευμένους επιστήμονες με την εποπτεία της Β' Εφορείας Προϊστορικών και Κλασικών Αρχαιοτήτων και της Διεύθυνσης Προϊστορικών και Κλασικών Αρχαιοτήτων, η αμοιβή των οποίων θα βαρύνει τον ιδιώτη.
      2. Θα υπάρξει ελεγκτικός αρχαιολογικός μηχανισμός παρακολούθησης των μνημείων δαπάναις του ιδιώτη.
      3. Θ αποκαλυφθεί η είσοδος του σπηλαίου Χόνι-Λάγκι (ίχνη κατοίκησης προϊστορικών χρόνων), θα γίνει διαμόρφωση της εισόδου και θα διεξαχθεί ανασκαφική έρευνα με δαπάνες του ιδιώτη.
      4. Θα ασφαλτοστρωθούν οι οδοί πρόσβασης στο λατομείο, ενώ τα οχήματα μεταφοράς των αδρανών υλικών θα είναι σκεπασμένα, προκειμένου να μην προκαλείται κονιορτός.
      5. Θα ενισχυθεί σε όγκο το πλάτωμα των λατομείων, έτσι ώστε να δημιουργηθεί κλίση και να γίνεται ομαλά και φυσικά η απορροή των ομβρίων.
      6. Θα υπάρξει συνεργασία της Νομαρχιακής Αυτοδιοίκησης Αν. Αττικής με τις αρμόδιες οργανικές μονάδες του ΥΠ.ΠΟ. (Β' Εφορεία Προϊστορικών και Κλασικών Αρχαιοτήτων, 1η Εφορεία Βυζαντινών Αρχαιοτήτων, Εφορεία Παλαιοανθρωπολογίας-Σπηλαιολογίας Νοτίου Ελλάδος) για τη συνολική ανάπλαση της περιοχής.
      Τέλος της γνωρίζουμε ότι το Υπουργείο Πολιτισμού δεν μπορεί να προβεί σε καμία ενέργεια πριν από την εκδίκαση της υπόθεσης στο Στ.Ε. της 13.6.2007 και τη λήψη της οριστικής απόφασης περί της ακύρωσης ή μη της προαναφερόμενης Απόφασης του Υπουργού Πολιτισμού.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
    2. Στην με αριθμό 875/6.11.06 ερώτηση του Βουλευτή κ. Γεωργίου Ανωμερίτη δόθηκε με το υπ’ αριθμ. 645/7.12.06 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 875/06-11-2006 εγγράφου σας, με το οποίο μας διαβιβάσθηκε ερώτηση του Boυλευτή κ. Γ. Ανωμερίτη που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Η λιμενοβιομηχανική ζώνη Δραπετσώνας - Κερατσινίου (όπου βρισκόταν και η βιομηχανία λιπασμάτων) αποτελεί μια περιοχή εκτάσεως 700 περίπου στρεμ. εκ των οποίων έκταση 350 στρεμ. ανήκει στην Εθνική Τράπεζα και ΕΥΔΑΠ, 45 στρεμ. σε δημόσια χρήση (οδικό δίκτυο) και 100 στρεμ. αποτελούν λιμενική ζώνη και βρίσκονται στην αποκλειστική χρήση και εκμετάλλευση του ΟΛΠ Α.Ε. Η επιτυχής ανάπλαση της όλης περιοχής αποτελεί ιδιαίτερης δυσκολίας εγχείρημα, καθώς προϋποθέτει τη συμφωνία των ιδιοκτητών αλλά και την κατά το δυνατόν σύμφωνη γνώμη των παραλιμένιων Δήμων Δραπετσώνας και Κερατσινίου.
      Το θέμα της ανάπλασης της εν λόγω περιοχής έχει ξεκινήσει από το έτος 1997 οπότε ανατέθηκε στην ΔΕΠΟΣ ο συντονισμός των ενεργειών για την εκπόνηση προκαταρκτικής μελέτης. Το έτος 1999 ο Οργανισμός Ρυθμιστικού Σχεδίου Αθήνας (Ο.Ρ.Σ.Α.) προώθησε επιχειρησιακό πρόγραμμα ανάπλασης στο πλαίσιο της συμμετοχής του στο Ευρωπαϊκό Πρόγραμμα TERRA - POSIDONIA, η οποία ολοκληρώθηκε το έτος 2001 χωρίς να επιτευχθεί τελικό αποτέλεσμα, καθώς υπήρξαν διαφωνίες του Δήμου Δραπετσώνας, αλλά και ιδιοκτητών γης.
      Ο ΟΛΠ Α.Ε. ανάθεσε το έτος 2003 μετά από διεθνή διαγωνισμό σχετική μελέτη που αφορούσε σχέδιο της εν λόγω ανάπλασης με επικέντρωση στον τομέα της λιμενικής ζώνης, η οποία (μελέτη) ολοκληρώθηκε τον Δεκέμβριο του 2004. Παράλληλα, η Εθνική Τράπεζα ανέθεσε για λογαριασμό της την εκπόνηση σχετικής μελέτης αξιοποίησης του χώρου της η οποία ολοκληρώθηκε πρόσφατα.
      Ο συγκερασμός των μέχρι σήμερα προτάσεων, εκθέσεων και μελετών είναι αναγκαίος για την τελική κατάληξη, ώστε να επιτευχθεί η ανάπλαση της εν λόγω περιοχής, ενώ λόγω της εκτάσεως και πολυπλοκότητας του «project» δεν έχει ακόμα καταστεί δυνατή η υλοποίησή του, παρόλο που έχει περάσει περίπου μια δεκαετία μελέτης του.
      Όσον αφορά την αξιοποίηση – ανάπλαση του ευρύτερου χώρου της Ηετωνίας Ακτής (πολυώροφες αποθήκες, Καστράκι, SILO, μόνιμες δεξαμενές, πέτρινη αποθήκη κλπ.) που ευρίσκεται εξ’ ολοκλήρου εντός χερσαίας λιμενικής ζώνης του ΟΛΠ Α.Ε, έχει εκπονηθεί σχετική μελέτη το έτος 2003, η οποία περιελάμβανε και σχετική περιβαλλοντική μελέτη σε προκαταρκτικό στάδιο. Η εν λόγω περιβαλλοντική μελέτη ενεκρίθη ομόφωνα στην υπ’ αριθμ. 10/15-2-2005 συνεδρίαση της ΕΣΑΛ (Επιτροπή Σχεδιασμού – Ανάπτυξης Λιμένων). Για την προώθηση προς έκδοση τελικής απόφασης η αρμόδια Υπηρεσία (ΕΥΠΕ/ Γ. Δ/νση Περιβάλλοντος Υ.ΠΕ.ΧΩ.ΔΕ) έχει υποβάλει σχετικό ερώτημα προς τον ΟΡΣΑ.
      2. Η Λεωφόρος Ανδρέα Παπανδρέου περιελάμβανε την εκτέλεση των εξής τμημάτων του οδικού δικτύου:
      α. Τμήμα Αγ. Διονυσίου – Μόνιμες Δεξαμενές
      β. Τμήμα Οδογέφυρας Βασιλειάδη
      γ. Τμήμα Λιπάσματα έως Μώλο Δραπετσώνας
      δ. Τμήμα Μώλου Δραπετσώνας έως Ιχθυόσκαλα Κερατσινίου
      ε. Τμήμα Ιχθυόσκαλας Κερατσινίου έως Λεωφόρο Σχιστού
      Τα τμήματα (α), (β), (δ) και (ε) που ήταν στην αρμοδιότητα του ΟΛΠ Α.Ε. ολοκληρώθηκαν και λειτουργούν, ενώ το τμήμα (γ) είναι αρμοδιότητας Υ.ΠΕ.ΧΩ.Δ.Ε. Η πολυπλοκότητα του θέματος έγκειται στο ότι, πλην των συναρμοδίων Υπουργείων, εμπλέκονται πλήθος φορέων μη δημοσίου χαρακτήρα ως ιδιοκτήτες γης.
      3. Το νέο κτίριο του ΥΕΝ που κατασκευάζεται στην Ακτή Βασιλειάδη εποπτεύεται, κατασκευάζεται και επιβλέπεται, για λογαριασμό του ΥΕΝ, από την Κτηματική Εταιρεία του Δημοσίου (ΚΕΔ), σύμφωνα με την οποία το έργο θα παραδοθεί εντός του Δεκεμβρίου του τρέχοντος έτους.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
     3. Στην με αριθμό 950/8.11.06 ερώτηση του Βουλευτή κ. Γεωργίου Ντόλιου δόθηκε με το υπ’ αριθμ. 387/28.11.06 έγγραφο από τον Υπουργό Αιγαίου και Νησιωτικής Πολιτικής η ακόλουθη απάντηση:
      «Σε απάντηση της ερώτησης του Βουλευτή κ. Ντόλιoυ Γεωργίου που αφορά στις «Ακτοπλοϊκές συνδέσεις του λιμανιού της Αλεξανδρούπολης» σας γνωρίζουμε τα παρακάτω:
      Το ΥΠ. ΑΙ & Ν.Π στα πλαίσια των αρμοδιοτήτων του που είναι η ακτοπλοϊκή σύνδεση των νησιών μεταξύ τους και με τους λιμένες της ηπειρωτικής χώρας πλην των λιμένων των νομών Αττικής, Εύβοιας και Φθιώτιδας, επιδοτούσε μέχρι 31-10-06 την εκτέλεση δρομολογίων στις ακτοπλοϊκές γραμμές ΑΛΕΞΑΝΔΡΟΥΠΟΛΗ-ΣΑΜΟΘΡΑΚΗ-ΛΗΜΝΟΣ ΑΓ.ΕΥΣΤΡΑΤΙΟΣ-ΜΥΤΙΛΗΝΗ και επιστροφή και ΑΛΕΞΑΝΔΡΟΥΠΟΛΗ-ΛΗΜΝΟΣ - ΜΥΤΙΛΗΝΗ - ΧΙΟΣ – ΣΑΜΟΣ- ΚΑΛΥΜΝΟΣ - ΚΩΣ - ΡΟΔΟΣ και επιστροφή με τα Ε/Γ-Ο/Γ «ΣΑΟΣ ΙΙ» και «ΣΑΜΟΘΡΑΚΗ». Οι πλοιοκτήτριες εταιρείες των ανωτέρω πλοίων δεν εδέχθησαν την παράταση της χρονικής διάρκειας ισχύος της σύμβασης ανάθεσης δημόσιας υπηρεσίας μέχρι 31-12-06 ή το αργότερο μέχρι την κατακύρωση των αποτελεσμάτων του διαγωνισμού της 20ης Νοεμβρίου.
      Το ΥΠ.ΑΙ & Ν. Π προχώρησε σε πρόσκληση εκδήλωσης ενδιαφέροντος για εξυπηρέτηση της γραμμής ΑΛΕΞΑΝΔΡΟΥΠΟΛΗ - ΛΗΜΝΟΣ - ΜΥΤΙΛΗΝΗ -ΧΙΟΣ - ΣΑΜΟΣ - ΚΑΛΥΜΝΟΣ - ΚΩΣ - ΡΟΔΟΣ και επιστροφή για το χρονικό διάστημα από 1-11-06 μέχρι 31-12-06 ή το αργότερο μέχρι την κατακύρωση των αποτελεσμάτων του διαγωνισμού της 20ης Νοεμβρίου, προσθέτοντας εναλλακτικά σαν λιμένα εκκίνησης και την Θεσσαλονίκη έτσι ώστε να υπάρχει μεγαλύτερη συμμετοχή ενδιαφερομένων. Στον διαγωνισμό της 20ης Νοεμβρίου για την μίσθωση των επιδοτούμενων γραμμών για το χρονικό διάστημα από 01-01-07 μέχρι οκτώ (8) χρόνια περιλαμβάνεται προς μίσθωση η γραμμή ΑΛΕΞΑΝΔΡΟΥΠΟΛΗ - ΛΗΜΝΟΣ -ΜΥΤΙΛΗΝΗ - ΧΙΟΣ - ΣΑΜΟΣ - ΚΑΛΥΜΝΟΣ - ΚΩΣ - ΡΟΔΟΣ και επιστροφή. Η γραμμή ΑΛΕΞΑΝΔΡΟΥΠΟΛΗ - ΣΑΜΟΘΡΑΚΗ - ΛΗΜΝΟΣ - ΑΓ.ΕΥΣΤΡΑΤΙΟΣ - ΜΥΤΙΛΗΝΗ και επιστροφή δεν περιλαμβάνεται στις προς μίσθωση γραμμές δεδομένου ότι η περιοχή εξυπηρετείται δι’ άλλων γραμμών..
      Η σύνδεση Αλεξανδρούπολης και Σαμοθράκης με Λήμνο και Λαύριο είναι αρμοδιότητα του Υπουργείου Εμπορικής Ναυτιλίας.
      Ο Υπουργός
      ΑΡΙΣΤΟΤΕΛΗΣ Α. ΠΑΥΛΙΔΗΣ»
     4. Στην με αριθμό 2521/18.12.06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 138383π.ε./ΙΗ/8.1.07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2521/18-12-06, την οποία κατέθεσε ο Βουλευτής κ. Μαν. Σοφ. Στρατάκης σχετικά με τα κονδύλια για την έρευνα και την τεχνολογία στη χώρα μας, σας γνωρίζουμε τα ακόλουθα:
      Πρόθεση του ΥΠ.Ε.Π.Θ. είναι η αύξηση των χορηγουμένων πιστώσεων για την έρευνα, ο περιορισμός των λειτουργικών και μη παραγωγικών δαπανών αλλά και η συμβολή του στο μεγαλύτερο δυνατό βαθμό στην αριστoποίηση των ερευνητικών μονάδων που λειτουργούν στη χώρα.
      Η χρηματοδότηση των Πανεπιστημίων από το ΥΠ.Ε.Π.Θ. είναι γενική και δεν εξειδικεύεται σε χωριστές χρηματοδοτήσεις για εκπαίδευση, για έρευνα, για διοίκηση κ.λ.π., ενώ η αξιολόγηση και η χρηματοδότηση των ερευνητικών προγραμμάτων γίνεται από τα ίδια τα Πανεπιστήμια και τους άλλους ερευνητικούς φορείς.
      Στον τακτικό προϋπολογισμό του ΥΠ.Ε.Π.Θ. υπάρχει μια ειδική χρηματοδότηση, που αφορά στην οργάνωση ερευνητικών συνεδρίων, στην ενίσχυση των Ειδικών Λογαριασμών Έρευνας των Ιδρυμάτων και στη χρηματοδότηση των Ερευνητικών Πανεπιστημιακών Ινστιτούτων, η οποία κατά το έτος 2006 ανήλθε στο ποσό των 3.100.000.000 ευρώ περίπου. 
      Η χρηματοδότηση όμως αυτή θεωρείται συμπληρωματική και περιφερειακής μορφής, ενώ σημαντική και απευθείας ενίσχυση της πανεπιστημιακής έρευνας επιτελείται από τα προγράμματα ΕΠΕΑΕΚ.
      Συγκεκριμένα, στο πλαίσιο της πρότασης του ΥΠΕΠΘ για το Επιχειρησιακό Πρόγραμμα «Εκπαίδευση και διά βίου Μάθηση» της επόμενης προγραμματικής περιόδου, συνολικής Δημόσιας Δαπάνης 2.215 εκατ. ευρώ, δεσμεύτηκε το ποσό των 443,5 εκ. ευρώ για την κάλυψη προτεραιοτήτων του άξονα 4 του προγράμματος που αναφέρεται «στην προαγωγή της κοινωνίας της γνώσης, με ενίσχυση του ανθρώπινου κεφαλαίου στις μεταπτυχιακές σπουδές στην έρευνα και καινοτομία»:
      Ειδικότερα στο πλαίσιο του σχετικού άξονα προτεραιότητας προβλέπεται:
      Α) Η αναβάθμιση του επιπέδου μεταπτυχιακών σπουδών και έρευνας μέσω προσέλκυσης ικανού αριθμού υποψηφίων, ιδίως από ασθενέστερα οικονομικά και κοινωνικά ευαίσθητες ομάδες νέων ατόμων, και της ανάληψης ερευνητικών δράσεων (Βασικής και Εφαρμοσμένης) με επιμέρους παρεμβάσεις την ανάπτυξη προγραμμάτων ενίσχυσης ερευνητικού δυναμικού (ΠΕΝΕΔ), προγραμμάτων. διδακτορικής, μεταδιδακτορικής και γενικότερης έρευνα-ς στην ανώτατη εκπαίδευση -(Ηράκλειτος, Πυθαγόρας, Αρχιμήδης κ.α.), την προσέλκυση ερευνητών από το εξωτερικό και τα Κέντρα Αριστείας.
      Β) Η αναβάθμιση του επιπέδου μεταπτυχιακών σπουδών και έρευνας, προσαρμοσμένων στις προσκλήσεις της επιστήμης και της οικονομίας μέσω της ενίσχυσης της παραγωγής γνώσης και ανάπτυξης της καινοτομίας σε προϊόντα και υπηρεσίες, στο πλαίσιο των προγραμμάτων μεταπτυχιακών σπουδών, και της χορήγησης μεταπτυχιακών υποτροφιών. Παραγωγή νέου και άρτια καταρτισμένου επιστημονικού και ερευνητικού δυναμικού, ώστε να ενταχθεί με επιτυχία στην αγορά εργασίας, με επιμέρους παρεμβάσεις: 
      τη Δημιουργία νέων και αναμόρφωση μεταπτυχιακών προγραμμάτων σπουδών (ΠΜΣ) προσαρμοσμένων στις προκλήσεις της επιστήμης και της οικονομίας 
      τη χορήγηση Μεταπτυχιακών Υποτροφιών.
      Τέλος, σημειώνεται ότι η πρόταση του ΥΠΕΠΘ για το Επιχειρησιακό Πρόγραμμα έχει υποβληθεί στις Υπηρεσίες της Ευρωπαϊκής Επιτροπής, μέσω του Υπουργείου Οικονομίας και Οικονομικών.
      Ο Υφυπουργός
      ΣΠ. ΤΑΛΙΑΔΟΥΡΟΣ»
     5. Στην με αριθμό 2377/14.12.06 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 136499/ΙΗ/18.1.07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 2377/14-12-06 την οποία κατέθεσε ο Βουλευτής κ. Γ. Δραγασάκης και αναφέρεται στο ΤΕΕ Γεωπονίας Τροφίμων και Περιβάλλοντος που βρίσκεται στα Ανάβρυτα, σας γνωρίζουμε τα ακόλουθα:
      Η lφιγένεια χήρα Ανδρέα Συγγρού με .την από 31-5-1921 διαθήκη της που δημοσιεύτηκε από το Πρωτοδικείο Αθηνών στις 21-6-1921, κληροδότησε την περιουσία της, την μεταξύ Αμαρουσίου και Κηφισιάς περιμανδρωμένη έκταση αποτελούμενη από 1.000 περίπου στρέμματα με όλα τα οικοδομήματά της, στην τότε ονομαζόμενη «Βασιλική Γεωργική Εταιρεία» η οποία σταδιακά μετονομάσθηκε ως εξής: α) «Ελληνική Γεωργική Εταιρεία», β) «Βασιλική Γεωργική Ακαδημία», γ) «Βασιλικόν lνστιτούτον Γεωπονικών Επιστημών» και δ) «Ινστιτούτου Γεωπονικών Επιστημών» (Ι.Γ.Ε.) για την εκπλήρωση ειδικού κοινωφελούς σκοπού χωρίς καθορισμό ειδικώτερου τρόπου διοίκησης.
      Σύμφωνα με τις διατάξεις της παρ. 1 του άρθρου 96 του Α.Ν. 2039/39 η περιουσία αυτή αποτελεί κεφάλαιο αυτοτελούς διαχείρισης.
      Το δε Ινστιτούτο Γεωπονικών Επιστημών (Ι.Γ.Ε.) που διαχειρίζεται το κληροδότημα της lφιγένειας Συγγρού είναι Ν.Π.Δ.Δ. και εποπτεύεται από το Υπουργείο Αγροτικής Ανάπτυξης και Τροφίμων.
      Όσον αφορά στη λειτουργία του ΤΕΕ Αναβρύτων σας γνωρίζουμε ότι το εν λόγω ΤΕΕ αρμοδιότητας του ΥΠΕΠΘ δεν μετετράπη σε ΕΠΑ.Λ, βάσει της εισήγησης του Διευθυντού Δευτεροβάθμιας Εκπαίδευσης Β' Αθήνας. Η αρμοδιότητα του Διευθυντή να εισηγείται για τη μετατροπή των σχολικών μονάδων προκύπτει από τις διατάξεις της παραγρ. 4 του άρθρου 8 του Ν.3475/2006 (ΦΕΚ 146 τ.Α΄). Από το σχολ. έτος 2007-2008 θα αρχίσουν να λειτουργούν οι ΕΠΑΣ εποπτείας του ΥΠΕΠΘ.
      Βάσει του άρθρου 3 της αριθ. 81646/Δ4 (ΦΕΚ 1379114-9-2006 τ.Β΄) Υπ. Απόφασης Μετατροπής το ΤΕΕ Αναβρύτων κατά το σχολικό έτος 2006-2007 λειτουργεί με τη Β' τάξη του Α' κύκλου σπουδών και το 20 κύκλο σπουδών και κατά το σχολικό έτος 2007-2008 με το 20 κύκλο σπουδών. Το συγκεκριμένο Τ.Ε.Ε. Αναβρύτων απλώς συστεγάζεται στο ίδιο κτιριακό συγκρότημα με το Τ.Ε.Ε. Αμαρουσίου (που ήταν στην αρμοδιότητα του Υπουργείου Αγροτικής Ανάπτυξης και Τροφίμων και περιήλθε στην αρμoδιότητα του ΥΠΕΠΘ με τις διατάξεις του Ν.3194/2003).
      Το ΥΠΕΠΘ λειτουργεί τον τομέα Γεωπονίας στα εξής Τ.Ε.Ε. στην Αττική: 
      1. 90, ΕΠΑ.Λ Αθηνών
      2. 1 ο ΕΠΑ.Λ Γαλατσίου
      3. 1 ο ΕΠΑ.Λ Βάρης
      4. 1 ο ΕΠΑ.Λ Μεγάρων
      5. 20 Εσπερινό ΕΠΑ.Λ Πειραιά
      6. 20 Εσπερινό ΕΠΑ.Λ Αχαρνών
      Αναφορικά με το Τ.Ε.Ε. Αμαρουσίου αρμοδιότητας του Υπουργείου Αγροτικής Ανάπτυξης και Τροφίμων σας γνωρίζουμε τα εξής:
      Το σχολείο αυτό το 1999 έφερε αρχικά την ονομασία Τ.Ε.Ε. Συγγρού ενώ σήμερα φέρει την ονομασία ΤΕΕ Αμαρουσίου. Από το 2003 δε λειτουργεί λόγω μη ύπαρξης μαθητών. Στο Τ.Ε.Ε. αυτό υπήρχε η ειδικότητα Μελισσοκομίας, η οποία δεν υπήρξε ποτέ θεσμοθετημένη στα Τ.Ε.Ε. του ΥΠΕΠΘ. Σύμφωνα με τις διατάξεις της παρ. 4 του άρθρου 13 του Ν. 3399/2006, το συγκεκριμένο Τ.Ε.Ε. επανήλθε στην αρμοδιότητα του Υπουργείου Γεωργικής Ανάπτυξης και Τροφίμων με σκοπό την επαναφορά στην προτέρα κατάσταση.
      Ο Υφυπουργός
      ΓΕΩΡΓΙΟΣ ΚΑΛΟΣ»
    6. Στην με αριθμό 2286/12.12.2006 ερώτηση του Βουλευτή κ. Απόστολου Φωτιάδη δόθηκε με το υπ’ αριθμ. 419/9.1.07 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Α. Φωτιάδης, πληροφορούμε τα εξής:
      Με τις διατάξεις του άρθρου 2 του Ν. 3147/2003 ορίζεται ότι το τίμημα για κάθε παραχώρηση γεωργικού, κτηνοτροφικού ή οικοπεδικού κλήρου είναι ίσο με το 113 της αγοραίας αξίας των εκτάσεων/στρέμμα, το οποίο εξοφλείται σε 5 ετήσιες δόσεις. Μ’ αυτό τον τρόπο επιτυγχάνεται η απόκτηση κλήρου από δικαιούχους με ευνοϊκούς όρους, δεδομένου ότι το τίμημα που ορίζεται είναι ιδιαίτερα χαμηλό (μόλις το 113 της πραγματικής αξίας) και καταβάλλεται σε 5 άτοκες δόσεις ή και εφάπαξ, εφόσον το επιθυμεί ο δικαιούχος.
      Ειδικότερα για το τίμημα που καθορίσθηκε για παραχωρήσεις γεωργικών ή οικοπεδικών κλήρων σε αγροκτήματα και συνοικισμούς του Ν. Έβρου πριν την δημοσίευση του Ν. 3147/2003, το οποίο υπερβαίνει σήμερα κατά πολύ την αντικειμενική αξία των ακινήτων στο Νομό, με συνέπεια οι κληρούχοι να αδυνατούν να καταβάλλουν τα ορισθέντα τιμήματα, το Υπουργείο Αγροτικής Ανάπτυξης και Τροφίμων μελετά την δια νομοθετικής οδού ρύθμιση του προσδιορισμού του τιμήματος της αξίας των παραχωρηθέντων κλήρων, έτσι ώστε να ανταποκρίνεται στα σημερινά δεδομένα.
      Ο Υφυπουργός
      Α. ΚΟΝΤΟΣ»
      7. Στην με αριθμό 1107/13-11-06 ερώτηση του Βουλευτή  κ. Δημητρίου Κωνσταντάρα δόθηκε με το υπ’ αριθμ. 7017/4/6600/8-12-06 έγγραφο από τον Υπουργό  Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Δ. Κωνσταντάρας, σας γνωρίζουμε ότι η πρόληψη και καταστολή της εγκληματικότητας, η διασφάλιση της δημόσιας τάξης και ασφάλειας και η εμπέδωση αισθήματος ασφάλειας στους πολίτες αποτελεί βασικό στόχο και καθημερινή επιδίωξη του Υπουργείου μας και κύρια αποστολή της Ελληνικής Αστυνομίας. Για το σκοπό αυτό και επειδή οι απαιτήσεις και οι προσδοκίες των πολιτών αυξάνουν συνεχώς, αξιώνοντας διαρκώς αναβάθμιση της ποιότητας των παρεχομένων αγαθών και Υπηρεσιών, το Υπουργείο μας, με ιδιαίτερη ευαισθησία και υπευθυνότητα, εφαρμόζει την αντεγκληματική πολιτική που έχει σχεδιάσει με στόχους άμεσους και μεσοπρόθεσμους με προοπτική αποτελεσματικότητας σε τοπικό και εθνικό επίπεδο.
      Για το σκοπό αυτό, έχουμε θέσει σε διαρκή ετοιμότητα και επαγρύπνηση το προσωπικό και τις Υπηρεσίες και ιδιαίτερα αυτές που ασχολούνται με την αντιμετώπιση της εγκληματικότητας, τις στελεχώνουμε κατά προτεραιότητα με κατάλληλο προσωπικό, το οποίο εκπαιδεύεται συνεχώς και τις ενισχύουμε με την απαραίτητη υλικοτεχνική υποδομή και τον κατάλληλο εξοπλισμό. Οι Υπηρεσίες μας παρακολουθούν τις εξελίξεις στον τομέα της εγκληματικότητας, τόσο σε εθνικό όσο και σε διεθνές επίπεδο, μελετούν τα αίτια, τις τάσεις, τα κίνητρα και τους τρόπους δράσης των κακοποιών, καθώς και τις διεθνείς αστυνομικές και επιστημονικές πρακτικές, τις οποίες προσαρμόζουν στις ιδιαιτερότητες που παρουσιάζει το έγκλημα στη χώρα μας.
      Η αντεγκληματική πολιτική που σχεδιάσθηκε και εφαρμόζεται για κάθε νομό, στοχεύει στη μείωση ή σταθεροποίηση του αριθμού συγκεκριμένων εγκλημάτων και στην αύξηση των εξιχνιάσεων, με προτεραιότητες την αποτροπή θυματοποίησης ευαίσθητων κοινωνικών ομάδων του πληθυσμού (γυναικών, ατόμων με αναπηρία, ηλικιωμένων ατόμων), την αντιμετώπιση του οργανωμένου εγκλήματος, την καταπολέμηση των ναρκωτικών, την αντιμετώπιση της μικροεγκληματικότητας, την καταπολέμηση της εμπορίας ανθρώπων με σκοπό τη σεξουαλική και οικονομική τους εκμετάλλευση, την προστασία ανηλίκων και την εκτέλεση των καταδικαστικών αποφάσεων.
      Για την υλοποίηση των στόχων και προτεραιοτήτων, επανακαθορίσθηκε το πλαίσιο λειτουργίας για τις πεζές και εποχούμενες περιπολίες και τον «Αστυνομικό της Γειτονιάς», προγραμματίσθηκε η συγκρότηση Συνεργείων Αστυνομικών Ελέγχων, χαρτογραφήθηκαν οι εγκληματογόνες περιοχές και εκπονήθηκαν ολοκληρωμένα σχέδια δράσεων αστυνόμευσης σε όλη τη χώρα, εναρμονισμένα με τις ειδικές συνθήκες και ιδιαιτερότητες της κάθε περιοχής και προσαρμοσμένα στο προσωπικό και τα μέσα που διαθέτουν οι κατά τόπους Υπηρεσίες. Στο πλαίσιο δε αυτό εφαρμόζονται ολοκληρωμένα προγράμματα αστυνόμευσης σε όλη τη χώρα, με καθορισμό τoπικών στόχων και προτεραιοτήτων και τοπικό σχεδιασμό μέχρι και σε επίπεδο Αστυνομικού Τμήματος. Τα εν λόγω σχέδια δράσης αξιολογούνται ανά τετράμηνο, με βάση τα κριτήρια και τις κατευθύνσεις που δίδονται από το Αρχηγείο της Αστυνομίας.
      Επίσης, πρόσφατα (5-4-2006) προς τις περιφερειακές Υπηρεσίες δόθηκαν ειδικότερες κατευθύνσεις για τη λήψη πρόσθετων μέτρων, όπου η εμφανής αστυνόμευση (πεζές-εποχούμενες περιπολίες, συνεργεία αστυνομικών ελέγχων και ο Αστυνομικός της Γειτονιάς) κατέχει κυρίαρχη θέση.
      Ειδικότερα, σε ό,τι αφορά το μέτρο των πεζών περιπολιών, σας πληροφορούμε ότι από το Αρχηγείο της Ελληνικής Αστυνομίας, ύστερα από μελέτη, λαμβάνοντας υπόψη τις νέες συνθήκες ασφαλείας που διαμορφώνονται, αποφασίστηκε από το έτος 2000 η καθιέρωση του μέτρου της πεζής αστυνόμευσης στην Αττική και στη Θεσσαλονίκη, καθώς επίσης και σε όλες τις έδρες των Αστυνομικών Διευθύνσεων, το οποίο, μέχρι και σήμερα, εξακολουθεί να ανταποκρίνεται στις σκοπιμότητες του σχεδιασμού του, προάγοντας ιδιαίτερα το κλίμα συνεργασίας μεταξύ Αστυνομίας και πολιτών, συμβάλλοντας καθοριστικά στην αποτροπή παραβατικών συμπεριφορών, εδραιώνοντας παράλληλα το αίσθημα ασφαλείας των πολιτών.
      Όμως, προκειμένου το μέτρο αυτό να γίνει αποτελεσματικότερο, την 30-1-2006 επανακαθορίστηκε σε νέα ρεαλιστική βάση ο αριθμός των πεζών περιπολιών, καθώς και οι τομείς δράσης τους, που πραγματοποιούνται από τις περιφερειακές αστυνομικές Υπηρεσίες. Πρόσφατα δε με σχετική διαταγή του Αρχηγείου Ελληνικής Αστυνομίας επεκτάθηκε η δράση των πεζών περιπολιών και σε άλλες πόλεις της περιφέρειας, οι οποίες εμφανίζουν χαρακτηριστικά αστικών κέντρων με σημαντική κοινωνικοοικονομική και τουριστική ανάπτυξη.
      Σε ό,τι αφορά την Αθήνα, σας ενημερώνουμε ότι, κατά το πρώτο δεκάμηνο του τρέχοντος έτους, διενεργήθηκαν 10.238 πεζές περιπολίες, από τις οποίες πραγματοποιήθηκαν 81.597 έλεγχοι ατόμων, 11.150 οχημάτων και 885 καταστημάτων, ενώ προσήχθησαν 3.775 άτομα, συνελήφθησαν 212 και βεβαιώθηκαν συνολικά 2.430 παραβάσεις. Η εφαρμογή του μέτρου των πεζών περιπολιών, σε συνδυασμό και με τις λοιπές αστυνομικές δραστηριότητες (εποχούμενες περιπολίες, συνεργεία γενικών και ειδικών αστυνομικών ελέγχων, εξορμήσεις τοmκής και διευρυμένης μορφής με τη συμμετοχή όλων των Υπηρεσιών, Αστυνομικός της γειτονιάς κ.ο.κ.), έχουν αποδώσει θετικά αποτελέσματα αφού, σύμφωνα με τα τηρούμενα στις αρμόδιες Υπηρεσίες μας στατιστικά στοιχεία, κατά το πρώτο δεκάμηνο του τρέχοντος έτους, στην περιοχή της Αθήνας είχαμε μείωση των κλοπών-διαρρήξεων κατά 5% και μείωση των ληστειών κατά 4,4%, σε σχέση με το αντίστοιχο χρονικό διάστημα του παρελθόντος έτους.
      Τέλος, στις αρμόδιες Υπηρεσίες μας δόθηκαν πρόσθετες εντολές και οδηγίες για περαιτέρω δραστηριοποίηση του προσωπικού τους και τη λήψη κάθε αναγκαίου πρόσθετου μέτρου για την αποτελεσματικότερη αστυνόμευση των περιοχών της Αττικής, ώστε να ενισχυθεί περαιτέρω και εμπεδωθεί το αίσθημα ασφαλείας των κατοίκων.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
      8. Στην με αριθμό 359/19-10-06 ερώτηση του Βουλευτή  κ. Ιωάννου Δραγασάκη δόθηκε με το υπ’ αριθμ. 7017/4/6607/8-12-06 έγγραφο από τον Υπουργό  Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Γ. Δραγασάκης και μας διαβίβασε το Υπουργείο Ανάπτυξης με το Δ10/Γ/Φ.11.1.68/οικ. 22399/5606 από 9-11-2006 έγγραφό του, σε ό,τι μας αφορά, σας γνωρίζουμε ότι οι αρμόδιες Υπηρεσίες μας (Αστυνομικό Τμήμα και Τμήμα Ασφαλείας Μαρκοπούλου), στα πλαίσια των αρμοδιοτήτων τους, διενεργούν συνεχείς ελέγχους στα αναφερόμενα λατομεία και εφαρμόζουν με αυστηρότητα τις διατάξεις της ισχύουσας νομοθεσίας.
      Ειδικότερα, από το Αστυνομικό Τμήμα Μαρκοπούλου, από το έτος 1995 μέχρι σήμερα, έχουν πραγματοποιηθεί εκατοντάδες έλεγχοι στα εν λόγω λατομεία. Κατά τους ελέγχους αυτούς βεβαιώθηκαν συνολικά 133 παραβάσεις, από τις οποίες σε 31 περιπτώσεις εφαρμόστηκε η αυτόφωρη διαδικασία, για παράνομη χρήση εκρηκτικών υλών και εξόρυξη αδρανών υλικών σε χώρους που έχουν χαρακτηριστεί ως αρχαιολογικοί (ν. 1428/1984, σε συνδυασμό με το ν. 2113/1993, ν. 2168/1993 και ν. 3028/2002), ενώ κατασχέθηκαν 934 κιλά ζελατοδυναμίτιδας και αμμωνιοδυναμίτιδας, 6 τόνοι νιτρικής αμμωνίας και 1560 μέτρα ακαριαίας θρυαλλίδας. Επίσης, από το Τμήμα Ασφαλείας Μαρκοπούλου, από την έναρξη της λειτουργίας του (16-1-2004) μέχρι σήμερα βεβαιώθηκαν 85 παραβάσεις, εκ των οποίων σε 8 περιπτώσεις εφαρμόστηκε η αυτόφωρη διαδικασία, για παράβαση των ν. 3082/2002 «Περί αρχαιοτήτων», ν. 2115/1993 και ν. 1428/1984 «Περί λατομείων» και ν. 2168/1993 «Περί όπλων και εκρηκτικών» σε συνδυασμό με το π.δ. 413/1977, ενώ κατασχέθηκαν διάφορες ποσότητες εκρηκτικών υλών, καθώς και μηχανήματα.
      Σε ό,τι αφορά τα αναφερόμενα στην ερώτηση περί απόρριψης τοξικών αποβλήτων στην περιοχή των λατομείων, σας ενημερώνουμε ότι από τις αρμόδιες Υπηρεσίες μας δεν έχει διαπιστωθεί κάτι τέτοιο, ενώ σε μία περίπτωση κατά την οποία από κάτοικο της περιοχής καταγγέλθηκε ότι συγκεκριμένο φορτηγό αυτοκίνητο μετέφερε τέτοια υλικά, ύστερα από σχετικό έλεγχο που πραγματοποιήθηκε η καταγγελία αυτή δεν επιβεβαιώθηκε.
      Ωστόσο, διαπιστώθηκε η απόρριψη σκουπιδιών στους εν λόγω λατομικούς χώρους από απορριμματοφόρα του Δήμου Μαρκοπούλου και για τις πράξεις αυτές σε βάρος του Δημάρχου του εν λόγω Ο.Τ.Α. βεβαιώθηκαν 8 παραβάσεις (ν. 1650/1986 σε συνδυασμό με ν. 3028/2002) και υπεβλήθησαν μηνύσεις, ενώ σε μία περίπτωση (την 27-7-2006) σε βάρος οδηγού απορριμματοφόρου οχήματος του εν λόγω Δήμου εφαρμόστηκε η αυτόφωρη διαδικασία.
      Για όλες τις ανωτέρω παραβάσεις ενημερώθηκαν από τις Υπηρεσίες μας εγγράφως όλες οι συναρμόδιες Υπηρεσίες (Εισαγγελία, Περιφέρεια, Νομαρχία, Εmθεώρηση Μεταλλείων Νοτίου Ελλάδας, Ο.Ρ.Σ.Α., Εφορία Αρχαιοτήτων, Πολεοδομία, Δήμος Μαρκοπούλου κ.λπ.), για τις δικές τους ενέργειες. Οι έλεγχοι στα αναφερόμενα λατομεία από τις Υπηρεσίες μας θα συνεχιστούν με αμείωτο ενδιαφέρον, σε συνεργασία με τις λοιπές συναρμόδιες Υπηρεσίες.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
      9. Στην με αριθμό 1843/30-11-06 ερώτηση του Βουλευτή κ. Μιλτιάδη Έβερτ δόθηκε με το υπ’ αριθμ. 129837/ΙΗ/18-12-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1843/30-11-06, την οποία κατέθεσε ο Βουλευτής κ.  Μιλτιάδης Έβερτ, σας γνωρίζουμε τα ακόλουθα:
      Σύμφωνα με την κείμενη πανεπιστημιακή νομοθεσία - παρ. 5,6, και 7 του άρθρου 2 του ν. 1268/1982 - το Πανεπιστημιακό Άσυλο καλύπτει όλους τους χώρους των Πανεπιστημίων και συνίσταται στην απαγόρευση επέμβασης της δημόσιας δύναμης στους χώρους αυτούς χωρίς την πρόσκληση ή άδεια του αρμοδίου οργάνου του Πανεπιστημίου. Το όργανο αυτό είναι τριμελές και αποτελείται από τον Πρύτανη ή το νόμιμο αναπληρωτή του και ανά ένα εκπρόσωπο του Διδακτικού Ερευνητικού Προσωπικού (Δ.Ε.Π.) και των φοιτητών. Το όργανο αυτό αποφασίζει μόνο με ομοφωνία των μελών του. Σε περίπτωση διαφωνίας συγκαλείται έκτακτα η Σύγκλητος του Πανεπιστημίου την ίδια ημέρα προκειμένου να αποφασίσει σχετικά. Επέμβαση δημόσιας δύναμης χωρίς την άδεια του αρμοδίου οργάνου του Πανεπιστημίου επιτρέπεται μόνο εφόσον διαπράττονται αυτόφωρα κακουργήματα ή αυτόφωρα εγκλήματα κατά της ζωής .
      Το ΥΠΕΠΘ μελετά την αναθεώρηση του θεσμικού πλαισίου που διέπει την δομή και τη λειτουργία των πανεπιστημιακών ιδρυμάτων και εντός του 2007 προβλέπεται να προωθήσει για ψήφιση στη Βουλή σχετικό σχέδιο νόμου. Μεταξύ των προτάσεων που έχουν υποβληθεί και έχουν τεθεί σε δημόσια διαβούλευση είναι και εκείνες που αφορούν το πανεπιστημιακό άσυλο.
      Συγκεκριμένα στο άρθρο 3 του Προσχεδίου της Πρότασης για αλλαγές στα Πανεπιστήμια (21-06-2006) σχετικά με το πανεπιστημιακό άσυλο αναφέρονται τα εξής:
      «α) Στα Ανώτατα Εκπαιδευτικά Ιδρύματα κατοχυρώνεται η ακαδημαϊκή ελευθερία στην έρευνα και διδασκαλία καθώς και η ελεύθερη έκφραση και διακίνηση τωv ιδεών με σεβασμό στις ανθρώπινες αξίες.
      β) Το ακαδημαϊκό άσυλο αναγνωρίζεται έναντι οποιουδήποτε επιχειρεί να το καταλύσει για την κατοχύρωση των ακαδημαϊκών ελευθεριών και για την προστασία του δικαιώματος στη γνώση, τη μάθηση και την εργασία όλων ανεξαιρέτως των μελών των Α.Ε.Ι.
      γ) Τ ο ακαδημαϊκό άσυλο καλύπτει όλους τους χώρους του Α.Ε.Ι. Δεν επιτρέπεται η επέμβαση δημόσιας δύναμης στους παραπάνω χώρους χωρίς προηγούμενη πρόσκληση ή άδεια του αρμόδιου οργάνου του ιδρύματος και μόνο με την παρουσία εκπροσώπου της δικαστικής αρχής.
      δ) Αρμόδιο όργανο είναι το Πρυτανικό Συμβούλιο ή η Διοικούσα Επιτροπή του ιδρύματος με δικαίωμα ψήφου όλων των μελών τους. Το Πρυτανικό Συμβούλιο ή η Διοικούσα Επιτροπή συνέρχεται άμεσα, αυτεπαγγέλτως ή μετά από καταγγελία. Το αρμόδιο όργανο αποφασίζει κατά πλειοψηφία τηρουμένων των διατάξεων του Εσωτερικού Κανονισμού του οικείου ιδρύματος και του Κώδικα Διοικητικής Διαδικασίας».
      Ο Υφυπουργός
      ΣΠΥΡΙΔΩΝ ΤΑΛΙΑΔΟΥΡΟΣ»
     10. Στην με αριθμό 1990/5-12-06 ερώτηση του Βουλευτή κ. Θεόδωρου Καράογλου δόθηκε με το υπ’ αριθμ. 21/172/ΑΣ3518/29-12-06 έγγραφο από την Υπουργό Εξωτερικών η ακόλουθη απάντηση:
     «Το ζήτημα της απαγορεύσεως εισόδου ξένων πολιτών σε μια χώρα είναι, κατ' αρχήν, κυριαρχικό δικαίωμα της κάθε χώρας. Όσον αφορά τα παρατηρούμενα φαινόμενα απαγορεύσεως εισόδου Ελλήνων κληρικών στην ΠΓΔΜ εφ’ όσον φέρουν ιερατική περιβολή, είναι σε γνώση του Υπουργείου Εξωτερικών.
     Το συγκεκριμένο ζήτημα έχει εξόχως εκκλησιαστική διάσταση και άπτεται, εν πολλοίς, της διενέξεως μεταξύ του Πατριαρχείου Σερβίας και της σχηματικής Εκκλησίας των Σκοπίων, καθώς και των σχέσεων που η Εκκλησία της Ελλάδας διατηρεί με το Πατριαρχείο Σερβίας.
     Το Υπουργείο Εξωτερικών παρακολουθεί τα τεκτενόμενα αλλά, εξ’ αρχής, αποφεύγει διακριτικά να επεμβαίνει στα εκκλησιαστικά θέματα των γειτονικών κρατών. Σε κάθε περίπτωση, σταθμίζει με προσοχή τις επιπτώσεις που οι εκκλησιαστικές σχέσεις δύναται να επιφέρουν στις πολιτικές σχέσεις με τις χώρες αυτές.
     Η αντιπροσωπεία της Ε.Ε στα Σκόπια και κατ' επέκταση οι αρμόδιες Διευθύνσεις της Ευρωπαϊκής Ένωσης στις Βρυξέλλες γνωρίζουν και παρακολουθούν το θέμα. Στην φετινή έκθεση προόδου 2006 της ΠΓΔΜ στο κεφάλαιο «Ανθρώπινα Δικαιώματα και Πρoστασία των Μειονοτήτων» υπάρχει ειδική αναφορά σε περιπτώσεις παραβιάσεως της εκκλησιαστικής ελευθερίας στην ΠΓΔΜ.
     Η Υπουργός
     ΝΤΟΡΑ ΜΠΑΚΟΓΙΑΝΝΗ»
    11. Στην με αριθμό 2009/5-12-06 ερώτηση του Βουλευτή κ. Μιχάλη Παντούλα δόθηκε με το υπ’ αριθμ. 2216/22-12-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στη με αριθμ. πρωτ. 2009/5-12-2006 ερώτηση, που κατατέθηκε στη Βουλή από το Βουλευτή κ. Μιχάλη Παντούλα, σχετικά με την ίδρυση Σχολής Μαστόρων Πέτρας στο Δήμο Μαστοροχωρίων Κόνιτσας, σας πληροφορούμε τα εξής:
     Ο συνολικός σχεδιασμός των προγραμμάτων απασχόλησης και κατάρτισης σήμερα γίνεται πλέον με μελετημένο και συστηματικό τρόπο, παρακολουθώντας τις εξελίξεις της αγοράς εργασίας.
     Σε ό,τι αφορά δε, τα παραδοσιακά επαγγέλματα και τέχνες, ο Οργανισμός Απασχόλησης Εργατικού Δυναμικού (ΟΑΕΔ) δείχνει ιδιαίτερη ευαισθησία, αναγνωρίζοντας τόσο την αξία και σημασία τους για τις τοπικές κοινωνίες, όσο και τη σύγχρονη δυναμική τους στη δημιουργία απασχόλησης.
     Ως εκ τούτου, ο ΟΑΕΔ ήδη μελετά και σχεδιάζει τη δυνατότητα ανασύστασης παραδοσιακών επαγγελμάτων, μέσω προγραμμάτων κατάρτισης.
     Ο Υπουργός
     ΣΑΒΒΑΣ ΤΣΙΤΟΥΡΙΔΗΣ»
     12. Στην με αριθμό 2374/14-12-06 ερώτηση της Βουλευτού κ. Χρύσας Μανωλά δόθηκε με το υπ’ αριθμ. Α.ΠΥ/ΙΑ/32/4-1-07 έγγραφο από τον Υπουργό Επικρατείας η ακόλουθη απάντηση:
     «Σχετικώς με την ανωτέρω ερώτηση, σας διαβιβάζουμε συνημμένως το υπ’ αριθμ. πρωτ. 1520/21.12.2006 έγγραφο του Προέδρου-Διευθύνοντος Συμβούλου της ΕΡΤ-Α.Ε., στο οποίο απαντάται το θιγόμενο στην ερώτησή σας ζήτημα.
     Ο Υπουργός
     ΘΕΟΔΩΡΟΣ ΡΟΥΣΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 5 Φεβρουαρίου 2007.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (άρθρο 130 παράγραφος 4 του Κανονισμού της Βουλής).
      1. Η με αριθμό 243/29.1.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Παπαγεωργίου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την αποκατάσταση των ζημιών στο λιμάνι της Κύμης κ.λπ.
      2. Η με αριθμό 259/30.1.2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Εμπορικής Ναυτιλίας, σχετικά με την κάλυψη των ελλειμμάτων του Ν.Α.Τ. από τον Κρατικό Προϋπολογισμό κ.λπ..
      3. Η με αριθμό 262/30.1.2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τον Υπουργό Δικαιοσύνης, σχετικά με τη βραδύτητα στην εκδίκαση των δικαστικών υποθέσεων κακουργηματικού χαρακτήρα από το Εφετείο Αθηνών.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (άρθρο 130 παράγραφος 4 του Κανονισμού της Βουλής).
      1. Η με αριθμό 251/29.1.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Απασχόλησης και Κοινωνικής Προστασίας, σχετικά με την εκποίηση περιουσιακών στοιχείων του Οργανισμού Ασφάλισης Ελευθέρων Επαγγελματιών.
      2. Η με αριθμό 260/30.1.2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς την Υπουργό Εξωτερικών, σχετικά με την έκθεση της Επιτροπής Έρευνας του Ευρωπαϊκού Κοινοβουλίου για τις μυστικές πτήσεις της CIA κ.λπ..
      3. Η με αριθμό 263/30.1.2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Δικαιοσύνης και Υγείας και Κοινωνικής Αλληλεγγύης, σχετικά με τον κίνδυνο που διατρέχουν κρατούμενοι από παρατεταμένη απεργία πείνας κ.λπ..
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτα θα συζητηθεί η τρίτη με αριθμό 261/30.1.2007 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με τις κυβερνητικές προτάσεις για την αναθεώρηση του άρθρου 16 του Συντάγματος, το νόμο-πλαίσιο, το πανεπιστημιακό άσυλο κ.λπ..
      Στην ερώτηση θα απαντήσει η Υπουργός Εθνικής Παιδείας και Θρησκευμάτων. 
      Το ειδικότερο περιεχόμενο της επίκαιρης ερώτησης του κ. Αλαβάνου έχει ως εξής:
      «Η εμμονή της Κυβέρνησης στην κατάργηση του άρθρου 16 και στην κατεύθυνση ίδρυσης ιδιωτικών πανεπιστημίων και οι αλλαγές που θέλει να προωθήσει στο νόμο-πλαίσιο και το πανεπιστημιακό άσυλο είναι οι αιτίες μιας πρωτοφανούς κρίσης στα πανεπιστημιακά ιδρύματα, αλλά και στο σύνολο της εκπαιδευτικής κοινότητας. 
      Η απόσυρση της κυβερνητικής πρότασης για την αναθεώρηση του άρθρου 16 και των αλλαγών στο νόμο-πλαίσιο, καθώς και η διασφάλιση του πανεπιστημιακού ασύλου είναι οι αναγκαίες προϋποθέσεις για να εκκινήσει ένας ουσιαστικός διάλογος για την αναβάθμιση του δημόσιου πανεπιστημίου, με βάση τις προτάσεις των πανεπιστημιακών και του φοιτητικού κινήματος. 
      Σε αυτή την κατεύθυνση κινούνται και οι προτάσεις των πρυτάνεων των τεσσάρων αρχαιότερων ελληνικών πανεπιστημίων. 
      Ερωτάται ο κύριος Πρωθυπουργός:
      1. Αν, δεδομένης της ευρύτατης και δικαιολογημένης αντίδρασης της εκπαιδευτικής κοινότητας στην πολιτική του, προκειμένου να αποσύρει την πρότασή του για την αναθεώρηση του άρθρου 16 και τη λειτουργία ιδιωτικών  πανεπιστημίων, τις προτάσεις για αλλαγή του νόμου-πλαισίου και του νομοθετικού πλαισίου για το άσυλο, συμβάλλοντας έτσι στην αποκατάσταση της λειτουργίας των πανεπιστημίων που η Κυβέρνηση, με τη μέχρι τώρα στάση, έχει πλήρως απορρυθμίσει και την έναρξη ενός πραγματικού διαλόγου με βάση τις προτάσεις της εκπαιδευτικής κοινότητας. 
      2. Πώς αντιδρά η Κυβέρνηση στις προτάσεις των πρυτάνεων των τεσσάρων αρχαιοτέρων πανεπιστημίων της χώρας, που είναι σε θετική κατεύθυνση, σε σχέση με τη σημερινή κρίση στην τριτοβάθμια εκπαίδευση, η οποία δεν αποτελεί σήμερα μόνο ένα μεγάλο θέμα της εκπαιδευτικής πολιτικής, αλλά και το μείζον ζήτημα στην πολιτική ζωή της χώρας και αφορά έτσι αμέσως και στον Πρωθυπουργό;»
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, μου επιτρέπετε;
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Αλαβάνο. Παρακαλώ. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ζητώ το λόγο επί της διαδικασίας με βάση την παράγραφο 3 του άρθρου 129 του Κανονισμού. Στο άρθρο αυτό λέει ότι ο Πρωθυπουργός οφείλει να έρχεται μια φορά την εβδομάδα στη Βουλή να απαντάει σε δύο ερωτήσεις, εκτός εάν το θέμα της ερώτησης είναι της αποκλειστικής αρμοδιότητας Υπουργού, οπότε απαντά εκείνος. 
      Το θέμα της ερώτησης είναι αποκλειστικής αρμοδιότητας Πρωθυπουργού, γιατί αναφέρεται σ’ ένα μείζον πολιτικό θέμα και ζητά μια μείζονα πολιτική κίνηση, δηλαδή την απόσυρση της πρότασης της Κυβέρνησης της Νέας Δημοκρατίας για την τροποποίηση του άρθρου 16. Αυτό είναι αρμοδιότητα του Πρωθυπουργού. 
      Εγώ θα ήμουν διατεθειμένος –και ευχαριστώ την κυρία Υπουργό που είναι εδώ- να δεχθώ την απουσία του Πρωθυπουργού, σε περίπτωση που υπήρχε κώλυμα του ιδίου. Δεν υπάρχει κώλυμα, διότι ο Πρωθυπουργός, όπως ανακοίνωσε χθες ο Κυβερνητικός Εκπρόσωπος, στις 11.00΄ η ώρα, εκατό βήματα από εδώ, έχει συνάντηση με τον Υπουργό Οικονομίας. Το να παραβρεθεί στη Βουλή είναι όσο να πήγαινε στο περίπτερο να αγοράσει τσίχλες. 
      Θέλω να πω ότι, κατά τη γνώμη μας, αυτή είναι μια εκδήλωση επιθετικότητας του Πρωθυπουργού, μια προσβολή, όχι προς το Κόμμα μας, όχι της Δεξιάς προς την Αριστερά, αλλά μια προσβολή προς τους δεκάδες χιλιάδες ανθρώπους των πανεπιστημίων, καθηγητές, φοιτητές, στις οικογένειές τους, που πάσχουν με τη σημερινή κατάσταση. 
      Εδώ είναι ο χώρος του διαλόγου. Εάν ήθελε διάλογο η Κυβέρνηση, έπρεπε να ήταν εδώ ο Πρωθυπουργός για να του πούμε εμείς ένα απλό πράγμα: Καραμανλή, άνοιξε τα πανεπιστήμια. Καραμανλή, απέσυρε την τροποποίηση του άρθρου 16 από μια διαδικασία συνταγματικής αναθεώρησης, που ήδη είναι «κουρελού» και αναξιόπιστη. Καραμανλή, άφησε τους φοιτητές, τις φοιτήτριες και τους καθηγητές -αντί να αναγκάζονται να υπερασπιστούν τη μεγάλη ιδέα του δημόσιου πανεπιστήμιου- να είναι στα εργαστήριά τους, στα μαθήματά τους, στις εξεταστικές τους περιόδους. Γιατί σήμερα δίνουν αυτή τη μάχη, που είναι μια μεγάλη μάχη, μια μάχη η οποία δεν έσπασε με κανένα τρόπο ούτε με τα «δολώματα» ότι σε κάθε συνοικία της Αθήνας και της Θεσσαλονίκης θα υπάρχει «Ι.Χ.» πανεπιστήμιο ούτε με τις σιδηρογροθιές ούτε με τους κουκουλοφόρους ούτε με την επίθεση στο Συνασπισμό Ριζοσπαστικής Αριστεράς ούτε την περασμένη εβδομάδα με τους αγανακτισμένους φοιτητές, λόγω της υπονόμευσης των φοιτητικών συνελεύσεων, ούτε αυτή την εβδομάδα με τους αγανακτισμένους καθηγητές, λόγω της υπονόμευσης της Π.Ο.Σ.Δ.Ε.Π..
      Είναι ένα μεγάλο κίνημα που σήμερα στέκεται δίπλα στα παλαιά κινήματα «του 15%». Είναι το κίνημα της γενιάς του άρθρου 16 που έχει γραφτεί στην ιστορία και γράφει ιστορία. Και γι’ αυτά τα θέματα ο Πρωθυπουργός οφείλει να έλθει εδώ. 
      Λέμε ξανά: Καραμανλή, άνοιξε τα πανεπιστήμια, Καραμανλή, απόσυρε την πρόταση για τροποποίηση του άρθρου 16.
      Εγώ αποσύρω την ερώτησή μου και θα την επανακαταθέσω την επόμενη εβδομάδα. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Αλαβάνο, είναι δικαίωμά σας να αποσύρετε την ερώτηση. Όμως, δεν έχετε δίκιο. Ο Κανονισμός είναι σαφής και η ερμηνεία την οποία δώσατε, είναι μία ερμηνεία την οποία κάνετε εσείς. Εάν λάβουμε υπ’ όψιν ό,τι συνέβαινε στο παρελθόν που αποτελεί μία νομολογία, μία πρακτική, θα δούμε ότι και ο προηγούμενος Πρωθυπουργός, όπως και οι παλαιότεροι Πρωθυπουργοί, δεν έρχονταν στη συζήτηση όλων των ερωτήσεων. Όταν νόμιζε ότι κάποια ερώτηση έπρεπε να την απαντήσει ο ίδιος προσωπικά, ερχόταν και την απαντούσε.
      Επομένως, από απόψεως διαδικασίας, θεωρώ ότι η διαδικασία είναι απολύτως άψογη και είναι στην ευχέρεια –κατά το άρθρο 119 του Κανονισμού της Βουλής- του Πρωθυπουργού να επιλέγει σε ποια ερώτηση θα απαντήσει και σε ποια όχι.
      Όσον αφορά τώρα το ουσιαστικό μέρος, το οποίο είπατε σε σχέση πάλι με τον Κανονισμό, θεωρώ πως ο Υπουργός ή η Υπουργός αντιπροσωπεύει απόλυτα την Κυβέρνηση και δεσμεύει απόλυτα την Κυβέρνηση. Επομένως, δεν καταλαβαίνω γιατί υπάρχει αυτή η επιμονή σας να είναι οπωσδήποτε ο Πρωθυπουργός, αφού αυτό το οποίο λέτε μοιραίως θα μεταβιβαστεί, θα διαβιβαστεί στον Πρωθυπουργό και στην Κυβέρνηση, γιατί και ο Πρωθυπουργός και οι Υπουργοί είναι συνυπεύθυνοι γι’ αυτό το θέμα.
      Επομένως, εγώ θα ήθελα να σας παρακαλέσω να μην επιμείνετε και να γίνει η συζήτηση. Να έλθετε σε μία επικοινωνία για το θέμα με τον Πρωθυπουργό –και μέσω ημών- και να την καταθέσετε ξανά με το ίδιο ή με διαφορετικό περιεχόμενο, αν θέλετε και σε κάποια δεδομένη στιγμή που θα έχει την ευχέρεια ο Πρωθυπουργός –διότι, όπως ξέρετε, ο Πρωθυπουργός έχει αυξημένες ευθύνες και υποχρεώσεις και ο χρόνος του είναι περιορισμένος- να σας απαντήσει. Να καταθέσετε μια καινούργια ερώτηση, αφού συζητηθεί ετούτη. Να πάρετε την επίσημη απάντηση από την κυρία Υπουργό που εκπροσωπεί την Κυβέρνηση, για να γίνει η συζήτηση. 
      Ορίστε, κυρία Υπουργέ, έχετε το λόγο.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, κατ’ αρχήν να πω ότι είναι δικαίωμα φυσικά του κυρίου Προέδρου να αποσύρει την ερώτηση. Όμως, θέλω να του πω ότι δεν είναι αρμοδιότητας του Πρωθυπουργού η Αναθεώρηση του Συντάγματος. Η Αναθεώρηση του Συντάγματος είναι κοινοβουλευτική διαδικασία. Σας σημειώνω δε, ότι πρόκειται να μεσολαβήσουν εκλογές, ώστε να επιβεβαιωθεί η Αναθεώρηση. Επομένως, είναι αρμοδιότητας του λαού εν τέλει. 
      Τώρα, εσείς μπήκατε στην ουσία χρήζοντας τον εαυτό σας αυθεντικό εκφραστή του συνόλου του ελληνικού λαού. Δεν θα το σχολιάσω, διότι είναι γνωστό ποιες απόψεις έχει ποιος και ποιος έχει κάνει διάλογο, διότι έτσι θα μπαίναμε στην ουσία.
      Κύριε Πρόεδρε του Συνασπισμού, βεβαίως η διαφωνία είναι επίκεντρο της δημοκρατίας και δικαίωμα του καθενός, στο μέτρο που αυτό δεν πιέζει τα δημοκρατικά δικαιώματα των άλλων. Δύο χρόνια τώρα γίνεται ουσιαστικός διάλογος και εσείς επιλέξατε την αποχή. Δεν φέρατε καμία εναλλακτική πρόταση. Όμως, ακόμη και τώρα δεν είναι αργά να συμμετάσχετε στο διάλογο και να πείτε τις απόψεις σας, διότι η κρίση στα πανεπιστήμια δεν είναι τώρα. Τώρα είναι τα αποτελέσματα της τελευταίας τριακονταετίας και όσων συνέβαιναν στα πανεπιστήμια.
      Η ουσία είναι μία: Πιστεύετε ότι θα ανταποκριθεί η ανώτατη εκπαίδευση της χώρας μας στο επίπεδο των καλύτερων ιδρυμάτων της Ευρώπης, ναι ή όχι; Και σ’ αυτό το ερώτημα επίσης δεν έχετε απαντήσει. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Υπουργέ.
      Ορίστε, κύριε Πρόεδρε, έχετε το λόγο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Επανέρχομαι στο θέμα σημειώνοντας ότι ο Κανονισμός λέει ότι ο Πρωθυπουργός μπορεί να μην έλθει, ακόμα και εάν κάποιο θέμα είναι αποκλειστικής αρμοδιότητας Υπουργού. 
      Τώρα, εάν το ζήτημα της συνταγματικής αναθεώρησης –όπως έχει καταντήσει κιόλας, με όλα αυτά τα ευτράπελα που είδαμε μέσα στη Βουλή- είναι αποκλειστικής αρμοδιότητας της Υπουργού Παιδείας, τότε εντάξει. 
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Είναι αρμοδιότητας της Βουλής, κύριε Πρόεδρε.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Εάν έχουμε έναν Πρωθυπουργό, ο οποίος δεν έχει αρμοδιότητες, αλλά έχουν αρμοδιότητες μόνο οι Υπουργοί, τότε εντάξει. Δεν είναι όμως έτσι τα πράγματα.
      Η πρόταση, η οποία έχει σήμερα δημιουργήσει αυτήν την κατάσταση στα πανεπιστήμια είναι η πρόταση να υπάρξουν ιδιωτικά πανεπιστήμια. Είναι η πρόταση για αναθεώρηση του άρθρου 16 και γι’ αυτήν την πρόταση την ευθύνη την έχει ο ίδιος ο Πρωθυπουργός. Και μην μας λέτε για διάλογο, κυρία Υπουργέ, γιατί αν θέλατε διάλογο σε αυτό το θέμα, το οποίο είναι το μείζον θέμα της πολιτικής ζωής της χώρας μας, θα μπορούσε –ξαναλέω- ο Πρωθυπουργός, όση ώρα χρειάζεται να πιει έναν καφέ, να είναι εδώ και να δώσει απάντηση. 
      Εγώ αποσύρω την ερώτησή μου και θα την επανακαταθέσω την επόμενη εβδομάδα. 
      ΠΡΟΕΔΡΕΥΩΝ (Σωτήρης Χατζηγάκης): Έχετε δικαίωμα να την αποσύρετε. Στην ουσία την «ψιλοσυζητήσαμε» τώρα. Δεν την αποσύραμε. 
      Όμως, και πάλι θέλω να τονίσω ότι το θέμα της απαντήσεως ερωτήσεων είναι στην αποκλειστική αρμοδιότητα του Πρωθυπουργού, όπως προσδιορίζεται από τον Κανονισμό της Βουλής. Νομίζω ότι η ερμηνεία την οποία δίδετε είναι μια αυθεντική ερμηνεία που δίδετε εσείς. Η πρακτική λέει ακριβώς το αντίθετο. 
      Κυρία Υπουργέ, θέλετε να προσθέσετε κάτι; Είναι, νομίζω, λήξαν το θέμα. 
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, ασφαλώς, το θέμα είναι λήξαν. Βέβαια, εγώ δεν πληροφορήθηκα από εδώ ότι ο κ. Αλαβάνος θα την απέσυρε, αλλά από σημερινή εφημερίδα. Και αυτό είναι έξω από τις διαδικασίες της Βουλής. 
      ΠΡΟΕΔΡΕΥΩΝ (Σωτήρης Χατζηγάκης): Πάντως, εσείς, ως Υπουργός, ήσασταν εντάξει. Παρουσιαστήκατε. Ήσασταν πρόθυμη να απαντήσετε σε όλα, να δεσμεύσετε την Κυβέρνηση και, επομένως,…
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, μια κουβέντα. Και εγώ, ως Πρόεδρος κόμματος, ήλπιζα ότι μέχρι την τελευταία στιγμή ο Πρωθυπουργός πηγαίνοντας στο Μαξίμου θα έκανε και μια στάση στη Βουλή. Το ήλπιζα. Δεν το είδα. Λυπάμαι ειλικρινά με την κυρία Υπουργό, αλλά η ευθύνη ανήκει στον Πρωθυπουργό. 
      ΠΡΟΕΔΡΕΥΩΝ (Σωτήρης Χατζηγάκης): Το Προεδρείο δεν θεωρεί ότι υπάρχει κάποια ευθύνη. 
      Ευχαριστούμε την Υπουργό που ήρθε εδώ και δεν έστειλε Υφυπουργό, παρ’ όλο που είχε πληροφορίες ότι δεν θα συζητηθεί η ερώτηση. Ήρθε η ίδια, για να σας τιμήσει και δια του προσώπου της ως Υπουργού να εκφράσει και τις απόψεις του Πρωθυπουργού. 
      Εν πάση περιπτώσει, εφόσον θέλετε έτσι, καταθέτετε ξανά την ερώτηση. 
      Εισερχόμαστε τώρα στην πρώτη με αριθμό 255/30-1-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Χριστοδουλάκη προς τους Υπουργούς Οικονομίας και Οικονομικών και Πολιτισμού, σχετικά με τη διεκδίκηση από το ελληνικό δημόσιο του εισπραχθέντος ποσού, μετά την πρόσφατη δημοπρασία των φυγαδευθέντων αντικειμένων από την τέως βασιλική οικογένεια κ.λπ..
      Η ερώτηση του κ. Χριστοδουλάκη έχει ως ακολούθως: 
      «Με την ολοκλήρωση της δημοπράτησης μέρους των διαρπαγέντων θησαυρών της δυναστείας Γλύξμπουργκ στον οίκο «Christies» του Λονδίνου, αποκαλύφθηκε, επιτέλους και το μυστικό της αξίας τους, το οποίο επιμελώς απεκρύπτετο και από τον τέως άνακτα. Με ανοιχτές διαδικασίες αγοράς, η αξία μέρους μόνο της βασιλικής κινητής περιουσίας έφθασε τα 14,2 εκατομμύρια ευρώ (δηλαδή 4,8 δισεκατομμύρια δραχμές). 
      Ο ανοιχτός πλειστηριασμός απέδειξε, επίσης, πανηγυρικά ότι τα εκποιηθέντα κινητά στοιχεία δεν συνιστούσαν προσωπική περιουσία, αλλά αποτελούσαν, κατά κύριο λόγο, θεσμικά δώρα προς τον τέως και τους προγόνους του, όπως ακριβώς είχε υποστηρίξει το ελληνικό κράτος ενώπιον του Ευρωπαϊκού Δικαστηρίου Ανθρωπίνων Δικαιωμάτων το 2002. 
      Το Δικαστήριο επιδίκασε τότε ένα συνολικό, κατ’ αποκοπή ποσό 13,5 εκατομμυρίων ευρώ αδιακρίτως για ολόκληρη την κινητή και ακίνητη περιουσία του τέως, όπως ρητά ορίζεται στο ν. 2215/1994. Σε αυτήν την εκτίμηση συμπεριλαμβανόταν φυσικά και η κινητή περιουσία, που τυχόν είχε εξαχθεί είτε «νομότυπα» είτε λαθραία. Κατά συνέπεια, ο τέως βασιλεύς δεν είχε πλέον κανένα οικονομικό και νομικό έρεισμα στα κινητά στοιχεία, που διετέθησαν με τη δημοπρασία και, βεβαίως, κανένα δικαίωμα στην είσπραξη εκ νέου αντιτίμου γι’ αυτά. 
      Για τον λόγο αυτό υποχρεούται να αποδώσει αμέσως στο δικαιούχο ελληνικό δημόσιο είτε το ποσό των 14,2 εκατομμυρίων ευρώ της δημοπρασίας είτε εντόκως το ποσό των 13,5 εκατομμυρίων ευρώ, όπως ορίζει η απόφαση του Δικαστηρίου, διότι διαφορετικά θα έχει λάβει δύο φορές χρήματα για την ίδια ούτως ή άλλως αστήρικτη αιτία. 
      Κατόπιν τούτων ερωτώνται οι Υπουργοί Οικονομικών και Πολιτισμού:
      1. Γιατί ενόψει της δημοπρασίας δεν επιχείρησαν να συμψηφιστεί το επιδικασθέν ποσό με την αξία των πωληθέντων αντικειμένων; 
      2. Εάν σκοπεύουν να κινήσουν διαδικασίες για την έντοκη επιστροφή είτε του εισπραχθέντος ποσού των 13,5 εκατομμυρίων ευρώ από τον τέως είτε του τιμήματος 14,2 εκατομμυρίων ευρώ της δημοπρασίας;»
      Στην ερώτηση του κ. Χριστοδουλάκη θα απαντήσει ο Υφυπουργός Οικονομίας και Οικονομικών κ. Πέτρος Δούκας.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε συνάδελφε, η βιασύνη δεν είναι καλός σύμβουλος. Τρεις γραμμές από την ερώτησή σας θα σας διαβάσω και θα διαπιστώσετε πάνω από τρεις ανακρίβειες, ανακρίβειες που όμως αναδεικνύουν και κάποιες από τις δικές σας ευθύνες. 
      Διαβάζω από την ερώτησή σας: «Το 2002 το Δικαστήριο των Ανθρωπίνων Δικαιωμάτων επιδίκασε ένα συνολικό κατ’ αποκοπή ποσό 13,5 εκατομμυρίων ευρώ» -13,7 εκατομμύρια είναι ο σωστός αριθμός- «για ολόκληρη την κινητή και ακίνητη περιουσία του τέως, όπως ορίζεται στο ν.2086/1992. Σε αυτή την εκτίμηση συμπεριλαμβανόταν φυσικά και η κινητή περιουσία, που είχε εξαχθεί.»
      Κατ’ αρχήν, κύριε συνάδελφε, αναφέρεστε σε λάθος νόμο. Μπερδέψατε το ν.2086/1992 με τον ν. 2215/1994. Ο ν. 2086/1992 αναφέρεται σε ρύθμιση των φορολογικών διαφορών, που υπήρχαν τότε μεταξύ του τέως βασιλιά και του ελληνικού δημοσίου. Ο ίδιος νόμος αναφέρεται σε φορολογικές ατέλειες και σε κάποιες παραχωρήσεις του τέως βασιλέα εκτάσεων διακοσίων και τετρακοσίων στρεμμάτων περίπου, πρώτον στο ελληνικό δημόσιο και δεύτερον στο Ίδρυμα Επιμέλειας του Παιδιού. Ο ν. 2215/1994 είναι αυτός που αναφέρεται σε όλα όσα έχουν να κάνουν με την κινητή και ακίνητη περιουσία του τέως βασιλιά.
      Δεύτερον, γράφετε στην ερώτησή σας ότι στα 13,5 εκατομμύρια ευρώ –που, όπως είπαμε, είναι 13,7- τα οποία επιδίκασε το Δικαστήριο Ανθρωπίνων  Δικαιωμάτων, «συμπεριλαμβανόταν φυσικά» –με έμφαση στο «φυσικά»- «και η κινητή περιουσία που είχε εξαχθεί». Από πού, όμως, προκύπτει αυτό και μάλιστα το «φυσικά», όπως γράφετε; 
      Υποθέτω ότι έχετε διαβάσει την απόφαση του Δικαστηρίου. Εκδόθηκε το 2002 και επιδόθηκε σ’ εσάς. Τη γνωρίζετε. Μάλιστα, δώσατε διαταγή να πληρωθεί μέσα σε μία εβδομάδα από την έκδοση της απόφασης. Γιατί παραπλανείτε αυτούς που διαβάζουν αυτά που γράφετε;
      Να σας διαβάσω τι γράφει η απόφαση. Γράφει πως ο αιτών –ο τέως βασιλιάς δηλαδή- πρέπει να αποζημιωθεί για τα προσωπικά του αντικείμενα, που ευρίσκονται ακόμα στην Ελλάδα το 2002, δηλαδή, όταν βγήκε και η απόφαση. 
      Αυτό, όμως, μας φέρνει σε κάτι πιο ενδιαφέρον. Εφόσον πιστεύατε τότε και πιστεύετε ακόμα πως η απόφαση του Ευρωπαϊκού Δικαστηρίου περιελάμβανε και όσα εξήχθησαν το 1991, γιατί σπεύσατε να πληρώσετε τον τέως βασιλιά; Με την έκδοση της απόφασης, μέσα σε μία εβδομάδα –δέκα ημέρες, για να είμαι ακριβής- τον είχατε πληρώσει. Παντού αλλού τους αφήσατε όλους απλήρωτους, όπως έδειξε και η απογραφή. Παντού κρυφά χρέη, απλήρωτοι λογαριασμοί. Εδώ σπεύσατε να πληρώσετε. Γιατί δεν κάνατε εσείς τότε τον συμψηφισμό; Δέκα και μισό χρόνια είχατε για να κάνετε τέτοιον συμψηφισμό. Και γιατί δεν ζητήσατε να επιστραφούν όλα όσα είχαν εξαχθεί το 1991; Τώρα κινητοποιείστε; Αν αναζητάτε ευθύνες, κοιτάξτε στον καθρέφτη σας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Ενάμισι λεπτό θα ήθελα ακόμα, κύριε Πρόεδρε.
      Και κάτι άλλο. Ρωτάτε: Γιατί δεν επανέφεραν οι Υπουργοί Πολιτισμού και Οικονομικών τη διεκδίκηση του Ελληνικού Δημοσίου, να συμψηφιστεί το επιδικασθέν ποσό των 13,7 εκατομμυρίων ευρώ με την αξία των φυγαδευθέντων αντικειμένων; Ποια η επαναφορά διεκδίκησης, κύριε συνάδελφε; Πότε διεκδίκησε το ΠΑ.ΣΟ.Κ.; Ποιο συμψηφισμό διεκδίκησε; Σε ποιο δικαστήριο; Τι έγινε μέχρι τώρα; Να σας απαντήσω. Τίποτα δεν διεκδικήσατε, σε κανένα δικαστήριο. Διεκδικήσατε το απόλυτο κενό. Έτσι ρωτάτε και ό,τι κάτσει. 
      Αν έχω χρόνο, θα σας διαβάσω και σε τι κατάσταση άφησε το ΠΑ.ΣΟ.Κ. την τέως βασιλική περιουσία, όπως αναφέρει η επιτροπή που εσείς συστήσατε.
      Όσον αφορά το τι θα κάνουμε εμείς. Το Νομικό Συμβούλιο του Κράτους έχει ήδη διορίσει το δικηγορικό οίκο του Λονδίνου «Mallet Solicitors» ως πληρεξούσιο νομικό εκπρόσωπο του ελληνικού δημοσίου για το χειρισμό ενώπιον των βρετανικών αρχών και δικαστηρίων όλων όσον αφορούν τη δημοπρασία από τον οίκο Christies και για την προάσπιση των δικαιωμάτων του ελληνικού δημοσίου. Αυτά αφορούν και τη διερεύνηση της προέλευσης και την ταυτοποίηση των αντικειμένων, που δημοπρατήθηκαν από τον οίκο «Christie’s», με αυτά που έχουν ήδη απαλλοτριωθεί. Θα διερευνηθούν όλα αυτά.
      Να είστε βέβαιος, κύριε συνάδελφε, ότι η Κυβέρνησή μας προασπίζει το δημόσιο συμφέρον όπως πρέπει, με επιμέλεια, με σοβαρότητα και όχι κυνηγώντας την επικαιρότητα.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο Υπουργό.
      Ο κ. Χριστοδουλάκης έχει το λόγο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Σας ευχαριστώ, κύριε Πρόεδρε.
      Μου φάνηκε παράξενο ότι ένας «Δούκας» θα ερχόταν να μιλήσει για θέματα της τέως βασιλικής περιουσίας! Δεν περίμενα, όμως, κύριε Πρόεδρε, ότι θα υπεράσπιζε κιόλας τα ζητήματα αυτά. 
      Όταν το 2002 ο τέως βασιλεύς απαίτησε από το ελληνικό δημόσιο να λάβει δεκάδες δισεκατομμύρια δραχμές, το είχα χαρακτηρίσει αυτό ως μία πράξη ιστορικής αναίδειας. Το γεγονός ότι αυτή την απαίτηση θέλει να την πληρωθεί ξανά, ποντάροντας στην ολιγωρία της Κυβέρνησης της Νέας Δημοκρατίας, πιστεύω ότι είναι απληστία.
	Πρώτα απ’ όλα, πρέπει να ξεκαθαρίσουμε ότι αυτή η διπλή είσπραξη αποζημίωσης για τον ίδιο ακριβώς λόγο είναι παράνομη για τρεις συγκεκριμένους λόγους: Πρώτον, διότι υπάρχει νόμος του ελληνικού κράτους του 1994, ο οποίος θεωρεί αδιαίρετη την κινητή και ακίνητη περιουσία, όπως αυτή είχε περιγραφεί το 1973, πολύ πριν εξαχθεί νομότυπα ή λαθραία οποιοδήποτε περιουσιακό στοιχείο. Το νόμο αυτό του ελληνικού κράτους τον βρίσκει συνταγματικό και τον αποδέχεται το Δικαστήριο Ανθρωπίνων Δικαιωμάτων το 2000, δημιουργώντας έτσι τη νομική βάση με την οποία κρίθηκε η απαίτηση και η προσφυγή του τέως βασιλέως και το 2002 κατ’ αποκοπή του έδωσε τα 13,5 ή 13,7 -όπως θέλει τώρα ο κ. Δούκας- εκατομμύρια ευρώ ως αποζημίωση μοναδική και μόνη, θεωρώντας ότι από καμία άλλη πηγή και για κανέναν άλλο λόγο δεν πρέπει να ξαναπάρει χρήματα γι’ αυτό.
	Θα έπρεπε, λοιπόν, η Κυβέρνηση, τώρα που πληροφορήθηκε την επιχειρούμενη δημοπρασία προσωπικών αντικειμένων της δυναστείας, τα οποία δεν της ανήκαν, να χρησιμοποιήσει το νομικό καθεστώς που δημιούργησε η απόφαση του Ευρωπαϊκού Δικαστηρίου, έτσι ώστε να μην του επιτρέψει να λάβει ξανά χρήματα για τον ίδιο λόγο. Το ότι δεν το έκανε και το ότι αρνείται και σήμερα ακόμα να το κάνει δείχνει ότι όλη αυτή η κίνηση με την εξώδικη πρόσκληση προς τον οίκο «Christie’s» ήταν μία κίνηση θεατρική, χωρίς περιεχόμενο, χωρίς στήριξη, χωρίς προετοιμασία και χωρίς αποτέλεσμα. 
	Λυπάμαι, διότι η Κυβέρνηση χάνει μία σημαντική ευκαιρία και γι’ αυτά που δημοπρατήθηκαν την προηγούμενη εβδομάδα, αλλά και γι’ αυτά που πρόκειται να δημοπρατηθούν στο επόμενο διάστημα, να αξιοποιήσει νομικά επιχειρήματα κατοχυρωμένα ενώπιον του Ευρωπαϊκού Δικαστηρίου, έτσι ώστε το ελληνικό δημόσιο να λάβει αυτά τα οποία του οφείλουν.
	Σας ευχαριστώ.
	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο συνάδελφο.
	Ο κύριος Υπουργός έχει το λόγο για να δευτερολογήσει.
	ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, νομίζω ότι ήμουν πολύ σαφής. Θα πω δύο απλά πράγματα. Πρώτον, αυτά τα οποία λέτε να διεκδικήσουμε εμείς τώρα -τα οποία θα διεκδικήσουμε, το επαναλαμβάνω- δεν τα διεκδικήσατε εσείς για δεκάμισι χρόνια, που ήσασταν κυβέρνηση…
	ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Το 2002…
	ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Δεύτερον, επαναλαμβάνω ότι ήδη διορίσαμε το δικηγορικό οίκο του Λονδίνου «Mallet Solicitors» –γιατί δεν φαίνεται να με ακούσατε- ως πληρεξούσιο νομικό εκπρόσωπο του ελληνικού δημοσίου για το χειρισμό ενώπιον των βρετανικών αρχών και δικαστηρίων όλων όσων αφορούν τη δημοπρασία από τον οίκο «Christie’s» και για την προάσπιση των δικαιωμάτων του ελληνικού δημοσίου. Είπα μάλιστα ότι όλα αυτά αφορούν και τη διερεύνηση της προέλευσης και την ταυτοποίηση των αντικειμένων, που δημοπρατήθηκαν από τον οίκο «Christie’s» μ’ αυτά που έχουν απαλλοτριωθεί. Όλα αυτά θα διερευνηθούν. Δεν απεμπολούμε απολύτως κανένα δικαίωμα του ελληνικού δημοσίου.
	Ευχαριστώ, κύριε Πρόεδρε.
	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Και γιατί δεν το κάνατε πριν τη δημοπρασία…
	ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Χριστοδουλάκη, δεν έχετε το λόγο.
	ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Γιατί τώρα καταλάβατε…
	ΠΡΟΕΔΡΕΥΩΝ (Σωτήρης Χατζηγάκης): Παρακαλώ να μη γράφονται οι διακοπές στα Πρακτικά.
	Η δεύτερη με αριθμό 258/30-1-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Υγείας και Κοινωνικής Αλληλεγγύης σχετικά με τη χρηματοδότηση του Τ.Σ.Α.Υ. από τον κρατικό προϋπολογισμό κ.λπ. διαγράφεται λόγω αναρμοδιότητας.
	Επίκαιρες ερωτήσεις δεύτερου κύκλου
	Πρώτη είναι η με αριθμό 257/30-1-2007 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αικατερίνης Περλεπέ-Σηφουνάκη προς τον Υπουργό Υγείας και Κοινωνικής Αλληλεγγύης σχετικά με την πλήρωση της θέσης του Διευθυντή της Ογκολογικής Κλινικής του Νοσοκομείου «Ευαγγελισμός» κ.λπ..
	Η επίκαιρη ερώτηση της κυρίας συναδέλφου έχει ως εξής: 
	«Η Ογκολογική Κλινική του Νοσοκομείου «Ευαγγελισμός» που ιδρύθηκε με το ν. 1397/83 περί Ε.Σ.Υ. λειτουργεί ανελλιπώς και με εξαιρετικές επιδόσεις, συνιστά δε, αμιγώς ογκολογική μονάδα και χορηγεί πλήρη ειδικότητα παθολογικής ογκολογίας.
	Κάθε χρόνο εξετάζονται και υποβάλλονται σε θεραπεία πάνω από δυόμισι χιλιάδες ογκολογικοί ασθενείς και είναι προφανές ότι η κλινική αυτή πρέπει να διευθύνεται από ιατρό ογκολόγο. Όμως σύμφωνα με υπεύθυνη πληροφόρηση η κενή θέση του διευθυντού της κλινικής προκηρύσσεται ως θέση παθολογίας!
	Επειδή αν πραγματοποιηθεί αυτή η ενέργεια θα αντιβαίνει σε κάθε επιστημονική έννοια, θα αποτελέσει σκάνδαλο και θα έχει σοβαρότατες επιπτώσεις για τους ασθενείς, ερωτάται ο κύριος Υπουργός: 
	1. Πώς θα διασφαλιστεί ότι η κενή θέση Διευθυντού στην Ογκολογική Κλινική του Ευαγγελισμού θα πληρωθεί από γιατρό με ειδικότητα στην παθολογική ογκολογία;
	2. Ποιον ωφελούν οι μεθοδεύσεις για πλήρωση της εν λόγω θέσης από γιατρό παθολόγο και πώς θα αποκλεισθεί αυτό το απαράδεκτο ενδεχόμενο;»
	Στην επίκαιρη ερώτηση της κ. Περλεπέ-Σηφουνάκη θα απαντήσει Υφυπουργός Υγείας και Κοινωνικής Αλληλεγγύης κ. Γιαννόπουλος.
	Ορίστε, κύριε Υφυπουργέ, έχετε το λόγο.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, είναι γεγονός ότι στις θέσεις αυτές του Εθνικού Συστήματος Υγείας, καθώς και στην συγκεκριμένη, στην επίμαχη θέση που αναφέρεστε, κυρία Περλεπέ, με την καθιέρωση της ιατρικής ειδικότητας Παθολογικής Ογκολογίας σύμφωνα με το π.δ. 204/1998 η θέση κλάδου Ε.Σ.Υ. των τότε τμημάτων ογκολογίας αποτελούντο και συστήνοντο οι θέσεις από γιατρούς παθολόγους ή αιματολόγους. 
     Ερχόμαστε μετά τη δημοσίευση του ν. 2519/1997 οπότε από τότε που γίνεται η ειδικότητα σε συγκεκριμένο γνωστικό αντικείμενο, Παθολογική Ογκολογία, έχουμε μια αλλαγή στο τοπίο. Και οι κλινικές αυτές σύμφωνα με τον ν. 2519 όφειλαν και οφείλουν να έχουν θέσεις τους στο γνωστικό αντικείμενο της Παθολογικής Ογκολογίας. Υπάρχει, βέβαια, και η δυνατότητα, όπως γνωρίζετε, λόγω του ότι υπάρχουν τμήματα –και θα σας αναλύσω ακριβώς πως έγινε το θέμα- ογκολογικά με υπουργική απόφαση, το Συμβούλιο Διοίκησης να εξειδικεύσει το γνωστικό αντικείμενο και να ζητήσει τη μετατροπή θέσεως -που ήταν και πληρούτο η θέση αυτή από παθολόγο και αιματολόγο- από συγκεκριμένο πλέον παθολόγο ογκολόγο. Αυτό ακριβώς έχει γίνει. Μια μετατροπή μιας θέσεως και μόνο στο «Ευαγγελισμό». Είναι άλλες θέσεις που στην τακτική πλήρωσή τους, μετά την αφυπηρέτηση ή αλλαγή σύνθεσης γίνονται κατά τον ίδιο τρόπο, τη στιγμή που η υπουργική απόφαση δίνει την δυνατότητα να περιγραφεί ειδικό γνωστικό αντικείμενο και να είναι συμβατό με τον ν. 2519. 
     Ερχόμαστε, λοιπόν, στο ερώτημά σας, γιατί νομίζω ότι με την απάντησή μου θα δοθεί μια λύση στην παρεξήγηση, που ενδεχομένως έχει δημιουργηθεί από όλη αυτή τη διαδικασία. Στην αφυπηρέτηση του συγκεκριμένου συναδέλφου διευθυντού, του κ. Αλεξόπουλου, που έγινε στο τέλος του 2006, η υπηρεσία εν όψει της λήξεως της θητείας του από το  2005 είχε προτείνει την μετατροπή της θέσεως στον οργανισμό -είχε μια συγκεκριμένη ονοματολογία- και να περιγραφεί η θέση ως Παθολογική Ογκολογία. Αφυπηρετεί ο συνάδελφος. Προ της αφυπηρέτησης πάλι υπάρχει έγγραφο εκ μέρους του Συμβουλίου Διοίκησης του Ευαγγελισμού να υπάρξει αυτή η μετατροπή. Η Α΄ Δ.Υ.ΠΕ., προφανώς το συμβούλιο, δεν αναγνώρισε τα στοιχεία και στέλνει να προκηρυχθεί η θέση άμα τη αφυπηρετήσει του το 2007 και να είναι με γνωστικό αντικείμενο παθολογίας. 
     Ερχόμαστε, λοιπόν, αυτή τη στιγμή στη αυτόματη θεραπεία της όλης αυτής κατάστασης - θα απαντήσω στην δευτερολογία μου στους προσδιορισμούς που έχετε κάνει- και μετατρέπει πλέον η Δ.Υ.ΠΕ. την θέση της προκήρυξης, με ημερομηνία 31/1/2007, σε προκήρυξη θέσης  «Γνωστικό αντικείμενο: Παθολογική Ογκολογία». Στη δευτερολογία μου θα σας πω για τις άλλες λεπτομέρειες. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ. 
     Η κ. Περλεπέ έχει το λόγο.
     ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Κύριε Υπουργέ, όπως γνωρίζετε, η ογκολογική κλινική του Ευαγγελισμού όπως και άλλες ογκολογικές κλινικές των δημόσιων νοσοκομείων έχουν ειδικό γνωστικό αντικείμενο. Αυτή την στιγμή η ογκολογική κλινική για την οποία συζητάμε δίνει και ειδικότητα. Έχει τρεις θέσεις ειδικευόμενων. Η πρώτη φουρνιά ειδικευόμενων τελειώνει τώρα, το Φεβρουάριο του 2007 και υπάρχουν δεκάδες άτομα σε αναμονή για να κάνουν αυτή την ειδικότητα. 
     Όπως αναφέρω και στην ερώτησή μου, είναι πάνω από δυόμισι χιλιάδες τα άτομα που περνάνε από τα εξωτερικά ιατρεία ή νοσηλεύονται στην ογκολογική κλινική. Είναι τεράστιο, δηλαδή, το έργο που προσφέρει η συγκεκριμένη ογκολογική, χωρίς να τη διαχωρίζω από τις άλλες.
      Εδώ έγινε το εξής φοβερό. Το Δεκέμβριο στάλθηκε η θέση, όντως όπως το είπατε. Το νοσοκομείο «Ευαγγελισμός» είδε την αναγκαιότητα, από τη στιγμή που είναι πλέον αμιγώς ογκολογική κλινική. Και παλαιότερα, όταν είχε πάρει τη θέση ο κ. Αλεξόπουλος, παρ’ότι είχε κάνει ο άνθρωπος ειδικότητα ογκολογίας στο εξωτερικό, δεν αναγνωριζόταν σαν επίσημη ειδικότητα στην Ελλάδα και είχε πάρει τη θέση σαν παθολόγος. Από τη στιγμή, όμως, που αναγνωρίστηκε επίσημα από το 1998 η Παθολογική Ογκολογία, οφείλουν όλες αυτές οι θέσεις στις ογκολογικές κλινικές όταν θα προκηρύσσονται, γιατί θα εκκενώνονται λόγω συνταξιοδότησης ή για άλλους λόγους, να μετατρέπονται σε θέσεις ογκολόγων διευθυντών. Δεν μπορώ να το καταλάβω αυτό. Είναι απαράδεκτο να υπάρχει παθολόγος σε ογκολογική κλινική, να δίνει ειδικότητα και να αντιμετωπίζει ογκολογικούς αρρώστους, που είναι πολύ εξειδικευμένο το αντικείμενο. 
      Εδώ, λοιπόν, στάλθηκε από τη διοίκηση του Νοσοκομείου «Ευαγγελισμός» η θέση στην Α΄ Δ.Υ.ΠΕ. -γιατί τους είχαν πει ότι πρέπει να συνταξιοδοτηθεί πρώτα ο διευθυντής και μετά να γίνει μετατροπή της θέσης- και ο κ. Καλοκαιρινός, ο οποίος είναι και γιατρός –και εδώ είναι η ένστασή μου- έστειλε αμέσως πίσω το αίτημα του νοσοκομείου, δεν το δέχθηκε δηλαδή και απαίτησε να προκηρυχθεί η θέση ως παθολόγου. Όσο καλοπροαίρετη και να είμαι, δεν μπορώ να μη δεχθώ ότι εδώ υπήρξε κάποια μεθόδευση για να μην προκηρυχθεί η θέση παθολόγου. 
      Σας είχα βάλει αυτό το θέμα και όταν είχαμε συζητήσει το νομοσχέδιο και ήθελα μία απάντηση πάνω σε αυτό, γιατί έτσι θα άνοιγε ο δρόμος για όλες τις ογκολογικές κλινικές της χώρας να γίνει το ίδιο. Αν δηλαδή πάρουν παθολόγο στην ογκολογική κλινική του Ευαγγελισμού, θα ανοίξει ο ασκός του Αιόλου για όλες τις ογκολογικές κλινικές. Εκτός των άλλων, αυτό είναι και αντιεπιστημονικό. 
      Εγώ δέχομαι αυτό που μου είπατε ότι πλέον θα γίνει μετατροπή της θέσης και θα προκηρυχθεί σαν Παθολογική Ογκολογία, γιατί έτσι πρέπει να γίνει. Και από άποψη ηθικής και από επιστημονική άποψη πρέπει να γίνει αυτό. Δεν υπάρχει κάτι άλλο.
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία συνάδελφε.
      Ορίστε, κύριε Υπουργέ, έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Χαίρομαι, κυρία συνάδελφε, για την ευαισθησία την οποία έχετε πάνω στα γνωστικά αντικείμενα της ιατρικής. Έχετε περάσει από τον «Ευαγγελισμό» και έχετε θητεύσει επί μακρόν. Αλλά, όπως είδατε, το θέμα έγινε χωρίς κανένα δόλο εκ μέρους του συγκεκριμένου υπευθύνου της Δ.Υ.ΠΕ.. 
      Πιστεύω ότι υπήρξε μία αβλεψία των υπηρεσιών, διότι ήδη το νομικό πλαίσιο έχει δεσμευτικό χαρακτήρα όσον αφορά τα νέα τμήματα. Εφόσον, λοιπόν, έχουμε ένα νέο τμήμα Παθολογικής Ογκολογίας, δεν είναι δυνατόν να προκηρυχθεί η θέση με το γνωστικό αντικείμενο παθολόγος. Και ήδη η διαδικασία αυτή είχε «θεραπευτεί» με υπουργική απόφαση, για να μην υπάρχουν –το ξέρετε πολύ καλά- οι φωτογραφίες των γνωστικών αντικειμένων, που φωτογράφιζαν κάποιους για να πάρουν κάποιες θέσεις. Άρα, λοιπόν, ήταν θέμα χρόνου.
      Τώρα, λοιπόν, σας είπα και έχουμε συμφωνήσει πάνω σε αυτό μαζί αυτήν τη στιγμή που σας αναλύω την όλη υπόθεση, ότι η προκήρυξη της θέσεως θα γίνει με το γνωστικό αντικείμενο Παθολογική Ογκολογία και κατ’ αυτόν τον τρόπο δεν υπάρχει κανένα πρόβλημα. Όλες δε οι άλλες θέσεις των υπηρετούντων συναδέλφων στη συγκεκριμένη κλινική, σταδιακά θα αλλάξουν γνωστικό αντικείμενο με τη μετατροπή του οργανισμού. 
      Έτσι έχει ακριβώς η εικόνα στον «Ευαγγελισμό», αλλά και σε όλα τα άλλα νοσοκομεία.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Ήδη έξι γιατροί από τους οκτώ είναι ογκολόγοι.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Γιατί δεν μπορεί να ζητήσει, υπηρετών τώρα συνάδελφος στην Κλινική της Ογκολογίας, να αλλάξει το γνωστικό του αντικείμενο από την προκήρυξη που είχε προηγηθεί για να καταλάβει τη θέση. Αυτό είναι ένα τεχνικό θέμα. Κάθε ένας που φεύγει ή εξελίσσεται ή αφυπηρετεί η θέση του μετατρέπεται σε γνωστικό αντικείμενο Παθολογικής Ογκολογίας. Δεν είναι ποτέ δυνατόν να φανταστεί κανείς σήμερα, με αυτήν την εξειδίκευση που έχουμε στην Ογκολογία, να αλλάξει, να το μετατρέψει και να βάλει γενική ειδικότητα, για όσους διευθύνουν τις κλινικές αυτές. Και όπως πολύ σωστά είπατε, οι τρεις συνάδελφοι τελειώνουν το μήνα Φεβρουάριο.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ. 
      Κυρίες και κύριοι συνάδελφοι, γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «Οι Έλληνες στη Διασπορά 15ος-21ος αι. », καθώς και στους λοιπούς χώρους του Μεγάρου της Βουλής των Ελλήνων, τριάντα πέντε μαθητές και μαθήτριες και τρεις συνοδοί καθηγητές από το Γυμνάσιο και το Λύκειο Νισύρου.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Εισερχόμαστε στη συζήτηση της με αριθμό 254/30.1.2007 επίκαιρης ερώτησης του ανεξάρτητου Βουλευτή κ. Πέτρου Μαντούβαλου προς τον  Υπουργό Υγείας και Κοινωνικής Αλληλεγγύης, σχετικά με τα προβλήματα νοσηλείας παιδιών που πάσχουν από νεοπλασματικές παθήσεις στο Νοσοκομείο Παίδων «Αγία Σοφία» κ.λπ.. 
      Το ειδικότερο περιεχόμενο της επίκαιρης ερώτησης του κ. Μαντούβαλου έχει ως εξής:
      «Οι νεοπλασματικές παθήσεις χιλιάδων παιδιών αποτελούν ένα βαρύ φορτίο για τα ίδια και τις οικογένειές τους. Αναμφίβολα, χρέος της πολιτείας είναι να θέτει τις προϋποθέσεις και να επιλύει τα προβλήματα που προκύπτουν για τη νοσηλεία και θεραπεία τους.
      Το Νοσοκομείο Παίδων «Αγία Σοφία» δέχεται τον κύριο όγκο των παιδιών που πάσχουν από  νεοπλασματικές παθήσεις. Δυστυχώς, μια σειρά προβλημάτων χρήζουν άμεσης παρέμβασης από την  πολιτική ηγεσία του Υπουργείου Υγείας προκειμένου να επιλυθούν. Είναι προβλήματα που ταλαιπωρούν και δυσχεραίνουν την προσπάθεια χιλιάδων παιδιών και των οικογενειών τους.
      Κατόπιν των ανωτέρω, ερωτάται ο κύριος Υπουργός:
      1. Αν προτίθεται να καταργήσει το όριο ηλικίας των δεκατεσσάρων ετών, αυξάνοντας στα δεκαοκτώ έτη, για τα παιδιά που πάσχουν από νεοπλασματικές παθήσεις, προκειμένου να γίνονται δεκτά στο Νοσοκομείο Παίδων «Αγία Σοφία».
      2. Εάν προτίθεται να ενισχύσει με νοσηλευτικό προσωπικό το νοσοκομείο και τα εργαστήρια του νοσοκομείου για να υπάρχει ταχύτερη εξέταση των δειγμάτων που χρονίζουν και είναι απαραίτητα για να διακριβωθεί η καταλληλότητά τους για μεταμοσχεύσεις μυελού των οστών.».
      Θα απαντήσει ο Υφυπουργός Υγείας και Κοινωνικής Αλληλεγγύης κ. Γιαννόπουλος.
      Ορίστε, κύριε Υπουργέ, έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, στην ερώτησή σας αυτή έχετε δίκιο, γιατί δεν μπορεί να πει κανείς ότι μόλις ένα παιδάκι γίνεται δεκατεσσάρων ετών και πέντε ημερών θα νοσηλεύεται σ’ ένα γενικό νοσοκομείων ενηλίκων. Εδώ υπάρχει ένα ολόκληρο θέμα και ένας προβληματισμός στην παιδιατρική οικογένεια. 
      Αυτή τη στιγμή το θέμα είναι σε εξέλιξη, διότι για πάρα πολλά νοσήματα της παιδικής ηλικίας, που έχουν ένα χρόνιο χαρακτήρα και μάλιστα έχουν και κληρονομική φόρτιση, όπως είναι η μεσογειακή αναιμία, η ινοκυστική νόσος, τα παιδιά αυτά, και σήμερα ακόμα, παρακολουθούνται ως μια μεγαλύτερη ηλικία, που ξεπερνά και το πέρας της εφηβείας, στο Νοσοκομείο Παίδων «Αγία Σοφία». Όπως ξέρετε, είναι τα πολυμεταγγιζόμενα άτομα, τα οποία μπορεί να είναι ηλικίας ακόμη και σαράντα ετών, που μεταγγίζονται αυτήν τη στιγμή στο Νοσοκομείο «Αγία Σοφία» και τυγχάνουν όλων των νοσηλευτικών και ιατρικών φροντίδων.
      Βεβαίως, έχουμε αυτή τη στιγμή και τα ογκολογικά νοσήματα, τα οποία έχουν αυξηθεί πάρα πολύ. Δεν μπορεί κανείς να πει ότι ένα παιδάκι, που παρακολουθείται και έχει την εξέλιξή του από την πλευράς μίας μυελοβλαστικής λευχαιμίας ή οξείας μυελογενούς λευχαιμίας ή ινοκυστικής νόσου, θα μεταφέρεται αυτομάτως σ’ ένα άλλο νοσοκομείο και θα χάνει τη σειρά του. Τα παιδιά θα παρακολουθούνται μέχρι του πέρατος της εφηβικής ηλικίας, αλλά και εφόσον χρειάζεται, για ειδικούς λόγους, όπως και τώρα συμβαίνει, τα παιδιά παρακολουθούνται στα τμήματα των παιδιατρικών κλινικών στα νοσοκομεία.
      Παράλληλα δε και παιδιά, τα οποία επιβαρύνονται, επιπλέκονται και πρέπει να νοσηλευτούν σε μονάδα εντατικής θεραπείας, νοσηλεύονται στη μονάδα παίδων που είναι στο «Αγία Σοφία» ή στο «Αγλαΐα Κυριακού». 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Το λόγο έχει ο κ. Μαντούβαλος.
      ΠΕΤΡΟΣ ΜΑΝΤΟΥΒΑΛΟΣ: Μου δόθηκε μία εξαιρετική ευκαιρία να μπορέσω να τοποθετηθώ σ’ αυτό το θέμα, διότι αυτήν τη στιγμή στην ηγεσία του Υπουργείου Υγείας βρίσκονται δύο φίλοι ικανοί να αντιμετωπίσουν σοβαρότατα θέματα, όπως αυτό, και ο κ. Αβραμόπουλος, αλλά και ο Υφυπουργός, ο κ. Γιαννόπουλος. Έτσι αυτό δίνει και τη δυνατότητα σ’ αυτούς που μας παρακολουθούν και που περιμένουν τη λύση του θέματός τους, να την βρουν ήδη με την κατατεθειμένη αυτή επίκαιρη ερώτηση. Σας ευχαριστώ εκ των προτέρων, κύριε Υφυπουργέ και εσάς και τον Υπουργό. 
      Οι  νεοπλασματικές παθήσεις χιλιάδων παιδιών, πρέπει όλοι να γνωρίζουμε ότι αποτελούν ένα βαρύ φορτίο για τους ίδιους και τις οικογένειές τους. Απέναντι στον ανθρώπινο πόνο πρέπει να λειτουργεί η κοινωνική συνείδηση, αλλά και η ευαισθητοποίηση όλων όσων κατέχουν θέσεις ευθύνης και μπορούν να απαλύνουν και να εξαλείψουν τον ανθρώπινο πόνο. Και αυτό ήδη το κάνατε, κύριε Γιαννόπουλε.
    Επειδή, λοιπόν, είμαι βέβαιος ότι διαθέτετε και την απαιτούμενη ευαισθησία για να προσεγγίσετε με τη δέουσα προσοχή αυτό το πρόβλημα, γι’ αυτό απευθύνθηκα σε σας. 
    Αντικείμενο της ερώτησης αυτής είναι τα προβλήματα νοσηλείας των παιδιών που πάσχουν από νεοπλασματικές ασθένειες και γνωρίζετε ότι ο χώρος που αναπτύσσονται αυτά τα προβλήματα είναι το εξαιρετικό και πρότυπο Νοσοκομείο Παίδων «Αγία Σοφία», αλλά και το «Αγλαΐα Κυριακού», που δέχονται άλλωστε και τον κύριο όγκο των παιδιών, που πάσχουν από νεοπλασματικές ασθένειες. 
    Το σοβαρό πρόβλημα που αντιμετωπίζουν είναι το εξής: Δέχονται παιδιά μόνο μέχρι δεκατεσσάρων ετών για νοσηλεία. Αναρωτιέμαι, λοιπόν, ένα παιδί δεκαπέντε ή δεκαέξι ετών, που πάσχει από νεοπλασματική πάθηση, με ποια λογική δεν γίνεται δεκτό; 
    Ήδη, όμως, λύσατε το θέμα στη συζήτηση που κάναμε και αυτό έχει σημασία και στον κοινοβουλευτικό διάλογο και στον κοινοβουλευτικό έλεγχο, αλλά και στην ευαισθησία αυτής της Κυβέρνησης, των συγκεκριμένων Υπουργών, του συγκεκριμένου Υπουργείου και με το συγκεκριμένο άμεσο τρόπο. Γι’ αυτό πρέπει να είναι αποδέκτης η κοινωνία, βλέποντας το Βουλευτή να ευαισθητοποιείται για θέματα που του κάνουν γνωστά οι πολίτες και από την άλλη, να βλέπει την Κυβέρνησή του, την Κυβέρνηση όλων των Ελλήνων να λύνει το θέμα, πριν ακόμα κατατεθεί η ερώτηση. 
    Είμαι ακόμα υποχρεωμένος, κύριε Υπουργέ, να σας πω ότι παρόμοια προβλήματα έχουν και παιδιά που φιλοξενούνται στη χώρα μας και δεν είναι Ελληνόπουλα, είναι αλλοδαπά. Ήδη φιλοξενούνται και τακτοποιούνται. Γι’ αυτό, παρακαλώ λίγο μεγαλύτερη προσοχή, γιατί είναι δεδομένη η ευαισθησία σας και ακαριαία είναι η λύση που δίνει το Υπουργείο στα προβλήματα. Έτσι θα λυθούν ακόμα μεγαλύτερα θέματα, με την αμεσότητα που δείξατε. 
    Ακόμα, είμαι υποχρεωμένος να σας εκφράσω την ευγνωμοσύνη αυτών των ανθρώπων με τον άμεσο τρόπο που εσείς και ο Υπουργός κ. Αβραμόπουλος αντιμετωπίσατε το θέμα. Επίσης εκφράζω και την ικανοποίησή μου γιατί έτσι ο Βουλευτής ικανοποιείται πραγματικά και άμεσα. 
    Αυτά ήθελα να καταθέσω για την πορεία και τον τρόπο αντιμετώπισης των θεμάτων από αυτήν την Κυβέρνηση. 
    Ευχαριστώ, κύριε Πρόεδρε. 
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Μαντούβαλε. 
    Ορίστε, κύριε Υφυπουργέ έχετε το λόγο. 
    ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Μαντούβαλε, σας ευχαριστούμε για τα φιλόφρονα σας λόγια και εκ μέρους του Υπουργού, του κ. Αβραμόπουλου. 
    Όπως ξέρετε, εγώ είμαι τριάντα έξι χρόνια στα νοσοκομεία και έχω ζήσει παρόμοιες σκηνές σε μέρες εφημεριών, να έρχεται η μάνα κλαίουσα μ’ ένα δεκαπεντάχρονο παιδί, που ήταν μια «πάσα» μεταξύ νοσοκομείου παίδων και νοσοκομείου  ενηλίκων. 
    Γι’ αυτό, λοιπόν, πήραμε αυτές τις αποφάσεις, για να τελειώσει αυτή η ιστορία της ταλαιπωρίας, ιδιαίτερα των οικογενειών, που τα παιδιά τους βασανίζονται από τα νοσήματα αυτά. Βέβαια, η επιστήμη έχει κάνει βήματα μπροστά, οι νόσοι αυτοί αντιμετωπίζονται κατά τον καλύτερο τρόπο και μιλάμε πλέον και για ίαση σε τέτοια νοσήματα που κάποτε τα παιδιά θα τα χάναμε. 
    Τώρα, στο σκέλος της ερώτησής σας για το προσωπικό. Εκεί υπάρχει ένα πρόβλημα. Δόξα τω Θεώ, θα έλεγα, αυτή τη στιγμή έχει κεφαλαιοποιηθεί όλη η διαδικασία του Α.Σ.Ε.Π. σε όλες τις προκηρύξεις που υπήρχαν των προηγουμένων ετών, δηλαδή 2003, 2004 και 2006 και τελείωσε και πάλι θα το πω, προς τιμήν του Α.Σ.Ε.Π. με πρόεδρο τον κ. Βέη. Σε δυόμισι μήνες τελείωσε ο διαγωνισμός και βλέπει κανείς ότι με την επιμονή του Υπουργού του Δημήτρη Αβραμόπουλου ότι πρέπει να ξεπεράσουμε το Α.Σ.Ε.Π. -μία υπερβατική κουβέντα, δηλαδή όχι να το ξεπεράσουμε συνταγματικά, αλλά να ξεπεράσουμε τις αδυναμίες τις οποίες είχε το Α.Σ.Ε.Π.- τώρα φθάσαμε στο καλό αυτό σημείο και μέσα στο Φεβρουάριο ήδη θα υπάρχει ένας αριθμός δυόμισι χιλιάδων νοσηλευτριών και νοσηλευτών, που θα καλύψουν τις κενές οργανικές θέσεις σε τακτική πλήρωση.
    Το Νοσοκομείο «Αγία Σοφία» παίρνει έναν ικανοποιητικό αριθμό, γύρω στα εξήντα άτομα, όπως επίσης θα λυθούν και θέματα στη διοικητική του υπηρεσία. Παράλληλα, είναι τα προγράμματα των stage που έχουμε και κατ’ αυτό τον τρόπο και στις επίμαχες μονάδες, που έχουν ένα μεγάλο φόρτο από πλευράς προσέλευσης και από πλευράς παιδιών που νοσούν θα δοθεί η δυνατότητα να βελτιωθούν οι συνθήκες της παροχής υπηρεσιών υγείας. 
    Για το τελευταίο σκέλος που αναφερθήκατε, για το θέμα των αλλοδαπών παιδιών, εδώ υπάρχει μια μεγάλη αγκαλιά του Υπουργείου Υγείας και της Κυβέρνησης για όλα τα παιδιά είτε είναι Ελληνόπουλα είτε είναι διερχόμενα είτε είναι των μεταναστών. Δεν κάνουμε καμία κοινωνική διάκριση.
Και σ’ αυτόν τον τομέα ακριβώς μπορώ να πω ότι είμαστε πρωταγωνιστές και πρωταθλητές, συγκριτικά με άλλα ευρωπαϊκά κράτη. Και σήμερα αντιμετωπίσαμε παρόμοιο φαινόμενο, για να μεταβεί κάποιο παιδί στο εξωτερικό και δεν κάνουμε καμία διάκριση ποιος είναι, τι είναι και από πού προέρχεται. Η υγεία όλων των Ελλήνων και αυτών που διαμένουν εδώ είναι ένα πρωταρχικό καθήκον μας, που μας δεσμεύει όλους, ανεξαρτήτως παρατάξεων, πολιτικών ιδεών και θα έλεγα και κοινοβουλευτικών συγκρούσεων. 
        ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
        Θα συζητηθεί η τελευταία για σήμερα με αριθμό 256/30-1-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Περιβάλλοντος, Χωροταξίας και Δημοσίων Έργων και Εσωτερικών, Δημόσιας Διοίκησης και Αποκέντρωσης, σχετικά με τη μόλυνση του υπεδάφους της δυτικής Αττικής από τη λειτουργία της χωματερής των Άνω Λιοσίων κ.λπ.
        Η επίκαιρη ερώτηση του κ. Λεβέντη έχει ως εξής: 
        «Πρόσφατη έρευνα του Πανεπιστημίου Αθηνών, με επικεφαλής τον καθηγητή Γεωλογίας κ. Ευθύμιο Λέκκα, επιβεβαίωσε στοιχεία που έχουν επανειλημμένα αναφερθεί για την καταστροφή που έχει υποστεί το περιβάλλον της δυτικής Αττικής από τη λειτουργία της χωματερής των Άνω Λιοσίων. Σύμφωνα με την έρευνα αυτή στο υπέδαφος της περιοχής, σε βάθος μέχρι και εκατό μέτρων σε απόσταση έως και δεκαπέντε χιλιομέτρων, ανιχνεύθηκαν βαρέα μέταλλα και μικροβιακοί οργανισμοί έως και εκατό φορές πάνω από το ανώτατο επιτρεπτό όριο, όλα προερχόμενα από την χωματερή. Οι ρύποι αυτοί ανιχνεύθηκαν και λίγα μέτρα κάτω από τον πυθμένα της θάλασσας, γεγονός που μπορεί να προκαλέσει, εκτός των άλλων, και τη βιολογική καταστροφή του Σαρωνικού λόγω της διαπερατότητας του εδάφους. Η ρύπανση και η μόλυνση αυτή του υπεδάφους θα παραμείνει για τουλάχιστον πενήντα ως εξήντα χρόνια, σύμφωνα με τις εκτιμήσεις του Πανεπιστημίου Αθηνών. Η δεσποτική χωροθέτηση νέας χωματερής σε άμεση γειτνίαση με την υπάρχουσα δημιουργεί τη βεβαιότητα ότι το πρόβλημα θα συνεχίσει να υπάρχει στο διηνεκές, υπονομεύοντας την ποιότητα ζωής και την υγεία, όχι μόνο των σημερινών, αλλά και πολλών γενεών στο μέλλον.
        Οι εγκληματικές, για το περιβάλλον και τον άνθρωπο, πολιτικές που ακολουθήθηκαν μέχρι σήμερα, συνεχίζονται, χωρίς να λαμβάνεται κανένα ουσιαστικό μέτρο στην κατεύθυνση του περιορισμού του όγκου των απορριμμάτων, του διαχωρισμού στην πηγή, της ανακύκλωσης.
        Ερωτώνται οι κύριοι Υπουργοί:
        Με βάση τα στοιχεία που αποδεικνύουν την καταστροφή που έχει υποστεί το περιβάλλον της περιοχής Λιοσίων – Θριασίου, αντιμετωπίζεται το ενδεχόμενο επανεξέτασης της χωροθέτησης της χωματερής Άνω Λιοσίων – Φυλής;
        Με ποια μέτρα θα αντιμετωπιστούν τα προβλήματα που έχουν προκαλέσει και εξακολουθούν να προκαλούν στο περιβάλλον και πότε θα παύσει οριστικά η λειτουργία χωματερών σ’ αυτούς τους εξαιρετικά επιβαρυμένους χώρους;
        Ποιος αναλαμβάνει τελικά την ευθύνη και με ποιο τίμημα για τις έως τώρα, αλλά και τις μελλοντικές καταστροφές που προκαλεί η λειτουργία της;
        Πότε θα παύσει οριστικά η χρησιμοποίηση αυτών των εξαιρετικά επιβαρυμένων χώρων για τη λειτουργία χωματερών;» 
        Στην ερώτηση του κ. Λεβέντη θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης κ. Νάκος.
        Ορίστε, κύριε Υπουργέ, έχετε το λόγο.
        ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης):  Κύριε Πρόεδρε, προτείνω να μη βγαίνει δελτίο επικαίρων ερωτήσεων κάθε φορά και κάθε βδομάδα να είναι πρώτη επίκαιρη ερώτηση του κ. Λεβέντη για το ίδιο θέμα. Δεν έχω δει, όμως, σε κάποια ερώτηση από αυτές να υπονοείται έστω κάποια λύση. Να εξαϋλωθούν τα σκουπίδια; Να εξαφανιστούν με μαγικό τρόπο; Δεν έχω δει έστω μία νύξη ότι κάποια λύση υπάρχει, την οποία εμείς αγνοούμε ή αδιαφορούμε να την εφαρμόσουμε. 
        Ο περιφερειακός σχεδιασμός –για να τα ξαναπούμε για άλλη μια φορά, διότι η επανάληψις είναι η μήτηρ της μαθήσεως- έχει ψηφιστεί με νόμο από τη Βουλή. Και είναι αυτός ο περιφερειακός σχεδιασμός που εφαρμόζεται και θα εφαρμοστεί. Καμία λύση άλλη δεν έχει κατατεθεί, ποτέ. Τα σκουπίδια υπάρχουν, παράγονται καθημερινά πέντε χιλιάδες τόνοι και αυτά κάπου πρέπει να πάνε. Καμία λύση δεν έχει διαφανεί από κανέναν. Υπάρχει μόνο μία στείρα γκρίνια, αντιπολίτευση. Κάνουμε τους καλούς. Δεν ξέρω τι είδους τακτική είναι αυτή. Το πρόβλημα όμως, δεν αντιμετωπίζεται. Ούτε με μαγικά αντιμετωπίζεται.
Αντιμετωπίζεται με σωστές πολιτικές που προστατεύουν το περιβάλλον και την υγεία των κατοίκων. 
      Υπάρχει μία έκθεση ενός ατόμου -όχι συνολικά του Πανεπιστημίου Αθηνών, ατόμου συγκεκριμένου- που είναι στο διδακτικό προσωπικό του Πανεπιστημίου Αθηνών, τη σύνταξη της οποίας του ανέθεσε, όχι κάποιος φορέας που διαχειρίζεται το όλο θέμα ούτε το Υπουργείο, αλλά ο Δήμος Ασπροπύργου. Τα πορίσματα αυτής της μελέτης ουδείς τα γνωρίζει ούτε έχουν κοινοποιηθεί. 
      Εκείνο, όμως, το οποίο είναι βέβαιον από όλες τις υπηρεσίες και σε χρονικό διάστημα παλαιότερο, είναι ότι, μέχρι τον Ιούνιο του 1999 που λειτουργούσε η χωματερή των Άνω Λιοσίων, ουδεμία μέθοδος για την αποφυγή των στραγγισμάτων εχρησιμοποιείτο. Μετά άρχισαν να λαμβάνονται όλα αυτά τα απαραίτητα μέτρα που απαιτούνται για την ομαλή λειτουργία των Χ.Υ.Τ.Α., όπως είναι οι αργιλώδεις στρώσεις, οι στεγανοποιήσεις με τα κατάλληλα γεωυφάσματα, η αποκομιδή των στραγγισμάτων, η επεξεργασία των στραγγισμάτων, η απαγωγή του βιοαερίου, η παραγωγή ηλεκτρισμού από το βιοαέριο και τα νοσοκομειακά απόβλητα οδηγούνταν σε ειδικούς χώρους για την επεξεργασία τους. Όλα αυτά άρχισαν από τότε.
      Η Κυβέρνηση, το Υ.ΠΕ.ΧΩ.Δ.Ε. υπέγραψε, θεσμοθέτησε νέα, ακόμα πιο αυστηρή, Κοινή Υπουργική Απόφαση για τους περιβαλλοντικούς όρους, προκειμένου να υπάρχουν ακόμα αυστηρότερα μέτρα κατά την εκπόνηση των μελετών και κατά την εκτέλεση των έργων, όπως αυτά εφαρμόζονται σήμερα. 
      Αγνοεί, πιθανόν, ο κύριος συνάδελφος ότι η προ του ’99 μόλυνση, είναι μόλυνση, η οποία δεν εξαφανίζεται από τη μία μέρα στην άλλη, εάν και εφ’ όσον δεχθούμε ότι είναι ακριβή τα στοιχεία ενός καθηγητού –δεν ξέρω ποια βαθμίδος- του οποίου τη γνωμάτευση επικαλείται εδώ ο κύριος συνάδελφος. Στην περιοχή λειτουργούν ναυπηγεία, τσιμεντάδικα, χαλυβουργεία, διυλιστήρια, βυρσοδεψία, χυτήρια. Δεν υπάρχει αποχετευτικό δίκτυο στο Θριάσιο Πεδίο. Πόσες και ποιες μονάδες έχουν ως αποδέκτη το ρέμα του Αγίου Γεωργίου; Είναι μία ρητορική ερώτηση. Τι γίνεται με τις διαρροές καυσίμων από δεξαμενές διυλιστηρίου, με αποτέλεσμα τη ρύπανση της Λίμνης Κουμουνδούρου και της θαλάσσιας περιοχής; Η αιτία της μόλυνσης, που υφίστατο πράγματι μέχρι εκείνη την εποχή, έχει εξαλειφθεί. Το να γυρίσουμε στο παρελθόν και να διορθώσουμε αυτά που έγιναν, μακάρι να ήταν εφικτό να το κάνουμε.
      Εκείνο το οποίο θέλω να διαβεβαιώσω την Εθνική Αντιπροσωπεία είναι ότι με αυστηρότητα λαμβάνονται όλα τα μέτρα, από εκείνη την περίοδο και μετά, από τον αρμόδιο φορέα, που είναι ο Ενιαίος Σύνδεσμος Αττικής και περιλαμβάνει πενήντα οκτώ φορείς Τοπικής Αυτοδιοίκησης, οι οποίοι, σύμφωνα με το νόμο και με τη συνταγματική αυτοτέλεια των Οργανισμών Τοπικής Αυτοδιοίκησης, έχουν -αυτοί και μόνοι- την ευθύνη διαχείρισης. Εμείς, το Υπουργείο Εσωτερικών και το Υπουργείο Περιβάλλοντος, Χωροταξίας και Δημοσίων Έργων, παρακολουθούμε την ακριβή τήρηση αυτών των όρων και μάλιστα χθες υπεγράφη σύμβαση με ειδικό μελετητικό γραφείο, το οποίο θα παρακολουθήσει την κατασκευή, πέραν των άλλων εποπτευόντων οργανισμών, του νέου Χ.Υ.Τ.Α. της Φυλής. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ορίστε, κύριε Λεβέντη.
      ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, εγώ θα ντρεπόμουν να έρθω στην Εθνική Αντιπροσωπεία και να επικαλεστώ τις δικαιολογίες που επικαλεστήκατε εσείς σήμερα για να δικαιολογήσετε τα αδικαιολόγητα. Υπάρχει μια τοξική βόμβα κάτω από το υπέδαφος του Θριασίου και ευτυχώς –λέει- που υπάρχει το Ποικίλο Όρος που εμποδίζει να διαχυθεί και προς το Λεκανοπέδιο, όμως παραμένει εκεί και θα παραμείνει εκεί για τουλάχιστον πολλές δεκαετίες.
      Λέτε ότι αυτό ήταν πριν το 1999. Και τι έγινε μετά το 1999, κύριε Υπουργέ; Πού πάνε αυτά τα στραγγίσματα; Ασχοληθήκατε καθόλου; Είδατε τι γίνεται; Λέτε ότι είναι κάποιος που δεν ξέρουμε ποιος είναι, ποιος το ανέθεσε ότι δεν είναι επίσημος φορέας. Εσείς το επίσημο Υπουργείο τι κάνετε; Πώς προστατεύετε αυτήν την περιοχή, που όπως λέτε και εσείς υπάρχουν και μύριες όσες άλλες βιομηχανίες και άλλες δραστηριότητες, οι οποίες ρυπαίνουν με τον πιο ανεξέλεγκτο τρόπο; Δεν έχετε κάνει τίποτα και δυστυχώς, όχι μόνο συνεχίζεται η κατάσταση, αλλά και χειροτερεύει.
      Λέτε ότι υπάρχει ο περιφερειακός σχεδιασμός και ότι εγώ κάθε φορά φέρνω εδώ την ίδια ερώτηση. Είναι μύρια τα προβλήματα. Δεν είναι μόνο ένα. Δεν προσέξατε. Είναι αλληλένδετα, αλλά είναι διαφορετικά. Σ’ αυτό δεν δώσατε καμιά σημασία.
      Εμείς τι ζητάμε; Μπορεί να συνεχιστεί αυτή η κατάσταση; Έχει ρυπανθεί η περιοχή σε βάθος μέχρι εκατό μέτρα και συνεχίζεται αυτή η κατάσταση. Πήγατε πέρυσι τη λυματολάσπη εκεί πέρα και έγινε αυτό το  μακελειό για να μπορέσει να αποφευχθεί όλη αυτή η κατάσταση. Συνεχίζει τώρα να πηγαίνει στο Νέο Κύτταρο. Ποιες εγγυήσεις έχει αυτή η περιοχή ότι δεν περνάνε τα στραγγίσματα. Ποιες εγγυήσεις υπάρχουν ότι αν συνεχιστεί αυτή η κατάσταση τα πράγματα θα βελτιωθούν; 
      Πρέπει να το καταλάβετε, να το συνειδητοποιήσετε ότι δεν υπάρχουν περιθώρια να συνεχίζεται να πηγαίνουν εκεί τα απορρίμματα. Λέτε τι να τα κάνουμε. Δεν μπορεί όμως να φορτώνεται μια περιοχή αιωνίως, εσαεί τα απορρίμματα της μισής Ελλάδας. Έχει υπερκορεστεί η περιοχή. Αυτό πρέπει να συνειδητοποιήσετε και να δείτε τι προστατευτικά μέτρα θα πάρετε, όχι μόνο για να μη συνεχίζεται η ρύπανση και από αυτήν την πηγή, αλλά και από άλλες πηγές αν θέλετε, αλλά και πώς θα διορθωθούν οι συνέπειες αυτής της ρύπανσης. Ποιος έχει αυτήν την ευθύνη; Ποιος πληρώνει το τίμημα; Αυτό είναι ένα έγκλημα κατά της ανθρωπότητας που κάποια στιγμή κάποιο δικαστήριο Νυρεμβέργης θα σας καλέσει και εσάς και άλλους να απολογηθείτε. 
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο Υφυπουργός Εσωτερικών, Δημόσιας Διοίκησης και Αποκέντρωσης κ. Νάκος.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, νομίζω ότι ο κύριος συνάδελφος παραμεγάλωσε το θέμα, με τα δικαστήρια της Νυρεμβέργης. 
      ΑΘΑΝΑΣΙΟΣ ΛΕΒΕΝΤΗΣ: Αυτή είναι η πραγματικότητα από τη στιγμή που δεν παίρνονται μέτρα.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε συνάδελφε, κάθε εβδομάδα που φέρνετε την ερώτηση δεν προτείνετε καμία λύση. Προτείνετε να μπούμε στη μηχανή του χρόνου να βγάλουμε τη ρύπανση που έγινε πριν από το 1999; Αυτό προτείνετε; 
      ΑΘΑΝΑΣΙΟΣ ΛΕΒΕΝΤΗΣ: Και σήμερα αυτό γίνεται.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Σας διαβεβαιώ, κύριε συνάδελφε, πως ό,τι κατασκευάζεται αυτόν τον καιρό εκεί πέρα, κατασκευάζεται με τις σημερινές προδιαγραφές. Υπάρχουν στοιχεία. Και σας προκαλώ να μου πείτε ότι δεν γίνονται τα στραγγιστήρια, οι στεγανοποιητικές στρώσεις, τα στρώματα της αργίλου, που προβλέπει ο νόμος και η τεχνική πρακτική. Υπάρχει κάτι να καταγγείλετε ότι δεν γίνεται επί Κυβερνήσεώς μας;
      ΑΘΑΝΑΣΙΟΣ ΛΕΒΕΝΤΗΣ: Τίποτα δεν γίνεται.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν γίνονται οι στεγανοποιητικές μεμβράνες; Δεν γίνεται απαγωγή των στραγγισμάτων, δεν γίνεται καύση του βιοαερίου; Δεν λειτουργεί το εργοστάσιο μηχανικής ανακύκλωσης; Πώς λέτε ότι δεν γίνεται τίποτα; Γίνονται πολλά πράγματα που δεν γινόντουσαν. 
      Εάν μου λέτε τι δεν γινόταν, τότε απευθύνετε την ερώτηση αλλού. Σας λέω όμως τι γίνεται σήμερα. Τι γίνεται από τη σημερινή Κυβέρνηση. Και δεν έχετε κανένα αποδεικτικό στοιχείο γι’ αυτά που λέτε. Λέτε γενικούς αφορισμούς κάθε βδομάδα.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, ολοκληρώθηκε η συζήτηση επί των επικαίρων ερωτήσεων. 
      Πριν εισέλθουμε στην ημερήσια διάταξη της επίκαιρης επερώτησης Βουλευτών του ΠΑ.ΣΟ.Κ., έχει ζητήσει το λόγο ο Πρόεδρος της Αξιωματικής Αντιπολίτευσης κ. Γεώργιος Παπανδρέου, ο οποίος έχει και το λόγο. 
      (Ο Πρόεδρος της Αξιωματικής Αντιπολίτευσης κ. Παπανδρέου ανέρχεται στο Βήμα υπό τα ζωηρά και παρατεταμένα χειροκροτήματα των Βουλευτών του ΠΑ.ΣΟ.Κ.)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Κυρίες και κύριοι συνάδελφοι, σήμερα συζητάμε την επερώτηση που αφορά την ποιότητα του περιβάλλοντος. Θέλω όμως να θέσω ένα γενικότερο ζήτημα. 
      Ξεκινώντας, όμως, από το περιβάλλον, πρέπει να πω ότι είναι ένα χαρακτηριστικό παράδειγμα της πολιτικής της Νέας Δημοκρατίας, σ’ ένα θέμα που είναι απόλυτα συνυφασμένο με τη βιωσιμότητα της οικονομίας μας, της ποιότητας ζωής, των παραδόσεών μας, του οικολογικού μας πλούτου και της υγείας των πολιτών μας.
      Ως Πρόεδρος της Σοσιαλιστικής Διεθνούς έχω πάρει πρωτοβουλία για το ζήτημα της βιώσιμης ανάπτυξης, για την αντιμετώπιση της ρύπανσης, για την προστασία του περιβάλλοντος από το φαινόμενο του θερμοκηπίου. Μάλιστα, χθες, μίλησα με τον πρώην Πρωθυπουργό της Σουηδίας Γκόραν Πέρσον, όπως και προ διμήνου στη Χιλή με τον πρώην Πρόεδρο της Χιλής Ρικάρντο Λάγος και δέχθηκαν με χαρά να συνεργαστούμε στο πλαίσιο αυτής της πρωτοβουλίας, για τη διαμόρφωση μιας προοδευτικής και σοσιαλιστικής πρότασης για τον πλανήτη μας σε ό,τι αφορά στο φαινόμενο του θερμοκηπίου. 
      Σήμερα, στο ελληνικό Κοινοβούλιο αποκαλύπτεται για μία ακόμη φορά η ανικανότητα της Κυβέρνησης της Νέας Δημοκρατίας για τα μεγάλα και φλέγοντα θέματα. Η Ελλάδα θα μπορούσε να είναι πρωτοπόρος στα θέματα περιβάλλοντος, όχι μόνο για να έχει σημαντικό λόγο στα διεθνή δρώμενα, αλλά διότι η χώρα μας πρέπει και μπορεί να βασίσει την ανάπτυξή της σε ένα άλλο δρόμο, στο δρόμο της πράσινης οικονομίας, που εξασφαλίζει ποιότητα στα προϊόντα μας, ανταγωνιστικότητα των προϊόντων μας στη διεθνή αγορά, εξασφαλίζει την ανάπτυξη της υπαίθρου, την προοπτική της περιφέρειας, τη βιωσιμότητα και την ποιότητα του τουρισμού μας, αλλά ακόμα και πιο βασικό, πιο ουσιαστικό, την ποιότητα και την υγεία του Έλληνα και της Ελληνίδας. 
      Αυτός είναι ο δρόμος που εμείς προτείνουμε. Είναι δρόμος και εφικτός και οραματικός. Το ΠΑ.ΣΟ.Κ και όραμα φέρνει, αλλά και ικανότητα έχει να τα κάνει αυτά πράξη. Σήμερα, η Νέα Δημοκρατία βλέπει το δένδρο και χάνει το δάσος. Συνήθως, χάνει και το δένδρο. Υπέρτατο αγαθό της είναι η εξυπηρέτηση του ρουσφετιού, του βολέματος των «ημετέρων», της πελατειακής αντίληψης της  εκποίησης του δημόσιου πλούτου προς όφελος του ιδιωτικού πλουτισμού, στην υπηρεσία των ισχυρών και των «δικών τους». Όλα στο βωμό της «εξουσίας για την εξουσία», της «καρέκλας για την καρέκλα», σε βάρος του δημοσίου και του εθνικού μας συμφέροντος. Η λέξη μεταρρύθμιση έχει γίνει επαναλαμβανόμενο ανέκδοτο, που χρησιμοποιείται για να καλύψει τις κάθε λογής αμαρτίες και αυθαιρεσίες της Νέας Δημοκρατίας.
      (Χειροκροτήματα από την πτέρυγα του ΠΑ.ΣΟ.Κ.)
       (Στο σημείο αυτό την Προεδρική Έδρα  καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Τα μεγάλα λόγια ξεφουσκώνουν γρήγορα μπροστά στην  πραγματικότητα που ζει ο Έλληνας πολίτης. Η Νέα Δημοκρατία και ο κ. Καραμανλής αποκαλύπτονται σε όλους τους τομείς. Άλλα έλεγαν και  άλλα κάνουν. Και παντού έχουν να καταγράψουν μόνο μια οικτρή αποτυχία. Αλλά αυτή η αποτυχία γίνεται πια επιβλαβής για τη χώρα μας και επικίνδυνη για τα συμφέροντα του ελληνικού λαού. 
      (Χειροκροτήματα από την πτέρυγα του ΠΑ.ΣΟ.Κ.)
      Ο ελληνικός λαός δεν έδωσε την εντολή στην Κυβέρνηση της Νέας Δημοκρατίας για να παίρνει από τους πολλούς και ασθενέστερους και να ευνοεί τους λίγους και ισχυρότερους. Η Νέα Δημοκρατία είπε ψέματα στον ελληνικό λαό. Ο ελληνικός λαός δεν έδωσε την εντολή στην Κυβέρνηση του κ. Καραμανλή για απαξιώνει το Εθνικό Σύστημα Υγείας. Και εδώ είπε ψέματα η Νέα Δημοκρατία στον ελληνικό λαό. Αποφάσισε η Νέα Δημοκρατία ότι πιο σημαντικό για τη χώρα είναι οι αγροφύλακες. Ο ελληνικός λαός δεν έδωσε εντολή στην Κυβέρνηση Καραμανλή, με αυταρχισμό και κομματισμό να διαλύει και να απαξιώνει τη δημόσια εκπαίδευση από το νηπιαγωγείο μέχρι τα πανεπιστήμια. Και εδώ εξαπάτησε τον ελληνικό λαό η Νέα Δημοκρατία.
      Εμείς, τρία χρόνια τώρα, προτείναμε ένα άλλο δρόμο στο χώρο της παιδείας, ένα τρίτο δρόμο, που ούτε εκθειάζει το άκρατο γραφειοκρατικό κρατισμό, ούτε αφήνεται έρμαιο στις ορέξεις της ελεύθερης αγοράς.
Σήμερα, αυτός ο τρίτος δρόμος εκφράζεται από χίλιους ακαδημαϊκούς. Η Νέα Δημοκρατία διέψευσε οικτρά τον ψηφοφόρο για τις υποσχέσεις της στην παιδεία. Διέψευσε οικτρά τη νεολαία! 
      Ο ελληνικός λαός δεν έδωσε εντολή στον κ. Καραμανλή και την Κυβέρνησή του να απαξιώνουν, να υποχρηματοδοτούν το ασφαλιστικό σύστημα, να ταλαιπωρούν το συνταξιούχο με κινήσεις χωρίς σχεδιασμό, στερώντας από τον Έλληνα όσα κατέκτησε με τον κόπο του, στερώντας την ασφάλεια του μέλλοντός του. Διαψεύσθηκε ο πολίτης από τη Νέα Δημοκρατία! 
      Ο λαός δεν έδωσε εντολή στον κ. Καραμανλή και στην Κυβέρνησή του να εκποιούν τον εθνικό και δημόσιο πλούτο και να αφελληνίζουν την ελληνική οικονομία. Αυτή η πολιτική οδηγεί στην εφιαλτική προοπτική μιας χώρας χωρίς παραγωγικό ιστό, όπου θα καλπάζει η ανεργία, η υποαπασχόληση στις πόλεις και στην ύπαιθρο, χωρίς εργαλεία σχεδιασμού από την πολιτεία.
      Ο λαός δεν έδωσε εντολή στην Κυβέρνηση της Νέας Δημοκρατίας  και στον κ. Καραμανλή για την καταπάτηση κάθε έννοιας αξιοκρατίας και αξιών παντού και κυρίως στη Δημόσια Διοίκηση!
      (Χειροκροτήματα από την πτέρυγα του ΠΑ.ΣΟ.Κ.)
      Περίμενε, όπως δημοσίως και προσωπικά είχε υποσχεθεί ο κ. Καραμανλής, να ενισχύσει την αξιοκρατία και τη διαφάνεια. Έπραξε το αντίθετο. Η απαξίωση του δημοσίου σήμερα οφείλεται στην κατάφορη επιδρομή «γαλάζιων» εγκαθέτων στη δημόσια διοίκηση και την κατάργηση κάθε έννοιας αξιών!
      (Χειροκροτήματα από την πτέρυγα του ΠΑ.ΣΟ.Κ.)
      Κανένα ηθικό ενδοιασμό δεν είχε η Κυβέρνηση της Νέας Δημοκρατίας παρά τα μεγάλα της λόγια. 
      Διέψευσε οικτρά τον Έλληνα πολίτη και τη νεολαία της χώρας μας. Αυτή η Κυβέρνηση είπε ψέματα στον ελληνικό λαό προεκλογικά, λέει και σήμερα ψέματα. Μέσα σε τρία χρόνια, ο μανδύας της «σεμνότητας και της ταπεινότητας» κατέπεσε, ώστε να έλθει στο φως το πραγματικό σχέδιο της «επανίδρυσης του κράτους». Εδώ και τρία χρόνια από άκρη σε άκρη στην Ελλάδα, σε κάθε δημόσια υπηρεσία και οργανισμό, οικοδομείται συστηματικά ένα παράλληλο κομματικό κράτος και ένα παρακράτος, μια θερμοκοιτίδα διαφθοράς στο δημόσιο τομέα!
      (Ζωηρά και παρατεταμμένα χειροκροτήματα από την πτέρυγα του ΠΑ.ΣΟ.Κ.)
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Πέσ’ τα Πρόεδρε, πέσ’ τα όλα!
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Απαξιώνει την Ελλάδα, απαξιώνει τον Έλληνα, δεν δείχνει σεβασμό και αξιοπρέπεια για τον Έλληνα πολίτη!
      Και στην κορυφή των κυβερνητικών επιλογών, βρίσκεται η εκποίηση της δημόσιας περιουσίας, πάντα με τη χαμηλότερη δυνατή τιμή, αλλά και οι αδικαιολόγητες εξαγορές, πάντα στην υψηλότερη δυνατή τιμή. «Η FINANS BANK» με την Εθνική Τράπεζα, η Αγροτική Τράπεζα με την «ΕΑLY INTERNATIONAL», η εξαγορά της «ΓΕΡΜΑΝΟΣ» από την COSMOTE και της Π. και Κ. Χρηματιστηριακής από την Εθνική, είναι υποθέσεις ανοικτές, που συνιστούν καίριο πρόβλημα πολιτικής και ηθικής τάξης για τους αρμόδιους παράγοντες και τους πολιτικά υπεύθυνους Υπουργούς.
      Η Κυβέρνηση στερείται τα στοιχειώδη ηθικά ανακλαστικά. Θεωρεί φυσικό, στην περίπτωση των «κουμπάρων», όπως πια όλος ο ελληνικός λαός έχει γνωρίσει, που συλλαμβάνονται επ’ αυτοφώρω για εκβιασμό και χρηματισμό 2,4 εκατομμυρίων ευρώ, αλλά να μην υπάρχουν πολιτικές ευθύνες και να μην παραιτείται κανένας από τους υπεύθυνους Υπουργούς. Αυτή είναι η αίσθηση του σεβασμού απέναντι στη δημοκρατική νομιμότητα, τις δημοκρατικές πρακτικές και την ουσιαστική λειτουργία μιας Κυβέρνησης!
      (Ζωηρά και παρατεταμμένα χειροκροτήματα από την πτέρυγα του ΠΑ.ΣΟ.Κ.) 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Πέστα Πρόεδρε!
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Έχουμε φθάσει στο σημείο να μη γίνεται σεβαστή καμία θεσμική δημόσια λειτουργία!
      Η Κυβέρνηση λοιδορεί και συκοφαντεί το Α.Σ.Ε.Π. προκειμένου να πραγματοποιεί με τις διαβλητές συνεντεύξεις διορισμούς «ημετέρων». Και θα θυμάστε ότι, το είπαμε κύριε Παυλόπουλε, όταν εσείς φέρατε το νόμο για τη συνέντευξη, γελάγατε. Και όμως, δυστυχώς, σήμερα είναι τραγελαφική η κατάσταση και είναι απαράδεκτος ο τρόπος με τον οποίο χειρίζεσθε τη νέα γενιά της χώρας με τους διορισμούς των «ημετέρων»!
      Συκοφαντεί η Κυβέρνηση το Α.Σ.Ε.Π., για να συγκαλύψει ότι δεν διαθέτει τα χρήματα, δεν διαθέτει την βούληση για προσλήψεις, όπως, για παράδειγμα, στον ευαίσθητο χώρο της υγείας. Και ο Πρωθυπουργός συνεχίζει να συγκαλύπτει  το μεγαλύτερο μεταπολιτευτικό σκάνδαλο, το θέμα των υποκλοπών, όπου συνεχώς γίνονται αποκαλύψεις, όπως προχθές, για ένα στέλεχος στην Α.Δ.Α.Ε.. Αλλά εσείς δεν θέλετε τη διαφάνεια, δεν θέλετε την αλήθεια. Θέλετε να συγκαλύπτετε τις αλήθειες. Εμείς τις αποκαλύπτουμε και ο ελληνικός λαός θα μάθει την αλήθεια.
      (Χειροκροτήματα από την πτέρυγα του ΠΑ.ΣΟ.Κ.)
      Διέλυσε η Κυβέρνηση την Αστυνομία και την Αντιτρομοκρατική Υπηρεσία. Για ποιους λόγους; Για κομματικούς λόγους. Και για να συγκαλύψει τις πολιτικές και επιχειρησιακές της ευθύνες επιτίθεται στα ατομικά και δημοκρατικά δικαιώματα και ελευθερίες, σε πολιτικά κόμματα και ανεξάρτητες Αρχές. Δεν φταίνε τα δημοκρατικά δικαιώματα, δεν φταίνε τα ανθρώπινα δικαιώματα. Δεν φταίνε οι ανεξάρτητες Αρχές. Ευθύνη έχει η Κυβέρνηση της Νέας Δημοκρατίας για την κατάντια στα θέματα και της τρομοκρατίας και της εγκληματικότητας. 
      (Χειροκροτήματα από την πτέρυγα του ΠΑ.ΣΟ.Κ.)
      Η Νέα Δημοκρατία δεν έχει το δικαίωμα να επιχειρεί να μετατρέψει τα δικά της αδιέξοδα, σε αδιέξοδα της χώρας, της Ελλάδας. Ο κυβερνητικός αυταρχισμός συνοδεύει τις αντιλαϊκές και ταξικές της επιλογές. Αυτά πάνε χέρι-χέρι. Δεν δίστασε η Κυβέρνηση να μετατρέψει ακόμη και το Κοινοβούλιο, αυτόν τον οίκο της Δημοκρατίας, σε όργανο των αυταρχικών της επιλογών και πρακτικών. Με αλλεπάλληλα «κοινοβουλευτικά πραξικοπήματα», είτε στο θέμα των υποκλοπών είτε αλλού. Η κορυφαία κοινοβουλευτική διαδικασία της Αναθεώρησης του Συντάγματος, κινήθηκε από την Κυβερνητική Πλειοψηφία χωρίς συναίνεση, με αυταρχισμό, με περιφρόνηση και απαξία σε όλες τις προτάσεις της Αντιπολίτευσης. Καμία πρόταση της Αντιπολίτευσης, του ΠΑ.ΣΟ.Κ., δεν έγινε δεκτή από τη Νέα Δημοκρατία. Αποκορύφωμα δε των «κοινοβουλευτικών πραξικοπημάτων» της Νέας Δημοκρατίας, με πλήρη ευθύνη της Προέδρου της Βουλής και βεβαίως και του αρμοδίου Αντιπροέδρου, υπήρξαν τα χθεσινά και προχθεσινά πρωτοφανή γεγονότα, με την επιχείρηση αλλοίωσης και παραχάραξης των ψηφοφοριών στην Επιτροπή Αναθεώρησης του Συντάγματος.
      (Χειροκροτήματα από την πτέρυγα του ΠΑ.ΣΟ.Κ.)
      Με στόχο τον κυβερνητικό κυνικό σχεδιασμό για την εκποίηση των δημοσίων δασών και τον ιδιωτικό πλουτισμό απ’ αυτή την εκποίηση, εσείς, η Κυβέρνηση της Νέας Δημοκρατίας, καταργήσατε και δεν σεβαστήκατε τις πιο ουσιαστικές, δημοκρατικές διαδικασίες, τις πιο σημαντικές διαδικασίες αυτής της χώρας, που είναι οι διαδικασίες Αναθεώρησης του Συντάγματος. Αυτό κάνατε.
      (Χειροκροτήματα από την πτέρυγα του ΠΑ.ΣΟ.Κ.)
      Δεν σεβαστήκατε τις πιο ουσιαστικές δημοκρατικές διαδικασίες. Και μετά μιλάτε για συναινέσεις και μεταρρυθμίσεις; Πώς τολμάτε; Και μετά μιλάτε για Δημοκρατία; Και μετά λέτε ότι μπορεί να σας εμπιστευτεί ο ελληνικός λαός; 
      	(Χειροκροτήματα από την πτέρυγα του ΠΑ.ΣΟ.Κ.)
 	ΚΩΝΣΤΑΝΤΙΝΟΣ ΚΑΪΣΕΡΛΗΣ: Πεσ’ τα Πρόεδρε! 
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Και εγώ σας ρωτώ. Αν δημοσίως, μπροστά στις κάμερες που βλέπει όλος ο ελληνικός λαός κάνετε τέτοια πραξικοπήματα, εγώ αναρωτιέμαι: Όταν δεν υπάρχουν κάμερες, όταν δεν υπάρχει το φως της δημοσιότητας, ποια εγκλήματα κάνετε εσείς, ποια εγκλήματα στους θεσμούς; Για σκεφθείτε το, τι εγκλήματα κάνετε!
      (Χειροκροτήματα από την πτέρυγα του ΠΑ.ΣΟ.Κ.)
      Σ’ αυτό το δρόμο, η Κυβέρνηση θα μείνει μόνη, δεν ακολουθούμε! Και στη Δημοκρατία δεν υπάρχουν αδιέξοδα. Τη λύση τη δίνει ο λαός με την ετυμηγορία του στις εκλογές. Η Νέα Δημοκρατία επέλεξε να μετατρέψει την Αναθεώρηση του Συντάγματος σε εκτελεστική μεθόδευση μικροκομματικών κυβερνητικών σχεδιασμών. Η Κυβέρνηση θα μείνει μόνη σ’ αυτές τις επιλογές της για το Σύνταγμα. 
      (Χειροκροτήματα από την πτέρυγα του ΠΑ.ΣΟ.Κ.)
      Δεν έχει κανένα νόημα πια η δική μας συμμετοχή σ’ αυτή τη διαδικασία! Κανένα νόημα δεν έχει πια! Κανένα νόημα, κύριοι της Νέας Δημοκρατίας!
      (Ζωηρά και παρατεταμένα χειροκροτήματα από την πτέρυγα του ΠΑ.ΣΟ.Κ.)
      Το ΠΑ.ΣΟ.Κ. διατηρεί στο ακέραιο όλες τις προτάσεις του για όλα τα αναθεωρητέα άρθρα του Συντάγματος. Αλλά αυτές τις προτάσεις, εμείς πια θα τις πάμε στον ελληνικό λαό ζητώντας εκλογές για τα θέματα αυτά και ζητώντας από τον ελληνικό λαό να αποφασίσει, ποιος μπορεί καλύτερα να διαχειριστεί την Αναθεώρηση του Συντάγματος…
      (Ζωηρά και παρατεταμένα χειροκροτήματα από την πτέρυγα του ΠΑ.ΣΟ.Κ.)
…Μια Κυβέρνηση που δεν σέβεται τους δημοκρατικούς θεσμούς ή μια παράταξη που έχει δημοκρατική παράδοση, που έχει παλέψει για τα δημοκρατικά δικαιώματα, που έχει παλέψει για ένα Σύνταγμα δημοκρατίας; Αυτό θα είναι το δίλημμα, κύριοι της Νέας Δημοκρατίας!
      (Όρθιοι οι Βουλευτές του ΠΑ.ΣΟ.Κ. χειροκροτούν ζωηρά και παρατεταμένα)
      Αυτή η Κυβέρνηση γέρασε πρόωρα και έχει φθαρεί ολοκληρωτικά. Έκλεισε τρία χρόνια διαρκούς επιβάρυνσης του Έλληνα πολίτη, της ελληνικής οικογένειας και της θέσης της χώρας μας διεθνώς.
      Στην οικονομία, η μικροκομματική επιλογή της «απογραφής» αποδείχθηκε ότι ήταν το πρόσχημα για την πιο βίαιη αναδιανομή εισοδήματος από τους πολλούς και ασθενέστερους, στους λίγους και ισχυρότερους. Με τεχνητό τρόπο έβαλε τη χώρα σε επιτήρηση. Με τεχνητό τρόπο επιχειρεί να τη βγάλει από τη επιτήρηση. 
      Και ξαφνικά, ο κ. Αλογοσκούφης μας λέει ότι είμαστε κατά 25% πλουσιότεροι! Ας ρωτήσει ο κ. Αλογοσκούφης τους συνταξιούχους που συνάντησα χθες. Ας ρωτήσει τους ανέργους που συνάντησα στη Μακεδονία. Ας ρωτήσει τους αγρότες που συνάντησα στον Κάμπο. Ας ρωτήσει τις νοικοκυρές που συναντώ στην αγορά. Ας ρωτήσει τις μικρομεσαίες επιχειρήσεις αν είναι κατά 25% πλουσιότερες λόγω της πολιτικής του κ. Αλογοσκούφη.
      (Χειροκροτήματα από την πτέρυγα του ΠΑ.ΣΟ.Κ.)
      Ο προστατευόμενος του κ. Καραμανλή, ο κ. Αλογοσκούφης, με το μεγάλο κόλπο της ψεύτικης απογραφής από τη μία, αλλά και της πλαστής αύξησης του Α.Ε.Π. από την άλλη, θα ζητήσει τώρα να πληρώσει το λογαριασμό ο ελληνικός λαός, οι φορολογούμενοι Έλληνες. Τέσσερα δισεκατομμύρια ευρώ θα δώσουμε πίσω εμείς! Τέσσερα δισεκατομμύρια ευρώ! Πάνω από ένα τρισεκατομμύριο παλιές ελληνικές δραχμές θα δώσουμε εμείς πίσω!
      Έχετε εσείς το δικαίωμα να στερείτε με τις αποφάσεις σας τόσα χρήματα από τον ελληνικό λαό; Σας ανήκουν αυτά τα χρήματα; Από πού τα βρήκατε, κύριοι; Από πού τα βρήκατε; 
      (Ζωηρά και παρατεταμένα χειροκροτήματα από την πτέρυγα του ΠΑ.ΣΟ.Κ.)
      Στο διεθνές επίπεδο όχι μόνο είμαστε ανύπαρκτοι, αλλά η χώρα διασύρεται καθημερινά: «Απογραφή», «βασικός μέτοχος», η πολιτική για την Πρώην Γιουγκοσλαβική Δημοκρατία της Μακεδονίας, ελληνοτουρκικά, ευρωτουρκικά, Κυπριακό, ενεργειακό.
      Είχα προειδοποιήσει εδώ και τρία χρόνια, ότι θα τα βρει αυτά η Κυβέρνηση μπροστά της, με την πολιτική που ακολουθεί, που έλεγε προεκλογικά: «εμείς θα ακολουθήσουμε την πολιτική του ΠΑ.ΣΟ.Κ.». Καμία πολιτική ΠΑ.ΣΟ.Κ. δεν ακολουθήσατε. Θα βάλει τη χώρα σε περιπέτειες και βλέπουμε καθημερινά τα αποτελέσματα.
      Είχα πει εδώ, από το Βήμα της Βουλής, επανειλημμένα ότι με την πολιτική της η Νέα Δημοκρατία όχι μόνο δεν θα «κοιμίσει» την Τουρκία, αλλά θα δημιουργήσει νέες προκλήσεις, νέα επεισόδια –και βεβαίως, ακριβώς αυτά ζούμε και αυτές τις μέρες- αλλά και νέα χαστούκια από υποτιθέμενους φίλους της Ελλάδας. 
      Η δήλωση Πούτιν εκθέτει ανεπανόρθωτα την Κυβέρνηση σε ένα θέμα που θεωρούσε κεντρικό και μεγάλη επιτυχία ...
      (Χειροκροτήματα από την πτέρυγα του ΠΑ.ΣΟ.Κ.)
      … Kαι θυμόμαστε όλοι τις “τυμπανοκρουσίες” του κ. Καραμανλή και του κ. Σιούφα. Τέτοια δήλωση στα δικά μας χρόνια δεν είχαμε, κύριοι συνάδελφοι της Νέας Δημοκρατίας. 
      (Χειροκροτήματα από την πτέρυγα του ΠΑ.ΣΟ.Κ.)
       Και έχουμε και τα κακόγουστα σόου των Υπουργών και Υφυπουργών καθημερινά, που προσπαθούν να δικαιολογήσουν τα αδικαιολόγητα για τη διαφθορά, την αυθαιρεσία, την προχειρότητα που αγγίζει όλο και περισσότερο τους ίδιους και τους πνίγει όλο και περισσότερο. 
      Η Κυβέρνηση έχει μπει στη δίνη της προεκλογικής λογικής. Δεν κάνει τίποτα. Ουσιαστικά, από δω και πέρα είναι μόνο επιβλαβής για τη χώρα. Και τα φαινόμενα που βλέπουμε τρία χρόνια, θα ενταθούν, με θύμα τον Έλληνα και την Ελληνίδα. Εμείς λέμε δύο απλές λέξεις. Φτάνει πια!
      (Χειροκροτήματα από την πτέρυγα του ΠΑ.ΣΟ.Κ.)
       Φτάνει πια! Δεν αξίζει η χώρα μας τέτοια μεταχείριση. Δεν πάει άλλο η χώρα με αυτήν την Κυβέρνηση. Δεν πάει άλλο η χειροτέρευση της ζωής του Έλληνα και της Ελληνίδας. Δεν πάει άλλο η ανασφάλεια του Έλληνα και της Ελληνίδας και στην πόλη και στην ύπαιθρο. Δεν πάει άλλο η χώρα με τον αυταρχισμό, το κομματικό κράτος, τη διάβρωση και τη διαφθορά που το συνοδεύει. Δεν πάει άλλο να πρέπει οι Έλληνες να ζουν με το χαμηλό πήχη και τις αποτυχίες της Νέας Δημοκρατίας. Υπάρχει άλλος δρόμος, άλλη προοπτική, άλλο σχέδιο. Υπάρχει ελπίδα για αυτήν τη χώρα, υπάρχει ελπίδα για τον Έλληνα και την Ελληνίδα ... 
      (Χειροκροτήματα από την πτέρυγα του ΠΑ.ΣΟ.Κ.)
      Και αυτός, είναι ο δρόμος μιας πραγματικής ανάπτυξης, με αναδιανομή υπέρ των ασθενέστερων, με ποιοτική δημόσια παιδεία και δωρεάν, με ποιοτικό προσβάσιμο σύστημα υγείας για όλους τους πολίτες. Μια δίκαιη κοινωνία ανθρωπιάς και αξιοπρέπειας. Και αυτές είναι αρχές που υπηρετεί το ΠΑ.ΣΟ.Κ..
      Αυτοί είναι οι στόχοι της δικιάς μας πολιτικής. Αυτή είναι η επιθυμία της πλειοψηφίας του ελληνικού λαού. Είναι αυτοί οι στόχοι, τους οποίους αντιμάχεται η Νέα Δημοκρατία. 
      Έτσι, καταθέτουμε σήμερα πρόταση μομφής στην Κυβέρνηση του κυρίου Καραμανλή βάσει του άρθρου 142 του Κανονισμού της Βουλής ...
      (Χειροκροτήματα από την πτέρυγα του ΠΑ.ΣΟ.Κ.)
      Είναι ώρα να μιλήσει ο λαός. Είναι ώρα να μιλήσει ο Έλληνας και η Ελληνίδα ...
      (Όρθιοι οι Βουλευτές του ΠΑ.ΣΟ.Κ. χειροκροτούν)
      Είναι ώρα να μιλήσει ο λαός, για μια Κυβέρνηση που έχει κλείσει τον κύκλο της και να ανοίξουμε το δρόμο της ελπίδας για το αύριο, για τη χώρα. 
      (Όρθιοι οι Βουλευτές του ΠΑ.ΣΟ.Κ. χειροκροτούν ζωηρά και παρατεταμένα)
      Καταθέτω την πρόταση.
      (Στο σημείο αυτό ο Πρόεδρος του Πανελληνίου Σοσιαλιστικού Κινήματος κ. Γεώργιος Παπανδρέου καταθέτει για τα Πρακτικά της Βουλής την πρόταση δυσπιστίας κατά της Κυβέρνησης, η οποία έχει ως εξής:
      (Να φωτογραφηθεί το κείμενο της πρότασης)
      Γεώργιος Παπανδρέου
      Φίλιππος Πετσάλνικος
      Χαράλαμπος Καστανίδης 
      Κωνσταντίνος Ρόβλιας
      Μιχάλης Καρχιμάκης
      Θεόδωρος Κολιοπάνος
      Αλέξανδρος Ακριβάκης
      Γεώργιος Ανωμερίτης 
      Ευάγγελος Παπαχρήστος
      Αικατερίνη Περλεπέ-Σηφουνάκη
      Δημήτριος Λιντζέρης
      Κωνσταντίνος Γείτονας
      Δημήτριος Πιπεργιάς
      Ιωάννης Διαμαντίδης
      Θάνος Μωραΐτης
      Ευάγγελος Αργύρης
      Εμμανουήλ Όθωνας
      Θεοχάρης Τσιόκας
      Αναστάσιος Χωρέμης
      Χρήστος Παπουτσής
      Νικόλαος Χριστοδουλάκης
      Παναγιώτης Σγουρίδης
      Ανδρέας Λοβέρδος
      Στέφανος Τζουμάκας
      Αλέξανδρος Παπαδόπουλος
      Τηλέμαχος Χυτήρης
      Τόνια Αντωνίου
      Συλβάνα Ράπτη
      Ευάγγελος Βενιζέλος
      Βάσω Παπανδρέου
      Πέτρος Ευθυμίου
      Δημήτριος Ρέππας
      Χρήστος Πρωτόπαπας
      Αθανάσιος Τσούρας
      Μιχάλης Χρυσοχοϊδης
      Θεόδωρος Πάγκαλος
      Μαρία Δαμανάκη
      Μιλτιάδης Παπαϊωάννου
      Άγγελος Μανωλάκης
      Αθανάσιος Παπαγεωργίου
      Έκτορας Νασιώκας
      Μιχαήλ Παντούλας
      Γεώργιος Φλωρίδης
      Αναστάσιος Σιδηρόπουλος
      Βασίλειος Τόγιας
      Ιωάννης Μαγκριώτης
      Ιωάννης Τσακλίδης
      Γεώργιος Παπαγεωργίου
      Εμμανουήλ Σκουλάκης
      Παναγιώτης Ρήγας
      Βασίλειος Οικονόμου
      Απόστολος Κατσιφάρας
      Μιλτιάδης Βέρρας
      Άννα Διαμαντοπούλου
      Ιωάννης Βλατής
      Στυλιανός Ματζαπετάκης
      Ιωάννης Μανιάτης
      Βασίλειος Κεγκέρογλου
      Ελπίδα Τσουρή
      Γεώργιος Ντόλιος
      Μάρκος Μπόλαρης
      Χρυσάνθη Μανωλιά
      Γεράσιμος Αρσένης
      Ιωάννης Δριβελέγκας
      Αθανασία Μερεντίτη
      Εύη Χριστοφιλοπούλου
      Γεώργιος Λιάνης
      Κωνσταντίνος Σπηλιόπουλος
      Ανδρέας Μακρυπίδης
      Μιλένα Αποστολάκη
      Άρης Μουσιώνης
      Ιωάννης Σαλαγιάννης
      Εμμανουήλ Στρατάκης
      Χρήστος Χάιδος 
      Ιωάννης Σκούλας
      Δημήτριος Γεωργακόπουλος
      Φώτης Χατζημιχάλης
      Λάζαρος Λωτίδης
      Σάββας Εμινίδης
      Χρήστος Αηδόνης
      Χρήστος Βερελής
      Αγάθη-Ρόζα Βρεττού
      Αθανάσιος Αλευράς
      Σωκράτης Κοσμίδης
      Μαρία Θωμά
      ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, ο Αρχηγός της Αξιωματικής Αντιπολίτευσης υπέβαλε πρόταση δυσπιστίας κατά της Κυβέρνησης η οποία, σύμφωνα με το άρθρο 142 του  Κανονισμού της Βουλής, πρέπει να υπογράφεται από πενήντα Βουλευτές.
      Θα γίνει εκφώνηση των ονομάτων των συναδέλφων που έχουν υπογράψει την πρόταση. 
      Ο κ. Γεώργιος Παπανδρέου. Παρών.
      Ο κ. Φίλιππος Πετσάλνικος. Παρών.
      Ο κ. Χαράλαμπος Καστανίδης. Παρών. 
      Ο κ. Κωνσταντίνος Ρόβλιας. Παρών.
      Ο κ. Μιχάλης Καρχιμάκης. Παρών.
      Ο κ. Θεόδωρος Κολιοπάνος. Παρών.
      Ο κ. Αλέξανδρος Ακριβάκης. Παρών.
      Ο κ. Γεώργιος Ανωμερίτης. Παρών. 
      Ο κ. Ευάγγελος Παπαχρήστος. Παρών.
      Η κ. Αικατερίνη Περλεπέ-Σηφουνάκη. Παρούσα.
      Ο κ. Δημήτριος Λιντζέρης. Παρών.
      Ο κ. Κωνσταντίνος Γείτονας. Παρών.
      Ο κ. Δημήτριος Πιπεργιάς. Παρών.
      Ο κ. Ιωάννης Διαμαντίδης. Παρών.
      Ο κ. Θάνος Μωραΐτης. Παρών.
      Ο κ. Ευάγγελος Αργύρης. Παρών.
      ΕΥΑΓΓΕΛΟΣ ΒΕΝΙΖΕΛΟΣ: Μα, δεν προβλέπεται από τον Κανονισμό αυτό που κάνετε.
      ΠΡΟΕΔΡΟΣ (Άννα Μπενάκη-Ψαρούδα): Πρέπει να εξακριβωθεί η υπογραφή πενήντα Βουλευτών και εξακριβώνεται, όταν είναι παρόντες.
      ΕΥΑΓΓΕΛΟΣ ΒΕΝΙΖΕΛΟΣ: Η υπογραφή, όχι η παρουσία. Ποια διάταξη του Κανονισμού εφαρμόζετε;
      ΠΡΟΕΔΡΟΣ (Άννα Μπενάκη-Ψαρούδα): Αφήστε τα αυτά, κύριε Βενιζέλο.
      (Θόρυβος – Διαμαρτυρία από την πτέρυγα του ΠΑ.ΣΟ.Κ.)
      Ο κ. Εμμανουήλ Όθωνας. Παρών.
      Ο κ. Θεοχάρης Τσιόκας. Παρών.
      Ο κ. Αναστάσιος Χωρέμης. Παρών.
      ΕΥΑΓΓΕΛΟΣ ΒΕΝΙΖΕΛΟΣ: ‘Εχει ξαναγίνει αυτό εδώ σε πρόταση μομφής; Διαβάστε τα Πρακτικά άλλων Βουλών.
      ΠΡΟΕΔΡΟΣ (Άννα Μπενάκη-Ψαρούδα): Ο κ. Χρήστος Παπουτσής. Παρών.
      Ο κ. Νικόλαος Χριστοδουλάκης. Παρών.
      Ο κ. Παναγιώτης Σγουρίδης. Παρών.
      Ο κ. Ανδρέας Λοβέρδος. Παρών.
      Ο κ. Στέφανος Τζουμάκας. Παρών.
      Ο κ. Αλέξανδρος Παπαδόπουλος. Παρών.
      Ο κ. Τηλέμαχος Χυτήρης. Παρών.
      Η κ. Τόνια Αντωνίου. Παρούσα.
      Η κ. Συλβάνα Ράπτη. Παρούσα.
      Ο κ. Ευάγγελος Βενιζέλος. Παρών.
      ΕΥΑΓΓΕΛΟΣ ΒΕΝΙΖΕΛΟΣ: Είμαι παρών και διαμαρτύρομαι, γιατί παραβιάζετε τον Κανονισμό και ευτελίζετε τη διαδικασία.
      ΠΡΟΕΔΡΟΣ (Άννα Μπενάκη-Ψαρούδα): Η κυρία Βάσω Παπανδρέου. Παρούσα.
      Ο κ. Πέτρος Ευθυμίου. Παρών.
      Ο κ. Δημήτριος Ρέππας. Παρών.
      Ο κ. Χρήστος Πρωτόπαπας. Παρών.
      Ο κ. Αθανάσιος Τσούρας. Παρών.
      Ο κ. Μιχάλης Χρυσοχοϊδης. Παρών.
      Ο κ. Θεόδωρος Πάγκαλος. Παρών.
      Η κ. Μαρία Δαμανάκη. Παρούσα.
      ΕΥΑΓΓΕΛΟΣ ΠΑΠΑΧΡΗΣΤΟΣ: Το γνήσιο της υπογραφής θα το θεωρήσετε;
      ΠΡΟΕΔΡΟΣ (Άννα Μπενάκη-Ψαρούδα): Ο κ. Μιλτιάδης Παπαϊωάννου. Παρών.
      Ο κ. Άγγελος Μανωλάκης. Παρών.
      Ο κ. Αθανάσιος Παπαγεωργίου. Παρών.
      Ο κ. Έκτορας Νασιώκας.
      Ο κ.  Μιχάλης Παντούλας.
      Ο κ. Γεώργιος Φλωρίδης.
      Ο κ. Αναστάσιος Σιδηρόπουλος.
      Ο κ. Βασίλειος Τόγιας.
      Ο κ. Ιωάννης Μαγκριώτης.
      Ο κ. Ιωάννης Τσακλίδης.
      Ο κ. Γεώργιος Παπαγεωργίου. Παρών.
      Ο κ. Εμμανουήλ Σκουλάκης.
      Ο κ. Παναγιώτης Ρήγας.
      Ο κ. Βασίλειος Οικονόμου.
      Ο κ. Απόστολος Κατσιφάρας. Παρών.
      Ο κ. Μιλτιάδης Βέρρας. Παρών.
      Η κ. Άννα Διαμαντοπούλου. Παρούσα.
      Ο κ. Ιωάννης Βλατής. Παρών.
      Ο κ. Στυλιανός Ματζαπετάκης. Παρών.
      Ο κ. Ιωάννης Μανιάτης. Παρών.
      Ο  κ. Βασίλειος Κεγκέρογλου. Παρών.
      Η κ. Ελπίδα Τσουρή. Παρούσα.
      Ο κ. Γεώργιος Ντόλιος. Παρών.
      Ο κ. Μάρκος Μπόλαρης. Παρών.
      Η κ. Χρυσάνθη Μανωλιά. Παρούσα.
      Κύριοι συνάδελφοι, διαπιστώνεται ότι συνεπληρώθη ο απαιτούμενος από το Σύνταγμα αριθμός των πενήντα Βουλευτών που πρέπει να υπογράφουν την πρόταση δυσπιστίας και, σύμφωνα με το άρθρο 142, η Βουλή διακόπτει τις εργασίες της για δύο ημέρες, εκτός αν η Κυβέρνηση ζητήσει αμέσως την έναρξη της διαδικασίας.
      Ο κύριος Υπουργός Εσωτερικών, Δημόσιας Διοίκησης και Αποκέντρωσης έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κυρία Πρόεδρε.
      Κυρίες και κύριοι συνάδελφοι, πρώτη φορά σ’ αυτήν την Αίθουσα χρειάστηκαν…
      (Θόρυβος-Διαμαρτυρίες από την πτέρυγα του ΠΑ.ΣΟ.Κ. )
      ΑΠΟΣΤΟΛΟΣ ΚΑΚΛΑΜΑΝΗΣ: Όχι, κυρία Πρόεδρε. Ο Υπουργός πρέπει να πει αν θέλει τώρα να ξεκινήσει η διαδικασία ή μετά από δύο ημέρες και τίποτα άλλο!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ευχαρίστως θα πω…
      (Θόρυβος-Διαμαρτυρίες από την πτέρυγα του ΠΑ.ΣΟ.Κ. )
      ΧΑΡΑΛΑΜΠΟΣ ΚΑΣΤΑΝΙΔΗΣ: Όχι, κυρία Πρόεδρε. Δεν γίνεται καθόλου συζήτηση. Παραβιάζεται ο Κανονισμός.
      ΑΠΟΣΤΟΛΟΣ ΚΑΚΛΑΜΑΝΗΣ: Όχι, κυρία Πρόεδρε. Διακόπτεται η συζήτηση.
      (Θόρυβος-Διαμαρτυρίες από την πτέρυγα του ΠΑ.ΣΟ.Κ. )
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, σας παρακαλώ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κυρία Πρόεδρε, η Κυβέρνηση ζητεί να αρχίσει αμέσως η συζήτηση…
      (Θόρυβος-Διαμαρτυρίες από την πτέρυγα του ΠΑ.ΣΟ.Κ. )
      ΠΡΟΕΔΡΟΣ (Άννα Μπενάκη-Ψαρούδα): Ο κύριος Υπουργός των Εσωτερικών εκ μέρους της Κυβέρνησης ζητεί να αρχίσει αμέσως η συνεδρίαση.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ζητώ κατ’ εφαρμογή του άρθρου 142 του Κανονισμού της Βουλής να αρχίσει αμέσως η συζήτηση…
      (Θόρυβος-Διαμαρτυρίες από την πτέρυγα του ΠΑ.ΣΟ.Κ. )
      ΑΠΟΣΤΟΛΟΣ ΚΑΚΛΑΜΑΝΗΣ: Αυτό είναι απαράδεκτο! Τώρα παραβιάζεται ο Κανονισμός! Πρέπει να του πείτε να απαντήσει αν θέλει να γίνει τώρα η συζήτηση ή μετά από δύο ημέρες. Τίποτε άλλο!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Αυτό προσπαθώ να κάνω, αλλά δεν αφήνετε κανέναν να μιλήσει.
      ΒΑΣΙΛΕΙΟΣ ΜΑΓΓΙΝΑΣ: Μα, κύριε Κακλαμάνη, μονολεκτικά θα το πει αυτό;
      (Θόρυβος-Διαμαρτυρίες από την πτέρυγα του ΠΑ.ΣΟ.Κ. )
      ΑΠΟΣΤΟΛΟΣ ΚΑΚΛΑΜΑΝΗΣ: Πρέπει να απαντήσει μόνο επ’ αυτού.
      ΠΡΟΕΔΡΟΣ (Άννα Μπενάκη-Ψαρούδα): Κύριε Πρόεδρε, με συγχωρείτε. Αυτό λέει ο Υπουργός. Του έδωσα το λόγο να πάρει θέση για το εάν η συζήτηση θα γίνει αμέσως ή εάν θα διακόψουμε…
      (Θόρυβος-Διαμαρτυρίες από την πτέρυγα του ΠΑ.ΣΟ.Κ. )
      ΑΠΟΣΤΟΛΟΣ ΚΑΚΛΑΜΑΝΗΣ: Να το πει τότε.
      ΠΡΟΕΔΡΟΣ (Άννα Μπενάκη-Ψαρούδα): Αυτό λέει. Αφήστε τον να μιλήσει.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κυρία Πρόεδρε, κατ’ εφαρμογή του άρθρου 142 του Κανονισμού της Βουλής,  εκ μέρους της Κυβέρνησης ζητούμε να αρχίσει αμέσως η συζήτηση.
    (Χειροκροτήματα από την πτέρυγα της Νέας Δημοκρατίας)
       Αλλά λογοκρισία δεν πρόκειται να δεχθώ στο να μην πω μία λέξη εις αιτιολογία του γιατί το κάνω…
      (Θόρυβος-Διαμαρτυρίες από την πτέρυγα του ΠΑ.ΣΟ.Κ. )
      ΑΠΟΣΤΟΛΟΣ ΚΑΚΛΑΜΑΝΗΣ: Δεν το δικαιούται, κυρία Πρόεδρε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): ...και δεν είναι δυνατόν αυτό να μου το απαγορεύσει κανείς.
      (Θόρυβος-Διαμαρτυρίες από την πτέρυγα του ΠΑ.ΣΟ.Κ. )
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Αυτός είναι ο τρόπος. Να, ποια είναι η πραγματική αντίληψη εφαρμογής του Κανονισμού της Βουλής, για την οποία κάνετε τόση φασαρία.
      (Θόρυβος-Διαμαρτυρίες από την πτέρυγα του ΠΑ.ΣΟ.Κ. )
      ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, είναι ρητή η διάταξη του Κανονισμού.
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, αφήστε να συνεχίσει το Προεδρείο.
      (Θόρυβος-Διαμαρτυρίες από την πτέρυγα του ΠΑ.ΣΟ.Κ. )
      ΑΠΟΣΤΟΛΟΣ ΚΑΚΛΑΜΑΝΗΣ: Τώρα φαίνεται το γιατί πρέπει να φύγει αυτή η Κυβέρνηση! Δεν σέβεται ούτε το Σύνταγμα ούτε τον Κανονισμό! Αυτή είναι η εικόνα της Κυβέρνησης!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Φαίνεται ποιος δεν σέβεται το Σύνταγμα. Αυτή είναι η αλήθεια.
      (Θόρυβος-Διαμαρτυρίες από την πτέρυγα του ΠΑ.ΣΟ.Κ. )
      ΠΡΟΕΔΡΟΣ (Άννα Μπενάκη-Ψαρούδα): Όταν ηρεμήσετε, θα συνεχίσουμε, κύριοι συνάδελφοι.
      (Θόρυβος-Διαμαρτυρίες από την πτέρυγα του ΠΑ.ΣΟ.Κ. )
      Ο Υπουργός Εσωτερικών εκ μέρους της Κυβέρνησης ζητεί να αρχίσει αμέσως η συζήτηση. Θέλω να ρωτήσω τα κόμματα εάν θέλουν ολιγόλεπτη διακοπή ή εάν θέλουν να αρχίσει αμέσως η συζήτηση.
      (Θόρυβος-Διαμαρτυρίες από την πτέρυγα του ΠΑ.ΣΟ.Κ. )
      ΑΠΟΣΤΟΛΟΣ ΚΑΚΛΑΜΑΝΗΣ: Ό,τι λέει ο Κανονισμός…
      ΠΡΟΕΔΡΟΣ (Άννα Μπενάκη-Ψαρούδα): Ναι, κύριε Πρόεδρε. Ό,τι κάνατε και εσείς.
      (Θόρυβος-Διαμαρτυρίες από την πτέρυγα του ΠΑ.ΣΟ.Κ. )
      ΑΠΟΣΤΟΛΟΣ ΚΑΚΛΑΜΑΝΗΣ: …εκτός αν η Κυβέρνηση θέλει ολιγόωρη διακοπή. Να μας πει, άλλως αρχίζουμε τώρα. Δεν θέλουμε διακοπή, αν η Κυβέρνηση θέλει να ξεκινήσει η συζήτηση.
      ΒΑΣΙΛΕΙΟΣ ΜΑΓΓΙΝΑΣ: Κύριε Κακλαμάνη, δεν είστε μόνος σας.
      ΠΡΟΕΔΡΟΣ (Άννα Μπενάκη-Ψαρούδα): Προσπαθώ, κύριε Πρόεδρε, να εφαρμόσω ό,τι κάνατε εσείς στην ίδια περίπτωση. Ρωτήσατε τα κόμματα που είναι παρόντα αν θέλουν διακοπή και επειδή δύο κόμματα…
      ΑΠΟΣΤΟΛΟΣ ΚΑΚΛΑΜΑΝΗΣ: Αν το ζητάει η Κυβέρνηση, ναι. 
      ΠΡΟΕΔΡΟΣ (Άννα Μπενάκη-Ψαρούδα): Εννοώ διακοπή ορισμένης ώρας. 
      Κύριε Υπουργέ, θέλετε να πείτε κάτι; Ορίστε, έχετε το λόγο για να προτείνετε. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κυρία Πρόεδρε, όπως γνωρίζετε, ο ίδιος ο Κανονισμός της Βουλής ορίζει πώς οργανώνεται η συζήτηση σε αυτήν την περίπτωση και, βεβαίως, αυτή η οργάνωση δεν αφορά μόνο το κόμμα που ψήφισε και έθεσε το θέμα της πρότασης μομφής κατά της Κυβέρνησης. Αφορά και τα λοιπά κόμματα, όπως είναι το Κομμουνιστικό Κόμμα και ο Συνασπισμός, τα οποία δεν ήταν υποχρεωμένα να είναι. 
      Προτείνω, λοιπόν, να αρχίσει αμέσως η συζήτηση. Απλώς να υπάρξει ολιγόλεπτη διακοπή, για να υπάρξει οργάνωση της συζήτησης από τους εκπροσώπους των Κομμάτων. Είναι αυτονόητο. Αυτό κάναμε πάντοτε. 
      ΠΡΟΕΔΡΟΣ (Άννα Μπενάκη-Ψαρούδα): Ποια είναι δηλαδή η πρότασή σας;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Eκείνο που μου κάνει εντύπωση είναι ότι σε αυτήν την Αίθουσα κάποιοι νομίζουν ότι μπορούν να καθορίζουν τον τρόπο εφαρμογής και ερμηνείας του Κανονισμού!
      (Θόρυβος - Διαμαρτυρίες από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Όχι, κύριε Υπουργέ! Σας παρακαλώ!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Αυτή είναι η δημοκρατική αντίληψη σχετικά με τη λειτουργία του Κοινοβουλίου! 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, σας παρακαλώ! Μπορεί να νομίζουν κάποιοι ό,τι θέλουν, αλλά εδώ εφαρμόζεται ο Κανονισμός! 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): … δεν έχουμε ούτε κηδεμόνες ούτε αυθεντικούς ερμηνευτές του Κανονισμού της Βουλής! 
      ΠΡΟΕΔΡΟΣ (Άννα Μπενάκη-Ψαρούδα): Λοιπόν, κύριε Υπουργέ, ποια είναι η πρότασή σας; Να γίνει διακοπή ή να εισέλθουμε αμέσως στη συζήτηση της πρότασης μομφής; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Προτείνω να γίνει ολιγόλεπτη διακοπή για την οργάνωση της συζήτησης. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Εφόσον το ζητά η Κυβέρνηση, συμφωνούμε. 
      ΑΠΟΣΤΟΛΟΣ ΚΑΚΛΑΜΑΝΗΣ: Ό,τι θέλει η Κυβέρνηση! 
      ΠΡΟΕΔΡΟΣ (Άννα Μπενάκη-Ψαρούδα): Σύμφωνα και με το πρότυπο που εφαρμόστηκε το 2001, θα γίνει διακοπή επί δίωρον και η συζήτηση θα αρχίσει στις 14.15΄. 
        (ΔΙΑΚΟΠΗ)
      (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, επαναλαμβάνεται η διακοπείσα συνεδρίαση. 
      Έχω την τιμή να ανακοινώσω στο Σώμα τη διαδικασία που προβλέπει ο Κανονισμός για τη συζήτηση της προτάσεως δυσπιστίας κατά της Κυβερνήσεως που κατέθεσαν οι συνάδελφοι του ΠΑ.ΣΟ.Κ.. 
      Η συζήτηση θα αρχίσει με την ομιλία των δύο συναδέλφων του ΠΑ.ΣΟ.Κ. κυρίων Ευάγγελου Βενιζέλου και Θεόδωρου Πάγκαλου που έχουν οριστεί από την Κοινοβουλευτική Ομάδα και υπογράφουν και την πρόταση δυσπιστίας. Ο χρόνος ομιλίας τους είναι δεκαπέντε λεπτά για τον καθένα. 
      Η εγγραφή των άλλων ομιλητών θα γίνει ως το τέλος της ομιλίας των δύο πρώτων ομιλητών του ΠΑ.ΣΟ.Κ. και ο χρόνος ομιλίας τους θα είναι δέκα λεπτά. 
      Κατά τα λοιπά η συζήτηση και η ψηφοφορία θα γίνουν σύμφωνα με τα λεπτομερέστερα οριζόμενα στα άρθρα 142 και 141 του Κανονισμού της Βουλής.
      Θα ήθελα να σας προτείνω σύμφωνα με το άρθρο 65, παράγραφος 5, αφού ολοκληρωθούν οι εγγραφές με το ηλεκτρονικό σύστημα να καταρτιστεί ο κατάλογος των ομιλητών με εναλλαγή ενός της Πλειοψηφίας και ενός της Μειοψηφίας ανάλογα με τη δύναμη των κομμάτων, όπως ορίζεται στον Κανονισμό της Βουλής. Η συζήτηση θα αρχίσει δηλαδή με τους συναδέλφους του ΠΑ.ΣΟ.Κ. και εν συνεχεία θα ακολουθήσουν, ένας Βουλευτής από τη Νέα Δημοκρατία, ένας Βουλευτής από τα δύο μικρότερα κόμματα, εν συνεχεία ένας από το ΠΑ.ΣΟ.Κ., ένας από τη Νέα Δημοκρατία και αυτό θα συνεχίζεται. 
     Κατά διαστήματα δε, θα ακολουθεί Βουλευτής αν υπάρχει στον κατάλογο από τα μικρότερα κόμματα. Μπορούν τα κόμματα να δώσουν και κατάλογο με δική τους σειρά των ομιλητών τους. Η συζήτηση σύμφωνα με τον Κανονισμό μπορεί να κρατήσει μέχρι και τις τρεις ημέρες και να κλείσει την δωδεκάτη νυχτερινή εφόσον υπάρχουν ομιλητές, όμως μπορεί να συμφωνηθεί και νωρίτερα της δωδεκάτης νυχτερινής της Κυριακής, εν προκειμένω, αν δεν υπάρχουν ομιλητές. 
     Ως προς τους χρόνους των ομιλιών ο Πρόεδρος του ΠΑ.ΣΟ.Κ. έχει δικαίωμα να μιλήσει είκοσι πέντε λεπτά. Η Πρόεδρος της Κοινοβουλευτικής Ομάδας του Κομμουνιστικού Κόμματος Ελλάδας και ο Πρόεδρος του Συνασπισμού Ριζοσπαστικής Αριστεράς, καθώς και οι μη αρμόδιοι Υπουργοί μπορούν να μιλήσουν για δεκαπέντε λεπτά. Οι Υπουργοί θα μιλήσουν για είκοσι πέντε λεπτά. Οι Κοινοβουλευτικοί Εκπρόσωποι εφόσον προηγηθούν των αρχηγών έχουν δεκαπέντε λεπτά, εφόσον ακολουθήσουν έχουν οκτώ λεπτά. Προτείνω ως προς τους χρόνους διεξαγωγής και οι Υπουργοί και οι Πρόεδροι των Κοινοβουλευτικών Ομάδων να έχουν δικαίωμα παρέμβασης πενταλέπτου. 
     Τώρα, ως προς τη συζήτησή μας προτείνω η αποψινή συνεδρίαση να διαρκέσει μέχρι τις δέκα αν συμφωνείτε, επειδή αρχίζουμε πολύ νωρίς, και προτείνω να γίνει και αύριο απογευματινή συνεδρίαση, η οποία θα αρχίσει στις έξι. Στη διάρκεια της σημερινής ή της αυριανής συζήτησης μπορούμε να αποφασίσουμε για το ενδεχόμενο εμβόλιμης συνεδρίασης. 
     Συμφωνεί η Βουλή;
     ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, θα ήθελα το λόγο.
     ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Καστανίδη. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, θα ήθελα να προσθέσω ορισμένες σκέψεις, με βάση το κεκτημένο και την εμπειρία που είχαμε από την προηγούμενη συζήτηση μετά από πρόταση δυσπιστίας του ΠΑ.ΣΟ.Κ. και μετέτρεψε ο Πρωθυπουργός σε πρόταση εμπιστοσύνης το Μάιο του 2005, επί Προεδρίας σας. Τότε λοιπόν είχαμε, πέραν αυτών τα οποία ανακοινώσατε, συμφωνήσει ορισμένα πράγματα τα οποία θα ήθελα να υπενθυμίσω και θα παρακαλούσα αυτά να υιοθετηθούν και τώρα, εφόσον έχουμε βεβαίως και την συναίνεση του Σώματος. 
     Πρώτον, οι συνεδριάσεις μας το Μάιο του 2005 ήταν τις δυο επόμενες  μέρες της πρώτης και πρωί και απόγευμα. Άρα, λοιπόν, θα παρακαλέσω να προστεθεί στη σκέψη σας η εμβόλιμη συνεδρίαση. Να μην εξαιρέσουμε πιθανότητα εμβολίμου συνεδριάσεως και το Σάββατο πέραν της Κυριακής. 
     Η δεύτερη παρατήρησή μου είναι ότι στην έννοια του λέγοντος και αντιλέγοντος συμπεριλαμβάνονται και Υπουργοί. Δεν είναι μόνο οι Βουλευτές, αλλά στην έννοια του λέγοντος ή αντιλέγοντος περιλαμβάνεται και ο Υπουργός. Έτσι τουλάχιστον ίσχυσε τον Μάιο του 2005. 
     Το τρίτο το οποίο θα ήθελα να προσθέσω είναι ότι στην περίπτωση που τα κόμματα θέλουν να δώσουν οργανωμένο κατάλογο στο Προεδρείο, η κατανομή των Βουλευτών να γίνεται σε ημέρες συνεδρίασης. 
     Αυτές είναι οι σκέψεις μου. Επαναλαμβάνω, αυτά ετηρήθησαν και την προηγούμενη φορά στην οποία αναφέρθηκα και παρακαλώ πολύ να έχω και τη δική σας θετική στάση. 
     ΒΑΣΙΛΕΙΟΣ ΜΑΓΓΙΝΑΣ: Κυρία Πρόεδρε, θα ήθελα το λόγο.
     ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Μαγγίνα. 
     ΒΑΣΙΛΕΙΟΣ ΜΑΓΓΙΝΑΣ: Κυρία Πρόεδρε, ο κ. Καστανίδης πήρε την σχετική συζήτηση του 2005 και ζητεί να ταυτιστούμε με τα όσα συνέβησαν τότε. Υπάρχουν όμως, κύριε συνάδελφε, και παλαιότερες συνεδριάσεις, όπως το 2001, όπου υπήρξαν τρεις μόνο συζητήσεις, τα τρία απογεύματα. 
     Εμείς, δεν έχουμε κατ’ αρχάς αντίρρηση αλλά θα έλεγα μήπως είναι σκόπιμο να αναζητήσουμε μια μέση λύση. Δηλαδή, αυτή την οποία πρότεινε η κυρία Πρόεδρος το να αποφασίσουμε αύριο για πραγματοποίηση συνεδρίασης την Κυριακή το πρωί. 
      Δεν αντελήφθην, όμως, καλά το εξής. Λέτε: «λέγων και αντιλέγων» και εις το επίπεδο των Υπουργών. Οι Υπουργοί, όπως είναι γνωστό, έχουν δυνατότητα να ομιλήσουν δι’ ορισμένο χρόνο οποτεδήποτε το ζητήσουν. Τι θέλετε να πείτε με το «λέγων και αντιλέγων»;
      ΧΑΡΑΛΑΜΠΟΣ ΚΑΣΤΑΝΙΔΗΣ: Θα σας εξηγήσω.
      ΒΑΣΙΛΕΙΟΣ ΜΑΓΓΙΝΑΣ: Εν πάση δε περιπτώσει, σε μία τέτοια συζήτηση καλό είναι να δοθεί στους συναδέλφους Βουλευτές, όσο περισσότερο είναι δυνατόν, το δικαίωμα -και με βάση το πόσοι θα εγγραφούν, να το δούμε αυτό- να μιλήσουν κατά κύριο λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, μπορώ να έχω το λόγο; 
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Καστανίδη, έχετε το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, επειδή μου ετέθη το ερώτημα για την έννοια του λέγοντος – αντιλέγοντος, εξηγώ το εξής…
      ΒΑΣΙΛΕΙΟΣ ΜΑΓΓΙΝΑΣ: Και σε επίπεδο Υπουργών.
      ΧΑΡΑΛΑΜΠΟΣ ΚΑΣΤΑΝΙΔΗΣ: Ναι.
      Εξηγώ, λοιπόν, το εξής, που απορρέει από την κτηθείσα εμπειρία. Θα ομιλήσει συνάδελφος της Νέας Δημοκρατίας ή, ενδεχομένως, θα ομιλήσει συνάδελφος του ΠΑ.ΣΟ.Κ., θα ομιλήσει Υπουργός και μετά θα ακολουθήσει συνάδελφος της Νέας Δημοκρατίας; Δηλαδή, η έννοια του λέγοντος – αντιλέγοντος, είναι κυρία Πρόεδρε…
      ΒΑΣΙΛΕΙΟΣ ΜΑΓΓΙΝΑΣ: Αν είναι η σειρά του.
      ΧΑΡΑΛΑΜΠΟΣ ΚΑΣΤΑΝΙΔΗΣ: Να τελειώσω.
      Δεν αναφέρομαι στη συζήτηση κατά τον προϋπολογισμό. Αναφέρομαι μόνο στη συζήτηση του Μαΐου του 2005. Και προφανώς ομιλία του Υπουργού σημαίνει ότι ακολουθείται από κάποιον Βουλευτή της Αντιπολίτευσης. Αυτό εννοώ. Θα πρέπει να υπάρχει πραγματικά εναλλαγή των ομιλητών.
      ΒΑΣΙΛΕΙΟΣ ΜΑΓΓΙΝΑΣ: Κυρία Πρόεδρε, μπορώ να έχω το λόγο;
      ΠΡΟΕΔΡΟΣ (Άννα Μπενάκη-Ψαρούδα): Κύριε Μαγγίνα, θα σας δώσω το λόγο, αφού κάνω κάποια διευκρίνιση.
      ΧΑΡΑΛΑΜΠΟΣ ΚΑΣΤΑΝΙΔΗΣ: Ασφαλώς θέλουμε –συμφωνώ απολύτως με το συνάδελφο Κοινοβουλευτικό Εκπρόσωπο της Νέας Δημοκρατίας- να δοθεί πολύς χρόνος στους συναδέλφους Βουλευτές. Άλλωστε, γι’ αυτό ακριβώς προτείναμε το εμβόλιμο των συνεδριάσεων να μην περιορισθεί την Κυριακή, αλλά να επεκταθεί και το Σάββατο. 
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, για να μην καταναλίσκουμε το χρόνο μας σε διαδικαστικά θέματα, εν σχέσει με τις συνεδριάσεις μας θα ήθελα να πω το εξής: Η σημερινή να είναι μία συνεδρίαση που θα διαρκέσει μέχρι τις 22.00΄. Αύριο η συνεδρίαση να είναι απογευματινή, σύμφωνα και με συνεννόηση που έκανα με το Συνασπισμό. Και θα ήθελα στο σημείο αυτό να παρακαλέσω και για τη γνώμη του Κομμουνιστικού Κόμματος. Η πρότασή μου η ενδιάμεση, είναι σήμερα ή αύριο να αποφασίσουμε –ανάλογα και με τον αριθμό, διότι ομιλούμε αυτή τη στιγμή χωρίς αριθμό εγγεγραμμένων- ενδεχομένως, συνεδρίαση και την Κυριακή το πρωί. Αυτά ως προς τους χρόνους των συνεδριάσεων.
      Ως προς το θέμα της εναλλαγής, που θίξατε, κύριε Καστανίδη, η μόνη φορά που χρησιμοποιήθηκε, εφηρμόσθη και έγινε μία φανερή προσπάθεια από το Προεδρείο, ώστε μετά από Υπουργό της Κυβέρνησης, να ακολουθεί πάντα Βουλευτής της Αντιπολίτευσης -αυτό έγινε με προσπάθεια του Προεδρείου και συνεννόηση με την Κυβέρνηση- ήταν στον προϋπολογισμό. Βεβαίως, ο προϋπολογισμός είναι κορυφαία συζήτηση, ενδιαφέροντος όλων των πτερύγων. Δεν υπάρχει μία πτέρυγα που να ενδιαφέρεται περισσότερο από την άλλη.
      Στην προηγούμενη συζήτηση της προτάσεως ψήφου εμπιστοσύνης, όπως βλέπω εδώ, δεν τηρήθηκε αυτό. Κατερτίσθη ο κατάλογος με το κριτήριο το οποίο είπαμε, όποτε παρενεβάλλετο ο Υπουργός, παρενεβάλλετο και ακολουθούσε ο κατάλογος των εγγεγραμμένων. Διότι αντιλαμβάνεστε ότι θέλει μία ιδιαίτερη προσπάθεια και περιπλοκή το να ρυθμίζουμε έτσι τα πράγματα, ώστε να κανονίζουμε τι θα ακολουθεί τον κάθε Υπουργό.
      Επομένως, για να συνοψίσω, προτείνω σήμερα η συνεδρίαση να ολοκληρωθεί στις 22.00΄, αύριο να αρχίσει στις 18.00΄, ενδεχόμενη προσθήκη εμβόλιμης συνεδρίασης την Κυριακή και τερματισμός, βέβαια, στις 24.00΄.
      Θα δώσω τώρα το λόγο στην Κυβέρνηση και μετά στον κ. Μαγγίνα.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κυρία Πρόεδρε, από την πλευρά της Κυβέρνησης, είμαστε διατεθειμένοι και θέλουμε -γιατί είναι μία κορυφαία κοινοβουλευτική διαδικασία ελέγχου της Κυβέρνησης, η πρόταση μομφής- να δοθεί όσο το δυνατόν περισσότερος χρόνος στους Βουλευτές. 
      Θα ήθελα να παρατηρήσω μόνο στον κ. Καστανίδη, ότι υπάρχει μία ουσιαστική διαφορά για το πώς και γιατί ακολουθήσαμε στην προηγούμενη περίπτωση την αρχή του λέγοντος και αντιλέγοντος και για τους Υπουργούς.
      Εκεί, κύριε Καστανίδη, είχαμε πρόταση εμπιστοσύνης από την πλευρά της Κυβέρνησης και ήταν λογικό, όσο ακολουθήθηκε τότε, να υπάρχει αυτό. Γιατί αφού εσύ ζητάς την ψήφο εμπιστοσύνης, είναι λογικό ένας Υπουργός να μιλά και από εκεί και πέρα να υπάρχει ένας Βουλευτής από την πλευρά της Αντιπολίτευσης.
      Εδώ, όμως, μιλάμε για μία πρόταση μομφής. Και όλη η προοπτική, η οποία υπάρχει και σήμερα, αλλά και η παράδοση που ακολουθήσαμε, αν κοιτάξετε τα Πρακτικά της Βουλής και σε προηγούμενες περιπτώσεις –και μιλώ για το 2001- θα δείτε ότι εκεί δεν υπήρχε αυτή η αρχή. Πάντως, τονίζω από τη δική μας πλευρά, από την πλευρά της Κυβέρνησης ότι, εφόσον αυτό χρειάζεται και μπορούμε, δεν έχουμε καμία αντίρρηση να το κάνουμε. Μόνο που δεν μπορεί να δεσμευθεί η Κυβέρνηση ότι δεν θα χρειαστεί κάποια στιγμή να υπάρξει εμβόλιμη παρέμβαση Υπουργού, για να απαντήσει, εάν χρειαστεί να απαντήσει. Και νομίζω ότι αντιλαμβάνεσθε πως, όταν έχουμε πρόταση μομφής, η απάντηση είναι αυτονόητη. Γι’ αυτό γίνεται, για να υπάρξουν απαντήσεις από την πλευρά της Κυβέρνησης.
      Ευχαριστώ πολύ.
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κ. Μαγγίνας.
      ΒΑΣΙΛΕΙΟΣ ΜΑΓΓΙΝΑΣ: Κυρία Πρόεδρε, ο κατάλογος που καταρτίζεται ηλεκτρονικά για τους συναδέλφους ομιλητές-Βουλευτές είναι κάτι το οποίο είναι τελείως διάφορο του δικαιώματος των Υπουργών να παρεμβαίνουν. Κατά συνέπεια, εμείς, όπως και ο κύριος Υπουργός εξήγησε, και για τη συγκεκριμένη περίπτωση δεν είμαστε σύμφωνοι να υπάρξει η λογική του λέγοντος και αντιλέγοντος μεταξύ Υπουργού και Βουλευτού. Θα παρεμβαίνει ο Υπουργός και εάν συμπίπτει να έπεται Βουλευτής της Αντιπολιτεύσεως, έχει καλώς, εάν συμπίπτει να έπεται Βουλευτής της Συμπολιτεύσεως και πάλι έχει καλώς.
      Όσον αφορά την πρότασή σας για τις συνεδριάσεις, είμαστε σύμφωνοι απόψε να πάμε έως τις 22.00΄, αύριο το απόγευμα και να αποφασίσουμε είτε σήμερα είτε αύριο, για ενδεχόμενη εμβόλιμη συνεδρίαση την Κυριακή το πρωί.
      ΠΡΟΕΔΡΟΣ (Άννα Μπενάκη-Ψαρούδα): Μήπως θέλει κάποιος να πάρει το λόγο από το Κομμουνιστικό Κόμμα;
      ΑΝΤΩΝΗΣ ΣΚΥΛΛΑΚΟΣ: Όχι, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κ. Καστανίδης.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, θα ήθελα απλώς να παρακαλέσω να υπάρξει τοποθέτησή σας και επί ενός άλλου θέματος που έθιξα και αφορά τον τρόπο με τον οποίο κάποιο κόμμα θα ήθελε τον οργανωμένο κατάλογο. Είπα ότι κατά την προηγούμενη πρόταση δυσπιστίας έγινε κατανομή κατά ημέρα. 
      ΠΡΟΕΔΡΟΣ (Άννα Μπενάκη-Ψαρούδα): Συμφωνώ. Ακριβώς όπως έγινε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Άρα, λοιπόν, συμφωνούμε ότι όποιο κόμμα επιθυμεί να δώσει κατάλογο θα γίνει κατανομή των ομιλητών κατά συνεδρίαση που επιθυμεί. Συμφωνούμε ότι θα κρίνουμε την εμβόλιμη συνεδρίαση κάποια στιγμή αύριο και παρακαλώ πολύ, η πρόταση μας για τη σειρά λέγοντος και αντιλέγοντος, να τεθεί υπό την κρίση του Σώματος.
      ΠΡΟΕΔΡΟΣ (Άννα Μπενάκη-Ψαρούδα): Κύριε Καστανίδη, το μόνο που μπορώ να σας πω εγώ, είναι ότι θα καταβάλλεται προσπάθεια να υπάρχει εναλλαγή. Όμως, δεν είναι δυνατόν να εφαρμοστεί με το σύστημα που εφαρμόστηκε στον προϋπολογισμό για τους λόγους που σας είπα. Άλλωστε, σε όλες τις συζητήσεις είτε εμπιστοσύνης είτε μομφής δεν τηρήθηκε ποτέ αυτή η αρχή.
      Όσον αφορά την κατανομή των ομιλητών, μπορείτε να κατανείμετε τους ομιλητές σας τουλάχιστον στις τρεις ημέρες που είναι γνωστές, σήμερα, αύριο και μεθαύριο και για την εμβόλιμη θα δούμε. Εξυπακούεται, βέβαια, ότι για τη διευκόλυνση συναδέλφων, επειδή ήταν τελείως αιφνιδιαστική η συζήτηση αυτό το Σαββατοκύριακο, να υπάρξει η δυνατότητα αντικαταστάσεων, εσωτερικών αντικαταστάσεων, δηλαδή, με έγκριση του Γραμματέως της Κοινοβουλευτικής Ομάδας. 
      ΚΙΜΩΝ ΚΟΥΛΟΥΡΗΣ: Κυρία Πρόεδρε, παρακαλώ το λόγο. 
      ΠΡΟΕΔΡΟΣ (Άννα Μπενάκη-Ψαρούδα): Όχι, κύριε Κουλούρη. Μιλούν οι Κοινοβουλευτικοί Εκπρόσωποι. 
      Εάν δεν υπάρχει άλλη παρατήρηση, συμφωνούμε να αρχίσουμε τώρα μέχρι τις 22.00΄, αύριο από τις 18.00΄, την Κυριακή από τις 18.00΄, ενδεχομένως να κάνουμε εμβόλιμη συνεδρίαση την Κυριακή και κατά τα λοιπά με τους χρόνους και τις προϋποθέσεις που συζητήθηκαν.
      ΚΙΜΩΝ ΚΟΥΛΟΥΡΗΣ: Όταν διαφωνεί κάποιος Βουλευτής, δεν μπορεί να το εκφράσει μέσα στο Κοινοβούλιο; 
      ΠΡΟΕΔΡΟΣ (Άννα Μπενάκη-Ψαρούδα): Σε αυτήν τη διαδικασία μιλούν τα κόμματα και αυτά αποφασίζουν. Τι να κάνουμε; 
      ΚΙΜΩΝ ΚΟΥΛΟΥΡΗΣ: Κυρία Πρόεδρε, θέλω το λόγο μόνο για ένα λεπτό, για να μπορέσουν επιτέλους οι Βουλευτές να έχουν τη δυνατότητα να εκφραστούν.
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, συμφωνείτε να παρεμβληθεί για ένα λεπτό ο κ. Κουλούρης;
      ΚΙΜΩΝ ΚΟΥΛΟΥΡΗΣ: Κυρία Πρόεδρε, ήταν πάγια θέση μου, όταν είχαμε εμείς την πλειοψηφία μέσα στη Βουλή και αυτή η θέση παραμένει και σήμερα…
      (Στο σημείο αυτό εισέρχεται στην Αίθουσα ο Πρόεδρος της Κυβέρνησης κ. Κωνσταντίνος Καραμανλής. Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
    Ελπίζω οι κύριοι συνάδελφοι της Νέας Δημοκρατίας να χειροκρότησαν και μένα μαζί με την είσοδο του Πρωθυπουργού. 
    Πρόεδρε, σας ευχαριστώ για το χειροκρότημα. 
    (Στο σημείο αυτό εισέρχεται στην Αίθουσα ο Αρχηγός της Αξιωματικής Αντιπολίτευσης κ. Γεώργιος Παπανδρέου χειροκροτούμενος από τους Βουλευτές του κόμματός του) 
    Κατανοώ ότι η αμοιβαία  συμπάθεια με τον Πρωθυπουργό είναι λόγω της ομάδας του Παναθηναϊκού. Γιατί σε όλα τα άλλα διαφωνούμε. 
    ΠΡΟΕΔΡΟΣ (Άννα Μπενάκη - Ψαρούδα): Κύριε Κουλούρη επειδή όλα τα χειροκροτήματα είναι για σας, μην κρατήσετε πολύ χρόνο. 
    ΚΙΜΩΝ ΚΟΥΛΟΥΡΗΣ: Ήταν πάγια η θέση μου και νομίζω ότι εκφράζω το σύνολο των συναδέλφων Βουλευτών και της μιας πτέρυγας και όλων των άλλων. Είναι αδύνατον, κυρία Πρόεδρε, οι Βουλευτές να είμαστε θεατές. Γίνεται συνεχώς ένας διάλογος μεταξύ των Κοινοβουλευτικών Εκπροσώπων, των Υπουργών και των Αρχηγών Κομμάτων και οι Βουλευτές είμαστε σιωπηροί. Αρνούμαι δηλαδή, την υποβολή καταλόγων από τα κόμματα. Τότε να μην εγγραφούμε και να περιμένουμε τι θα πει το κόμμα, αν πρέπει να μιλήσουμε ή να μη μιλήσουμε. Να μην ερχόμαστε να εγγραφούμε, κυρία Πρόεδρε. 
    Και θέλω παρακαλώ και ο κ. Καστανίδης και ο κ. Μαγγίνας αλλά κυρίως εσείς, με την ευαισθησία που έχετε στους Βουλευτές, να κατοχυρώσετε το δικαίωμά τους να ομιλούν, να εκφράζονται, γιατί τότε θα σταματήσουμε να ερχόμαστε και τότε η υποβάθμιση του Κοινοβουλίου είναι δεδομένη. 
    ΧΑΡΑΛΑΜΠΟΣ ΚΑΣΤΑΝΙΔΗΣ: Συμφωνούμε απολύτως ότι πρέπει να δοθεί χρόνος στους Βουλευτές. 
    ΠΡΟΕΔΡΟΣ (Άννα Μπενάκη - Ψαρούδα): Κύριε Κουλούρη, έχω απόλυτη κατανόηση στην παρατήρησή σας. Και αν έχετε παρατηρήσει –και το έχετε παρατηρήσει- η προσπάθεια αυτού του Προεδρείου είναι καταφανώς υπέρ της υποβοήθησης των Βουλευτών. Τόσοι Βουλευτές δεν μίλησαν ποτέ στον προϋπολογισμό, όπως θυμάστε. Συμφωνώ να γίνει μία προσπάθεια να εξαντληθεί ενδεχομένως ο κατάλογος και να υπάρχει πλήρης άνεση. Για το θέμα του καταλόγου όμως το οποίο θίξατε, δεν είναι θέμα του Προεδρείου. Προβλέπεται στον Κανονισμό ειδικώς ότι γι’ αυτή τη συζήτηση τα κόμματα μπορούν να δώσουν κατάλογο ομιλητών. 
    ΚΙΜΩΝ ΚΟΥΛΟΥΡΗΣ: Τότε με τη σειρά που θα γραφτούν...
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας του Κομμουνιστικού Κόμματος Ελλάδας): Δεν μπορεί να γίνει αυτό το πράγμα. 
      ΠΡΟΕΔΡΟΣ (Άννα Μπενάκη - Ψαρούδα): Ναι, με τη σειρά που δίνεται ο κατάλογος. 
      Κύριοι συνάδελφοι, να μην αναλωθούμε άλλο σε διαδικαστικά. 
      Το  λόγο έχει ο συνάδελφος κ. Βενιζέλος. 
      ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι συνάδελφοι, περί αυτού επρόκειτο. Ο πολιτικός κύκλος της Κυβέρνησης της Νέας Δημοκρατίας έκλεισε. 
      (Χειροκροτήματα από την πτέρυγα του ΠΑ.ΣΟ.Κ.)
       Εδώ και καιρό η Κυβέρνηση, ανακυκλώνει τα εσωτερικά της προβλήματα και οξύνει τα προβλήματα του τόπου. Στη συνείδηση των πολιτών, η Κυβέρνηση του κ. Καραμανλή έχει προ πολλού καταγραφεί ως Κυβέρνηση κοινωνικά άδικη και απροκάλυπτα ταξική, ως Κυβέρνηση δημοκρατικά και θεσμικά προκλητική και επικίνδυνη, ως Κυβέρνηση που δεν έχει κοινωνικές ευαισθησίες, ως Κυβέρνηση διαχειριστικά ανίκανη και βεβαίως ως Κυβέρνηση ηθικά εκτεθειμένη όχι μόνο σε ατομικό επίπεδο πολλών στελεχών της, αλλά και συλλογικά, πολιτικά. Γιατί απέναντι στις προεκλογικές διακηρύξεις περί κοινωνικού κέντρου, μεσαίου χώρου, σεμνότητας και ταπεινοφροσύνης βλέπουμε μια προκλητική πραγματικότητα, αλαζονική, αντισυναινετική, αυταρχική. 
      Η Κυβέρνηση, κυρίες και κύριοι συνάδελφοι, παίζει εν ου παικτοίς. Παίζει με τους θεσμούς και το Σύνταγμα, παίζει με τη συνοχή της κοινωνίας και τις αγωνίες των πολιτών, παίζει με την εξωτερική πολιτική και με το κύρος της χώρας, παίζει με την παιδεία ως δημόσιο αγαθό και κυρίως παίζει με συμφέροντα, παίζει παιχνίδι υπέρ συμφερόντων, εις βάρος των πολλών, υπέρ των ολίγων οργανώνοντας μία γιγαντιαία επιχείρηση αντίστροφης αναδιανομής του εθνικού πλούτου υπέρ των ισχυρών και εις βάρος των αδυνάτων. 
        Η Κυβέρνηση παίζει με τους θεσμούς και το Σύνταγμα σε πάρα πολλά επίπεδα, ταπεινώνει και ευτελίζει τη Βουλή και τις κοινοβουλευτικές διαδικασίες. Αυτό που έγινε προχθές στην Επιτροπή Αναθεώρησης του Συντάγματος είναι πρωτοφανές, είναι ακραίο. Ζήσαμε μία απροκάλυπτη προσπάθεια νόθευσης του εκλογικού αποτελέσματος.
        (Χειροκροτήματα από την πτέρυγα του ΠΑ.ΣΟ.Κ.)
        Ζήσαμε εκβιασμούς και πιέσεις εις βάρος Βουλευτών της Νέας Δημοκρατίας που τόλμησαν να ψηφίσουν κατά συνείδηση. Υπερασπιζόμαστε το κύρος της Βουλής και τα δικαιώματα των Βουλευτών, της Νέας Δημοκρατίας στην προκειμένη περίπτωση. Είδαμε την Κυβέρνηση να παρεμποδίζει τη διαμόρφωση της αναγκαίας αναθεωρητικής συναίνεσης. Και ενώ το 2001 φθάσαμε σε κορυφαίες στιγμές κοινοβουλευτικής συναίνεσης, τώρα η διαδικασία εμφανίζεται ανάπηρη με την Αντιπολίτευση να έχει αποχωρήσει, με την Αξιωματική Αντιπολίτευση να καταγγέλλει. Τίθεται ζήτημα συνταγματικής νομιμότητας στη χώρα μας. 
        Ζήσαμε κατ’ επανάληψη, την Κυβέρνηση να σέρνει την πλειοψηφία της στη Βουλή στην ψήφιση απαράδεκτων τροπολογιών της τελευταίας στιγμής και της νύχτας, τροπολογιών της ντροπής. Ζήσαμε την προσπάθεια της Πλειοψηφίας να στερήσει από την Αντιπολίτευση συνταγματικά δικαιώματά της στην Επιτροπή Θεσμών και Διαφάνειας, για να συνεχιστεί η συγκάλυψη του μεγάλου σκανδάλου των υποκλοπών. Ζούμε την επίθεση εναντίον όλων των ανεξαρτήτων αρχών, που έχουν μετατραπεί σε αντίπαλο της Κυβέρνησης, επίθεσης κατά της Α.Δ.Α.Ε., επίθεση κατά της Αρχής Προστασίας Προσωπικών Δεδομένων με αφορμή το σκάνδαλο των φυγοστράτων και τις κάμερες, επίθεση κατά του Α.Σ.Ε.Π.. 
        Έχουμε διαρκώς υπονόμευση των συνταγματικών θεσμών της χώρας και των εγγυήσεων της συναίνεσης και της διαφάνειας που προβλέπει το Σύνταγμά μας. Έχουμε επίθεση κατά των ατομικών δικαιωμάτων και των ελευθεριών των πολιτών. Η χώρα δεν νιώθει ασφαλής, δεν νιώθει να λειτουργούν και να γίνονται σεβαστές οι εγγυήσεις του κράτους δικαίου. Και βεβαίως, έχουμε πια την εγκαθίδρυση ενός κομματικού κράτους παλαιάς κοπής, που θυμίζει δεκαετία του ’50 ή του ’60 με όλα όσα γίνονται στη δημόσια διοίκηση. Είδαμε τι έγινε με τις μεταβατικές διατάξεις του υπαλληλικού κώδικα, τι γίνεται με τις περιβόητες συνεντεύξεις με τελευταίο παράδειγμα το διαγωνισμό της Δ.Ε.Η., είδαμε τι γίνεται με το κοινωνικό –πια- σκάνδαλο της εξαπάτησης των συμβασιούχων. Είδαμε την επίθεση κατά της Κ.Ε.Δ.Κ.Ε. και γενικά κατά της Τοπικής Αυτοδιοίκησης με τη μετεκλογική αλλαγή του εκλογικού συστήματος για την ανάδειξη των διοικήσεων, των τοπικών ενώσεων και της Κεντρικής Ένωσης Δήμων και Κοινοτήτων. Όλοι οι θεσμοί είναι στο στόχαστρο της Κυβέρνησης: η Βουλή, η δικαιοσύνη, οι ανεξάρτητες αρχές και τελικά οι ίδιοι οι πολίτες.
        Όμως, η Κυβέρνηση παίζει με τη φωτιά και στο μέτωπο της παιδείας. Η Κυβέρνηση προβοκάρει, η Κυβέρνηση υπονομεύει συστηματικά και ενσυνείδητα, κύριε Πρωθυπουργέ, και η ευθύνη είναι ατομικά δική σας. Υπονομεύει συστηματικά και ενσυνείδητα το δημόσιο πανεπιστήμιο και το δημόσιο σχολείο. Θέλετε να οδηγήσετε στην απαξίωση και στο διασυρμό το δημόσιο πανεπιστήμιο για να καταστήσετε την ανώτατη εκπαίδευση πεδίο κερδοσκοπικών και εμπορικών δραστηριοτήτων.
        (Χειροκροτήματα από την πτέρυγα του ΠΑ.ΣΟ.Κ.)
        Και αυτό φάνηκε και από τον τρόπο με τον οποίο χειριστήκατε γενικά το θέμα της Αναθεώρησης του Συντάγματος. 
        Η Κυβέρνηση παίζει, επίσης, με την κοινωνική συνοχή. Ανοίγει κοινωνικά μέτωπα, διαρρηγνύει τον ιστό της κοινωνίας. Η φορολογική της πολιτική, είναι η επιτομή της ταξικής πολιτικής. Ποτέ άλλοτε μια φορολογική πολιτική επί τρία συνεχή έτη, δεν είχε τόσο έντονα και απροκάλυπτα ταξικά χαρακτηριστικά. Η αναδιανομή γίνεται μέσω του φορολογικού συστήματος και έγινε εις βάρος των απλών ανθρώπων, εις βάρος των μεσαίων στρωμάτων και ο κ. Αλογοσκούφης ανακάλυψε προσφάτως την ύπαρξη του φαινομένου της φτώχειας στη χώρα. Ποιος; Ο Υπουργός Οικονομίας και Οικονομικών που έχει συμπιέσει τα μεσαία στρώματα, τα οποία βλέπουν να μην μπορούν να ανταποκριθούν στο επίπεδο ζωής και τις ανάγκες τους, γιατί βλέπουν την ακρίβεια να διογκώνεται και την εισοδηματική τους ανεπάρκεια να τους καταδιώκει καθημερινά.
      Και αυτό γιατί βλέπουν την ακρίβεια να διογκώνεται και την εισοδηματική τους ανεπάρκεια να τους καταδιώκει καθημερινά. Αλλά η ταξικότητα φαίνεται σε όλα, στη ρύθμιση των εργασιακών σχέσεων, στη ρύθμιση του ωραρίου λειτουργίας των καταστημάτων, στο τρόπο με τον οποίο διαχειρίζεσθε το ασφαλιστικό -με μια συνεχή διάχυτη απειλή εις βάρος των δικαιωμάτων όλων των εργαζομένων και όλων των συνταξιούχων- με χαρακτηριστικό τελευταίο παράδειγμα τα όσα συμβαίνουν στο χώρο των ελευθέρων επαγγελματιών και ειδικότερα των εμπόρων που βλέπουν να χάνουν συνταξιοδοτικά δικαιώματα κατοχυρωμένα και κεκτημένα, απροειδοποίητοι χωρίς καμία δυνατότητα αντίστασης σ’ αυτή την επίθεση που υφίστανται.
      Το ίδιο συμβαίνει και με το χώρο της υγείας. Η εγκατάλειψη του Ε.Σ.Υ. είναι πλέον πλήρης. Και αυτό φαίνεται σε όλα τα επίπεδα. Όχι μόνο δεν έχουμε καμία σοβαρή κίνηση σε σχέση με νέους θεσμούς, όπως η πρωτοβάθμια φροντίδα υγείας, αλλά έχουμε τη διαρκή απαξίωση των υποδομών, του εξοπλισμού και των λειτουργιών των δημοσίων νοσοκομείων. Και βέβαια, είναι χαρακτηριστική η άρνηση της Νέας Δημοκρατίας να αποδεχθεί στην Επιτροπή Αναθεώρησης του Συντάγματος την πρόταση του ΠΑ.ΣΟ.Κ. να κατοχυρωθεί στο Σύνταγμα ρητά το εγγυημένο επίπεδο διαβίωσης. Αυτή η άρνηση της Νέας Δημοκρατίας να αποδεχθεί την πρότασή μας για το εγγυημένο επίπεδο διαβίωσης είναι προσβολή εις βάρος των ανθρώπων που δεν ζουν στο επίπεδο που πρέπει, εις βάρος όλων όσων βρίσκονται κάτω από το όριο της φτώχιας. Και αυτήν την πρόκληση την απευθύνατε στην κοινωνία και στους πολίτες χωρίς λόγο, για λόγους ιδεολογικής αδιαλλαξίας, επειδή βγαίνει αμέσως, κάτω από το επίχρισμα, το πραγματικό πρόσωπο της συντηρητικής παράταξης, της Δεξιάς στην Ελλάδα.
      (Χειροκροτήματα από την πτέρυγα του ΠΑ.ΣΟ.Κ.)
      Και είστε η Δεξιά. Είστε και η πολιτική και η κοινωνική δεξιά πίσω από το ευφυολόγημα περί κοινωνικού κέντρου και μεσαίου χώρου. 
      Η Κυβέρνηση παίζει και με την εξωτερική πολιτική. Μειώνει και διακυβεύει το κύρος της χώρας. Είναι απούσα, αμήχανη, αδρανής, υποχωρεί.  Χάνει πόντους η Ελλάδα στο διεθνή ορίζοντα. Αυτό φαίνεται σε όλα τα μεγάλα θέματα, από το ζήτημα των Σκοπίων, μέχρι τις εξελίξεις στο Κυπριακό, που τρέχουν ερήμην του Πρωθυπουργού, κ. Καραμανλή και της Κυβέρνησής του. Πού είναι η παρουσία της ελληνικής Κυβέρνησης σε σχέση με όσα συμβαίνουν στην ευρύτερη περιοχή της νοτιανατολικής Ευρώπης; Πού είναι η παρουσία της Κυβέρνησης σε σχέση με το μέλλον της Ευρώπης και με τις μεγάλες συζητήσεις για το Ευρωπαϊκό Σύνταγμα; Και τι σημαίνει η δήλωση του Προέδρου Πούτιν σε σχέση με τον αγωγό Μπουργκάς-Αλεξανδρούπολης; Πού είναι οι θριαμβολογίες του κ. Καραμανλή και του Υπουργού Ανάπτυξης, μετά την υπογραφή ενός ακόμη μνημονίου σε σχέση με τον αγωγό; 
      Ποια είναι η ενεργειακή μας πολιτική την περίοδο που όλη η υφήλιος ασχολείται με το πρόβλημα του κλίματος, με το πρόβλημα του φαινομένου του θερμοκηπίου, δηλαδή, με την αναζήτηση μιας νέας πιο ριζοσπαστικής, πιο διορατικής ενεργειακής πολιτικής, που προστατεύει την παρούσα γενεά, αλλά και τις επόμενες γενεές; Η Κυβέρνηση ούτε αντιλαμβάνεται ούτε διαχειρίζεται αυτά τα θέματα. Αντιθέτως, διχάζεται η ίδια με αφορμή το άρθρο 24. Τη στιγμή που όλος ο πλανήτης συζητά για την προστασία του περιβάλλοντος, η Νέα Δημοκρατία εμφανίζει μια κωμικοτραγική κοινοβουλευτική εικόνα, επειδή η Κυβέρνηση επιδιώκει να μειώσει την προστασία του περιβάλλοντος. Αυτό είναι αξιολύπητο και πολιτικά και θεσμικά. 
      Και βεβαίως, η Κυβέρνηση παίζει με συμφέροντα. Αντιλαμβάνεται και την δημοσιονομική πολιτική και την αναπτυξιακή και την εισοδηματική πολιτική ως διευθέτηση και εξυπηρέτηση συμφερόντων. Διότι η περιβόητη απογραφή και όλα όσα ακολούθησαν ήταν ένα μεγάλο τέχνασμα για να εκτεθεί πολιτικά το ΠΑ.ΣΟ.Κ., για να αμαυρωθεί και να ακυρωθεί το έργο των κυβερνήσεων του Κώστα Σημίτη. Όμως όλα εδώ πληρώνονται. Και τώρα η Κυβέρνηση πληρώνει το πολιτικό έγκλημα της απογραφής και δυστυχώς το πληρώνει και η χώρα, το πληρώνει η πραγματική οικονομία, το πληρώνουν οι πολίτες.
      Και αυτό, γιατί η λογιστική τεχνητή επιδείνωση των δημοσιονομικών δεδομένων λειτούργησε ως μηχανισμός άντλησης πόρων από την πραγματική οικονομία και τα χαμηλότερα εισοδήματα, γιατί η λογιστική επιδείνωση θέλει πραγματική βελτίωση ή κόλπα για το δημοσιονομικό εξωραϊσμό. Και η Κυβέρνηση του κ. Καραμανλή και του κ. Αλογοσκούφη, κάνει και τα δύο χωρίς μοντέλο ανάπτυξης, χωρίς σχεδιασμό. Δεν διαχειρίζεστε πολιτικές, διεκπεραιώνετε υποθέσεις στο όνομα συγκεκριμένων συμφερόντων. Αυτό φάνηκε στις υποθέσεις της «Εθνικής Τράπεζας» με την «FINANS Bank» και την «Π & Κ Χρηματιστηριακή». Αυτό φάνηκε στο σκάνδαλο της Αγροτικής με τις προμήθειες της «EALY». Όλα ελέγχονται δικαστικά. Αυτό φάνηκε στο κορυφαίο σκάνδαλο του Ο.Τ.Ε., της COSMOTE και της «ΓΕΡΜΑΝΟΣ», ένα σκάνδαλο που δεν θέλετε να το διερευνήσουμε κοινοβουλευτικά, γιατί παρεμποδίζετε τον έλεγχο, αλλά θα αναγκασθείτε να υποταχτείτε στη δικαστική διερεύνησή του. 
      Και βεβαίως, διευθέτηση συμφερόντων είναι και όλα όσα γίνονται σε σχέση με το περιβάλλον, τα δάση και τις δασικές εκτάσεις, μεγάλων συμφερόντων και μικροσυμφερόντων εκλογικών πελατειακών που μας οδηγούν και πάλι πίσω στις δεκαετίες του ’70 του ’60 και του ’50. 
      Κυρίες και κύριοι συνάδελφοι, η Κυβέρνηση έχασε πλέον την πολιτική της νομιμοποίηση. Βλάπτει με την πολιτική της και με την ανικανότητά της τη χώρα. Η πρόταση δυσπιστίας δεν είναι μία άσκηση κομματικής πειθαρχίας για τους εκατόν εξήντα πέντε Βουλευτές της Νέας Δημοκρατίας. Πρέπει να ξέρετε, κυρίες και κύριοι συνάδελφοι της Νέας Δημοκρατίας, ότι όταν θα ψηφίσετε το βράδυ της Κυριακής, δεν κάνετε επίδειξη πειθαρχίας προς τον κ. Καραμανλή και την Κυβέρνησή του. Αναλαμβάνετε προσωπικά μερίδιο ευθύνης, που αθροίζεται στην κορυφαία ατομική ευθύνη του Πρωθυπουργού. Γι’ αυτό η ψήφος σας είναι η αρχή του πολιτικού καταλογισμού και ο πολιτικός καταλογισμός θα γίνει στις εκλογές. 
      Η Αξιωματική Αντιπολίτευση απευθύνει σήμερα προς τον κ. Καραμανλή, την Κυβέρνησή του και την πλειοψηφία της Νέας Δημοκρατίας, μία τριπλή πρόκληση: Πρώτον, ζητάμε να καταγραφεί και στη Βουλή αυτό που έχει ήδη καταγραφεί στη συνείδηση των πολιτών. Στη συνείδηση των πολιτών η Κυβέρνησή σας, κύριε Καραμανλή, έχει πέσει. 
      Η δεύτερη πρόκληση είναι η πρόκληση σε σχέση με την Αναθεώρηση του Συντάγματος. Σας ανακαλούμε στη συνταγματική τάξη και σας καλούμε να σεβαστείτε το Σύνταγμα, να μην το χρησιμοποιείτε ως άλλοθι και ως πρόσχημα. Φθάνει η αλαζονική, αυταρχική και αντικοινοβουλευτική συμπεριφορά. 
      Και η τρίτη πρόκληση είναι ακόμη πιο απλή και ακόμη πιο ευθεία. Στην προηγούμενη συζήτηση, στην συζήτηση για τον προϋπολογισμό, είχατε έρθει στο Βήμα, κύριε Πρωθυπουργέ, με περισσή άνεση και θεατρικότητα και είχατε πει: «Προσέξτε, κύριοι του ΠΑ.ΣΟ.Κ., μην υποβάλλετε αιτήματα για εκλογές, γιατί ενίοτε αυτά γίνονται δεκτά». Διότι «λαγός τη φτέρη έσειε, κακό της κεφαλής του». Τέτοια άνεση κοινοβουλευτική!
      Εάν, λοιπόν, κύριε Καραμανλή, η πολιτική σας μαγκιά –και συγχωρέστε με για την έκφραση- είναι τόσο μεγάλη, ιδού η Ρόδος, ιδού και το πήδημα! Πάμε σε εκλογές! 
      (Ζωηρά και παρατεταμένα χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο συνάδελφος κ. Θεόδωρος Πάγκαλος.
      ΘΕΟΔΩΡΟΣ ΠΑΓΚΑΛΟΣ: Κυρία Πρόεδρε, κυρίες και κύριοι συνάδελφοι, μετά τον Β΄ Παγκόσμιο Πόλεμο η χώρα πέρασε μεγάλες δοκιμασίες. Και η δημοκρατία και αυτή εδοκιμάσθη. Οι κοινοβουλευτικές διαδικασίες στον Εμφύλιο και μετά απ’ αυτόν, αντιμετώπισαν πολλές περιπέτειες. Δεν ομιλώ για την ανοιχτή εκτροπή της χουντικής επταετίας. Ομιλώ γι’ αυτές τις περιόδους όπου ακόμη και οι εκλογικές διαδικασίες αμφισβητούντο γιατί εψήφιζαν τα δένδρα και τα οικόπεδα, γι’ αυτές τις διαδικασίες μες τα πανεπιστήμια, όταν η βία και η νοθεία ήταν όπλο μιας ορισμένης παράταξης, για να αμφισβητήσει τη δημοκρατική νομιμότητα. Σε όλη όμως αυτή την περίοδο –και αυτό ήταν ένας μεγάλος τίτλος τιμής  για τον ελληνικό λαό και γι’ αυτήν τη Βουλή- ουδέποτε εδοκιμάσθη η δημοκρατία μέσα σ’ αυτό το κτίριο, κυρίες και κύριοι συνάδελφοι, όπως έγινε προ σαράντα οκτώ ωρών. 
      (Χειροκροτήματα από την πτέρυγα του ΠΑ.ΣΟ.Κ.)
      Ουδέποτε σ’ αυτό το κτίριο έγιναν ζαβολιές και παιχνίδια με την καταμέτρηση των ψήφων. Αυτό συνέβη. Και αυτό, αντί να το αναγνωρίσετε και να το παραδεχθείτε, αντί να πείτε ότι ήταν η κακιά ώρα ή, εν πάση περιπτώσει, λάθος συγκεκριμένων συναδέλφων, ερχόσαστε να το καλύψετε. 
      Εντράπηκα όταν άκουσα την Πρόεδρο της Βουλής να λέει ότι υπήρξε έξαψις στην Επιτροπή Αναθεώρησης του Συντάγματος. Έξαψις λέγεται η απόπειρα νοθεύσεως του αποτελέσματος της ψηφοφορίας; Έτσι το λένε τώρα, κυρία Πρόεδρε;
      (Χειροκροτήματα από την πτέρυγα του ΠΑ.ΣΟ.Κ.)
      Και πώς θέλετε μετά απ’ αυτήν την εμπειρία να συνεχιστεί ομαλά η διαδικασία Αναθεώρησης του Συντάγματος; Η διαδικασία Αναθεώρησης του Συντάγματος είναι μοναδική διαδικασία. Προϋποθέτει, καταρχήν, συναίνεση. Εάν δεν ευρεθούν οι εκατόν ογδόντα ψήφοι κάπως, στην παρούσα ή στην επομένη Βουλή, Αναθεώρηση δεν θα γίνει. Και στην παρούσα Βουλή, χάρη στα καμώματά σας, χάρη στη δημοκρατική αβελτηρία σας, θα φύγει η Αναθεώρηση χωρίς πουθενά να έχουν εξασφαλιστεί οι ψήφοι αυτές και επιπλέον, στην άλλη Βουλή που θα προκύψει από τις εκλογές, εσείς θα είστε μειοψηφία και δεν θα ελέγχετε πλέον τη διαδικασία. 
      (Χειροκροτήματα από την πτέρυγα του ΠΑ.ΣΟ.Κ.)
      Υπάρχει ακόμη, πέραν της συναινέσεως, το αξίωμα ότι στην διαδικασία αυτή προσέρχονται οι Βουλευτές μόνοι ενώπιον του λαού, με τη συνείδησή τους, ότι δεν υπάρχει κομματική πειθαρχία, δεν υπάρχουν κομματικοί λόχοι, για έναν πολύ απλό λόγο. Τα κόμματα είναι ο ακρογωνιαίος λίθος του πολιτεύματός μας. Διότι πρέπει να εμφανιζόμεθα στο λαό με προγράμματα προεκλογικά και να δίνουμε την πεποίθηση, λόγω της οργανώσεως των κομμάτων, ότι είμαστε σε θέση να εφαρμόσουμε αυτά τα προγράμματα. Στην αναθεωρητική διαδικασία του Συντάγματος δεν προκύπτει τέτοια ανάγκη. Ο Βουλευτής μόνος, με τη συνείδησή του τη συνταγματική, το ύψιστο δηλαδή σημείο της πολιτικής του συνείδησης, αναθεωρεί το Σύνταγμα. Γι’ αυτό, αν θυμάστε, και στο ξεκίνημα της συζήτησης, όταν ελέχθη καλοπίστως από ορισμένους συναδέλφους να δεχόμεθα φορείς και να τους ακούμε, είπαμε «όχι, δεν θα δεχθούμε κανέναν», γιατί όταν δεν μπορεί το ίδιο το κόμμα τους να επηρεάζει τους Βουλευτές πώς είναι δυνατόν να τους επηρεάζουν φορείς, διαδηλώσεις, μέσα του Τύπου και άλλα μέσα επηρεασμού; Και εσείς ήρθατε να πείσετε ότι θα συνεχίσετε την Αναθεώρηση αυτή με κομματικό λόχο. Ε, με κομματικούς λόχους Αναθεώρηση δεν γίνεται, δημοκρατία δεν μπορεί να υπάρξει! 
      (Χειροκροτήματα από την πτέρυγα του ΠΑ.ΣΟ.Κ.)
      Κυρίες και κύριοι συνάδελφοι, το πρόβλημα όμως είναι γενικότερο. Είναι γενικότερη η δυσφορία σ’ αυτή τη χώρα γύρω από τη λειτουργία των θεσμών. Υπάρχει ένα τεράστιο πρόβλημα που συγκροτείται από την αδιαφάνεια, που συγκροτείται από σκάνδαλα, συγκροτείται από την αδυναμία σας να δώσετε ικανοποιητικές απαντήσεις, να διαλευκάνετε αυτά τα σκάνδαλα ή έστω να αποστασιοποιηθείτε απ’ αυτά. Έχουμε εκκρεμές το τεράστιο πρόβλημα των υποκλοπών. Εκεί μαθαίνουμε ότι η Α.Δ.Α.Ε. σταμάτησε επειδή απεφάνθη με ψήφους τέσσερις προς τρεις. Εις εκ των τεσσάρων είναι υπάλληλος, μας λένε τώρα, εταιρείας επί της οποίας επρόκειτο να ασκηθεί ο έλεγχος. Σταμάτησε η έρευνα και αντί η Κυβέρνηση να αναλάβει τις σχετικές νομοθετικές πρωτοβουλίες και να απελευθερώσει την Α.Δ.Α.Ε., ικανοποιήθη από το αδιέξοδο της έρευνας. 
      Ζητήσαμε εξεταστική των πραγμάτων επιτροπή. Την αρνηθήκατε. Ξέρετε τι μήνυμα δώσατε στη χώρα; Το μήνυμα της ατιμωρησίας σε όσους καταπατούν το συνταγματικά κατοχυρωμένο δικαίωμα των Ελλήνων σε ελεύθερη επικοινωνία και ανεξέλεγκτη μεταξύ τους!
      (Χειροκροτήματα από την πτέρυγα του ΠΑ.ΣΟ.Κ.)
      Αυτή τη στιγμή όλοι παρακολουθούμεθα από όλους και δεν ξέρουμε από ποιους και να το ξέρετε αυτό! Και εσείς παρακολουθείσθε. Η παρακολούθηση των τηλεφώνων έχει γενικευτεί. Και θα υπάρξουν τέτοια φαινόμενα, τα οποία θα σκάσουν ως τεράστια σκάνδαλα και θα συνεχίσουν να δημιουργούν αγωνία και ανασφάλεια στον ελληνικό λαό. 
      Υπάρχει και το άλλο πρόβλημα, το οποίο δεν μπορείτε να ξεχάσετε τόσο εύκολα όσο νομίζετε. Μία σπείρα κομματικών σας στελεχών –σπείρα,  κύριοι συνάδελφοι, ομάς η οποία συνεννοείται για να διαπράξει εγκληματικές πράξεις ονομάζεται σπείρα. Να το πω συμμορία, όπως το λέει ο Ποινικός Κώδιξ; Συμμορία, αν θέλετε-…
      (Χειροκροτήματα από την πτέρυγα του ΠΑ.ΣΟ.Κ.)
      …που είναι πλησιέστατα σε Υπουργούς σας ήταν εγκατεστημένη εις τα άδυτα των αδύτων, εις την Επιτροπή Ανταγωνισμού, δηλαδή εκεί ακριβώς όπου έπρεπε να ασκείται το καθήκον του ελέγχου, της λειτουργίας της οικονομίας. Απεκαλύφθη. Και εσείς σπεύσατε ή να σιωπήσετε ή να τους επιβραβεύσετε. Και δώσατε στο λαό –και ο λαός σας ακολούθησε σε μερικές περιπτώσεις- το μέγα μήνυμα «κλέψτε, βουτήξτε, αρπάξτε, τελικά μέσω των επικοινωνιακών μέσων ο λαός θα μας επιβραβεύσει». 
      Εθριαμβεύσατε και εθριαμβολογήσατε, γιατί πολιτικό σας στέλεχος είπε: «οι φίλοι μου πρώτα, το δίκαιο και η ηθική μετά». Αυτή είναι η πολιτική σας έκφραση: Οι φίλοι πρώτα, το δίκαιο και η ηθική μετά.
      Πρέπει να πω εδώ ότι βεβαίως η δικαιοσύνη είναι ανεξάρτητη, η ηγεσία όμως της δικαιοσύνης επιλέγεται. Και στη συγκεκριμένη περίπτωση επελέγη από τη συγκεκριμένη Κυβέρνηση και από το συγκεκριμένο Υπουργό. Εγώ αν ήμουν Υπουργός  Δικαιοσύνης, δεν θα αισθανόμουν άνετα, διότι οι πρωτεργάτες αυτής της τρομερής ιστορίας αυτή τη στιγμή είναι ελεύθεροι και δίνουν και μαθήματα από τηλεοράσεως.
      Όμως υπάρχουν και τα άλλα θέματα, τα οποία ανέφερε και ο προλαλήσας συνάδελφος κ. Βενιζέλος. Σοβαρά πιστεύετε ότι θα μείνει έτσι το σκάνδαλο της αγοράς της FINANSBANK; Όλος ο τουρκικός τύπος –και σας διαβεβαιώ ότι παρακολουθώ συστηματικά, λόγω παλιάς κακής, αν θέλετε, συνήθειας τον τουρκικό τύπο, σε μετάφραση εννοείται- μιλούσε επί μήνες και συνεχίζει να μιλά για τους γαλαντόμους Έλληνες με το απέραντο χρήμα που αγόρασαν μια χρεοκοπημένη τράπεζα σε πενταπλάσια τιμή από την πραγματική της.
      Αγοράσατε τον «ΓΕΡΜΑΝΟ», ένα κατάστημα που πουλά τα πάντα, στη σημερινή του τιμή, όταν προορισμός του –ως εκ του γεγονότος ότι ηγοράσθη από την COSMOTE- θα είναι να πουλάει μόνο ένα είδος. Δηλαδή, αυτομάτως θα υποστεί η αξία του μια καθίζηση της τάξεως του 1/3 ή του 1/4, για να μην πούμε πολύ περισσότερο.
      Αυτά τα δύο μαζί αποδεσμεύουν δισεκατομμύρια ευρώ –τρία λένε μερικοί, έξι λένε άλλοι- και αναρωτιέμαι: Είναι δυνατόν κάποιος εδώ, έστω και αν είναι μια μεγάλη σπείρα στην περίπτωση αυτή, να διαπράττει τέτοιου είδους ατασθαλίες με το δημόσιο χρήμα; Αυτά τα δισεκατομμύρια δεν θα αφήσουν τίποτα για κανέναν; Και ποιος είναι αυτός; Μήπως είναι υπεράνω των ανθρώπων ή των συνδυασμών ανθρώπων; Μήπως πρέπει να ψάξουμε σε πιο οργανωμένες μορφές εκμετάλλευσης σε σχέση με το δημόσιο τομέα για συγκεκριμένο χρηματισμό; 
      Το ΠΑ.ΣΟ.Κ., κυρίες και κύριοι, δεν θα αφήσει ποτέ αυτά τα σκάνδαλα να ταφούν. Αυτό να το έχετε υπ’ όψιν σας! 
      (Χειροκροτήματα από την πτέρυγα του ΠΑ.ΣΟ.Κ.)
      Αλλά υπάρχει και η άλλη βασική αιτία δυσφορίας του ελληνικού λαού. Είναι ο εθισμός στο ασύστολο ψεύδος, η κατάργηση κάθε κριτικής. 
      Είδα σήμερα το πρωί τον κ. Αλογοσκούφη σε μία εκπομπή –το πρωί πίνω τον καφέ μου, συνήθως, κοιτώντας τις εκπομπές αυτές και σήμερα είχα την τύχη να δω τον κ. Αλογοσκούφη και ενθουσιάστηκα- και λέω «να, ο καλός μου Υπουργός» και τον άκουσα με πολύ ενδιαφέρον. Και τον άκουσα να απευθύνεται στους τριτέκνους, σε αυτές τις οικογένειες με τα τρία παιδιά. Είναι διακόσιες πενήντα χιλιάδες σε όλη την Ελλάδα. 
      Απέκτησαν ήδη από την Κυβέρνηση το προνόμιο αν έχουν τρία παιδιά τη στιγμή της στράτευσής τους, να μην πηγαίνουν στο στρατό. Αν έχουν κάνει, δηλαδή, τρία παιδιά στην ηλικία των δεκαεννιά, είκοσι ή είκοσι πέντε ετών. Απέκτησαν, επίσης, ένα επίδομα 2.000 ευρώ υπό τον όρο το τρίτο τους παιδί να έχει γεννηθεί μετά την 1η Ιανουαρίου 1986. Και άκουσα τον κ. Αλογοσκούφη που τους είπε ότι μέχρι το τέλος του έτους, θα εισπράξουν το επίδομα. 
      Σοβαρά; Νομίζετε ότι στο τέλος του έτους θα είμαστε όλοι εδώ και θα δίνουμε επιδόματα; 
      (Χειροκροτήματα από την πτέρυγα του ΠΑ.ΣΟ.Κ.)
       Αυτό δεν είναι σοβαρό. Ουδείς το πιστεύει σε αυτή τη χώρα. 
      Υπάρχει και το άλλο. Τον άκουσα να λέει ότι αν προσέχατε αυτή τη διατύπωση, θα βλέπατε ότι δεν έλεγε εντός της τετραετίας. 
      Και πράγματι, τότε είχε πει ο κ. Καραμανλής –και είναι γραμμένο στο πρόγραμμά σας- ότι εξισώνονται οι οικογένειες των τριτέκνων με τις οικογένειες των πολυτέκνων και όλοι κατάλαβαν ότι αυτό θα γίνει την επομένη των εκλογών και σας ψήφισαν  μερικοί απ’ αυτούς. 
      Άκουσα τον κ. Αλογοσκούφη να λέει ότι δεν λέει εντός της τετραετίας και αυτό σημαίνει ότι μπορεί να είναι και την άλλη τετραετία και όχι την τετραετία για την οποία προτείναμε το συγκεκριμένο προεκλογικό πρόγραμμα και ζητήσαμε την ψήφο των πολιτών. 
      Μα, είναι σοβαρά πράγματα; Θα κοιτάξετε αυτές τις διακόσιες πενήντα χιλιάδες οικογένειες στα μάτια και θα τους πείτε, ξέρετε, όταν διαβάσατε ότι εξισώνεστε με τους πολυτέκνους, δεν είχαμε πει εντός της τετραετίας, αλλά εννοούμε την άλλη τετραετία, ξαναψηφίστε μας για να ξαναδείτε. 
      (Χειροκροτήματα από την πτέρυγα του ΠΑ.ΣΟ.Κ.)
       Σοβαρά; Αυτός είναι δημόσιος λόγος; Είναι επίπεδο δημόσιου διαλόγου; Είναι πλαίσιο μέσα στο οποίο μπορεί να κατοχυρωθεί η εμπιστοσύνη των πολιτών προς το πολιτικό μας σύστημα και τη λειτουργία του; 
      Κυρίες και κύριοι συνάδελφοι, ο κύβος ερρίφθη. Σήμερα ο κύριος Πρωθυπουργός πρέπει να σηκώσει ή να μην σηκώσει το γάντι. Η πολιτική της μελετημένης και  χαλαρής ραστώνης, η πολιτική της αδιαφορίας, η  πολιτική του χρόνου που λύνει τα προβλήματα δεν μπορεί να εφαρμοστεί επί του προκειμένου. Υπάρχει βαθύτατη πολιτική και κοινωνική κρίση στη χώρα. Υπάρχει μεγάλη κρίση εμπιστοσύνης. Πρέπει να το σηκώσετε το γάντι. Πρέπει να αναλάβετε την ευθύνη μιας δυναμικής διεξόδου από την κρίση, που δεν μπορεί να είναι άλλη από τις εκλογές. 
      (Χειροκροτήματα από την πτέρυγα του ΠΑ.ΣΟ.Κ.)
       Οι εκλογές είναι στίβος ένδοξος και λυτρωτικός για τις πολιτικές δυνάμεις και τα πολιτικά πρόσωπα. Αναζητήστε, λοιπόν, την επικύρωση της πολιτείας σας, δικαιολογηθείτε για όσα διαπράξατε και για όσα δεν πράξατε. Εμείς έχουμε πρόταση, υπάρχει λύση και από το Βήμα αυτό καλούμε σήμερα τον ελληνικό λαό να συστρατευθεί μαζί  μας στη μακρά πορεία για τη δημοκρατική αναγέννηση της χώρας. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Υπουργός Εσωτερικών, Δημόσιας Διοίκησης και Αποκέντρωσης, κ. Παυλόπουλος. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ευχαριστώ πολύ, κυρία Πρόεδρε. 
      Κυρίες και κύριοι συνάδελφοι, η πρόταση δυσπιστίας είναι πράγματι μία κορυφαία στιγμή κοινοβουλευτικού ελέγχου, ελέγχου της Κυβέρνησης διότι έχει η Αξιωματική Αντιπολίτευση -η αντιπολίτευση γενικά- το χρέος και το δικαίωμα να κάνει τον έλεγχο και ιδίως να χρησιμοποιεί αυτή τη διαδικασία σε κορυφαίες στιγμές, όπου πράγματι τίθεται το ζήτημα της εμπιστοσύνης προς την Κυβέρνηση.
      Αλλά πρέπει να ξέρουμε –και ιδίως πρέπει να το ξέρει η Αξιωματική Αντιπολίτευση- ότι ο τρόπος χρησιμοποίησης αυτού του σημαντικού θεσμικού όπλου χαρακτηρίζει και εκείνον ο οποίος προσφεύγει σε αυτό. Γιατί δείχνει και τη σοβαρότητα, πολιτική και θεσμική, με την οποία συμπεριφέρεται απέναντι στο Κοινοβούλιο.
      Και ρωτώ όλους, και αυτούς που βρίσκονται έξω από αυτήν την Αίθουσα και μας ακούν ή μας βλέπουν: Αμφισβητεί κανείς σοβαρά ότι η πρόταση δυσπιστίας την οποία υπέβαλε το ΠΑ.ΣΟ.Κ., η Αξιωματική Αντιπολίτευση -και με την αιτιολογία μάλιστα με την οποία υπέβαλε αυτή την  πρόταση- πείθει κανέναν  ότι από τη μια πλευρά το ΠΑ.ΣΟ.Κ. είχε άλλον λόγο να την υποβάλει, εκτός από το να λύσει -όπως θα εξηγήσω στη συνέχεια- εσωτερικά του προβλήματα. Ή το ΠΑ.ΣΟ.Κ. σοβαρολογεί τούτη την ώρα, όπως και πάλι θα εξηγήσω στη συνέχεια, όταν έρχεται εδώ και με «μισό χείλι» μας μιλάει για εκλογές;
      Απλά, για μια ακόμα φορά το ΠΑ.ΣΟ.Κ. απέδειξε κάτι, το οποίο είναι σταθερή θέση του χρόνια ολόκληρα. Από τότε που δημιουργήθηκε και ως Αντιπολίτευση και ως κυβέρνηση, ουδέποτε σεβάσθηκε πραγματικά τους θεσμούς. Και ποτέ δεν δίστασε να χρησιμοποιήσει τους θεσμούς για να μπορέσει να λύσει τα όποια εσωτερικά του προβλήματα.
      Και εξηγούμαι. Ποιος είναι ο λόγος για τον οποίο έφερε σήμερα αυτή την πρόταση δυσπιστίας, όπως άλλωστε αιτιολογείται από τον κ. Παπανδρέου και τους Βουλευτές που υπογράφουν την πρόταση αυτή, αλλά και από την ομιλία του κ. Παπανδρέου; Δεν θα μείνω τόσο πολύ στα όσα είπε ο κ. Βενιζέλος και ο κ. Πάγκαλος, γιατί περίπου τα ίδια υπονόησαν.
      «Ακούστε, κύριοι συνάδελφοι, αυτές τις μέρες» -λέει μεταξύ των άλλων, και αφού είχαμε διάφορα γεγονότα σημαντικά κατ’ αυτούς αλλά που δεν ήταν ικανά από μόνα τους να οδηγήσουν σε μια πρόταση δυσπιστίας- «συνέβη μια κορυφαία, συνταγματικού επιπέδου μάλιστα, εκτροπή»!
      Ποια ήταν η εκτροπή, κυρίες και κύριοι συνάδελφοι; 
      ΠΡΟΕΔΡΟΣ (Άννα Μπενάκη-Ψαρούδα): Με συγχωρείτε, κύριε Παυλόπουλε.
      Κύριοι συνάδελφοι, παρακαλώ απομακρυνθείτε από το κομπιούτερ. Κάθεται η κ. Παπαρήγα. Είναι δυνατόν να συνωστίζεστε έτσι μπροστά της; Σας παρακαλώ πολύ, δεν είναι θέαμα αυτό. 
      Κύριοι συνάδελφοι, ακούστε με και απομακρυνθείτε. Έτσι και αλλιώς ο κατάλογος θα ανατραπεί. Τι θέλετε να δείτε; Παρακαλώ. 
      ΙΩΑΝΝΗΣ ΔΗΜΑΡΑΣ: Δεν ξέρουμε αν γραφτήκαμε, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Κύριε συνάδελφε, έτσι κι αλλιώς ό,τι έγινε, έγινε. Από εκεί και πέρα θα δείτε. Όσοι γράφτηκαν, γράφτηκαν, όσοι δεν γράφτηκαν, δεν γράφτηκαν.
      Παρακαλώ συνεχίστε, κύριε Παυλόπουλε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ακούσθηκε σε αυτή την Αίθουσα, εσείς που ζείτε την κοινοβουλευτική διαδικασία, ότι ήταν λέει, μέγιστη εκτροπή συνταγματικού επιπέδου αυτό που συνέβη πρόσφατα στην Επιτροπή η οποία επεξεργάζεται τις προτάσεις για την Αναθεώρηση του Συντάγματος.
      Τι ήταν αυτό, κυρίες και κύριοι συνάδελφοι; Το ζήσατε όλοι. Πρώτα-πρώτα, πρέπει να εξηγήσω ότι μέχρι σήμερα, η όλη συζήτηση που έγινε στην Επιτροπή, ήταν εξαιρετικά συναινετική και υψηλότατου επιπέδου. Πώς φαίνεται αυτό; Πριν αρχίσουμε την ψηφοφορία όλοι οι εκπρόσωποι των Κομμάτων, και πρώτος ο κ. Πάγκαλος, έσπευσε να τονίσει το επίπεδο των συζητήσεων, να ευχηθεί να πάμε έτσι και στην Ολομέλεια και να συγχαρεί τον Πρόεδρο κ. Τραγάκη για τον τρόπο με τον οποίο είχε διεξαγάγει ως τότε την όλη διαδικασία και είχε εκτελέσει τα καθήκοντά του. Μέχρι τότε πρόβλημα κανένα. Τι συνέβη; Σε μια ψηφοφορία επανελήφθη η καταμέτρηση δεύτερη και τρίτη φορά. Ανακοίνωσε το αποτέλεσμα, ύστερα από διακοπή, ο κ. Τραγάκης, χωρίς να αλλοιώσει απολύτως τίποτα. Δηλαδή, είπε ότι η πρόταση που η Νέα Δημοκρατία είχε καταθέσει για το άρθρο 24, πήγαινε από την Επιτροπή στην Ολομέλεια ως μη αναθεωρητέα. 
      Και αυτή η αμφισβήτηση και η ένταση που υπήρξε δεν κατέληξε σε καμία αλλοίωση, γιατί το αποτέλεσμα οδήγησε σε αυτό το οποίο σας είπα προηγουμένως. Και μάλιστα σε μια διαδικασία που είναι κατ’ εξοχήν μη κρίσιμη, με την έννοια ότι η Ολομέλεια αποφασίζει και εκεί καταμετράται ποιος είναι εκείνος ο οποίος ψηφίζει υπέρ ή κατά. Αυτό είναι για το ΠΑ.ΣΟ.Κ. η εκτροπή που οδήγησε στο να μιλάμε σήμερα για συνταγματικό πρόβλημα, το οποίο επέχει ηθικής τάξεως ζήτημα και από εκεί και πέρα, λέει, δικαιολογεί την πρόταση μομφής! Κατά το ΠΑ.ΣΟ.Κ. ουδέποτε έχει ξανασυμβεί σε αυτή την Αίθουσα τέτοιου είδους λαθροχειρία σε ό,τι αφορά την καταμέτρηση ψήφων!  
      Κυρίες και κύριοι συνάδελφοι, συγχωρέστε με. Ξέρετε πάρα πολύ καλά ότι η αλλοίωση της πραγματικότητας και οι προσχηματικοί λόγοι έχουν και τα όρια τους. Ουδέποτε χρησιμοποιήθηκαν τόσα προσχήματα, τόσες ανακρίβειες για να κατατεθεί μια πρόταση δυσπιστίας, η οποία ένα στόχο είχε και τον ξέρουμε όλοι. 
      Ο στόχος ήταν ότι το ΠΑ.ΣΟ.Κ., ιδιαίτερα στη διαδικασία αναθεώρησης του Συντάγματος, βρισκόταν σε δεινή θέση. Είναι πάντα σε δεινή θέση, το ξέρουμε. Τα τεράστια εσωτερικά προβλήματα τα οποία αντιμετωπίζει είναι σε όλους γνωστά. 
      Ήρθε λοιπόν με αφορμή αυτή την ψηφοφορία που έγινε και που δεν είχε καμία απολύτως επίπτωση στην όλη διαδικασία στη συνέχεια, να δικαιολογήσει δύο πράγματα: Την πρόταση δυσπιστίας, την οποία υπέβαλε μέσα στη Βουλή για να συσπειρώσει τον κόσμο του και τη φυγή από την όλη διαδικασία Αναθεώρησης του Συντάγματος για να μπορέσει να λύσει το τεράστιο πρόβλημα το οποίο ταλανίζει και το οποίο αφορά –και είναι γνωστό τοις πάσι- ιδίως το άρθρο 16 του Συντάγματος. 
      Αυτή είναι η αλήθεια. Δεν το ξέρουμε όλοι; Δεν ξέρουμε από την πρώτη μέρα τη διελκυστίνδα που υπήρχε πάνω σ' αυτό το θέμα; Υπήρξε ποτέ, κυρίες και κύριοι συνάδελφοι, εσείς κυρίως που μετέχετε στην Επιτροπή Αναθεώρησης, οποιοδήποτε πρόβλημα στις συζητήσεις μας; Οποιαδήποτε αμφισβήτηση; 
      Άκουσα να λέει ο κ. Παπανδρέου: Πηγαίναμε, λέει, και σε ψηφοφορία, που δεν υπήρξε καμία παραχώρηση της Νέας Δημοκρατίας για να δούμε αν υπάρχει συναινετικό κλίμα. Πρώτα-πρώτα, η ψηφοφορία σταμάτησε στο άρθρο 24. Είχαμε τόσα άλλα να ψηφίσουμε στην Επιτροπή. Και δεύτερον –και το κυριότερο- κυρίες και κύριοι συνάδελφοι του ΠΑ.ΣΟ.Κ., οι συναινέσεις και οι αντίστοιχες ψηφοφορίες γίνονται στην Ολομέλεια. Όχι στην Επιτροπή, όπου είναι απλώς και μόνο συμβουλευτική η επεξεργασία, οπότε δεν είναι δυνατόν να βγάλει κανείς συμπεράσματα. 
      Καλά, ούτε στοιχειωδώς το πώς λειτουργεί η συνταγματική διαδικασία δεν γνωρίζει κανείς; Και βέβαια δεν το είπε ο κ. Βενιζέλος αυτό, ούτε ο κ. Πάγκαλος γιατί κάτι ξέρουν παραπάνω. Αλλά, δυστυχώς, άφησαν τον Αρχηγό τους να εκτεθεί και να μιλάει για έλλειψη συναίνεσης, όταν ξέραμε πολύ καλά ότι υπήρχαν σημεία στα οποία μπορούμε να συγκλίνουμε. 
      Η αλήθεια είναι απλή. Φεύγει το ΠΑ.ΣΟ.Κ. από τη διαδικασία της Αναθεώρησης του Συντάγματος γιατί έπρεπε να φύγει. Γιατί θα ήταν επώδυνη και η συζήτηση και η ψηφοφορία στην Ολομέλεια. Δηλαδή θα ήταν επώδυνα τα εσωκομματικά προβλήματα για το ΠΑ.ΣΟ.Κ..
      Στην πραγματικότητα, με αυτό το οποίο έκανε ο κ. Παπανδρέου μέσα από τη συζήτηση, ήρθε στη γραμμή Βενιζέλου, για να το πω έτσι. Ποια ήταν η γραμμή του συναδέλφου του κ. Βενιζέλου; Έλεγε στο Κόμμα του να μην ψηφίσουν τίποτα απολύτως, συμπεριλαμβανομένου του άρθρου 16. Άλλοι έλεγαν να το ψηφίσουν. Αλλά επικράτησε η γραμμή Βενιζέλου μέσα από τη διαδικασία την οποία αυτή τη στιγμή ακολουθεί το ΠΑ.ΣΟ.Κ.. Αλλά ας το πει ειλικρινά το ΠΑ.ΣΟ.Κ.. Είναι πολύ περισσότερο ειλικρινές να άλλαζε την τακτική του από το να χρησιμοποιεί την πρόταση δυσπιστίας, για να μας πείσει ότι υπάρχει συνταγματικό πρόβλημα, διότι υπήρξε η δεύτερη και η τρίτη καταμέτρηση! 
      Μα, τώρα σοβαρά μιλάμε; Και μιλάει το ΠΑ.ΣΟ.Κ. και δίνει το ΠΑ.ΣΟ.Κ., μαθήματα δημοκρατικής συμπεριφοράς σε επίπεδο καταμέτρησης μέσα σε αυτή την Αίθουσα; 
      Κυρίες και κύριοι συνάδελφοι, το τι έχει συμβεί επί κυβερνήσεων ΠΑ.ΣΟ.Κ. με κοινοβουλευτικές διαδικασίες και καταμετρήσεις σε αυτή την Αίθουσα το ξέρετε όλοι. Ένα μόνο θα πω που θα είναι το διαρκές στίγμα της Βουλής το οποίο, δυστυχώς, θα μας ακολουθεί πολλά χρόνια αφού δεν υπήρχε προηγούμενο. Ήταν τα έγχρωμα ψηφοδέλτια που ευτέλισαν το Κοινοβούλιο και το θεσμό του Προέδρου της Δημοκρατίας.
      (Χειροκροτήματα από την πτέρυγα της Νέας Δημοκρατίας)
      Αυτά έγιναν εδώ. Εκεί ήταν η αστυνόμευση πάνω στους Βουλευτές. Τέτοιου είδους αστυνόμευση σ’ ένα τόσο κορυφαίο ζήτημα όπως η εκλογή του Προέδρου της Δημοκρατίας, τέτοιου είδους αλλοίωση της ελευθερίας του Βουλευτή δεν έχει προηγούμενο. 
      Και αντί να θυμούνται αυτά τα καμώματα που ευτέλισαν τη Βουλή, που ευτέλισαν τον πολιτικό μας βίο, οχυρώνονται πίσω από μία αμφισβήτηση που δεν κατέληξε σε καμία αλλοίωση γιατί το αποτέλεσμα ήταν σαφές. Και αρπάζονται απ’ αυτό για να μιλήσουν για συνταγματική εκτροπή! 
      Ποιον πιστεύουν ότι πείθουν με αυτό; Είναι δυνατόν να υπάρχει τέτοιος ευτελισμός επιχειρημάτων σε αυτή την Αίθουσα; 
      Και επιπλέον, το ΠΑ.ΣΟ.Κ. αποδεικνύει για μια ακόμη φορά ότι δραπετεύει μπροστά από κάθε μεγάλο πρόβλημα που έχει να αντιμετωπίσει. Σε κάθε κορυφαία θεσμική στιγμή, το ΠΑ.ΣΟ.Κ. κύριοι συνάδελφοι, ήταν απόν. Το ΠΑ.ΣΟ.Κ.  θα καταγράφεται πάντοτε ως το κόμμα του πολιτικού αναχωρητισμού, αν δεν αλλάξει νοοτροπία. Και αυτό του στοιχίζει αλλά στοιχίζει και στον πολιτικό βίο. 
      Αυτό έκανε το 1975, μέσα σε αυτήν την Αίθουσα. Εδώ ψηφιζόταν το καλύτερο, τελειότερο, δημοκρατικότερο Σύνταγμα στην ιστορία του ελληνικού κράτους και το ΠΑ.ΣΟ.Κ., την ώρα που ψηφιζόταν το Σύνταγμα που στέριωνε τη δημοκρατία, έφευγε απ’ αυτήν την Αίθουσα. Ψηφιζόταν η Συνθήκη για την ένταξη της Ελλάδας, στην τότε Ε.Ο.Κ. και το ΠΑ.ΣΟ.Κ. απείχε μέσα απ’ αυτήν την Αίθουσα. Το ΠΑ.ΣΟ.Κ. δεν πήγε ούτε καν στην τελετή υπογραφής στο Ζάππειο. 
      Το ΠΑ.ΣΟ.Κ. ήταν εκείνο το οποίο δεν δίστασε να κάνει πρόωρες εκλογές το 1996, όταν είχε αρχίσει η διαδικασία αναθεώρησης του Συντάγματος, τινάζοντας και τότε τη διαδικασία στον αέρα. Το ξεχάσαμε αυτό; Αυτό κάνει και τώρα: Θέλει απλώς να τινάξει στον αέρα τη διαδικασία αναθεώρησης του Συντάγματος.
      Και προσέξτε: Το ΠΑ.ΣΟ.Κ. λέει ότι δεν θα μετάσχει στη διαδικασία και απεμπολεί ακόμη και τις δικές του προτάσεις. Γιατί αν το ΠΑ.ΣΟ.Κ. έλεγε ότι «το Σύνταγμα δεν χρειάζεται αναθεώρηση και δεν κάνω καμιά πρόταση», τότε από εκεί και πέρα θα μπορούσα να το καταλάβω, παρ’ όλο που θα ήταν και τότε ακόμα δύσκολο. Αλλά, ούτε αυτό λέει. 
      Κατέθεσε προτάσεις και, αντί να καθίσει να τις στηρίξει στην Ολομέλεια, εκεί που θα γίνουν οι ψηφοφορίες, τις πετάει στην κυριολεξία και λέει ότι δεν έρχεται ούτε να τις υποστηρίξει. Γιατί; Γιατί ξέρει τα εσωκομματικά προβλήματα που θα αντιμετωπίσει. 
      (Χειροκροτήματα από την πτέρυγα της Νέας Δημοκρατίας)
      Είναι ή δεν είναι πολιτικός αναχωρητισμός; Είναι ή δεν είναι η λογική του «στρίβειν δια του αρραβώνος» κάθε φορά που το ΠΑ.ΣΟ.Κ. βρίσκει τα δύσκολα; Πότε σεβάστηκε το ΠΑ.ΣΟ.Κ. τους θεσμούς για να το κάνει και τώρα; Δεν θα δίνει λοιπόν μαθήματα δημοκρατικής συμπεριφοράς ούτε σεβασμού του Κοινοβουλίου, το Κόμμα το οποίο τινάζει, έως ένα μέρος, τη διαδικασία αναθεώρησης του Συντάγματος στον αέρα για να αποφύγει τις εσωκομματικές του τριβές. Αυτό το ξέρουν όλοι. 
      Και επιπλέον θέλω να τονίσω και κάτι άλλο: Εμείς θα συνεχίσουμε τη διαδικασία κανονικά. Και θέλω να πιστεύω ότι και τα υπόλοιπα Κόμματα -άλλωστε αυτό έδειξε και η συμμετοχή τους στη συνέχεια της ψηφοφορίας, ανεξάρτητα από τις επιμέρους ή τις συνολικές αντιρρήσεις που έχουν και που είναι καθ’ όλα σεβαστές- θα μετέχουν στη διαδικασία. 
      Εμείς τη διαδικασία θα την τηρήσουμε και θα την ολοκληρώσουμε και μετά τις εκλογές, που θα γίνουν στην ώρα τους και από ‘κει και πέρα θα έρθει η πλειοψηφία της εποχής εκείνης να κρίνει οριστικά ποιο είναι το αποτέλεσμα της Αναθεώρησης. 
      Ένα να ξέρουν όμως από την πλευρά του ΠΑ.ΣΟ.Κ.: Ότι τις ευθύνες θα κληθούν να τις αναλάβουν. Εκείνες που αποφεύγουν τώρα θα κληθούν να τις αναλάβουν μετά τις εκλογές. Θα μας πουν τότε τι πιστεύουν. Τι πιστεύουν δηλαδή; Ότι επειδή γλιτώνουν τώρα τις εσωκομματικές τριβές σε τακτικίστικα θέματα, δεν θα έρθει η ώρα να πουν τι πιστεύουν για το άρθρο 16; Δεν θα έρθουν να πουν για ένα σωρό σημαντικά προβλήματα όπως είναι και αυτό του άρθρου 24, του οποίου τόσο διαστρεβλώθηκε η λογική αναθεώρησης εν ονόματι συνθημάτων λαϊκισμού; Θα έρθει η ώρα ούτως ή άλλως. 
      Απλά το ΠΑ.ΣΟ.Κ. σκέφτεται βραχυπρόθεσμα. Μια ζωή θυσίαζε το αύριο στο σήμερα. Στη λογική του σήμερα τι κάνουμε και άσε και βλέπουμε τι γίνεται την επομένη. Πάντοτε υπήρξε αυτή η λογική του μέσα σε αυτήν την Αίθουσα. Πείτε μου ποια –το ξανατονίζω- ποια σημαντική θεσμική στιγμή ήταν εκείνη στην οποία το ΠΑ.ΣΟ.Κ. στάθηκε στο ύψος των περιστάσεων και πήρε τις ευθύνες του. Όταν χρειαζόταν κάτι που είχε το όποιο πολιτικό κόστος έκανε πίσω.  
      Με απλές λέξεις, λοιπόν. Τούτη την ώρα γίνεται μια πρόταση δυσπιστίας, η οποία είναι παντελώς αναιτιολόγητη και η οποία, επιπλέον, εκθέτει εκείνον ο οποίος την κάνει. Και για μένα, κυρίες και κύριοι συνάδελφοι, είναι τόσο προσχηματική, ώστε για πρώτη φορά –το παρατηρήσατε και από την προσπάθεια που έκαναν και ο Πρόεδρος του ΠΑ.ΣΟ.Κ. και οι δύο συνάδελφοι- συμβαίνει να αναπτύσσουν πρόταση δυσπιστίας συνάδελφοι και να πρέπει να δικαιολογήσουν την ίδια την πρόταση και όχι την κριτική που ασκούν εναντίον της Κυβέρνησης. Και θα με θυμηθείτε μέσα σε αυτήν την Αίθουσα. Θα ασχολούνται συνέχεια με το γιατί έκαναν την πρόταση μομφής και όχι ποια είναι τα προβλήματα που αντιμετωπίζει ο τόπος. 
      Διότι σήμερα τα προβλήματα είναι πολύ λιγότερα από εκείνα που υπήρχαν επί ΠΑ.ΣΟ.Κ.. Όχι ότι δεν υπάρχουν. Και προβλήματα υπάρχουν και πρέπει να αγωνιστούμε να τα λύσουμε. Μόνο που το ΠΑ.ΣΟ.Κ. ούτε θέληση είχε να τα λύσει όταν υπήρχαν ούτε αντιπρόταση έχει σήμερα να μας κάνει. Και για να το καταλάβετε και πόσο αμήχανη είναι ακόμη η πρόταση του ΠΑ.ΣΟ.Κ. περί εκλογών. Εδώ, αν κατάλαβα καλά, κυρίες και κύριοι συνάδελφοι, ζητάτε εκλογές και θέλετε να πάτε σε εκλογές με ένα προεκλογικό ή κυβερνητικό πρόγραμμα –όπως θέλετε πείτε το- που μόλις τώρα το βγάλατε και δεν το έχετε εξετάσει μεταξύ σας. Αν πραγματικά είστε τόσο έτοιμοι, θα έπρεπε να το έχετε κάνει από καιρό.
      (Χειροκροτήματα από την πτέρυγα της Νέας Δημοκρατίας)
      Αλλά -και η συντάκτρια είναι εδώ- δεν έχει γίνει αποδεκτό από το σύνολο του Κινήματος. Δηλαδή, αν πηγαίναμε σε εκλογές, με τι πρόγραμμα θα κατεβαίνατε; Με εκείνο που δεν έχετε καταρτίσει ακόμη; 
      ΑΝΝΑ ΔΙΑΜΑΝΤΟΠΟΥΛΟΥ: Μα, εσείς μέλος του ΠΑ.ΣΟ.Κ. είστε και ξέρετε τι έχουμε κάνει; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Για να καταλάβετε, δηλαδή πραγματικά, ότι μέσα σε αυτήν την Αίθουσα δεν είναι δυνατόν να παίζετε με τους θεσμούς και με τη λογική των ανθρώπων. 
      Και να έρθω στα υπόλοιπα θέματα που θέσατε, τα οποία -όπως και να το κάνουμε, κυρίες και κύριοι συνάδελφοι- θα αναλυθούν και από τους συναδέλφους Βουλευτές της Συμπολίτευσης και ιδίως από τους αρμόδιους Υπουργούς. 
      Θέσατε ορισμένα ζητήματα. Εξωτερική πολιτική: Το πότε είχε κύρος η χώρα και έχει κύρος η χώρα -αν είχε επί την ημερών σας ή αν έχει σήμερα- το ξέρει όλος ο κόσμος. Φαίνεται άλλωστε γενικότερα και από τη συμπεριφορά και τη στάση και της Ευρωπαϊκής Ένωσης και της διεθνούς κοινότητας απέναντι στην Ελλάδα, απέναντι στον Πρωθυπουργό, απέναντι στην Υπουργό Εξωτερικών, απέναντι στην Ελληνική Κυβέρνηση. 
      Φαίνεται, επίσης, η αξιοπιστία της χώρας σε ό,τι αφορά όλα τα θέματα των σχέσεων με την Ευρωπαϊκή Ένωση από τη θέση της Ευρωπαϊκής Ένωσης και των οργάνων της απέναντι στην ελληνική Κυβέρνηση και απέναντι στον τόπο.
      Και όπως και να το κάνουμε -επειδή θέτετε το θέμα της οικονομίας- ξέρω ότι σας πονάει πάρα πολύ.  Σας πονούσε πάντα η αλήθεια, αλλά τώρα σας πονάει διπλά. Και η σημερινή αλήθεια είναι απόδειξη της δικής σας αποτυχίας στον οικονομικό τομέα και κυρίως η αποκάλυψη των λαθροχειριών εκείνων που γίνονταν στο παρελθόν και που εξέθεταν τη χώρα. 
      Ξέρω πως σας είναι δύσκολο να αντιληφθείτε αυτό που θεωρούσατε ακατόρθωτο: Να έχουμε κάνει την απογραφή για να ξέρει ο ελληνικός λαός και καθένας τι βρήκαμε, να έχουμε μειώσει το έλλειμμα κάτω από το 3% και να έχουμε ρυθμούς ανάπτυξης που δεν φαντασθήκατε ποτέ ότι θα υπήρχαν, χωρίς μάλιστα να έχουμε Ολυμπιακούς Αγώνες και ολυμπιακή προετοιμασία. 
      (Χειροκροτήματα από την πτέρυγα της Νέας Δημοκρατίας)
      Αυτά που ήταν όνειρα θερινής νυκτός για εσάς είναι πραγματικότητα σήμερα. Πώς εσείς να μπορέσετε να δεχθείτε μία τέτοια πραγματικότητα; Για την οικονομία αυτή είναι η αλήθεια και το ξέρετε ό,τι και αν πείτε. Πάει η εποχή που ερχόταν εδώ ο τότε «τσάρος της οικονομίας» και μέσα από την εικονική πραγματικότητα, μέσα από την ονομαστική σύγκλιση, μέσα από τους πειραγμένους αριθμούς προσπαθήσατε να μας πείσετε ή για μικρότερα ελλείμματα ή ακόμα και για πλεονασματικούς προϋπολογισμούς. 
      Επειδή αυτά αποκαλύφθηκαν, και επειδή η χώρα πάει μπροστά σε αξιοπιστία, σε κύρος και σε πρόοδο, σας ενοχλούν. Και πώς να μη σας ενοχλήσουν. Καταρρίπτεται ο μύθος των ανθρώπων που δήθεν ήξεραν να συμπεριφερθούν στην οικονομία και στην Ευρώπη. Ένας μύθος που καλλιεργήσατε κι εσείς και διάφορα φερέφωνα χρόνια ολόκληρα. Και είναι όλα εκείνα τα φερέφωνα, τα οποία τότε έκρυβαν την πραγματικότητα όπως την κρύβουν και τώρα, δίπλα σας. 
      Τώρα που έρχεται η Ευρωπαϊκή Ένωση και μας ζητάει τα ρέστα για τα έργα και τις ημέρες σας, σας ενοχλεί ο «Βασικός Μέτοχος» και κάποια πράγματα που δεν στοίχισαν τίποτα οικονομικά. Όταν έρχεται η Ευρωπαϊκή Ένωση και ζητάει το λογαριασμό από την Ελλάδα για τα έργα και τις ημέρες του ΠΑ.ΣΟ.Κ., αυτά βλέπετε δεν θέλετε να τα παραδεχθείτε ούτε να βγουν στην επιφάνεια. Πώς να τα ανεχθείτε; Είναι βαριά η πραγματικότητα για εσάς. Όπως είναι βαρύ το παρελθόν το οποίο κουβαλάτε. Γι’ αυτό και δεν σας νοσταλγεί ο ελληνικός λαός. Και όσο σας βλέπει, μάλιστα, να μένετε κολλημένοι σε ένα τέτοιο παρελθόν και να θυσιάζετε τους θεσμούς στο βωμό κομματικών συμφερόντων, τι άραγε να θυμηθεί;
      Και να έρθω σε διάφορα άλλα θέματα που θέσατε και είναι πλησιέστερα και στα δικά μου αντικείμενα. Μιλήσατε για τις Ανεξάρτητες Αρχές. Μα οι Ανεξάρτητες Αρχές κατοχυρώθηκαν συνταγματικά, όπως ξέρετε, τουλάχιστον οι πέντε, με τη συμφωνία όλων μας. Και επί των ημερών μας η στελέχωσή τους, η στήριξή τους πήγε μπροστά. 
      Δεν το ξέρετε ότι ακόμα και για το θέμα της Α.Δ.Α.Ε. -όταν η Α.Δ.Α.Ε. ξεκίνησε να κάνει τη δουλειά της, επειδή ναι μεν ήταν και λίγος ο χρόνος, αλλά ούτε είχατε προσέξει και τίποτα προηγουμένως- δεν είχε καν τη στοιχειώδη στελέχωση και τον προϋπολογισμό και τα απέκτησε επί των ημερών μας; 
      Δεν ξέρετε, παραδείγματος χάριν, για να αναφερθώ στο Συνήγορο του Πολίτη, πόσες αλλαγές με την επίνευσή του έκανα για να πάει μπροστά ο θεσμός; Δεν ξέρετε ότι το Α.Σ.Ε.Π. είχε μείνει χωρίς προσωπικό, χωρίς μέσα και χωρίς ελεγκτικές δυνατότητες και επί των ημερών μας έχει αποκτήσει τις δυνατότητες που του έλειπαν; Και ύστερα μιλάτε για υποβάθμιση του Α.Σ.Ε.Π..
      Προκάλεσα τον Αρχηγό σας, προκαλώ εσάς και δεν τολμάτε να το κάνετε, γιατί κρύβεστε πίσω από το ψέμα πάντοτε. Σας προκάλεσα. Φωνάξτε τον Πρόεδρο του Α.Σ.Ε.Π. που διορίσθηκε επί των ημερών σας -με την επίνευση όλων μας, για να μην παρεξηγούμαι- να πει, έχει κανένα πρόβλημα με την Κυβέρνηση; Στήριξα όλες τις επιλογές του; Έλαβα όλα τα θεσμικά μέτρα που ζήτησε; Στελεχώθηκε το Α.Σ.Ε.Π.; 
      Και ύστερα, οι εκθέσεις του Α.Σ.Ε.Π. είναι ένας κόλαφος για εσάς. Διότι οι εκθέσεις του Α.Σ.Ε.Π. μας λένε ότι μεταξύ 1994 που δημιουργήθηκε ο Α.Σ.Ε.Π. και 2004, σε όλη αυτή τη δεκαετία ο μέσος όρος των υπαίτιων παραβάσεων που διαπίστωνε ήταν το 63% . Και μέσα σε δύο χρόνια, 2004-2005, έπεσε στο 32%. Αυτά σας λέει. 
      Έρχεται ο Συνήγορος του Πολίτη στην έκθεσή του και λέει ότι αν πάσχει ακόμα το Α.Σ.Ε.Π., πάσχει από τις κερκόπορτες που ανοίξατε στη νομοθεσία του Α.Σ.Ε.Π. ιδίως μεταξύ 1996  και 2001. Από τη μία πλευρά φτιάχνατε το Α.Σ.Ε.Π., από την άλλη ανοίγατε τις κερκόπορτες. Αυτά κατήγγειλε ο Συνήγορος του Πολίτη. Και αυτές τις τρύπες κλείνουμε. 
      Και ύστερα μιλάτε για συνεντεύξεις. Τη συνέντευξη που την κάνει το Α.Σ.Ε.Π. όταν θέλει, όπως θέλει εκείνο.
      Και την συνέντευξη που το ίδιο, σε απάντηση που σας έφερα εδώ με υπογραφή του Αντιπροέδρου του, κρίνει ότι είναι κρίσιμος θεσμός και πρέπει να υπάρχει. 
      Και ύστερα, δήθεν, επιτιθέμεθα εναντίον του Α.Σ.Ε.Π.. Μα αν δεν κάνω λάθος, κυρίες και κύριοι συνάδελφοι, εσείς επιτεθήκατε εναντίον του Α.Σ.Ε.Π., ζητώντας να πάει στην Ολομέλεια ένα θέμα που είχε κριθεί από την ελάσσονα Ολομέλεια, επειδή κάποια μέλη, σεβαστά, της μειοψηφίας του Α.Σ.Ε.Π. το ήθελαν. 
      Δηλαδή, δεν σας νοιάζει η πλειοψηφία του Α.Σ.Ε.Π., σας νοιάζει η μειοψηφία και έτσι κρίνετε το αν υπάρχει ή όχι η επίθεση της Κυβέρνησης; 
      Αλλά σας λέω. Καλέστε το Συνήγορο του Πολίτη και το Α.Σ.Ε.Π. στην Επιτροπή Θεσμών και Διαφάνειας και ρωτήστε τους ποια ήταν τα έργα και οι ημέρες σας και τι γίνεται σήμερα. Για να καταλάβετε την αλήθεια. Δεν το κάνετε όμως, δεν τολμάτε να το κάνετε. 
     Επίσης, θα ήθελα να έρθω και στο άλλο ζήτημα. Γιατί άκουσα όλα αυτά τα περί κράτους της Δεξιάς και κομματικού κράτους κ.λπ.. 
     Σας το είπα και πάλι. Γνωρίζετε ποια είναι η πραγματικότητα και τις απαντήσεις τις παίρνετε και από το Συμβούλιο της Επικρατείας και από τα ευρωπαϊκά δικαστήρια και από παντού. Ένα θα σας θυμίσω. Εγώ, και η Κυβέρνηση Καραμανλή γενικότερα, δεν διανοηθήκαμε ποτέ να κάνουμε την θεσμική αθλιότητα που κάνατε το 1994 όταν ψηφίσατε μεν τον ν. 2190 και θεσμοθετήσατε το Α.Σ.Ε.Π. αλλά από την άλλη πλευρά προσθέσατε τα άρθρα 25 και επόμενα, για τα οποία θυμάστε τι συζήτηση είχε γίνει εδώ, όπου τότε είπατε: Όποιος διαμαρτυρόμενος κατά την γνώμη του, όποιος πικραμένος, όποιος κατά τη γνώμη του αδικημένος, μπορούσε να αποκατασταθεί! Και έρχεται η Επιστημονική Υπηρεσία της Βουλής με υπογραφή Κουμάντου, Σπηλιωτόπουλου, Μάνεση και λέει ότι τέτοιες διατάξεις δεν ταιριάζουν σε νομικές συνθήκες δημοκρατικής περιόδου. 
     Για σκεφτείτε εσείς, κύριοι συνάδελφοι της Συμπολίτευσης, να είχαμε τολμήσει να πούμε: Επανέρχονται σε ισχύ τα άρθρα 25 και επόμενα του ν. 2190/1994. Ξέρετε τι θα γίνει εδώ; 
     Δίνουν κάποιοι μαθήματα δημοκρατικότητας. Και δίνει μαθήματα δημοκρατικότητας ο Αρχηγός της Αξιωματικής Αντιπολίτευσης που ήταν περίοπτος Υπουργός της Κυβέρνησης η οποία θεσμοθέτησε την μεγαλύτερη κομματική εισβολή που έγινε ποτέ στο ελληνικό δημόσιο. 
     Και μιλούν σήμερα για μια εποχή όπου το ίδιο το Α.Σ.Ε.Π. ομολογεί ότι οι υπαίτιες παραβάσεις -που προέρχονται κυρίως από ορισμένους- όχι από όλους, εξαίρεση είναι Οργανισμούς Τοπικής Αυτοδιοίκησης στο θέμα των προσλήψεων είναι κάτω από 32%! Τις άφησε το ΠΑ.ΣΟ.Κ. σε μέσον όρο 62%, επαναλαμβάνω, τη δεκαετία 1994-2004. 
     Φυσικά χωρίς στοιχεία, με όλες αυτές τις κραυγές και τους ψιθύρους που εδώ έρχονται να βγάλουν, προσπαθούν να θεμελιώσουν κριτική κατά της Κυβέρνησης χωρίς καμία πρόταση. 
     Και το τονίζω, αποκορύφωση όλης αυτής της κατάστασης είναι η αμηχανία με την οποία έρχεται να συζητηθεί τούτη η πρόταση δυσπιστίας που υπέβαλε το ΠΑ.ΣΟ.Κ. 
     Όχι μόνο δεν υπάρχει πρόβλημα Δημοκρατίας στον τόπο μας, αλλά η δημοκρατία μας βαδίζει το δρόμο της ανοδικά και το ξέρουμε όλοι και είμαστε υπερήφανοι. Το αποδεικνύουν, άλλωστε, όλες οι εκθέσεις των διεθνών οργανισμών σε ό,τι αφορά στην Ελλάδα. 
     Αλλά δεν το είχαμε ανάγκη αυτό. Ξέρει ο ελληνικός λαός πραγματικά αυτή τη στιγμή την προστασία των δικαιωμάτων και των ελευθεριών του. 
     Και αν κάποιοι έρχονται τούτη την ώρα και μιλάνε γενικότερα για τον τρόπο με τον οποίο συμπεριφέρονται τα όργανα της τάξης, να μην ξεχνάμε ένα πράγμα: Ξύλο οι γέροντες συνταξιούχοι δεν έφαγαν επί Νέας Δημοκρατίας. 
      (Χειροκροτήματα από την πτέρυγα της Νέας Δημοκρατίας)
     Άλλες είναι οι εποχές που δέρνονταν οι συνταξιούχοι και οι ηλικιωμένοι έξω από το Μέγαρο Μαξίμου. 
     Αυτά ας τα θυμούνται κάποιοι, οι οποίοι τόσο εύκολα έρχονται να κάνουν κριτική σε μια εποχή σαν την δική μας όπου αυτή η Κυβέρνηση έχει μια προμετωπίδα στην πολιτική της: Τους εχθρούς της δημοκρατίας θα τους αντιμετωπίσουμε με την αποθέωση της Ελευθερίας και των Δικαιωμάτων του Ανθρώπου. 
     Γιατί η δημοκρατία δεν φοβάται τους εχθρούς της. Η δημοκρατία απέναντί τους αντιτάσσει την ελευθερία. Γιατί ο ελεύθερος πολίτης είναι εκείνος, ο οποίος μπορεί να αντιταχθεί απέναντι σε κάθε είδους εχθρό της δημοκρατίας. 
     Αυτό είναι που διατρέχει την πολιτική μας και την νοοτροπία μας. Αυτό είναι  που άλλοι αγνοούσαν στο παρελθόν. Και αυτό το ξέρουμε πάρα πολύ καλά τούτη την ώρα και το ξέρει και ο ελληνικός λαός. Γι’ αυτό είπα προηγουμένως ότι δεν νοσταλγεί ούτε τα έργα ούτε τις ημέρες του ΠΑ.ΣΟ.Κ. Και όσο συμπεριφέρεται το ΠΑ.ΣΟ.Κ. με αυτή την ανευθυνότητα τόσο το χειρότερο γι΄ αυτό. Λυπάμαι που το λέω,  όμως τόσο το χειρότερο για το πολιτικό σύστημα γενικότερα. 
     Μια τελευταία λέξη. Άκουσα τα περί εκλογών, τα οποία ανέφερε ο Πρόεδρος του ΠΑ.ΣΟ.Κ. και βεβαίως οι συνάδελφοι οι οποίοι κατήλθαν από αυτό το Βήμα. Θα απαντήσει ο Πρωθυπουργός για το ζήτημα αυτό. 
      Αλλά, κυρίες και κύριοι συνάδελφοι, θα ήθελα να τονίσω ότι στο μεσοδιάστημα, από την ώρα που υπεβλήθη η πρόταση δυσπιστίας μέχρι να αρχίσουμε τη συζήτηση όπως βρισκόμαστε όλοι εδώ, το μόνο που κατάφερε ο Πρόεδρος του ΠΑ.ΣΟ.Κ. είναι να χαλάσει το σαββατοκύριακο των Βουλευτών του και να σπείρει τόση αγωνία, που εγώ δεν την είχα δει ποτέ όσο χρόνο βρίσκομαι μέσα σε αυτήν την Αίθουσα.
      (Χειροκροτήματα από την πτέρυγα της Νέας Δημοκρατίας)
       Γιατί βεβαίως, σας διαβεβαιώ, οι μόνοι που φοβούνται τις εκλογές αυτήν την ώρα –και το ξέρουν, και πραγματικά, δηλαδή, αυτή την ώρα τους συμπαθώ, γι’ αυτό το οποίο αισθάνονται- είναι οι συνάδελφοι από τον χώρο της Αξιωματικής Αντιπολίτευσης. Αλλά τι να κάνουμε; Και με την αγωνία τους παίζει σήμερα ο Αρχηγός τους προκειμένου να λύσει τα δικά του προβλήματα.
      Εν πάση περιπτώσει, ο ρόλος και αυτής της Παράταξης είτε κυβέρνηση ήταν είτε Αντιπολίτευση, υπήρξε πάντα θεσμικός. Σας είπα θα απαντήσει ο Πρωθυπουργός. Να ξέρετε όμως ένα πράγμα, κυρίες και κύριοι συνάδελφοι. Εμείς δεν παίξαμε ποτέ με τους θεσμούς και δεν παίζουμε με τους θεσμούς. Διότι ξέρετε πάρα πολύ καλά ότι στην πολιτική σημασία έχει όχι τι κάνεις σήμερα, αλλά πόσο αφήνεις το στίγμα σου γενικότερα στην πολιτική ζωή με τις τομές και τις ρήξεις, οι οποίες χαράσσουν το μέλλον ενός Λαού και ενός Έθνους. Κι εμείς αποδείξαμε ότι οι μεγάλες επιλογές με τις οποίες βαδίζουμε και είμαστε υπερήφανοι, είναι επιλογές αυτής της Παράταξης που πολλές φορές όχι μόνο τις κάναμε μόνοι μας αλλά με πόλεμο από την πλευρά σας.
      (Χειροκροτήματα από την πτέρυγα της Νέας Δημοκρατίας)
      Γι’ αυτό σας είπα. Έχουμε δουλειά να κάνουμε. Έχουμε να τρέξουμε πολύ και πρέπει να το κάνουμε κι ώσπου να έρθουν οι εκλογές. Και να αποφασίσει ο ελληνικός λαός. Εμείς δεν προδικάζουμε τίποτα. Εσείς πάντα προδικάζετε. Εμείς δεν προδικάζουμε. Δεν μας χρωστάει τίποτα κανένας.
       Αν δεν αποδειχθούμε αντάξιοι της εμπιστοσύνης του Ελληνικού Λαού, ξέρουμε τι απάντηση θα πάρουμε. Εμείς όμως θέλουμε να πιστεύουμε ότι θα είμαστε αντάξιοι της εμπιστοσύνης αυτής. Εσείς βγάλατε συμπεράσματα ότι πάμε σε εκλογές και ότι κερδίσατε τις εκλογές. Ό,τι θέλετε ονειρεύεστε. Το να σας απαγορεύσουμε να ονειρεύεστε δεν είναι δικό μας θέμα. Τέτοιες απαγορεύσεις δεν μπορούμε να βγάλουμε.
      (Χειροκροτήματα από την πτέρυγα της Νέας Δημοκρατίας)
      Μόνο σας λέμε, επειδή έχουμε δρόμο μπροστά μας -επειδή έχουμε πολλά προβλήματα και επειδή ξέρουμε ότι τα προβλήματα αυτά θέλουν λύση- παρακαλούμε πολύ σκύψτε λίγο περισσότερο στα προβλήματα αυτά. Δεν τα ξέρουμε όλα, έχουμε ανάγκη από τη συμπαράστασή σας, τις προτάσεις σας, τις τελικές σας σκέψεις και λύσεις. Ελάτε, βοηθήστε γιατί τα μεγάλα και τα σημαντικά γίνονται από όλους μαζί. Δεν μπορεί να τα κάνει ένας. Ελάτε, λοιπόν, όλοι μαζί να δουλέψουμε και αφήστε πράγματα τα οποία φοβόσαστε. Να είστε καλά.
      ΜΙΛΤΙΑΔΗΣ ΕΒΕΡΤ: Μπράβο!
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΟΣ (Άννα Μπενάκη-Ψαρούδα): Η Γενική Γραμματέας του Κομμουνιστικού Κόμματος και Πρόεδρος της Κοινοβουλευτικής Ομάδας κ. Παπαρήγα έχει το λόγο.
      Θέλετε όλο το χρόνο σας, κυρία Παπαρήγα, ή θα κάνετε παρέμβαση;
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Ελπίζω όχι όλο το χρόνο.
      Κυρίες και κύριοι Βουλευτές, για εμάς αυτή η τριήμερη διαδικασία θα εξελιχθεί σ’ ένα μεγάλο φιάσκο. Βεβαίως προβλέπεται από τον Κανονισμό της Βουλής. Είναι δικαίωμα του κάθε κόμματος της Αντιπολίτευσης, εφόσον έχει και τα τυπικά εφόδια, να ασκήσει και αυτήν τη διαδικασία. Θα είναι, όμως, ένα μεγάλο φιάσκο.
      Το κυριότερο; Για εμάς –κι εκεί συγκεντρώνουμε την προσοχή μας- θα γίνει μία μεγάλη προσπάθεια, πιο συστηματική και πιο αναβαθμισμένη, για να χρησιμοποιήσω αυτόν τον όρο, από εδώ και μπρος, για να κυριαρχήσει σε εικοσιτετράωρη βάση το εκβιαστικό δίλημμα «μεταρρυθμίσεις ή χανόμαστε» από τη μια και «εκλογές ή χανόμαστε» από την άλλη.
      Ωστόσο, δίνεται και η ευκαιρία μέσα από αυτό κυριολεκτικά το κοινοβουλευτικό και πολιτικό φιάσκο, να προβληματιστούν οι εργαζόμενοι, ο λαός και προπάντων αυτοί που βρίσκονται στους αγώνες -οι εργάτες, οι αγρότες, η νεολαία, οι μαθητές, οι φοιτητές, οι σπουδαστές, αλλά και άλλα κοινωνικά στρώματα του πληθυσμού, όπως είναι οι επαγγελματοβιοτέχνες- αυτούς τους αγώνες να τους δώσουν με πολύ μεγαλύτερη μαχητικότητα, να ασκήσουν όσο γίνεται μεγαλύτερη πίεση, να δημιουργήσουν καταστάσεις, θα λέγαμε, μαζικής, δυναμικής αντεπίθεσης. Διότι ακριβώς σε αυτή τη διαδικασία, όταν ο δικομματικός καβγάς φουντώνει μακριά και έξω από τα λαϊκά προβλήματα, όταν τα λαϊκά προβλήματα είναι ταμπέλα και τίποτα παραπάνω, τουλάχιστον το ελπιδοφόρο στοιχείο είναι η ακόμα μεγαλύτερη παρέμβαση του λαϊκού παράγοντα, ακριβώς για να φανεί ότι αυτή η συζήτηση είναι μακριά από τα δικά τους συμφέροντα.
      Η Νέα Δημοκρατία, κατά τη γνώμη μας, με πολύ μεγάλη συνέπεια πραγματοποιεί τις προεκλογικές τις υποσχέσεις, αυτές που περιλαμβάνει το πρόγραμμά της, τις προγραμματικές της θέσεις.
      Μπορεί να πέφτει έξω χρονικά σε ορισμένα πράγματα. Και χαιρόμαστε που πέφτει έξω χρονικά, γιατί παρεμποδίζεται από τις λαϊκές κινητοποιήσεις, από τη διογκούμενη λαϊκή δυσαρέσκεια. Δεν στέκομαι εκεί που δυσκολεύεται να είναι μέσα στα χρονικά της όρια, γιατί δεν έχει υποκειμενικά ετοιμαστεί. Εμείς δεν θα της κάνουμε κριτική, γιατί δεν εφαρμόζει το πρόγραμμά της, εμείς θέλουμε να δημιουργήσουμε προϋποθέσεις, για να παρεμποδιστεί η υλοποίηση του προγράμματος της Νέας Δημοκρατίας. 
      Μου κάνει εντύπωση ότι στην πρόταση μομφής ο Πρόεδρος του ΠΑ.ΣΟ.Κ. λέει ότι παραβαίνει η Νέα Δημοκρατία τις προεκλογικές της δεσμεύσεις. Συμβαίνουν, λοιπόν, δύο τινά: Ή ο κ. Παπανδρέου συμφωνεί με τις προεκλογικές δεσμεύσεις της Κυβέρνησης και της κάνει κριτική, γιατί δεν τις εφαρμόζει… 
      ΚΩΝΣΤΑΝΤΙΝΟΣ ΤΑΣΟΥΛΑΣ: Αυτό είναι. Είναι θιασώτης. 
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Αυτό μάλλον. Γι’ αυτό λέμε φιάσκο. 
       (Χειροκροτήματα από την πτέρυγα της Νέας Δημοκρατίας)
      Μη χειροκροτάτε. Θα σας πολεμήσουμε μέχρι το τέλος. 
      ΚΩΝΣΤΑΝΤΙΝΟΣ ΤΑΣΟΥΛΑΣ: Δεν πειράζει.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Όσον αφορά το ΠΑ.ΣΟ.Κ… 
      ΑΝΔΡΕΑΣ ΜΑΚΡΥΠΙΔΗΣ: Πάλι το ΠΑ.ΣΟ.Κ.;
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Μακάρι η Αντιπολίτευση που θα έκανε το ΠΑ.ΣΟ.Κ. να ήταν μία Αντιπολίτευση που, αν θέλετε, θα ακύρωνε ως ένα βαθμό την όποια θέληση και ικανότητα έχει η Νέα Δημοκρατία –και την έχει τη θέληση οπωσδήποτε- να ολοκληρώσει το αντιδραστικό έργο. Δυστυχώς, η Αντιπολίτευση του ΠΑ.ΣΟ.Κ. μόνο ανέκδοτο είναι. Και εξηγούμαι. Είναι ανέκδοτο ακριβώς γιατί είναι δίδυμο. Έχουμε δίδυμο απέναντί μας και γι’ αυτό μιλάμε για φιάσκο. Εάν υπήρχε μία αντιπολίτευση, μία αντιπαράθεση, όπου ο λαός μπορούσε να αξιοποιήσει αυτήν την αντιπαράθεση προς όφελός του, αυτό θα ήταν καλό. Δυστυχώς, όμως, δεν είναι τέτοιο πράγμα. 
      Να το πούμε καθαρά. Το ΠΑ.ΣΟ.Κ. θέλει αυτήν την περίοδο να γλιστρήσει κυριολεκτικά από τις δεσμεύσεις του και να υπηρετήσει επιλογές της Ευρωπαϊκής Ένωσης και του κεφαλαίου, θέλει να συγκαλύψει ότι στα βασικά ζητήματα συμφωνεί με τη Νέα Δημοκρατία. Και δεν είναι μόνο το άρθρο 16. Να συμφωνήσω ότι το άρθρο 16 είναι μια σημαντική πλευρά, αλλά είναι μια πλευρά. Και γι’ αυτό είναι επικίνδυνο. 
      Η Νέα Δημοκρατία το λαό τον βλέπει σαν μία πίτα. Το ίδιο και το ΠΑ.ΣΟ.Κ. Καθένας θα πάρει ένα μαχαίρι και θα δουν πώς θα την μοιράσουν. Είναι η πίτα των ψήφων, η πίτα του ελέγχου του κρατικού μηχανισμού. Χρόνια η Νέα Δημοκρατία είναι έξω από τον κρατικό μηχανισμό. Τι θα έκανε; Θα προσπαθούσε να ανακτήσει το χαμένο έδαφος. 
      Το ΠΑ.ΣΟ.Κ. δικαιολογημένα από την πλευρά του φοβάται. Είναι η πίτα της φιλίας, θα λέγαμε, με τους επιχειρηματικούς ομίλους, η πίτα της φιλίας με τον κ. Μπους, με την Ευρωπαϊκή Ένωση. Είναι η πίτα, εν πάση περιπτώσει, της διεκδίκησης ενός ρόλου στη Νοτιοανατολική Ευρώπη, στα Βαλκάνια και αλλού, αλλά όχι προς όφελος του λαού. Αυτή είναι η ουσία. 
      Αυτό που εμάς μας βάζει μπροστά σε μια μεγάλη υποχρέωση, στο μέτρο των ευθυνών μας, είναι να βοηθήσουμε τον εργάτη, τον υπάλληλο, το μικρομεσαίο είτε είναι στην πόλη είτε στο χωριό, το νεολαίο σε τι; Δεν θα έλεγα μόνο να τον βοηθήσουμε να μιλήσει μαζί μας ή να συμφωνήσει μ’ εμάς, αλλά πριν απ’ όλα να χειραφετηθεί από αυτήν την επιστημονική, θα λέγαμε, χειραγώγηση που και η Κυβέρνηση κάνει και το ΠΑ.ΣΟ.Κ., με το δικό του τρόπο, κάνει. 
      Θα είναι φιάσκο η σημερινή συζήτηση. Θέλετε να σας πω κάτι; Αξίζει σε αυτό το Κοινοβούλιο, με αυτήν τη σύνθεση που έχει, ένα νέο φιάσκο. Γιατί ξέρετε οι θεσμοί είναι ουσία, δεν είναι ο σκελετός. Και δεν είναι τυχαίο ότι όλη η συζήτηση γίνεται για τη λειτουργία των θεσμών. Μια χαρά λειτουργούν οι θεσμοί. Και οι υποκλοπές και το κράτος και το παρακράτος λειτουργούν χρόνια μια χαρά. Όλοι οι θεσμοί λειτουργούν! 
      Τις πασοκοαμερικανικές, τις πασοκοευρωπαϊκές συμφωνίες τις πήρε η Νέα Δημοκρατία, τις σεβάστηκε απόλυτα. Έχετε δει κανένα νόμο να έχει καταργήσει η Νέα Δημοκρατία; Εμείς ρωτάμε το ΠΑ.ΣΟ.Κ.: Εάν έλθει στη διακυβέρνηση, ποιο νόμο θα καταργήσει; 
      (Θόρυβος από την πτέρυγα του ΠΑ.ΣΟ.Κ.)
      Πολύ ωραία. Ακριβώς, λοιπόν, σε αυτήν την εποχή πάμε, του φωτός και του σκότους. Τίποτα άλλο.
      Αναρωτιέμαι εάν αυτή η αντιπαράθεση ανάμεσα στα δύο κόμματα κοιτάζει μπροστά. Κοιτάξτε να δείτε, όταν ανατρέπεις μια υπάρχουσα κατάσταση, είναι και αυτό κάτι προς τα εμπρός. Θα συμφωνήσω. Δεν είναι πίσω. Προσαρμόζεις στην πολιτική σου με βάση τις σύγχρονες ανάγκες του συστήματος της Ευρωπαϊκής Ένωσης, του ΝΑΤΟ κ.λπ.. 
        Εμπρός κοιτάζει η Νέα Δημοκρατία  και το ΠΑ.ΣΟ.Κ.. Σαφώς κοιτάζουν εμπρός, αλλά αυτό το εμπρός σημαίνει μεγάλη βαρβαρότητα για το λαό. Και αν θέλετε, τα μέτρα που παίρνει σήμερα η Νέα Δημοκρατία  έχουν μακροπρόθεσμη σημασία και αξία. Όπως και επί ΠΑ.ΣΟ.Κ. πάρθηκαν μέτρα στρατηγικής σημασίας, το ίδιο κάνει και η Νέα Δημοκρατία. Αν μου πείτε ποιος είναι καλύτερος εκπρόσωπος του κεφαλαίου, δεν ξέρω, δεν μας ενδιαφέρει, γιατί δεν παίζουμε σ’ αυτό το πεδίο, σ’ αυτό το στίβο. 
        Αυτό, όμως, που έχει σημασία σήμερα είναι το εξής και εμείς δεν θα μιλήσουμε με κορώνες: Η ευθύνη του λαού να ξεφύγει από αυτόν τον εκβιασμό που εμφανίζεται είτε φως και σκότος είτε μεταρρυθμίσεις, είτε εκλογές ή χανόμαστε. Ο λαός σήμερα αναλαμβάνει ακόμη μεγαλύτερη ευθύνη, και εμείς βεβαίως, αλλά ο καθένας και ατομικά, γιατί χρόνια τώρα γίνεται αυτή η δικομματική αντιπαράθεση. 
        Με την ευκαιρία, υπάρχει ένας ραδιοφωνικός σταθμός -δεν θέλω να τον διαφημίσω, μπορεί να είναι δεύτερος ή και τρίτος, γι’ αυτό δεν θέλω να μιλήσω για έναν- που λέει κάθε τριάντα-σαράντα χρόνια τι έγινε πριν. 
        Κύριε Πρωθυπουργέ –επειδή δεν παρευρίσκεται ο Πρόεδρος του ΠΑ.ΣΟ.Κ.- αυτόν το σταθμό, φαντάζομαι τον ακούτε και σεις. Έχει συζητήσεις ανάμεσα στην τότε Ε.Ρ.Ε. και στην Ένωση Κέντρου, της δεκαετίας του ’60. Ειλικρινά σας λέω, τα σημεία της αντιπαράθεσης είναι ακριβώς τα ίδια, διαχείριση, διαφάνεια, λειτουργία των θεσμών. Είναι ακριβώς τα ίδια. 
        Δεν λέω ότι δεν άλλαξαν τα πράγματα σ’ αυτά τα σαράντα χρόνια, βεβαίως, δεν είμαστε στη δεκαετία του ’60 για πολλούς λόγους. Αλλά θέλω να πω, εσείς που μιλάτε για τις μεγάλες και ριζοσπαστικές μεταρρυθμίσεις, εσείς που μιλάτε για τις κοσμογονικές αλλαγές προς τα εμπρός, το αντικείμενο του ενδιαφέροντος είναι ένα, αυτό που το γέννησε η Γαλλική Επανάσταση.
        ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, ένα λεπτό για μία παρέμβαση, παρακαλώ. 
        ΠΡΟΕΔΡΟΣ (Άννα Μπενάκη-Ψαρούδα):  Κύριε Καστανίδη, είπαμε να μιλήσουν οι Βουλευτές, να μην καταναλωθεί ο χρόνος για τους Κοινοβουλευτικούς Εκπροσώπους.
        ΧΑΡΑΛΑΜΠΟΣ ΚΑΣΤΑΝΙΔΗΣ: Ένα λεπτό μόνο, κυρία Πρόεδρε.
        ΠΡΟΕΔΡΟΣ (Άννα Μπενάκη-Ψαρούδα):  Αν μιλήσετε για ένα λεπτό, θα μιλήσουν και οι άλλοι Κοινοβουλευτικοί Εκπρόσωποι.
        Λοιπόν, κατ’ εξαίρεση έχετε το λόγο για ένα λεπτό.
        ΧΑΡΑΛΑΜΠΟΣ ΚΑΣΤΑΝΙΔΗΣ: Δεν ζήτησα το λόγο για να σχολιάσω το χειροκρότημα φιλοφροσύνης των συναδέλφων της Νέας Δημοκρατίας προς την κ. Παπαρήγα. Επιθυμώ, όμως, να μη χάνεται στη μετάφραση ο Υπουργός των Εσωτερικών, ο οποίος δεν κατενόησε τι ακριβώς κατετέθη σήμερα. Με μία φράση, λοιπόν, διατυπώνω ακριβώς τη συλλογιστική μας. Το ΠΑ.ΣΟ.Κ. κατέθεσε πρόταση δυσπιστίας σε βάρος μιας Κυβέρνησης που έχει οδηγήσει τη χώρα σε αδιέξοδο. Το αδιέξοδο μπορεί να επιλυθεί μόνο μ’ έναν τρόπο, σύμφωνα με το ΠΑ.ΣΟ.Κ., με προσφυγή σε εκλογές. Προσφέρουμε δε στην Κυβέρνηση και τον εθνικό λόγο, ότι το αναθεωρητικό μας εγχείρημα και οι προτάσεις μας, θέλουμε να είναι αντικείμενο κρίσης, όχι της Βουλής των Ελλήνων, αλλά του ελληνικού λαού. 
        Συνεπώς, κύριε Πρόεδρε της Κυβέρνησης, «ιδού η Ρόδος ιδού και το πήδημα»! 
        ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας):   Κυρία Πρόεδρε, παρακαλώ το λόγο.
        ΠΡΟΕΔΡΟΣ (Άννα Μπενάκη-Ψαρούδα):  Η κ. Παπαρήγα έχει το λόγο, για ένα λεπτό.
        ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας):  Απλώς θέλω να υπενθυμίσω ότι το Κομμουνιστικό Κόμμα Ελλάδας, πέρα από όλες τις εμπειρίες που έχει, σημαντικές, ορισμένες και πικρές και αρνητικές, έχει μεγάλη εμπειρία στα θέματα της προβοκάτσιας. Οι προβοκάτορες, λοιπόν, ας το πάρουν υπ’ όψιν! 
        ΠΡΟΕΔΡΟΣ (Άννα Μπενάκη-Ψαρούδα):  Ο κ. Μαγγίνας έχει το λόγο.
        ΒΑΣΙΛΕΙΟΣ ΜΑΓΓΙΝΑΣ: Κυρία Πρόεδρε, δεν χρειάζεται ο συνάδελφος κ. Καστανίδης να προσπαθεί να εξηγήσει τους λόγους για τους οποίους κατετέθη η πρόταση. Να είναι βέβαιος ότι η πλευρά η δική μας, ευχαριστεί το ΠΑ.ΣΟ.Κ. και τον Πρόεδρό του, θερμότατα, διότι μας δίνει την ευκαιρία, εμείς μεν να προβάλουμε το έργο μας, εκείνοι δε, για μια ακόμη φορά, να δείξουν την πολιτική τους ανεπάρκεια.
        (Χειροκροτήματα από την πτέρυγα της Νέας Δημοκρατίας)
        ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  Κυρία Πρόεδρε, παρακαλώ το λόγο.
        ΠΡΟΕΔΡΟΣ (Άννα Μπενάκη-Ψαρούδα): Για ένα λεπτό και εσείς, κύριε Υπουργέ, γιατί πρέπει να μιλήσουν οι Βουλευτές. 
        ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  Κύριοι συνάδελφοι, ο εθνικός λόγος που ακούστηκε προηγουμένως, πραγματικά είναι πρωτοφανής. 
        Ακούστε τι είπε ο Κοινοβουλευτικός Εκπρόσωπος της Αξιωματικής Αντιπολίτευσης που αποχώρησε από τη διαδικασία Αναθεώρησης του Συντάγματος. Να το πάμε, λέει, στον ελληνικό λαό το όλο εγχείρημα. 
      Δηλαδή τη διαδικασία που έχουμε ξεκινήσει, να τη σταματήσουμε. Από εκεί και πέρα να την ξαναξεκινήσουμε -γιατί ξέρετε ποια είναι η διαδικασία του άρθρου 110;- για άλλη μια φορά από την αρχή από την επόμενη Βουλή και να πάμε μετά τις εκλογές του 2012, παραδείγματος χάριν, για να έχουμε αναθεωρητική Βουλή. Δηλαδή, καταλαβαίνετε ότι εδώ όλη αυτή η πρόταση και όλο το εγχείρημα αποδεικνύεται μια φούσκα. Δεν μπορεί ούτε θεσμικά κανείς να το θεμελιώσει. Θυσιάζεται η όλη λογική της Αναθεώρησης του Συντάγματος στο βωμό μικροκομματικών σκοπιμοτήτων  και καταλαβαίνω, γιατί τέτοιο επιχείρημα δεν το άκουσα από τον κ. Βενιζέλο.
      Ευχαριστώ πολύ.
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κ. Κωνσταντόπουλος ο οποίος έχει οριστεί Κοινοβουλευτικός Εκπρόσωπος για τη σημερινή συνεδρίαση από τον Πρόεδρο του Συνασπισμού κ. Αλαβάνο. 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ:  Κυρία Πρόεδρε, θέλω ένα λεπτό μόνο γι’ αυτήν την παρέμβαση. 
      Η πρόταση δυσπιστίας, από όποια πλευρά και αν κατατίθεται, είναι κορυφαία κοινοβουλευτική πράξη, όπως κορυφαία κοινοβουλευτική πράξη είναι και το εάν η Κυβέρνηση μετατρέπει σε ψήφο εμπιστοσύνης οποιαδήποτε κοινοβουλευτική κριτική. Από την πλευρά μας θα συμβάλουμε, ώστε αυτή η διαδικασία να κρατηθεί στο επίπεδο που της αρμόζει. Επίσης, θα επιδιώξουμε να καταστήσουμε, με το σαφέστερο τρόπο, διαυγείς τις θέσεις μας επί πολιτικού και θεσμικού επιπέδου. 
      Διεκδικούμε το δικαίωμα να λέμε τις απόψεις μας, όπως και οποιοσδήποτε άλλος Βουλευτής και οποιοδήποτε άλλο κόμμα. Δεν θέτουμε τις απόψεις μας υπό την κρίση οιουδήποτε άλλου κόμματος και πολύ περισσότερο δεν δεχόμαστε εξομοιώσεις και ταυτίσεις. Αναγκάζομαι να το πω αυτό, διότι ομίλησε προηγουμένως η Πρόεδρος της Κοινοβουλευτικής Ομάδας του Κομμουνιστικού Κόμματος Ελλάδας και εισέπραξε χαρακτηρισμό με σαφέστατη πολιτική αιχμή. Θα μιλήσουμε επί της προτάσεως μομφής και δεν μας ενδιαφέρει τι εκτιμά η Κυβέρνηση για τις θέσεις που λέμε ή τι εκτιμά η Αξιωματική Αντιπολίτευση και δεν θα μας ταυτίζει κανένας. 
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο συνάδελφος, κ. Αντώνιος Φούσας.
      ΑΝΤΩΝΙΟΣ ΦΟΥΣΑΣ:  Ευχαριστώ πολύ, κυρία Πρόεδρε.
      Διάβασα με ιδιαίτερη προσοχή το εισαγωγικό έγγραφο αυτής της συζήτησης, δηλαδή την πρόταση δυσπιστίας, την οποία κατέθεσε το ΠΑ.ΣΟ.Κ. και τη διάβασα πράγματι προσεκτικά. Βασανίστηκα, να δω πού στηρίζεται, πράγματι, αυτή η πρότασή σας. Οφείλω να σας πω, ότι πρόκειται για ένα έγγραφο που είναι τελείως αόριστο, τελείως αβάσιμο, χωρίς κανένα συγκεκριμένο στοιχείο. Επίσης, οφείλω, να παρατηρήσω, ότι είναι και ανεπίδεκτο εκτιμήσεως αυτής της διαδικασίας. Κανένα λόγο δεν έχετε, εις τρόπο ώστε να στηριχθεί αυτή η πρότασή σας.  Ιδιαίτερα, όμως και το χειρότερο είναι, ότι αυτή η πρότασή σας δεν έχει ανταπόκριση στην ελληνική κοινωνία, δεν έχει ανταπόκριση στον ελληνικό λαό, διότι ο ελληνικός λαός στηρίζει την Κυβέρνηση Καραμανλή, στηρίζει την Κυβέρνηση της Νέας Δημοκρατίας αλλά ιδίως όμως στηρίζει το έργο της και αυτό το βλέπετε καθημερινά.
      Μας είπατε κυρίες και κύριοι συνάδελφοι: «Ιδού η Ρόδος, ιδού και το πήδημα». Πράγματι, το πού είναι η Ρόδος το ξέρουμε όλοι μας και το γνωρίζουμε πολύ καλά. Το τι θα συμβεί, όμως, με το «πήδημα» πρέπει να σας πω, ότι θα το ζήσετε στις εκλογές που θα έρθουν. Θα το ζήσετε πολύ καλά και θα καταλάβετε, ότι ο ελληνικός λαός ξέρει, ότι θα τις χάσετε αυτές τις εκλογές και αυτό πράγματι είναι ένα μήνυμα που πρέπει να το πάρετε πολύ καλά και να μην βιάζεστε, καθ’ ον τρόπο βιαστήκατε μ’ αυτήν σας την πρόταση.
    Είναι γνωστό, ότι πρόκειται για μια κορυφαία πράγματι συζήτηση και είναι όντως κορυφαία αυτή η συζήτηση, αλλά ιδίως όμως είναι η κορυφαία συζήτηση, όταν πρόκειται για πρόταση μομφής –άλλως- δυσπιστίας κατά της Κυβέρνησης. Αλλά για να είναι αυτή η πρόταση πειστική και πρέπει να είναι πειστική, πρέπει πρώτα να είναι και αιτιολογημένη. Και διερωτώμαι: Αν διαβάσει κάποιος αυτήν την πρότασή σας, βρίσκει οποιαδήποτε αιτιολογία; Έχετε ένα γενικόλογο κείμενο, ένα τελείως αόριστο κείμενο και δεν επικαλείστε κανένα συγκεκριμένο λόγο. 
    Εκείνο μόνο το οποίο κάνετε στην τρίτη σελίδα του κειμένου σας είναι, ότι αναφέρεστε, κυρίες και κύριοι συνάδελφοι, στη διαδικασία, η οποία έγινε στην Επιτροπή Αναθεώρησης του Συντάγματος. Και επειδή έχω την τιμή, να συμμετέχω σ’ αυτή την Επιτροπή, να δούμε λοιπόν τι ακριβώς έγινε σ’ αυτήν τη διαδικασία. Σε κάποια στιγμή, λοιπόν, όταν ήρθε το άρθρο 24 για να ψηφιστεί και ενώ ο Πρόεδρος καταμετρούσε, πράγματι τα χέρια σε ανάταση, εσείς σε μια στιγμή κατά περίεργο τρόπο και μάλιστα με μια κίνηση ενός στελέχους σας φύγατε όλοι από την αίθουσα, χωρίς να προλάβουμε να γίνει τελικώς η καταμέτρηση.Αυτή πράγματι η συμπεριφορά σας είναι συμπεριφορά σεβασμού του Συντάγματος; Είναι πράγματι συμπεριφορά, που δείχνει, ότι σέβεστε τους θεσμούς; Είναι πράγματι συμπεριφορά που δείχνει, ότι θέλετε να έχετε ένα αποτέλεσμα για την Αναθεώρηση του Συντάγματος; 
    Από εκεί και πέρα, εμείς τι κάναμε; Τι έκανε η Νέα Δημοκρατία; Άφησε τους Βουλευτές της απόλυτα ελεύθερους να ψηφίζουν κατά συνείδηση, αυτό δηλαδή που συμβαίνει πάντοτε στις διαδικασίες αναθεώρησης του Συντάγματος. Τι θέλετε, δηλαδή; Να κάνουμε αυτό που εσείς κάνατε, επειδή είχατε τα δικά σας πολλά προβλήματα; Και είναι γνωστά τα δικά σας προβλήματα. 
    Και θέλω να δώσω μια απάντηση τώρα στον κ. Βενιζέλο. Στ’ αλήθεια, λέτε πως εμείς έχουμε πρόβλημα για την Αναθεώρηση του Συντάγματος, όσον αφορά την παιδεία, όπως είπατε σήμερα; Εμείς έχουμε πρόβλημα, κύριε Βενιζέλο, ή εσείς έχετε πρόβλημα; Άλλα λέει ο Αρχηγός σας, ο κ. Παπανδρέου, και άλλα ψηφίσατε εσείς και άλλοι συνάδελφοί σας στην Επιτροπή Αναθεώρησης του Συντάγματος. 
      (Χειροκροτήματα από την πτέρυγα της Νέας Δημοκρατίας)
     Και εύλογα διερωτώμαι και πρέπει να σας πω, ότι και ο ελληνικός λαός διερωτάται: Μήπως αυτός ήταν ο λόγος και υποβάλατε αυτήν την πρόταση, γιατί δεν αντέχατε τη διαδικασία Αναθεώρησης του Συντάγματος στην Ολομέλεια της Βουλής και σπεύσατε, να πείτε, ότι αποχωρείτε από όλες τις διαδικασίες; Αυτή είναι η αλήθεια. Και καλά στην Επιτροπή, τα βολέψατε όπως τα βολέψατε. Άλλα έλεγε ο ένας, άλλα έλεγε άλλος για την παιδεία. Εδώ τι θα κάνατε; Τι θα κάνατε στην Ολομέλεια; Τι θα ψήφιζε ο κ. Παπανδρέου; Τι θα ψήφιζε ο κ. Βενιζέλος; Τι θα ψήφιζε ο ένας και ο άλλος; Τι πρόβλημα θα είχατε; Εσείς, όμως, επιλέξατε, με ένα νεύμα, να φύγετε όλοι από τη Βουλή, για να μην έχετε το πρόβλημα, το οποίο θα είχατε. Άρα, λοιπόν, το θέμα είναι τεράστιο. Το θέμα είναι μεγάλο και το ζήτημα είναι οξύτατο για το κόμμα σας και για την πολιτική σας, ασφαλώς και για την προοπτική σας. 
    Εμείς, κυρίες και κύριοι συνάδελφοι, ήρθαμε με πολλή υπευθυνότητα να συζητήσουμε την πρότασή σας. Θα έχουμε τη μεγάλη ευκαιρία, να εκθέσουμε, για μια φορά ακόμα, στον ελληνικό λαό ποια είναι η πολιτική μας, ποια είναι η προοπτική μας και ποια είναι τα έργα μας. Θα μιλήσουμε στον ελληνικό λαό και θα πούμε, ότι πράγματι είμαστε εμείς που καθιερώσαμε το νόμο για τα αναπτυξιακά κίνητρα στην ελληνική περιφέρεια, είμαστε εμείς που είπαμε για 60% επιδοτήσεις γιατί έχει ανάγκη η ελληνική περιφέρεια από στήριξη και είστε εσείς που επί τόσα χρόνια ηρνείστο να στηρίξετε την ελληνική περιφέρεια. Θα τους πούμε, ότι είμαστε εμείς, που μειώσαμε την ανεργία κατά 3%, ενώ εσείς πρέπει να τους πείτε, ότι η ανεργία είχε μια ανοδική πορεία. Και θα τους πούμε ακόμη ότι βλέπουμε με μεγάλη ευαισθησία τα προβλήματα της ελληνικής κοινωνίας. Εσείς τι έχετε να πείτε; Τι λέτε στην πρότασή σας; Αοριστίες και γενικόλογα. 
    Και ακόμη, μια πρόταση δυσπιστίας, κυρίες και κύριοι συνάδελφοι, προεχόντως, πρέπει να έχει αντίκτυπο στον ελληνικό λαό, πέραν των διαδικαστικών  θεμάτων, πέραν του ότι πράγματι πρέπει να έχουμε τον ανάλογο αριθμό ψήφων στη Βουλή. Προεχόντως, όμως, πρέπει να έχει τη στήριξη του ελληνικού λαού. Και σας ερωτώ: Πιστεύετε, ότι πράγματι αυτή η πρότασή σας έχει ανταπόκριση στον ελληνικό λαό στ’ αλήθεια; Δεν βλέπετε καθημερινά τις δημοσκοπήσεις; Δεν βλέπετε, ότι για το θέμα της παιδείας το 61% του ελληνικού λαού συμφωνεί, ότι πρέπει να γίνουν οι μεταρρυθμίσεις στην παιδεία; Δεν το αντιλαμβάνεστε αυτό; Αλλού είναι το ζήτημα. Το ζήτημα είναι, ότι πράγματι έχετε πολλά προβλήματα, όχι μόνο όσα είπα στη διαδικασία της Αναθεώρησης του Συντάγματος, αλλά και πολλά άλλα και ιδίως για το άρθρο 16 του Συντάγματος.
      Έχετε μεγαλύτερα προβλήματα. Δεν αποκλείεται ο κ. Βενιζέλος να πιστεύει, ότι από αυτήν τη διαδικασία θα βγει κερδισμένος. Δεν το ξέρω ναι ή όχι. Εκείνο που ξέρω, όμως, είναι ότι θα υποστείτε μια πρωτοφανή ήττα σε αυτή τη διαδικασία. Και θα υποστείτε αυτήν την ήττα, όχι με το αποτέλεσμα της ψηφοφορίας, που ασφαλώς είναι δεδομένο γιατί η Νέα Δημοκρατία είναι ενωμένη και ασφαλώς στηρίζει με όλες τις δυνάμεις της την Κυβέρνηση και τον Πρωθυπουργό μας.
      (Χειροκροτήματα από την πτέρυγα της Νέας Δημοκρατίας)
      Το ζήτημα λοιπόν είναι καθαρά δικό σας. Αλλά τελικώς το πικρό ποτήρι θα  το πιείτε, όχι με την ψηφοφορία, αλλά γιατί θα τύχετε της αποδοκιμασίας του ελληνικού λαού. Και θα πρέπει να απολογηθείτε στον ελληνικό λαό και στην ελληνική περιφέρεια γιατί επιτέλους κάνατε αυτήν την πρόταση; Είναι αλήθεια σοβαρός ο λόγος τον οποίο ορθώς ανέπτυξε ο κ. Παυλόπουλος, ότι είναι δυνατόν για λόγους Αναθεώρησης του Συντάγματος να οδηγηθούμε σε εκλογές; Είναι αλήθεια πειστικό το επιχείρημά σας την ώρα που τελειώνει η διαδικασία, την ώρα που είναι όλα έτοιμα για να πάμε για Αναθεώρηση του Συντάγματος, να ανατρέπετε εσείς αυτήν την διαδικασία; Δεν είναι εκτροπή αυτή η τακτική σας; Δεν είναι εκτροπή από τους θεσμούς και από τη νομιμότητα αυτή η ενέργειά σας; Είναι δυνατόν όλη αυτήν την προσπάθεια, να την πετάξουμε στον κάλαθο των αχρήστων και να μην έχουμε αναθεωρητική διαδικασία μετά τις εκλογές; Αυτό πιστεύετε; Αυτό προτείνετε στ’ αλήθεια στον ελληνικό λαό; Αυτές είναι οι θέσεις σας στ’ αλήθεια; 
      Εμείς είμαστε ξεκάθαροι και το λέμε, για μία ακόμη φορά. Κρίναμε ότι πρέπει να γίνει Αναθεώρηση του Συντάγματος. Ο Πρωθυπουργός ανακοίνωσε ότι η επόμενη Βουλή θα πρέπει να είναι Αναθεωρητική. Σε αυτό επιμένουμε και σας λέμε, ότι η επόμενη Βουλή θα είναι αναθεωρητική και ότι θα αναθεωρήσουμε το Σύνταγμα γιατί, έχει ανάγκη να αναθεωρηθεί, γιατί το θέλει ο ελληνικός λαός, γιατί το θέλει η ελληνική κοινωνία . Ο ελληνικός λαός δεν παίζει με τέτοια τερτίπια, δεν παίζει με τέτοια μικροπολιτικά επιχειρήματα. Θέλει προτάσεις. Και εσείς έντεκα χρόνια στην εξουσία ή είκοσι συνολικά, δοκιμαστήκατε.
      Δεν λέω ότι απλώς αποδοκιμαστήκατε στις εκλογές του 2004. Λέω ότι συνεχίζετε να αποδοκιμάζεστε γιατί δεν μπορεί ο ελληνικός λαός να ξεχάσει την πολιτική σας και τα έργα σας. Και άκουσα σήμερα μέσα στα επιχειρήματά σας, ότι δήθεν υπάρχουν προβλήματα, ότι τάχα υπάρχουν σκάνδαλα, κ.λπ..
      Κυρίες και κύριοι συνάδελφοι του ΠΑ.ΣΟ.Κ. γιατί δεν μιλάτε για το Χρηματιστήριο; Για πέστε στον ελληνικό λαό τι έγινε με το Χρηματιστήριο. Για δώστε μια εξήγηση επιτέλους γιατί δύο εκατομμύρια άνθρωποι έχασαν τις περιουσίες τους εξαιτίας της δικής σας απαράδεκτης πολιτικής; Τους παρασύρατε σε αυτό το μεγάλο και τραγικό ζήτημα. Γιατί, επιτέλους, δεν τους λέτε για τόσα και τόσα προβλήματα; 
      Εμείς λοιπόν, σας λέμε για μία φορά ακόμη, ότι η πρότασή σας είναι δυστυχώς μια τρύπα στο νερό. Και θα αποδειχθεί ότι είναι μια πολύ μεγάλη τρύπα στο νερό, στις εκλογές που έρχονται. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΟΣ (Άννα Μπενάκη-Ψαρούδα): Ο κύριος Παπαϊωάννου έχει το λόγο.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κυρίες και κύριοι συνάδελφοι, ο Υπουργός Εσωτερικών θέλω να πιστεύω ότι είναι ο μόνος σε αυτήν την Αίθουσα που δεν κατανόησε γιατί κάναμε την πρόταση μομφής. Γιατί, κύριε Υπουργέ, είναι η ώρα της μεγάλης ανατροπής. Είναι η ώρα να φύγει η χειρότερη Κυβέρνηση που γνώρισε ποτέ ο τόπος, από την Μεταπολίτευση μέχρι σήμερα. Γιατί, κύριοι συνάδελφοι της Νέας Δημοκρατίας είναι η ώρα να φύγει εκείνη η Κυβέρνηση που ήρθε στην εξουσία με τα ψεύτικα τα λόγια τα μεγάλα, η Κυβέρνηση που ήρθε στην εξουσία μέσα από μια ακατάσχετη ηθικολογία κατά της διαφθοράς και της διαπλοκής, η Κυβέρνηση που θέλησε να πείσει τον ελληνικό λαό ότι θα τον κυβερνήσει με σεμνότητα και ταπεινότητα.
      Σήμερα όμως, κύριοι συνάδελφοι, μετά από τρία χρόνια διακυβέρνησης, η Κυβέρνησή σας δεν καταγράφεται μόνον ως η χειρότερη κυβέρνηση, αλλά και ως η πλέον διεφθαρμένη κυβέρνηση που γνώρισε ποτέ ο τόπος. Κοιτάξτε τα στοιχεία των Οργανισμών, που εσείς επικαλούσασταν. Η διαφθορά στη χώρα αυξάνει αλματωδώς. Οι «κουμπάροι» κάθε μορφής είναι εδώ. Ξεφυτρώνουν σ’ όλους τους Οργανισμούς αλλά και στον πυρήνα της ίδιας της Κυβέρνησης ως μανιτάρια. Είναι ακόμη εδώ τα μεγάλα σκάνδαλα –τα είπαν οι συνάδελφοι- της Επιτροπής Ανταγωνισμού, της Π και Κ Χρηματιστηριακής, της Finansbank, της Αγροτικής. Και ασφαλώς ο Πρωθυπουργός της συνεννόησης και της συναίνεσης, για το μεγάλο αυτό ζήτημα, πέταξε την πρόταση του Γιώργου Παπανδρέου για συνεννόηση στο καλάθι των αχρήστων. Και νομίζετε, κύριοι συνάδελφοι, ότι αυτό το ζήτημα των μεγάλων σκανδάλων μπορείτε να το καλύψετε κάτω από το γεγονός ότι η ηγεσία της δικαιοσύνης βρίσκεται σε διατεταγμένη υπηρεσία, σύμφωνα με τις εντολές σας. Πλανάσθε! Στην Ελλάδα υπάρχει και Αντιπολίτευση, υπάρχουν και δικαστές.
      Σήμερα, τρία χρόνια μετά, επικρατεί ανασφάλεια σε όλη τη χώρα, οπισθοδρόμηση σε όλους τους τομείς. Λείπει η ελπίδα, λείπει το όραμα για τους πολίτες. Η χώρα χάνει έδαφος. Εθνική στρατηγική δεν υπάρχει. Η στροφή στον ατλαντισμό έβλαψε τη χώρα και την έβλαψε ποικιλοτρόπως. Το Κυπριακό βρίσκεται σε τέλμα. Δυστυχώς έρχονται σοβαρές και ανησυχητικές εξελίξεις στο θέμα των Σκοπίων.
      Η πραγματική οικονομία πάει από το κακό στο χειρότερο. Με βάση τους γενικά παραδεδεγμένους δείκτες, σας θυμίζω ότι ποτέ απερχόμενη κυβέρνηση, τουλάχιστον από τη Μεταπολίτευση και μετά, δεν παρέδωσε σε νέα κυβέρνηση τόσο καλή οικονομία. Το λέω με βάση τους γενικά παραδεδεγμένους δείκτες. 
      Διαρθρωτικές αλλαγές και μεταρρυθμίσεις: Ποιες μεταρρυθμίσεις;  Μεταφορά εθνικού πλούτου, μεταφορά των πόρων των ασφαλιστικών ταμείων σε «ημετέρους», σε συμφέροντα, αυτές είναι οι μεταρρυθμίσεις σας.
      Και για να μην σας αδικήσω, υπάρχουν μόνο δύο, αν θέλετε, κύριοι συνάδελφοι, μεγάλες μεταρρυθμίσεις, που είναι σε συνέπεια με την ιδεολογία της Νέας Δημοκρατίας. Ποιες είναι αυτές; 
      Η πρώτη είναι η απορύθμιση της αγοράς εργασίας. Σήμερα στον χώρο της εργασίας, κυρίες και κύριοι συνάδελφοι, επικρατεί ο νόμος της ζούγκλας. Μεσαίωνας! Νέοι άνθρωποι προσλαμβάνονται για μερική απασχόληση τεσσάρων ωρών, απασχολούνται οκτώ και δώδεκα ώρες και το Σώμα Επιθεώρησης Εργασίας και οι ελεγκτικοί μηχανισμοί του κράτους είναι απόντες. Τα ωράρια απελευθερώνονται και νομοθετικά. Αυτές είναι οι μεγάλες σας επιλογές. Και από την άλλη μεριά προσπαθείτε με ψεύτικα στοιχεία να πείτε ότι μειώνεται η ανεργία. 
      Το κοινωνικοασφαλιστικό σύστημα καταρρέει, κυρίες και κύριοι συνάδελφοι. Όσο για τα Ταμεία, κάθε μέρα και άλλο Ταμείο είναι στο «κόκκινο». Αυτή είναι η αλήθεια. Και κυρίως αυτήν τη στιγμή απαξιώνεται, με συνειδητή σας επιλογή, ο κορμός, η καρδιά του κοινωνικοασφαλιστικού συστήματος της χώρας, που είναι το Ι.Κ.Α.. Τι να πρωτοθυμηθούμε;
      Προχωρώ στο μεγάλο ζήτημα που αποτέλεσε, αν θέλετε, την αφορμή, όχι τα αίτια για τα οποία σήμερα καταθέτουμε την αίτηση δυσπιστίας και ζητάμε εκλογές. Και βέβαια αυτή η αφορμή έχει το δικό της ξεχωριστό μεγάλο αίτιο. Είναι η λειτουργία των δημοκρατικών θεσμών της χώρας, κυρίες και κύριοι συνάδελφοι. Να θυμηθούμε πώς λειτούργησε η Επιτροπή Θεσμών και Διαφάνειας στο μεγάλο σκάνδαλο των υποκλοπών, όταν η πλειοψηφία απέρριψε κατοχυρωμένα δημοκρατικά δικαιώματα της μειοψηφίας να καλεί όποιον θέλει στην Επιτροπή Θεσμών και Διαφάνειας; Να θυμηθούμε τα χθεσινά; Τα είπαν οι συνάδελφοί μου και δεν θέλω να τα επαναλάβω. Να θυμηθούμε τον τρόπο που νομοθετεί η Βουλή, τις αυθαιρεσίες σ’ όλη τη διαδικασία των τροπολογιών; Τι να πρωτοθυμηθούμε; 
      Να θυμηθούμε ότι στην Τοπική Αυτοδιοίκηση, πέρα από τις θεσμικές παρεμβάσεις, οι χρηματοδοτήσεις γίνονται επιλεκτικά; Μας γυρίσατε στην εποχή του «κατόπιν ενεργειών μας». Περί αυτού πρόκειται.
      Να θυμηθούμε την αναξιοκρατία; Είναι ο Υπουργός Εσωτερικών εδώ, που άφησε απέξω υπαλλήλους με προσόντα, με ικανότητες, αποφοίτους της Σχολής Δημόσιας Διοίκησης και έβαζε σε καίριες θέσεις ανθρώπους χωρίς προσόντα και χωρίς προϋποθέσεις. Πρόκειται για αναξιοκρατία που ξεκινάει από το ίδιο το Υπουργείο των Εσωτερικών και εξαπλώνεται, σε όλες τις δημόσιες υπηρεσίες, σε όλους τους Οργανισμούς. Μίλησε ο κύριος Υπουργός για το θέμα της συνέντευξης και αναφέρθηκε στη συνέντευξη του ΑΣΕΠ, που ποτέ δεν εφαρμόστηκε στην πράξη, και κάνει ότι δεν καταλαβαίνει τι γίνεται στις συνεντεύξεις για την πρόσληψη των οπλιτών, τι γίνεται σε όλους τους άλλους χώρους, στον ευρύτερο δημόσιο τομέα. 
      Σε ποιους απευθύνετε; Υποτιμά τη νοημοσύνη των Ελλήνων πολιτών; Ας το κάνει γιατί έτσι απαξιώνεται ο ίδιος. Να πάω στο θέμα των υποκλοπών και να δούμε την άλλη διάσταση που έχει να κάνει με έναν φοβισμένο Πρωθυπουργό; Μπορεί η χώρα να έχει Πρωθυπουργό που φοβάται να υπερασπισθεί την αξιοπρέπεια της χώρας; Όταν, κυρίες και κύριοι συνάδελφοι, έχουμε ένα έγκλημα κατασκοπείας σε βάρος της χώρας, όταν αποδεδειγμένα ξένες μυστικές υπηρεσίες έχουν αναμειχθεί σε αυτήν την υπόθεση, το ίδιο έγινε και στην υπόθεση των Πακιστανών, μπορούμε να οδηγούμαστε σε μία επιχείρηση συγκάλυψης, όταν έχουμε βάναυση προσβολή ατομικών και προσωπικών δικαιωμάτων; 
      Έχω πει πολλές φορές ότι ακόμη και ο φίλος του, Πρωθυπουργού ο κ. Μπερλουσκόνι, απέλασε είκοσι πράκτορες της C.I.A. γιατί κατασκόπευαν τη χώρα του, ο κ. Καραμανλής όμως κρύβεται στη Ραφήνα ή όπου αλλού στα μεγάλα αυτά ζητήματα!
      Ποιος υπερασπίζεται, λοιπόν, την ανεξαρτησία και την αξιοπρέπεια της χώρας σήμερα; Ένας φοβισμένος Πρωθυπουργός; Έτσι θα πάμε μπροστά; 
      Αλλά πέρα από αυτά τα μεγάλα ζητήματα, κυρίες και κύριοι συνάδελφοι, πού υπάρχει σήμερα κράτος δικαίου; Υπάρχει στο χώρο της Αστυνομίας; Πλήρης αποπροσανατολισμός. Άλλο είναι το ζητούμενο η αύξηση της εγκληματικότητας και ο κ. Πολύδωρας θυμάται τις κάμερες. Οι κάμερες του έφταιγαν λες και η Αμερικάνικη Πρεσβεία δεν είχε κάμερες; Θέλουν να καταργήσουν το πανεπιστημιακό άσυλο, τα επεισόδια γίνονται στην Φιλελλήνων για τον κ. Πολύδωρα έφταιγαν οι κουκουλοφόροι. Αυτό ήταν το άλλοθί του μπροστά στην παντελή ανικανότητα συνολικά της Κυβέρνησης να απαντήσει σε αυτά τα ζητήματα. Και η εγκληματικότητα αυξάνει μέρα με την ημέρα. Ζείτε και ζούμε, κάθε μέρα, όλη αυτήν την ανασφάλεια και περισσότερο τη ζει ο ελληνικός λαός. Αυτές είναι οι μεγάλες αλήθειες.
      Για όλα αυτά σήμερα σας εγκαλούμε, για όλα αυτά σήμερα ζητάμε να φύγετε μέσα από δημοκρατικές διαδικασίες. Και εδώ θέλουμε να απαντήσουμε πλέον και στον κύριο Πρωθυπουργό που τα αντιμετωπίζει όλα με ένα χαμόγελο, όλα –δεν έχω καταλάβει γιατί- τα τόσο σοβαρά ζητήματα της χώρας. Είπε την προηγούμενη φορά: «ζητήστε εκλογές». Ορίστε, ζητάμε εκλογές. Ας τις κάνει. Να δούμε τελικά πού είναι το ζήτημα. Το ζήτημα είναι με το επικοινωνιακό παιχνίδι της κρατικής τηλεόρασης ή κάποιων καλοθελητών που θέλουν να ερμηνεύουν τα γεγονότα όπως εκείνοι τα θέλουν, που είναι σε μία λογική «οι κακοί Υπουργοί και ο καλός Πρωθυπουργός»; 
      Κοιτάξτε, το παιχνίδι αυτό έχει ξαναπαιχθεί και έχει ξαναπαιχθεί σε βάρος της δημοκρατίας και της ανάπτυξης. Ας καταλάβουν τα όποια συμφέροντα ότι πάνω απ’ όλα εκείνο που χρειάζεται ο τόπος είναι να λειτουργούν οι δημοκρατικοί θεσμοί, να υπάρχει πλήρης διαφάνεια σε όλα τα επίπεδα κυρίως της οικονομίας και όχι μόνο. Αυτά έχει ανάγκη η χώρα σήμερα και με αυτά πρέπει να πάμε στον ελληνικό λαό.
      Και όσον αφορά, κυρίες και κύριοι συνάδελφοι, την αναθεωρητική διαδικασία θέλω να μου πείτε, κυρίως οι παλαιότεροι που είσθε εδώ, πότε έχει ξαναγίνει να υπάρχει αναθεωρητική διαδικασία και να μη γίνεται αποδεκτή καμία από τις προτάσεις της Αντιπολίτευσης ακόμη και για τον προσηλυτισμό, ακόμη και για τα ζητήματα που έχουν να κάνουν με την κατοχύρωση ελάχιστου εγγυημένου εισοδήματος. Ας θυμηθεί ο κ.Παυλόπουλος στην προηγούμενη αναθεώρηση σε πόσα ζητήματα υπήρξε συμφωνία.  Και κάναμε πράγματι την πιο θεσμική αναδιάρθρωση του κοινοβουλευτικού μας πολιτεύματος. Αυτά είναι τα ερωτήματα. Σήμερα όλα απορρίπτονται και η Κυβέρνηση θέλει μόνον χειροκροτητές στις δικές της επιλογές. Ε, δεν είμαστε σε αυτήν τη λογική.
      Υπάρχει ένα ερώτημα ακόμη, κύριοι συνάδελφοι. Πολλοί λένε, ή μας έλεγαν πολλές φορές, γιατί δεν κάνατε προτάσεις μομφής κατά συγκεκριμένων Υπουργών. Σε ποιον να πρωτοκάναμε; Θα έπρεπε να κάνουμε σε παραπάνω από τους μισούς ή σχεδόν σε όλους. Άρα, σήμερα η πρόταση μομφής απευθύνεται κυρίως στον Πρωθυπουργό της χώρας και στο σύνολο της Κυβέρνησης.
      Θέλω να πω τελειώνοντας ότι οι προοπτικές για τη χώρα είναι πολύ αρνητικές. Υπάρχει ανασφάλεια. Η τακτική της Νέας Δημοκρατίας ότι για όλα φταίει το ΠΑ.ΣΟ.Κ. είχε –γιατί τελείωσε- ημερομηνία λήξης. Σήμερα εκείνο που μένει είναι να υπάρξει μια νέα αλλαγή, μια νέα αφετηρία για τη χώρα και αυτήν την εγγυώνται μόνο οι εκλογές. Γιατί άκουσα τον κ. Φούσα προηγουμένως ότι θα πάρουμε την απάντηση λες και έχουμε ψευδαισθήσεις ότι δεν θα ψηφίσουν οι Βουλευτές της Νέας Δημοκρατίας την πρόταση δυσπιστίας. Δεν είναι εκεί το ζήτημα, κύριοι συνάδελφοι. το ζήτημα είναι ότι στις δημοκρατίες δεν υπάρχουν αδιέξοδα. Και επειδή έχουμε φθάσει σε αδιέξοδα τη λύση καλείται να τη δώσει ο ελληνικός λαός. Και νομίζω ότι εάν ο Πρωθυπουργός συναισθάνεται τις ιστορικές του ευθύνες θα πρέπει να πάρει τη μεγάλη απόφαση! Είναι η ώρα.
      Και τελειώνω γιατί άκουσα προηγουμένως και το Κομμουνιστικό Κόμμα Ελλάδας. Θα ήθελα να γνωρίζει η σημερινή ηγεσία του Κομμουνιστικού Κόμματος Ελλάδας ότι η πολιτική των ίσων αποστάσεων δεν είναι η καλύτερη συνταγή!
      ΕΛΠΙΔΑ ΠΑΝΤΕΛΑΚΗ: Τα έχουμε ακούσει πολλές φορές αυτά!
      ΜΙΛΤΙΑΔΗΣ ΠΑΠΑΪΩΑΝΝΟΥ: Δεν είναι η καλύτερη συνταγή και μη μένετε στις σημερινές δημοσκοπήσεις. Όταν έρθει η ώρα της κρίσης για άλλη μια φορά θα πάτε σε αποτελέσματα συρρίκνωσης.
      Γιατί αυτές οι λογικές των ίσων αποστάσεων δεν βοηθάνε πουθενά. Εσείς σήμερα και η Πρόεδρός σας…
      ΛΙΑΝΑ ΚΑΝΕΛΛΗ: Δεν θα βάλετε εσείς βαρίδια πού θα γύρει η πλάστιγγα του Κ.Κ.Ε.!
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ! Κυρία Κανέλλη, ακολουθείτε στο Βήμα και θα δώσετε την απάντηση.
      ΜΙΛΤΙΑΔΗΣ ΠΑΠΑΪΩΑΝΝΟΥ: Εμείς λέμε ότι η ευθύνη σας είναι εκεί. Αυτά που έκανε σήμερα η Πρόεδρός σας…
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ τον κ. Παπαϊωάννου.
      ΜΙΛΤΙΑΔΗΣ ΠΑΠΑΪΩΑΝΝΟΥ: Τώρα είναι ώρα εκλογών! 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Η κ. Κανέλλη έχει το λόγο.
      ΛΙΑΝΑ ΚΑΝΕΛΛΗ: Ευχαριστώ, κυρία Πρόεδρε.
      Κυρίες και κύριοι συνάδελφοι, ας αρχίσω από την τελευταία αποστροφή. Ποιος θα το φανταζόταν; Θα συμφωνήσω μαζί σας μόνο σ΄ ένα πράγμα. Λάθος Σαββατοκύριακο διαλέξατε, μια και μιλάτε για τις ίσες αποστάσεις. Διαλέξατε το δεύτερο των Απόκρεω που είναι του Ασώτου. Έπρεπε να διαλέγατε το πρώτο του Τελώνη και του Φαρισαίου, να σας εξηγήσει κάποιος γιατί το Κ.Κ.Ε. είναι και εναντίον του Τελώνη και εναντίον του Φαρισαίου!
      ΜΑΡΚΟΣ ΜΠΟΛΑΡΗΣ: Το κάναμε του Ασώτου γιατί αναφέρεται στην Κυβέρνηση.
      ΛΙΑΝΑ ΚΑΝΕΛΛΗ: Είσαστε ακριβώς ίδιοι! Μεταξύ Τελώνη και Φαρισαίου! Πολιτικές επιλογές και μάλιστα καθ’ υπόδειξη σε επίπεδο πάνελ δεν νομίζω ότι μπορείτε να τις κάνετε εδώ! 
       Βουλή, συνταγματική μεταρρύθμιση, τρόπος με τον οποίο λειτουργούν οι θεσμοί: Εσείς μιλάτε χωρίς να λογαριάζετε το ειδικό βάρος του χειρισμού των θεσμών ως πρόσωπα. Και νομίζω ότι εδώ μπορείτε να έχετε διαδικασίες σαν να είμαστε στο πρωτοσέλιδο του «ΠΟΝΤΙΚΙΟΥ» ή στην εκπομπή του Τριανταφυλλόπουλου! Δεν είναι αυτός ο λόγος σήμερα! Είναι πολύ σοβαρή η συζήτηση για να κάνετε μικροκομματική πολιτική και είναι βεβαίως και εξαιρετικά αποκαλυπτική, για να καταλάβει ο ελληνικός λαός για ποιο λόγο βρισκόμαστε εδώ και τι συζητάμε σήμερα.
      Στην πραγματικότητα τι συζητάμε, κύριοι συνάδελφοι; Τι συζητάμε; Τον τρόπο με τον οποίο σέβεται ή δεν σέβεται κάποιος την κοινοβουλευτική τάξη και την νομιμότητα από πλευράς ΠΑ.ΣΟ.Κ. ή από πλευράς Κυβέρνησης και Νέας Δημοκρατίας; 
      Η θέση μας είναι, αν μπορούσα αλλιώς να την πω –και δεν έχω άλλο τρόπο- μομφή και στους δυο! Και δεν είναι τακτική ίσων αποστάσεων. Είναι γιατί εκ του ασφαλούς έρχεστε με συγκεκριμένο συσχετισμό δύναμης να μιλήσετε σήμερα εδώ για ταξικότητα και ταξικές θέσεις της Νέας Δημοκρατίας, οι οποίες δεν διαφέρουν κατ’ ελάχιστον από τις δικές σας ή μη μόνο στον τρόπο με τον οποίο τροχιοδρομεί ο γκρουπιέρης στο καζίνο των συμφερόντων την τράπουλα! Αυτή είναι η μόνη σας ουσιαστική διαφωνία: Ποιος θα είναι γκρουπιέρης και θα μοιράζει! 
      Χρήματα, συμφέροντα, σχέσεις με το μεγάλο κεφάλαιο! Δεν μπορείτε να ανακαλύψετε αριστεροσύνη και ταξικότητα διά της προτάσεως δυσπιστίας! Και δεν μπορείτε να το κάνετε γιατί την πρόταση μομφής τη φέρνετε εδώ γιατί δεν έχετε κανέναν άλλο τρόπο, κύριοι συνάδελφοι του ΠΑ.ΣΟ.Κ., να κυκλοφορήσετε –γι’ αυτό την φέρατε και με αυτήν τη διαδικασία και σ’ αυτό το χρόνο- και δεν μπορείτε να κυκλοφορήσετε στα πανεπιστήμια! Δεν μπορείτε να βγείτε στα πεζοδρόμια και στα αμφιθέατρα! Δεν μπορείτε ν΄ αντιμετωπίσετε την πίεση από τη νεολαία στο άρθρο 16 που δεν εντάσσεται στις δημοσκοπήσεις!
      Γιατί ξέρετε πάρα πολύ καλά πώς γίνονται οι δημοσκοπήσεις και θέλετε το 61% τάχα μου δήθεν του ελληνικού λαού να συμφωνεί με αυτές τις μεταρρυθμίσεις, όταν παίξετε τρεις-τέσσερις εβδομάδες την εικόνα των πανεπιστημίων, τα οποία είναι γεμάτα πόρνες, γεμάτα ναρκομανείς, γεμάτα αντεροβγάλτες και γεμάτα άχρηστους και συκοφαντείτε τη νεολαία και πάτε να κάνετε μια δημοσκόπηση, τότε στη μεταρρύθμιση όλοι θα σας πουν «ναι».
      Ακριβώς με τον ίδιο τρόπο λοιπόν το αντιμετωπίζετε. Βγαίνετε από  ουσιαστικό πολιτικό αδιέξοδο εν γνώσει σας ότι η Κυβέρνηση έχει τη δυνατότητα και τη συνταγματική και το συσχετισμό δύναμης να μην κάνει εκλογές! Τις ζητάτε ακριβώς για να μην κάνει, για να συσπειρωθείτε! 
      Και δεν μπορείτε να απευθύνετε λόγο στο Κομμουνιστικό Κόμμα, όταν προβοκατόρικα ειρωνεύονται την κ. Παπαρήγα και φωνάζουν από πάνω «βάρα, βάρα»! Δεν μπορείτε να το κάνετε! Γιατί αν χειροκροτούσε το Κ.Κ.Ε. την ώρα που μιλάγατε εσείς, τι θα παίρνατε; Εύσημα αριστεροσύνης ή δεν θα είχατε καταλάβει καλά ότι θα επρόκειτο περί ειρωνείας και σαρκασμού; 
      Τέτοιες, λοιπόν, προβοκατόρικες τοποθετήσεις δεν πρόκειται να σας δώσουν εύσημα αλλαγής της πραγματικά δεξιάς φιλελεύθερης πολιτικής σας, την οποία πασπαλίζετε με διάφορες λέξεις και ψάχνετε να βρείτε κάπου να διαφωνήσετε.
      Δεν αντέχετε την ένταση του άρθρου 16. Δεν αντέχετε τα πανεπιστήμια. Δεν αντέχετε τα πραγματικά ζητήματα και τα πραγματικά προβλήματα και έρχεστε και ζητάτε κάτι εκ του ασφαλούς, γι’ αυτό σας μιλάμε για Απόκρεω. 
      Ξέρουμε πάρα πολύ καλά αυτό το παιχνίδι. Και δεν μου λέτε: Είναι ένδειξη σεβασμού προς τους θεσμούς εκ του ασφαλούς να καλείτε τον ελληνικό λαό την ώρα που έχει γιγάντια και ουσιαστικά προβλήματα απέναντι σε μεταρρυθμίσεις που εφαρμόζονται με νεοδημοκρατικούς ρυθμούς πάνω σε ανοιγμένους πολιτικούς, οικονομικούς, ΕΟΚικούς και ΝΑΤΟϊκούς δρόμους, που εσείς ανοίξατε; 
      Σε τι διαφωνείτε; Στο όχημα που κινείται στην άσφαλτο των αντιλαϊκών μεταρρυθμίσεων; Ποιος την άνοιξε την άσφαλτο; Τόσα χρόνια, ποιος την άνοιξε την άσφαλτο; Πότε διαχειριστήκατε εσείς κάτι, με διαφορετικό τρόπο, αντιλαμβανόμενοι τον ταξικό χαρακτήρα του προϋπολογισμού; Τέτοια δεν λέγατε και πέρυσι και πρόπερσι; Και έρχεστε τώρα να μιλήσετε; 
      Ξέρετε τι κάνετε; Τα σταφύλια της εσωκομματικής πασοκικής οργής, έρχεστε να τα πατήσετε εδώ μέσα επί τρεις ημέρες, για να μπορεί μετά η Νέα Δημοκρατία να πίνει το κρασάκι που της φτιάξατε υπέρ των αντιλαϊκών μεταρρυθμίσεων. 
      Εμείς καλούμε τον ελληνικό λαό να καταλάβει εδώ σήμερα ότι με αυτήν τη συζήτηση έτσι όπως την ανοίξατε, την ανοίξατε για να μπορείτε αβρόχοις ποσί με το μικρότερο εσωκομματικό κόστος να συμφωνείτε με τη Νέα Δημοκρατία και στο άρθρο 16 και στο άρθρο 24 και στις μεγάλες μεταρρυθμίσεις και σε όλα. 
      Για ποιες μεγάλες μεταρρυθμίσεις μιλάτε; Το Κομμουνιστικό Κόμμα, όποτε έχει ανέβει σ' αυτό το Βήμα να μιλήσει για το φορολογικό, για την εξωτερική πολιτική, για τις συμβάσεις, για τον τρόπο με τον οποίο λειτουργείτε και τα δύο μεγάλα κόμματα, μιλάει απολύτως πολιτικά. Περιμένετε αυτήν τη στιγμή εμείς να κριτικάρουμε το περιεχόμενο και να τοποθετηθούμε στο περιεχόμενο της αμφισβήτησής σας; Μα, είναι συμφωνητική πέρα για πέρα, εξαιρετικά συμφωνητική για οτιδήποτε έχει κάνει η Νέα Δημοκρατία  μέχρι σήμερα. 
      (Στο σημείο αυτό την Προεδρική Έδρα καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
      Δεν μπορείτε να φέρετε σε πέρας μια διαφορετική πολιτική, γι’ αυτό την ψάχνετε σε επιθέσεις απέναντι στο Κομμουνιστικό Κόμμα το οποίο είχε, έχει και θα έχει διαφορετική και από το ΠΑ.ΣΟ.Κ. και από τη Νέα Δημοκρατία πολιτική. Και νομίζετε ότι θα παίζετε το εκκρεμές με τη διαδικασία του ασταθούς, το οποίο το ΠΑ.ΣΟ.Κ. θα φυσάει και το Κομμουνιστικό Κόμμα θα κουνιέται προς τα αριστερά ή προς τα δεξιά; 
      Είναι απορίας άξιο και πραγματικά αξιολύπητο σ’ αυτήν εδώ την Αίθουσα να συζητιέται πρόταση δυσπιστίας στην Κυβέρνηση και εσείς να καταναλώνετε το μείζον μέρος του χρόνου σας ή την παρέμβαση ενός λεπτού του Κοινοβουλευτικού σας Εκπροσώπου, για να επιτεθείτε στο Κομμουνιστικό Κόμμα ... 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: ...
      ΛΙΑΝΑ ΚΑΝΕΛΛΗ: Τιμή μας. Σας το είπε η Γραμματέας. Από προβοκάτσιες; Και έχει μεγαλύτερη πείρα από εμένα. Έχει ξέρετε πόσες, για να βγάλει συμπεράσματα το Κομμουνιστικό Κόμμα; 
      Τι θέλετε; Θα πάτε πού; Θα πάτε σε εκλογές; Θέλετε να πάτε σε εκλογές; Να πάτε σε εκλογές. Αφορά κανέναν κομμουνιστή Βουλευτή ή απλό εργαζόμενο κομμουνιστή το αν θα κάνετε εκλογές σήμερα ή αύριο; Οι κομμουνιστές είναι πάντα με το όπλο παρά πόδα. Δεν θεωρούσαν ποτέ τις εκλογές αδιέξοδο. Δεν θεωρούσαν ποτέ τις εκλογές πρόβλημα και κόστος για τον ελληνικό λαό. Κάντε τες. Όσο γρηγορότερα θέλετε κάνετε τις και οι μεν και οι δε. 
      Και εσείς τώρα ερχόσαστε εδώ και προσπαθείτε να πείσετε ότι θα κάνει εκλογές ο Καραμανλής καθ΄ υπόδειξη Παπανδρέου; Αμ, σας το είπε η Γραμματέας. Δεν είμαστε στο ‘50, δεν είμαστε στο ’60. Με sms θα τις κάνετε τις εκλογές και θα υποκλέπτετε ο ένας τα sms του άλλου; Αυτό θα κάνετε; 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Μα, εμείς θα τις κάνουμε; Η Κυβέρνηση τις κάνει. 
      ΛΙΑΝΑ ΚΑΝΕΛΛΗ: Κάντε τες. Νομίζετε ότι το Κομμουνιστικό Κόμμα έχει ανάγκη από προτάσεις μομφής για να προετοιμαστεί για εκλογές; Ακούστε. Είτε χθες γίνονταν, είτε αύριο γίνονταν ...
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Εμείς θα τις κάνουμε; 
      ΛΙΑΝΑ ΚΑΝΕΛΛΗ: Ακούστε να δείτε. Εδώ δεν μπορείτε να παίζετε παιχνίδια ειδικά σε άνθρωπο που είναι εξειδικευμένος στα πάνελ πάρα πολλά χρόνια και ξέρει να διαχωρίζει την καρέκλα της τηλεόρασης από το Βήμα της Βουλής ... 
      ΜΙΛΤΙΑΔΗΣ ΠΑΠΑΙΩΑΝΝΟΥ: Δεν είναι σίγουρο. 
      ΛΙΑΝΑ ΚΑΝΕΛΛΗ: Και σας ανακαλώ εγώ εσάς στην τάξη, αγαπητέ συνάδελφε. Τέτοιου είδους «διακοψίες», αφού δεν σας εγκαλεί το Προεδρείο, σας εγκαλώ εγώ. Δεν απαντώ σε σας. 
      Απέναντί μου έχω τον ελληνικό λαό και συναδέλφους από όλες τις πτέρυγες και σ’ αυτούς απευθύνομαι. Στην Πρόεδρο απευθύνομαι και σε αυτούς ...
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Μα, λέτε να κάνουμε τις εκλογές. 
      ΛΙΑΝΑ ΚΑΝΕΛΛΗ: Μεταρρυθμίσεις ή εκλογές. Χανόμαστε. Μαζί βάλτε μία αγκύλη. Προσέξτε το δίλημμα: Ή μεταρρυθμίσεις, ή εκλογές, ή χανόμαστε. Πού τα λέτε αυτά; Στον ελληνικό λαό, το χαμένο; Πού τα λέτε; Στο λιμενεργάτη τα λέτε; 
      Πού τα λέτε αυτά; Στον εργάτη των ορυχείων; Τα λέτε στο φοιτητή; Και όταν θα κατέβει ο φοιτητής, κύριοι του ΠΑ.ΣΟ.Κ. –για να καταλάβετε γιατί εξίσου με την Κυβέρνηση σας μέμφεται το Κομμουνιστικό Κόμμα- τι θα πάτε να του πείτε; Θα του πείτε ότι θέλετε ιδιωτικά πανεπιστήμια, αλλά μη κερδοσκοπικού χαρακτήρα. Ανακαλύψατε εσείς την «Αγία Πολυεθνική των Φιλανθρώπων Α.Ε.» που θα έρθει εδώ να φτιάξει ως «Παναγία Α.Ε.» μη κερδοσκοπικά εκπαιδευτικά ιδρύματα.
      Πού τα λέτε αυτά; Έχετε τόσους πολλούς πτυχιούχους από το Χάρβαρντ; Γιατί εμείς θα υπερασπιστούμε το δημόσιο χαρακτήρα του πανεπιστημίου και τις αλλαγές που πρέπει να γίνουν σε εντελώς άλλο επίπεδο. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Και εμείς.
      ΛΙΑΝΑ ΚΑΝΕΛΗ: Γιατί εμείς είμαστε σε θέση να ξέρουμε ότι ο απόφοιτος του Μαθηματικού, του ταλαίπωρου και άθλιου εν πολλοίς ελληνικού πανεπιστημίου, δίνει τριάντα δύο μαθήματα για να περάσει και μαθαίνει γράμματα, με τον ένα ή με τον άλλο τρόπο. 
      Αλλά εσείς είσαστε απέναντι σε αμφιθέατρα που δεν μπορείτε να μπείτε, γιατί ξέρετε ότι η φοιτητική κοινότητα και η πραγματική, ουσιαστική, πανεπιστημιακή κοινότητα είναι ενάντια στην κατάργηση του δημόσιου χαρακτήρα και δεν χαμπαριάζει από μετρήσεις και από επικοινωνιακά τρικ. 
      Και έτσι κάνατε την πρόταση μομφής. Να σας πω τι θα συμβεί από αύριο το πρωί; Θα είστε οι άνθρωποι του ΠΑ.ΣΟ.Κ. και σας ζυγιάζω στα ίσα και στη μέση, μομφή και στους δυο….. 
      ΠΡΟΕΔΡΕΥΩΝ (Φίλιππος Πετσάλνικος): Θα σας παρακαλέσω, κυρία Κανέλλη, να ολοκληρώσετε, επειδή είναι πολύ μεγάλος ο κατάλογος.
      ΛΙΑΝΑ ΚΑΝΕΛΛΗ: Τελειώνω αμέσως, κύριε Πρόεδρε.
      Ξέρετε τι θα κάνετε; Θα είστε από αύριο τάχα μου, δήθεν στα πεζοδρόμια, γιατί θα έχετε σταματήσει τη συζήτηση για τη συνταγματική Αναθεώρηση και θα το «παίζετε» αντιστασιακοί!
      Σε αυτό το παιχνίδι το Κομμουνιστικό Κόμμα  δεν παίζει. Και να σας πω και κάτι; Για να αποφύγω τις προβοκάτσιες, σας ευχαριστούμε πάρα πολύ, χειροκροτούμαστε και μόνοι μας.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του Συνασπισμού συνάδελφος κ. Αθανάσιος Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, ας αρχίσουμε από τα πιο «επουσιώδη». Είπε ο κύριος Υπουργός των Εσωτερικών ότι ξύλο επί Νέας Δημοκρατίας οι γέροντες δεν έφαγαν. Ευτυχώς! Αλλά οι νέοι, όμως, κύριε Υπουργέ, δεν έχουν παράπονο. Έφαγαν της χρονιάς τους. Δείτε τι έγινε με το φοιτητή. 
      Και επειδή μπορεί να μου πείτε ότι μιλάω αόριστα, του ομιλούντα τρία πλευρά μόνο του έσπασαν στη χωματερή των Άνω Λιοσίων πέρυσι τα Μ.Α.Τ., όταν διαμαρτυρόταν, μαζί με τους χιλιάδες άλλους κατοίκους εκεί, για να μην πάει η λυματολάσπη, αυτή η αθλιότητα, σ΄ αυτήν την περιοχή. Ευτυχώς, όμως, υπάρχουν άλλα είκοσι ένα πλευρά, καμιά διακοσαριά κόκαλα που ελπίζω να μείνουν στη θέση τους.
      ΜΑΡΚΟΣ ΜΠΟΛΑΡΗΣ: Στη νεολαία είστε και εσείς; 
      ΑΘΑΝΑΣΙΟΣ ΛΕΒΕΝΤΗΣ: Βλέπετε ότι πλησιάζω ίσως πιο πολύ στους γέροντες. Το λέω για να μην παρεξηγούμαστε.
      ΛΙΑΝΑ ΚΑΝΕΛΛΗ: Έχετε νέα καρδιά και θα χρειαστείτε δωρεάν περίθαλψη. 
      ΑΘΑΝΑΣΙΟΣ ΛΕΒΕΝΤΗΣ: Εντάξει, η δωρεάν περίθαλψη είναι εξασφαλισμένη. Θα πούμε και γι’ αυτό μερικά πράγματα.
      Η πρόταση μομφής, που κατατέθηκε σήμερα από το ΠΑ.ΣΟ.Κ., προσπαθεί να δώσει διέξοδο στα μεγάλα προβλήματα που αντιμετωπίζει το κόμμα της Αξιωματικής Αντιπολίτευσης, ιδιαίτερα με την αντίδραση που συναντά η πολιτική του στο άρθρο 16 και τα προβλήματα της παιδείας στο σύνολό τους, αντίδραση και από τη νεολαία αλλά και από ολόκληρη την ελληνική κοινωνία. Το ξέρετε πολύ καλά.
      Και η Νέα Δημοκρατία με την πολιτική της και με τους χειρισμούς της, ιδιαίτερα κατά τη συζήτηση του άρθρου 24, προσέφερε τη διέξοδο την οποία έψαχνε το ΠΑ.ΣΟ.Κ.. 
      Εμείς, ο Συνασπισμός και ο Πρόεδρος μας, το είχαμε πει ότι το κίνημα της γενιάς του άρθρου 16 θα γίνει ποταμός -και έγινε- όπως είχε γίνει το «114» και το 15%. Είχαμε πει ότι θα καθορίσει τις πολιτικές εξελίξεις και τις καθορίζει. Και το βλέπουμε σήμερα.
      Ο Συνασπισμός της Ριζοσπαστικής Αριστεράς αναδεικνύεται έτσι σε δύναμη της σταθερής, μαχητικής, προγραμματικής αντιπολίτευσης. Η δικομματική, όμως, συναίνεση για μια μετεκλογική ρύθμιση για τα ιδιωτικά πανεπιστήμια παραμένει και αυτό είναι το ζητούμενο. Και για το ΠΑ.ΣΟ.Κ. μπροστά είναι το πρόβλημα και θα το αντιμετωπίσει και πρέπει να ξεκαθαρίσει τη θέση του. Αυτό φάνηκε και από τη σημερινή ομιλία του Προέδρου του ΠΑ.ΣΟ.Κ. που είπε «δεν παίρνουμε πίσω τίποτα από αυτά».
      Για το Συνασπισμό, λοιπόν, της Ριζοσπαστικής Αριστεράς η υπεράσπιση του άρθρου 16 αποτελεί ένα από τα κεντρικά θέματα των επόμενων εκλογών. Η δική μας δυσπιστία και μομφή κατά της Κυβέρνησης είναι καθημερινή για τη σκληρή πολιτική λιτότητας που εφαρμόζει σε βάρος των λαϊκών εισοδημάτων και υπέρ του μεγάλου κεφαλαίου, των τραπεζών, των εφοπλιστών, των βιομηχάνων, για τον περιορισμό των ανθρωπίνων και των εργασιακών δικαιωμάτων, για το υψηλό ποσοστό της ανεργίας, που κανένας στατιστικός εξωραϊσμός δεν μπορεί να τον διορθώσει.
      Οι άνεργοι –και μάλιστα οι νέοι- με τα πτυχία, με τα διδακτορικά, απελπισμένα ψάχνουν για μια οποιαδήποτε δουλειά. Και παρά τα τόσα προσόντα τους, δεν μπορούν να την εξασφαλίσουν και γίνονται θύματα της πιο σκληρής εκμετάλλευσης, με άθλιες συνθήκες δουλειάς, με ελάχιστες αμοιβές. 
      Γιατροί δουλεύουν για 2 ευρώ ή για 1,50 ευρώ την ώρα στις κλινικές, με διδακτορικά και από εδώ και από το εξωτερικό, χωρίς καμία ασφαλιστική κάλυψη. Και βέβαια διαμαρτύρονται, όπως διαμαρτύρονται όλοι οι εργαζόμενοι και κατεβαίνουν στους δρόμους. 
      Δεν ξέρω, κύριοι της Κυβέρνησης, αν έχετε αντιληφθεί αυτό το ποτάμι του τελευταίου καιρού –και δεν είναι μόνο του άρθρου 16- που έχει ξεσηκώσει όλη τη νεολαία και κατά δεκάδες χιλιάδες κατεβαίνουν στους δρόμους. Υπάρχει το κίνημα με τους καθηγητές και τους δασκάλους που ζητούσαν αυτό το γλίσχρο επίδομα των 100 ευρώ, που και αυτό θα το πάρουν σε έξι εξαμηνιαίες δόσεις, δηλαδή μέσα σε τρία χρόνια. Κατεβαίνουν και οι καθηγητές των πανεπιστημίων. 
      Και πάλι, όποιοι χειρισμοί και όποιες προσπάθειες και αν γίνουν, δεν μπορούν να ευνουχίσουν αυτό το κίνημα. Πάντα βέβαια επικεφαλής είναι η νεολαία –το πιο μαχητικό κομμάτι- και οι εργαζόμενοι και όλοι. 
      Δεν ξέρω, αυτές τις μέρες ήμουν σε μια σειρά από χώρους δουλειάς που διαμαρτύρονταν. Στο Νοσοκομείο «Αμαλία Φλέμινγκ» είχαν κάνει επίσχεση εργασίας οι εργαζόμενοι. Τι ζητάνε; Δεν αντέχουν άλλο. Το 45% των οργανικών θέσεων του νοσηλευτικού προσωπικού είναι κενό, με αναχρονιστικούς οργανισμούς πριν από είκοσι χρόνια. 
      Ήμουν στο Νοσοκομείο «Παίδων». Πηγαίνετε να δείτε εκεί τι γίνεται. Το 30% των κρεβατιών των μονάδων θεραπείας νεογνών έκλεισε, γιατί δεν υπάρχει προσωπικό. 
      Πηγαίνετε στο «Δρομοκαΐτειο» να δείτε τι γίνεται. 
      Και χθες, έξω από το Υπουργείο Παιδείας ήταν μαζεμένες χιλιάδες καθαρίστριες των σχολείων που δουλεύουν κάτω από άθλιες συνθήκες, γυναίκες που ήταν κυριολεκτικά «ξεζουμισμένες», «στυμμένες», που έχουν μύρια όσα προβλήματα, με μονογονεϊκές οικογένειες, με πολλά παιδιά, με ανάπηρα παιδιά. Και τι παίρνουν; Δεν ξέρω, κύριοι Υπουργοί, αν θέλετε, προσέξτε το αυτό. Για κάθε αίθουσα σχολείου που καθαρίζουν χρεώνονται μισή ώρα δουλειάς, για να καθαρίσουν όλη την αίθουσα, με όλα τα θρανία. Δεν υπολογίζονται, όμως, τα γραφεία, οι τουαλέτες, οι διάδρομοι, οι προαύλιοι χώροι. Και μια καθαρίστρια θα πρέπει να δουλεύει οχτώ ώρες για να καθαρίσει όλους αυτούς τους χώρους, αλλά θα πληρωθεί για τέσσερις ώρες, χωρίς καμία ασφάλιση, χωρίς να αναγνωρίζεται η προηγούμενη υπηρεσία και χωρίς να γίνεται αποδεκτό ότι εργάζεται σε βαρύ και ανθυγιεινό επάγγελμα. Αυτό αμφισβητείται. 
      Αυτά είναι απαράδεκτα πράγματα και δεν μπορεί να συνεχιστεί έτσι αυτή η κατάσταση. Έχει εγκαθιδρυθεί εδώ ένα καθεστώς που δημιουργεί πάρα πολλά ερωτηματικά. 
      Είχαμε αυτές τις μέρες το θέμα της βασιλικής περιουσίας. Πώς το χειριστήκατε, κύριοι της Κυβέρνησης, αυτό το θέμα; Είναι ντροπή και προσβολή για τον ελληνικό λαό. Τι έγινε εκεί πέρα; Δεν φτάνει μόνο που από το 1974 και μετά όλες ανεξαιρέτως οι κυβερνήσεις έχουν ευθύνη γιατί δεν έκαναν δημόσιο κτήμα τη βασιλική περιουσία, αλλά το 1991 επέτρεψαν την εξαγωγή μιας σειράς αντικειμένων που κανονικά είναι του ελληνικού λαού, γιατί είναι δώρα που είχαν γίνει στον τότε επικεφαλής της ελληνικής πολιτείας και δυστυχώς εξήχθησαν, ενώ είναι κειμήλια της ιστορίας μας. 
      Και βγαίνει στο τέλος και απαντάει ο κύριος Υπουργός Πολιτισμού ότι είναι μέρος της οικοσκευής του βασιλιά, λέει, και μπορούσε να εξαχθεί. Και ανακαλεί εκ των υστέρων και στέλνει εξώδικο, γιατί αυτά είναι θησαυροί και κειμήλια και μας ανήκουν. Και λέει ότι θα τα διεκδικήσουμε από όποιον τα πάρει, όπου γης. 
      Καταλαβαίνετε ότι αυτά είναι αστεία πράγματα. Τι υπάρχει αυτήν τη στιγμή στις πόλεις; Στις ελληνικές πόλεις έχουν δημιουργηθεί αυτές οι άθλιες συνθήκες. Και για να μην επεκταθώ σε πολλά, θα ήθελα να πω γι΄ αυτό το θέμα της διαχείρισης των απορριμμάτων. 
      Τι γίνεται; Πώς θα αντιμετωπίσουμε αυτό το πρόβλημα;
      Φτιάχτηκε από το ΠΑ.ΣΟ.Κ. -έχει μεγάλες ευθύνες- ένας περιφερειακός σχεδιασμός, που λέει ότι θα είναι εκτός του κέντρου, όμως, εντός της Περιφέρειας Αττικής -δηλαδή στο παλιό Υπόλοιπο- και εκεί μόνο με Χ.Υ.Τ.Α.. Δεν συζήτησε με κανέναν. Δεν ρώτησε κανέναν. Αποφάσισε και διέταξε!
      Και έρχεται τώρα η Νέα Δημοκρατία, ενώ τότε τον καταψήφισε, να εφαρμόσει αυτόν το σχεδιασμό, για τον οποίο η Ευρωπαϊκή Ένωση λέει ότι μόνο δύο χρόνια έχει περιθώριο. Γιατί από εκεί και πέρα παύει να ισχύει. Θα πρέπει να περάσουμε σε άλλες μορφές διαχείρισης και αυτό ούτε καν έχουμε καθίσει να το συζητήσουμε. 
      Να πούμε για την Ολυμπιακή και τα σλοτς που συζητήσαμε προχθές και ψηφίστηκαν από την κυβερνητική Πλειοψηφία, τις χρονοθυρίδες που εκχωρούμε στις διάφορες αεροπορικές εταιρείες για τον Ο.Τ.Ε. με την ευρυζωνικότητα, που τζάμπα δίνουμε τα δίκτυα του Ο.Τ.Ε., για να χρησιμοποιούνται. 
      Όσον αφορά δε τα νοσοκομεία μας, η κατάσταση είναι τριτοκοσμική και δεν το λέω εγώ μόνο που το έχω διαπιστώσει και το ξέρω πολύ καλά. Το διαπιστώνει και ο Υπουργός Υγείας. Τι έχει γίνει σε αυτό το διάστημα; Πόσο νοσηλευτικό προσωπικό έχει προσληφθεί; Δυστυχώς τίποτα. 
      Με τον προϋπολογισμό το φετινό τα κονδύλια των 10.000.000 ευρώ, που υπάρχουν μόλις και μετά βίας, αρκούν για επτακόσια άτομα προσωπικό, τη στιγμή που υπολογίζεται ότι τουλάχιστον τρεις χιλιάδες νοσηλευτικό προσωπικό θα φύγει εντός των πρώτων μηνών, σε εφαρμογή του νόμου Ρέππα. 
      Υπάρχουν είκοσι πέντε χιλιάδες κενές θέσεις νοσηλευτικού προσωπικού, ενώ τρεις χιλιάδες θέσεις γιατρών είναι κενές και αναμένουν την πλήρωσή τους. Πρέπει να γίνουν οι κρίσεις. Και εδώ δεν παρεμβαίνει το Α.Σ.Ε.Π., στο οποίο έχουμε φορτώσει όλες τις αμαρτίες και δεν παίρνουμε προσωπικό, γιατί μας καθυστερεί το Α.Σ.Ε.Π.. Αυτό, βέβαια, είναι αστείο, γιατί, αν θέλουμε να ενισχύσουμε το Α.Σ.Ε.Π. με προσωπικό και με εξοπλισμό, μπορεί σε έναν και σε δύο μήνες να γίνονται όλες οι κρίσεις. 
      Η ψυχιατρική μεταρρύθμιση έχει διαλυθεί. Και ξέρετε κάτι; Και η αποασυλοποίηση. Έχουμε γίνει ένα απέραντο φρενοκομείο! Αυτό έχει ειπωθεί και παλαιότερα και ξέρετε από ποιον. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Σε μισό λεπτό τελειώνω, κύριε Πρόεδρε. 
      Αν χρειαστεί κάποιος κρεβάτι -να το ξέρετε, κυρίες και κύριοι συνάδελφοι- αν σας τύχει και πάτε στο Νοσοκομείο «Γεώργιος Γεννημάτας» και εφημερεύει η Ψυχιατρική Κλινική, τα ράντζα είναι κλειστά, πριν αρχίσει η εφημερία. Τα ράντζα, τα οποία –υποτίθεται- καταργήθηκαν στα άλλα νοσοκομεία, είναι πλήρη και όλοι οι διάδρομοι είναι κατειλημμένοι. Δεν υπάρχει ούτε ράντζο να εξασφαλίσετε! Επομένως, φροντίστε αλλιώς. Όμως, γι’ αυτό εσείς προωθείτε τον ιδιωτικό τομέα. 
      Και με αυτό θέλω να τελειώσω. Αυτές τις μέρες παρακολουθούμε έναν κατακλυσμό δημοσιεύσεων. Εκτός από τα παλαιότερα που έχει διαδηλώσει η Κυβέρνηση, ότι θεωρεί πανάκεια το θεσμό των Σ.Δ.Ι.Τ.-δηλαδή Σύμπραξη Δημόσιου και Ιδιωτικού Τομέα- και εκχωρεί το «Ασκληπιείο» και μια σειρά άλλους χώρους, τώρα σκέφτεται και νοσοκομείο στην ανατολική Αττική των πεντακοσίων χιλιάδων κατοίκων, που δεν υπάρχει, να το φτιάξει με αυτήν τη μέθοδο και διαβάζουμε με έκπληξη ότι και ο «Ευαγγελισμός» εκχωρείται στον ιδιωτικό τομέα. Το ίδιο και το «Ιπποκράτειο» και η «Πολυκλινική» και η «Παμμακάριστος». Αφού τα εκχωρήσουμε και τα πουλήσουμε, θα νοικιάζουμε υπηρεσίες και θα πληρώνουμε για το νοίκι. Αυτά είναι πράγματα απαράδεκτα και δεν μπορούμε να καταλάβουμε πού θα μας οδηγήσουν. 
      ΠΡΟΕΔΡΕΥΩΝ (Φίλιππος Πετσάλνικος): Κύριε Λεβέντη, σας παρακαλώ, ολοκληρώστε. 
      ΑΘΑΝΑΣΙΟΣ ΛΕΒΕΝΤΗΣ: Θα οδηγήσουν, βέβαια, σε μια ανεξέλεγκτη ιδιωτικοποίηση της υγείας και μια παραπέρα οικονομική εκμετάλλευση των ασθενών.
      Ευχαριστώ. 
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στην έκθεση με θέμα: «Οι Έλληνες στη Διασπορά 15ος-16ος αι.» και στους λοιπούς χώρους της Βουλής των Ελλήνων, πενήντα μαθήτριες και μαθητές και τρεις συνοδοί καθηγητές από το 2ο Λύκειο Ηγουμενίτσας. Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Επίσης, κύριοι συνάδελφοι, γνωστοποιώ στο Σώμα ότι ο Βουλευτής της Νέας Δημοκρατίας κ. Γεώργιος Κασαπίδης έχει υποβάλει αίτηση για χορήγηση ολιγοήμερης άδειας απουσίας του στο εξωτερικό. 
      Συμφωνεί το Σώμα; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Φίλιππος Πετσάλνικος): Συνεπώς η Βουλή παρέσχε τη ζητηθείσα άδεια. 
      Συνεχίζουμε τον κατάλογο των ομιλητών. Το λόγο έχει ο κ. Πάνος Παναγιωτόπουλος. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Κυρίες και κύριοι συνάδελφοι, οι σημερινές εξελίξεις αποδεικνύουν κάτι το οποίο -όχι μόνο ασχολούμενοι με την πολιτική, αλλά ασχολούμενοι με τη δημοσιογραφία- η κοινή γνώμη είχε συνειδητοποιήσει εδώ και πολύ καιρό, ότι αν υπάρχει ένα σοβαρό θεσμικό πρόβλημα στη χώρα, αυτό αφορά τη μη ύπαρξη της σοβαρής και υπεύθυνης Αξιωματικής Αντιπολίτευσης που απαιτεί η σημερινή συγκυρία. 
      Τι συνέβη λοιπόν σήμερα; Πίσω απ’ αυτήν τη δήθεν αιφνιδιαστική πρωτοβουλία του Προέδρου του ΠΑ.ΣΟ.Κ. υπάρχει μία μεγάλη προσπάθεια να συγκαλύψει ο Πρόεδρος του ΠΑ.ΣΟ.Κ. τα έντονα εσωτερικά του προβλήματα. Με άλλα λόγια ο κ. Γιώργος Παπανδρέου επιχειρεί να κάνει το δικό του πρόβλημα, πρόβλημα της ελληνικής κοινωνίας. Έτσι επιχειρεί να τινάξει στον αέρα την Αναθεώρηση του Συντάγματος, μία από τις πλέον σημαντικές μεταρρυθμιστικές πρωτοβουλίες της Κυβέρνησης και μία κορυφαία, ίσως την πλέον σημαντική, κοινοβουλευτική διαδικασία. 
      Τι κρύβεται πίσω απ’ αυτό; Δεν άντεξε η ηγεσία και η ηγετική ομάδα του ΠΑ.ΣΟ.Κ. τη μία σωστή επιλογή που έκανε τα τελευταία χρόνια, δηλαδή την πολιτική επιλογή του Προέδρου του ΠΑ.ΣΟ.Κ. και Αρχηγού της Αξιωματικής Αντιπολίτευσης να στηρίξει ουσιαστικά την πρόταση της Νέας Δημοκρατίας για την αλλαγή στο άρθρο 16. Ενοχοποίησε λοιπόν και «δαιμονοποίησε» αυτήν τη μοναδική σωστή επιλογή των τελευταίων ετών και επέλεξε δείχνοντας την προσωπική του αδυναμία και μέσα στο κόμμα να επιστρέψει στην εξαλλότητα, στη μηδενιστική αντιπολίτευση και στις πολιτικές και κομματικές ακρότητες που λειτουργούν σαν θρυαλλίδα για τη δημοκρατική ομαλότητα και για την ηρεμία στον πολιτικό και κοινωνικό βίο. 
      Τι ακούμε λοιπόν τις τελευταίες μέρες και ιδιαίτερα σήμερα; Σήμερα είχαμε την κορύφωση αυτού του πολιτικού και κοινοβουλευτικού πυροτεχνήματος, αυτής της διαδικασίας άγρας εντυπώσεων, συλλογής εντυπώσεων. Ακούμε φραστικά πυροτεχνήματα, βλέπουμε να δρομολογούνται ακραία συνθήματα που θυμίζουν τη δεκαετία του ΄50. Θέλουν με επιλογή τους να γυρίσουν την Ελλάδα στην εποχή του διχασμού και αυτήν την επιλογή τους δεν πρόκειται να την παρακολουθήσει ούτε η Κυβέρνηση ούτε ο ελληνικός λαός. 
      Αναρωτιέται ο κόσμος για το ήσυχο μέχρι σήμερα εσωστρεφές ΠΑ.ΣΟ.Κ., το οποίο δεν μπορούσε να διαμορφώσει καν γραμμή μεταξύ της μιας τάσης και της άλλης, μεταξύ του ενός δελφίνου και του άλλου, τι έγινε ξαφνικά και αισθάνθηκε αυτήν την ιερή πολιτική και κοινοβουλευτική οργή και χτυπάει το χέρι τώρα και ζητάει εκλογές; Πίσω απ’ αυτήν την κορύφωση της έντασης πρόκειται για ένα μεγάλο πολιτικό τέχνασμα που αρχίζει και αποκαλύπτεται από σήμερα και εκθέτει τους πρωταγωνιστές και αυτουργούς του και ιδίως τους εμπνευστές του. 
      Το ΠΑ.ΣΟ.Κ. με αυτό αποδεικνύει ότι δεν αντέχει τη συναίνεση. Ένα σημείο σύγκλισης σημειώθηκε στην Επιτροπή Αναθεώρησης του Συντάγματος και δεν το άντεξε. Μία σωστή επιλογή έκανε ανοίγοντας μαζί με τη Νέα Δημοκρατία την πόρτα του μέλλοντος και την πόρτα της αισιοδοξίας για εκατοντάδες χιλιάδες νέους Έλληνες και νέες Ελληνίδες και δεν το άντεξε. Οπισθοχώρησε ατάκτως στην βολική γραμμή των ακροτήτων και της μηδενιστικής αντιπολίτευσης. 
      Το ΠΑ.ΣΟ.Κ. με την κίνησή του αυτή αποδεικνύει ότι δεν αντέχει τη συγκεκριμένη πολιτική, δεν αντέχει την προγραμματική αντιπαράθεση, δεν αντέχει τη θεσμική ευθύνη και υπευθυνότητα και -όπως είπα πριν- δεν αντέχει τη συναίνεση. 
      Ξαφνικά, λοιπόν, βλέπουμε να ξετυλίγεται ενώπιόν μας –και θα γίνει και τις τρεις επόμενες μέρες- αυτού του είδους το πολιτικό ρετρό, η πολιτική ρετροσπεκτίβα που ακούμε εντός και εκτός Βουλής τα τελευταία χρόνια. Από τη μία κατηγορείται ο Πρωθυπουργός Κώστας Καραμανλής ότι παραμένει ακίνητος, απομονωμένος και ότι δεν πράττει τίποτα και από την άλλη κατηγορείται ο Καραμανλής και η Κυβέρνησή του ότι περίπου όλοι μας τα τελευταία δυόμισι-τρία χρόνια έχουμε εκθεμελιώσει το δήθεν σπουδαίο κοινωνικό κράτος, την περήφανη Ελλάδα που οικοδόμησε το ΠΑ.ΣΟ.Κ.. Ας επιλέξουν τα αντιφάσκοντα προς τον εαυτό τους και με τα λόγια τους στελέχη του ΠΑ.ΣΟ.Κ. πότε λένε την αλήθεια και πότε λένε ψέματα. 
     Δεν είναι δυνατόν να συμβαίνουν και τα δύο: και να έχουμε μια Κυβέρνηση που δήθεν είναι αδρανής και έναν Πρωθυπουργό που δεν πράττει τίποτα, και από την άλλη, σε τρία χρόνια να έχουμε προλάβει να εκθεμελιώσουμε με τα δικά μας μέτρα και να καταργήσουμε και να ακυρώσουμε ό,τι δήθεν σπουδαίο και θαυμαστό οικοδόμησε υπέρ του ελληνικού λαού το ΠΑ.ΣΟ.Κ.. 
     Έτσι οι κυβερνήσεις του ΠΑ.ΣΟ.Κ., που επινόησαν το θεσμό του κατεψυγμένου δημοσίου υπαλλήλου, έσπειραν το δημόσιο τομέα και την Ελλάδα με πράσινες κλαδικές, που είχαν ως σημαία τους τη μισαλλοδοξία εναντίον κάθε συμπολίτη μας που δεν πήγαινε να γραφτεί και να γίνει μέλος του κινήματος και να προσφέρει γη και ύδωρ, έφθασαν να κατηγορούν ενώπιον της Εθνικής Αντιπροσωπείας την Κυβέρνηση Καραμανλή και του αρμόδιους Υπουργούς, που προσπαθούν τα τρία τελευταία χρόνια να βάλουν μια τάξη στη Δημόσια Διοίκηση. Μια τάξη που  μπαίνει σιγά-σιγά με μια ανηφορική πορεία και θα εξακολουθήσει με συγκεκριμένα μέτρα τους επόμενους μήνες. 
     Οι κυβερνήσεις του ΠΑ.ΣΟ.Κ., που χρέωσαν τη χώρα με 210.000.000.000 ευρώ συνολικό δημόσιο χρέος, έφθασαν να κατηγορούν την Κυβέρνηση Καραμανλή για ελλείμματα. Την Κυβέρνηση που έβαλε τη χώρα σε μια τάξη, που αποκατέστησε τη δημοσιονομική τάξη και πειθαρχία και βεβαίως αποκατέστησε και την εικόνα ενώπιον των θεσμικών και άλλων οργάνων της Ευρωπαϊκής Ένωσης. 
     Τέλος, οι κυβερνήσεις του ΠΑ.ΣΟ.Κ., οι οποίες επεσώρευσαν στον τόπο τη δυστυχία μιας ανεργίας που ήταν για πολλά χρόνια η υψηλότερη στην Ευρώπη -σας θυμίζω ότι την παραλάβαμε το Μάρτη του 2004 στα δυσθεώρητα ύψη του 11,3%- μιλούν σήμερα στην Κυβέρνηση της Νέας Δημοκρατίας, στην Κυβέρνηση Καραμανλή, που εξασφαλίζει νέες θέσεις απασχόλησης, που προωθεί την ανάπτυξη της οικονομίας, για χαμένες θέσεις εργασίας. Σας θυμίζω μέσα στα δυόμισι χρόνια το 11,3% έχει πέσει κάτω από τα επίπεδα του 9%. Δεν λέμε ότι λύσαμε το πρόβλημα της ανεργίας, κυρίες και κύριοι συνάδελφοι. Λέμε ότι κάνουμε βήματα προς τα μπρος. Λέμε ότι δημιουργούμε νέες θέσεις απασχόλησης, λέμε ότι ανοίγουμε ένα νέο ελπιδοφόρο αύριο για κάθε Έλληνα και για κάθε Ελληνίδα.
     Αλλά όπως είπα πριν, πίσω από αυτό το προπέτασμα οξύτητας κρύβονται οι τύψεις και η πολιτική ενοχή που αισθάνεται ο Πρόεδρος του ΠΑ.ΣΟ.Κ. για τη μία σωστή του επιλογή. Και είναι κρίμα που ουσιαστικά προσπαθεί να ανατρέψει και να ακυρώσει τη σύγκλισή του με τη Νέα Δημοκρατία  στην πρόταση του κόμματος μας για την αναθεώρηση του άρθρου 16. 
     Και θέλω να ξεκαθαρίσω το εξής, επειδή και από το ΠΑ.ΣΟ.Κ. και από την Αριστερά ακούστηκαν κάποια πράγματα που δεν στέκουν. Σε καμία περίπτωση η Νέα Δημοκρατία δεν ανατρέπει την υψίστη κοινωνική και εθνική προτεραιότητα, που είναι για μας η ενίσχυση και ενδυνάμωση του δημοσίου διαταξικού πανεπιστημίου. Σε καμία περίπτωση. Αλλά μπορείτε να μου πείτε εσείς, που κόπτεστε τόσο πολύ για το δημόσιο πανεπιστήμιο, που συμφωνώ και εγώ ότι είναι για όλες τις τάξεις και όλες τις κοινωνικές κατηγορίες του εργαζόμενου ελληνικού  λαού, γιατί τόσα χρόνια το αφήσατε να παρακμάσει και να εκφυλιστεί; Μπορείτε να μου πείτε γιατί τόσα χρόνια επιτρέψατε, στο δήθεν όνομα του Πανεπιστημιακού Ασύλου, να καίγονται δημόσια πανεπιστήμια, να καίγονται ελληνικές σημαίες μέσα στα ελληνικά πανεπιστήμια και κτήρια, τα οποία δωρίθηκαν από τους εθνικούς ευεργέτες, όπως ο Ζάππας και ο Τοσίτσας, για να πηγαίνουν να σπουδάζουν και να αποκτούν ένα διαβατήριο στην κοινωνία για μια κοινωνική ανέλιξη και για ένα καλύτερο μέλλον παιδιά του εργαζόμενου λαού, να παραδίνονται στις φλόγες; 
     Κυρίες και κύριοι συνάδελφοι, στα πλαίσια αυτής της τριήμερης συζήτησης θα φανεί ότι ο κομματικός βασιλεύς της Χαριλάου Τρικούπη είναι γυμνός! Φοβάμαι ότι η ηγετική ομάδα του ΠΑ.ΣΟ.Κ. -και βεβαίως δεν είναι ευθύνη  μόνο του Αρχηγού του ΠΑ.ΣΟ.Κ. είναι συνολική ευθύνη της ηγετικής ομάδας του ΠΑ.ΣΟ.Κ.- παίζει με τη φωτιά και γρήγορα θα καεί. 
     Το τι θα κάνει ο Κώστας Καραμανλής και το αν θα σηκώσει το γάντι, όπως ακούσαμε έτσι προκλητικά να μας καλούν αγορητές του ΠΑ.ΣΟ.Κ., αυτό θα το σταθμίσει ο Πρωθυπουργός της χώρας και επικεφαλής της κυβερνώσας Πλειοψηφίας όχι με κριτήριο τα μικροκομματικά παίγνια που ιερού κομματικού παλατιού της Χαριλάου Τρικούπη αλλά με κριτήριο το δημόσιο συμφέρον, με κριτήριο το συμφέρον του ελληνικού λαού. 
      Σήμερα, πριν έρθω στην Αίθουσα του Κοινοβουλίου, είχα την ευκαιρία μέσα σε ένα ταξί να συνομιλήσω λίγο με το θυμόσοφο οδηγό του, έναν χαρακτηριστικό εκπρόσωπο του μέσου Έλληνα και της μέσης Ελληνίδας. Ξέρετε τι μου είπε, εντελώς επιγραμματικά, έχοντας ακούσει από τις ειδήσεις την περιβόητη πρόταση του ΠΑ.ΣΟ.Κ. και την παρέμβασή του, για να οδηγήσει τη χώρα σε πρόωρες εκλογές; Μου είπε θυμόσοφα, όπως μόνο ο απλός Έλληνας ξέρει να διατυπώνει: πρώτη φορά βλέπω αρνί να ζητάει να έρθει το Πάσχα πιο γρήγορα!
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΜΑΡΚΟΣ ΜΠΟΛΑΡΗΣ: Μας το ξαναείπατε.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Είναι η τρίτη φορά που το λέτε.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο συνάδελφος Βουλευτής του ΠΑ.ΣΟ.Κ. κ. Γεώργιος Ανωμερίτης.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Κύριε Πρόεδρε, είναι η τρίτη φορά που μας λέει αυτό το πράγμα. Μα, τρεις φορές με τον ίδιο ταξιτζή; Πού θα πάει αυτό;
      ΓΕΩΡΓΙΟΣ ΑΝΩΜΕΡΙΤΗΣ: Κυρίες και κύριοι συνάδελφοι, παρακολούθησα με προσοχή την ομιλία του κυρίου Υπουργού Δημόσιας Διοίκησης και κράτησα σημείωση για το κλείσιμο της ομιλίας του, που αναφερόταν στο θέμα της συναίνεσης. Το ερώτημα είναι: υπάρχει σε αυτόν τον τόπο συναίνεση; Δημιουργεί η Κυβέρνηση συνθήκες συναίνεσης; Και άσκηση εξουσίας χωρίς συναίνεση γνωρίζουμε πού οδηγεί.
      Εμείς, σαν πολιτικό κόμμα, σαν πολιτικός οργανισμός, διαπιστώνουμε συνέχεια ότι δεν υπάρχει πολιτική συναίνεση. Το ίδιο, όμως, διαπιστώνουν και οι κοινωνικές δυνάμεις, οι οποίες επίσης διαπιστώνουν ότι δεν υπάρχει συναίνεση, δεν υπάρχει καν διάλογος της κεντρικής εξουσίας, της Κυβέρνησης, με τους ίδιους τους κοινωνικούς φορείς. Και φυσικά αυτή η έλλειψη συναίνεσης οδηγεί σε αναξιοπιστία το ίδιο το πολιτικό σύστημα, με όσα αρνητικά επιφέρει αυτή η αναξιοπιστία στη λειτουργία της δημοκρατίας και του Κοινοβουλίου.
      Όσοι από εμάς έχουν μία ιστορική αγωνιστική διαδρομή, γνωρίζουν ότι πάντα πιστεύαμε και ενισχύαμε τους κανόνες συναίνεσης. Κι έχουμε πλήρη συναίσθηση ότι συναίνεση δεν σημαίνει να επιβάλλουμε εμείς τις δικές μας πολιτικές θέσεις. Ζητάμε, όμως, να ακούτε τις δικές μας πολιτικές θέσεις, όπως οφείλετε να ακούτε και τις θέσεις των κοινωνικών ομάδων, για τις οποίες λαμβάνετε αποφάσεις. Σημαίνει πάνω απ’ όλα να διαλέγεσθε με τους κοινωνικούς εταίρους, πράγμα που δεν μπορείτε να το κάνετε και ούτε το έχετε κάνει.
      Δεν υπάρχει, λοιπόν, συναίνεση. Και μπορώ να σας πω ότι μέσα από τα τέσσερα Υπουργεία, που έχω περάσει –και παρακολουθώ τα θέματα αυτών των Υπουργείων- δεν έχω διαπιστώσει πρόθεση συναίνεσης. 
      Θα ήθελα, όμως, να αναφερθώ και στο θέμα της συναίνεσης μέσα εδώ, στη λειτουργία του Κοινοβουλίου, ανάμεσα δηλαδή στο Βουλευτή και την Κυβέρνηση, για να σας πω ότι έχω τουλάχιστον είκοσι ερωτήσεις που έχω υποβάλει σε Υπουργούς και δεν έχω λάβει απάντηση. Αυτή είναι η συναίνεση, για την οποία μας μιλάτε; 
      Μάλιστα, ανατρέχοντας στο ημερολόγιό μου, είδα ότι ακριβώς σαν σήμερα –πέρυσι- υπέβαλα ερώτηση στον κύριο Υπουργό Οικονομίας και Οικονομικών και του ζητούσα να καταθέσει τη σύμβαση του ελληνικού δημοσίου με τη «MICROSOFT» ύψους 1.000.000.000 ευρώ. Και μέχρι σήμερα, ένα χρόνο μετά, δεν την έχει καταθέσει. 
      Αυτή είναι η συναίνεση; Μάλιστα, επειδή εγώ τη σύμβαση τη βρήκα από την αμερικανική πλευρά, διαπίστωσα ότι εμπεριέχει όρο –ακούστε, κύριοι συνάδελφοι- απόκρυψης των δεδομένων της σύμβασης ακόμα και από την ελληνική Βουλή. Γι’ αυτό και δεν μου τη δίνουν.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Στους Υπουργούς να τα πείτε.
      ΓΕΩΡΓΙΟΣ ΑΝΩΜΕΡΙΤΗΣ: Και τα παραρτήματά της παραμένουν ακόμα μυστικά και για την αμερικανική και για την ελληνική πλευρά.
      Γι’ αυτό το θέμα κατήγγειλε τη χώρα μας η Ένωση των Ευρωπαίων Επιστημόνων της Πληροφορικής, διότι αυτό, όπως είπαν, δεν συμβαίνει, όχι σε κράτος αλλά ούτε σε μικρό μαγαζί της τελευταίας οδού. 
      Είναι, όμως, μόνο αυτό; Μιλάτε για συναίνεση. Σας ζητήσαμε μέσα από την κοινοβουλευτική διαδικασία να μας δώσετε το καταστατικό και τους ιδιοκτήτες της εταιρείας «ILY S.A.», που με την υπογραφή του Διοικητή της Α.Τ.Ε. πήρε την προμήθεια για διαμεσολάβηση που έγινε, για τα ποσά που κατατέθηκαν στην «CARLYLE». Δεν μας τα δώσατε τόσους μήνες μετά. Καλά, δίνετε λεφτά, δίνετε προμήθεια έστω και μέσω άλλου συμβαλλόμενου και δεν ξέρετε ποιος είναι αυτός  που τα παραλαμβάνει; Πώς το κάνετε αυτό; Και αν αυτός διακινεί μαύρο χρήμα ή δίνει χρήματα σε τρομοκράτες; 
      Υπάρχει και ένα τρίτο. Μιλάτε για συναίνεση. Κατέθεσα ερώτηση στη Βουλή και μαζί με συναδέλφους μου και μία μηνυτήρια αναφορά. Ξέρετε ποια είναι η απόκριση; Ο Αρχηγός του Λιμενικού Σώματος διέταξε Ε.Δ.Ε. και με κάλεσε εγγράφως, παραβιάζοντας το Σύνταγμα, να πάω να καταθέσω πού βρήκα τα στοιχεία και έκανα την ερώτηση. Και προς τιμήν της, η κυρία Πρόεδρος, της Βουλής αντέδρασε και φυσικά περιμένω τα αποτελέσματα της αντίδρασης.
      Όμως, πώς υπάρχει συναίνεση; Σας εμποδίσαμε εμείς να κάνετε διάλογο με τις κοινωνικές ομάδες; Κάντε διάλογο. Εσείς σε ορισμένους τομείς πρώτα παίρνετε αποφάσεις, όπως παραδείγματος χάριν στα λιμάνια, στο ανθρώπινο δυναμικό, στη ναυτιλία, και μετά συνδιαλέγεστε με τις κοινωνικές ομάδες. Και τα όσα συμβαίνουν προς μεγάλη ζημιά της ελληνικής οικονομίας, αυτά είναι αποτελέσματα μιας κακής δικής μας πολιτικής; 
      Κυρίες και κύριοι συνάδελφοι, εάν παρέμεινα στο θέμα της συναίνεσης, με το οποίο ο κύριος Υπουργός Δημόσιας Διοίκησης, έκλεισε την ομιλία του, είναι γιατί η μη συναίνεση, η έλλειψη διαλόγου, οδηγεί σε αδιαφάνεια, σε διαπλοκή και σε αυταρχισμό. 
      Τα τελευταία χρόνια ο πλούτος αυτής της χώρας έχει μεγεθυνθεί. Υπάρχει, όμως, η εκποίηση της δημόσιας περιουσίας, του πλούτου, που όλοι οι Έλληνες φτιάξαμε. Γιατί, όπως λέει και ένας φίλος μου, όταν κοιτάμε σε έναν ισολογισμό, δεν κοιτάμε μόνο το παθητικό, κοιτάμε και το ενεργητικό. Δεν κοιτάμε μόνο τι γίνεται στη μία πλευρά ενός ισολογισμού, κοιτάμε και στην άλλη πλευρά. Και ξέρουμε ότι αυτή η δημόσια περιουσία μέσα από τις δημόσιες επιχειρήσεις έχει μεγεθυνθεί. Να γιατί, λοιπόν, οι ιδιωτικοποιήσεις χωρίς αρχές και κριτήρια δεν οδηγούν μόνο σε αφαίρεση της συσσώρευσης που έγινε από τους πολλούς στους λίγους, αλλά οδηγούν και σε υποβάθμιση της όλης λειτουργίας των, έστω και με ιδιωτικοοικονομικά κριτήρια, δημοσίων επιχειρήσεων. 
      Είναι κλασικό αυτό που έγινε χθες στην Επιτροπή Δ.Ε.Κ.Ο. της Βουλής. Μέσα στα τρία χρόνια της διακυβέρνησής σας στη μεγαλύτερη ελληνική δημόσια επιχείρηση, τη Δ.Ε.Η., εξετάσαμε τον τέταρτο πρόεδρο και διευθύνοντα σύμβουλο. Μα πιστεύετε ότι έτσι μπορείτε να διοικήσετε αυτό το κράτος, να διοικήσετε τις επιχειρήσεις, αλλάζοντας τους επικεφαλής των οργανισμών με αυτήν την ταχύτητα και με τις άλφα ή βήτα σκοπιμότητες;
      Κυρίες και κύριοι συνάδελφοι, η συνολική λειτουργία της οικονομικής πολιτικής κινείται, κατ’ εμάς, χωρίς στρατηγική κατά τομέα οικονομικής δραστηριότητας. Γι’ αυτό και όλοι οι δείκτες μέτρησης υποχωρούν. Ακόμα και στο έτος παραγωγικότητας, που ανακηρύξατε το 2006, η παραγωγικότητα σημείωσε υποχώρηση. 
      Το χειρότερο, όμως, είναι ότι συρρικνώνεται η παραγωγική βάση. Συρρικνώνεται, δηλαδή, ο τζίρος, για να το πω αλλιώς, μέσα από τον οποίο μπορούν να έλθουν τα έσοδα και από τα έσοδα η ανάπτυξη.
      Και ακόμα χειρότερο, η διαχείριση του πλούτου οδηγεί συνεχώς σε άδικη κατανομή. Και μία διαχείριση που οδηγεί σε ανισότητα, οδηγεί και σε ανεργία, οδηγεί και σε αντιδράσεις. Φυσικά βρισκόμαστε σε μία ανοικτή αγορά και έχω πει πολλές φορές ότι στις μεγάλες και ανοικτές αγορές πρέπει να υπάρχουν ισχυροί κεντρικοί έλεγχοι. Και με την υπόθεση της Επιτροπής Ανταγωνισμού αποδείχθηκε ότι αυτό δεν υπάρχει.
      Κυρίες και κύριοι συνάδελφοι, αμφισβητούμε με την πρόταση που υποβάλαμε συνολικά τον τρόπο με τον οποίο διοικείτε. Καταθέσαμε πρόταση δυσπιστίας, γιατί με τη συνολική σας πολιτική έχετε οι ίδιοι εγείρει δυσπιστία στον ελληνικό λαό και το μόνο που μπορεί να γίνει είναι να μας κρίνει ο λαός. Είμαι βέβαιος ότι θα κρίνει, όταν έρθει η ώρα, θεσμικά ή όχι.  Θα πρέπει να σας θυμίσω, όμως, ότι τα σενάρια πρόωρων εκλογών ξεκίνησαν από το δικό σας κόμμα, από τα δικά σας στελέχη και είστε υπεύθυνοι για τη μικρή ή μεγάλη παρένθεση της προεκλογικής περιόδου που ανοίγει και τόση ζημιά θα προκαλέσει στην ελληνική οικονομία. Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο συνάδελφος Βουλευτής της Νέας Δημοκρατίας κ. Σταύρος Δαϊλάκης. 
      Μια στιγμή. Εάν δεν κάνω λάθος, αυτήν τη στιγμή στην Αίθουσα δεν υπάρχει μέλος της Κυβέρνησης. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Εδώ είμαι, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος):  Εντάξει. Έχει προσχωρήσει στα έδρανα του ΠΑ.ΣΟ.Κ. ο κ. Παυλόπουλος. Ο κ. Παυλόπουλος κάθεται μεταξύ του κ. Παντούλα και του κ. Πάγκαλου εγκλωβισμένος στα έδρανα του ΠΑ.ΣΟ.Κ. Άρα μπορείτε να συνεχίσετε τον έλεγχο. 
      ΕΛΠΙΔΑ ΠΑΝΤΕΛΑΚΗ: Ευτυχώς που υπάρχουμε εμείς να κρατούμε ίσες αποστάσεις!
      ΣΤΑΥΡΟΣ ΔΑΪΛΑΚΗΣ: Επειδή θα κάνετε πάρα πολλά χρόνια για να δείτε δικό σας Υπουργό, σας στείλαμε και εμείς τον κ. Παυλόπουλο! 
      (Χειροκροτήματα από την πτέρυγα της Νέας Δημοκρατίας)
      Κύριε Πρόεδρε, κυρίες και κύριοι συνάδελφοι του ΠΑ.ΣΟ.Κ., δεν ξέρω εάν είναι επιλογή δική σας ή αν είναι σύμπτωση, αλλά και το 2005 και σήμερα, που έχετε καταθέσει προτάσεις μομφής, είχαμε ταυτόχρονη εμφάνιση της γρίπης των πτηνών. Η λύση στη γρίπη των πτηνών είναι μία: Είναι η σφαγή των πτηνών. Αν έμπαινε ένα κουίζ ποια είναι η λύση στην πρόταση μομφής του ΠΑ.ΣΟ.Κ., σίγουρα μία είναι η απάντηση: Είναι η μεγάλη του ΠΑ.ΣΟ.Κ. σφαγή! 
      ΘΕΟΔΩΡΟΣ ΠΑΓΚΑΛΟΣ: Δηλαδή, πριν ήμασταν αρνιά και τώρα γίναμε πτηνά; 
      ΣΤΑΥΡΟΣ ΔΑΪΛΑΚΗΣ: Λέω τις συμπτώσεις. 
      ΠΕΤΡΟΣ ΕΥΘΥΜΙΟΥ: Ο δικός σας ταξιτζής, κύριε Δαϊλάκη, τι σας είπε;
      ΣΤΑΥΡΟΣ ΔΑΪΛΑΚΗΣ: Αγαπητέ Πέτρο, έχετε ένα όνειρο, να γίνετε Κυβέρνηση. Τα πράγματα για σας είναι τόσο δύσκολα, που δεν πρόκειται να γίνετε. Μία καλή ευκαιρία υπάρχει τώρα. Είναι αποκριές. Μπορείτε να ντυθείτε ένα άρμα, «η Κυβέρνηση», και θα είστε τέλεια! 
      (Χειροκροτήματα από την πτέρυγα της Νέας Δημοκρατίας)
      Έχετε περιέλθει σε μία πολιτική κατάθλιψη. Πριν από λίγο καιρό είχαμε μιλήσει από το Βήμα αυτό και σας είχα πει ότι έχετε το σύνδρομο του Παναθηναϊκού. Δεν τραβάτε ως ομάδα. Και μακάρι να μπορούσαν να γίνουν κάποιες μετεγγραφές να σας ενισχύσουν. Ο μεν Παναθηναϊκός βελτιώθηκε από τότε που είχαμε μιλήσει, εσείς, όμως αποκτήσατε -ακόμα χειρότερα- το σύνδρομο του Ιωνικού: Πάτε κατά διαβόλου. Ή αλλιώς, αν θέλετε, ακούγοντας τους δύο προλαλήσαντες, τον κ. Βενιζέλο και τον κ. Πάγκαλο –το λέω με σειρά- σ’ όλους εδώ που ήμασταν στην Αίθουσα, μας έμεινε το ερώτημα ή αν θέλετε να το θέσω αλλιώς, αν ένας ξένος, που για πρώτη φορά ερχόταν στην Ελλάδα,  παρακολουθούσε τη συνεδρίαση της Βουλής, δεν θα ήξερε σε ποιο κόμμα ανήκετε!
      Και ξέρετε γιατί; Μιλήσατε και οι δύο από είκοσι λεπτά περίπου και δεν αναφερθήκατε και οι δύο στο όνομα Παπανδρέου. Άρα υπάρχει πρόβλημα σε εσάς. Έχετε Aρχηγό ή δεν έχετε; Είναι ερώτημα.
      Γι’ αυτό κάνατε την πρόταση μομφής, γιατί υπάρχει αυτό το μεγάλο πρόβλημα και είναι αντιληπτό σε εμάς. Εσείς δεν ήσασταν, που ως κόμμα το 1975 φύγατε απ’ αυτήν την Αίθουσα και δεν ψηφίσατε το άρθρο 16, για το οποίο μάχεστε τώρα, μετά από τριάντα δύο χρόνια, ότι είναι υπέρ; Δηλαδή, δέχεσθε ότι είστε τριάντα δύο χρόνια πίσω; Δεν μπορεί να σας παρακολουθήσει ανθρώπινος νους, γιατί οι κινήσεις σας είναι «δακτυλίου», τη μία ημέρα είμαστε με το άρθρο 16, την επόμενη δεν είμαστε. Έτσι πάτε γενικώς.
      Θα μείνω σε μερικά που είπε ο κ. Πάγκαλος και ο κ. Βενιζέλος. Ο κ. Πάγκαλος είπε ότι κάποτε ψήφιζαν δέντρα και οικόπεδα. Τουλάχιστον τότε υπήρχαν και δέντρα και οικόπεδα. Όταν φύγατε εσείς, δεν αφήσατε ούτε δέντρα ούτε οικόπεδα για να ψηφίσουν! 
      Ο κύβος που ερρίφθη, κύριε Πάγκαλε, για εσάς είναι «ντόρτια και καημοί». Είναι δύσκολη η περίπτωσή σας και αρχίσατε να τα ρίχνετε και εκτός Ελλάδος, ότι ο Πούτιν σε μια πρόσφατη συνέντευξή του έδωσε το στίγμα ότι δεν πάει καλά ενεργειακά, στην πολιτική της βέβαια, η χώρα μας. Δεν αναφέρθηκε στην Ελλάδα, στη Βουλγαρία αναφέρθηκε. Εκτός εάν παρακολουθείτε τόσο…. τέλεια την εξωτερική πολιτική. 
      Εμείς και στον κ. Βενιζέλο έχουμε να απαντήσουμε με το έργο μας και νομίζω ότι θα μπορούσε κανείς να απαριθμήσει μια σειρά του τι δεν είδε ο κ. Βενιζέλος. Και του λέμε, για την καλή πορεία του Χρηματιστηρίου, χωρίς παρεμβάσεις Υπουργών, που θυμάστε πολύ καλά τι έγινε με τη «μεγάλη του γένους κλοπή», για την οποία κρύβεστε πάντα και αυτό θα το πληρώνετε μια ζωή, γιατί βάλατε στη διαδικασία ανθρώπους μεγάλης ηλικίας, να βγάλουν από τα ντουλάπια το περίσσευμά τους για τις δύσκολες στιγμές. Το φάγατε και αυτό, όχι εσείς, οι άνθρωποί σας, αυτούς που είχατε ενημερώσει. Και πάει λέγοντας αυτή η ιστορία με το κόμμα σας. Το κόμμα σας θέλει βελτίωση, γιατί και εμείς χρειαζόμαστε ισχυρή Αντιπολίτευση, το έχουμε ξαναπεί από εδώ. Και έρχεται μια γενναία Κυβέρνηση, που θα μπορούσε να σας πάει άμεσα σε σφαγή, αλλά η εντιμότητα των πολιτικών είναι μία, επιτέλους να μπουν κανόνες σ’ αυτήν τη χώρα, κάτι που το είχατε αφανίσει. 
      Εσείς ως κόμμα το μεγάλο κακό που κάνατε ήταν το εξής: Δεν υπήρχαν οι διαδικασίες ώστε να ισχύουν οι νόμοι. Κάνατε δικά σας μοντέλα και ήταν της μόδας σ’ αυτήν τη χώρα αυτός που ήταν παράνομος, ο άνομος. 
      Επιτέλους τώρα μπαίνουν κανόνες και τα νομοθετήματα που έρχονται το ένα πίσω από το άλλο δείχνουν τη διάθεση αυτής της Κυβέρνησης, μιας Κυβέρνησης που είναι κοντά στον πολίτη, κοντά στην περιφέρεια, που την είχατε λησμονήσει, γιατί για εσάς τότε ήταν το φιλέτο των έργων των ολυμπιακών εγκαταστάσεων και γενικά η εισροή των 102.000.000.000 από τα διάφορα πακέτα. Αν θα μπει το ερώτημα τι τόπο έπιασαν, δεν έχετε μια απάντηση να μας δώσετε. 
      Κύριοι του ΠΑ.ΣΟ.Κ., σας καταλαβαίνουμε ότι είστε σε μια δύσκολη στιγμή, κάνατε την πρόταση μομφής, πήγατε να παίξετε πολιτικό σκάκι, αλλά δυστυχώς για εσάς, έχετε έναν μοναδικό αντίπαλο. Είναι ο Καραμανλής και η Κυβέρνησή του, είναι ο Καραμανλής και η Νέα Δημοκρατία, ή εάν θέλετε στο τέλος-τέλος, είναι και ο λαός που δεν σας θέλει, σας αρνείται. Πρέπει να κάνετε κάποιες αλλαγές, λίφτινγκ, δεν είναι κακό!
      Λοιπόν, εμείς είμαστε έτοιμοι, όποτε θέλετε, για την πολιτική μάχη, έχουμε ένα έργο το οποίο ο ελληνικός λαός το πιστεύει και θέλει να συνεχιστεί. Θα είμαστε η πρώτη δύναμη. 
    Σας έχω υπενθυμίσει από δω ότι όταν κινείται η Νέα Δημοκρατία να ξέρετε ότι για εσάς είναι επικίνδυνα τα πράγματα. Και την προκαλείτε να κινηθεί περισσότερο, ενώ είναι αφοσιωμένη σ’ ένα έργο που πρέπει να γίνει, ίσως επειδή βλέπετε την παραγωγή πολιτικού έργου απ’ αυτήν την Κυβέρνηση, που για εσάς ήταν σπάνιο είδος. Εμείς είμαστε χαρούμενοι που είμαστε Βουλευτές μίας Κυβέρνησης και ενός κόμματος που είναι κοντά στον ελληνικό λαό και ο ελληνικός λαός είναι κοντά σ’ αυτό το κόμμα. 
    Κλείνοντας, γιατί τα πολλά λόγια είναι φτώχεια, θα ήθελα να σας θυμίσω ότι εμείς αντιλαμβανόμαστε την πολιτική ζωή διαφορετικά και η αντιμετώπιση από πλευράς Κυβέρνησης είναι διαφορετική. Σας το είπε εξάλλου αρχικά και ο Υπουργός μας. Αν και βλέπουμε ότι πάτε μόνοι σας στη λαιμητόμο και πρώτη φορά το βλέπω αυτό, εμείς βάζουμε τη χώρα πάνω από το κόμμα για το καλό της Ελλάδας, κάτι που για εσάς ήταν άγνωστες πολιτικές κινήσεις. 
    Και θέλω να σας τονίσω ότι η συμπεριφορά του Πρωθυπουργού της χώρας απέναντί σας θα εκτιμηθεί από τον ελληνικό λαό, θα έχουμε πολύ υψηλότερα ποσοστά, γιατί βλέπετε ότι τραβάει το άρμα της Νέας Δημοκρατίας και τα ποσοστά μας θα είναι τόσο μεγάλα, που θα δώσουν τη δυνατότητα στον Πρωθυπουργό Κώστα Καραμανλή, στη Νέα Δημοκρατία, να προσφέρει αυτό το έργο που έχει ανάγκη ο ελληνικός λαός, κάτι που δεν περίμενε από τη δική σας πλευρά και ούτε περιμένει, γι’ αυτό θα περιμένετε και εσείς με τη σειρά σας να ξεχαστείτε κάπως, να αλλάξουν πολλά μέσα στο κόμμα σας -και το εύχομαι αυτό σύντομα να γίνει- για να μπορέσουμε να έχουμε μία καλή αναμέτρηση. Προς το παρόν, δεν είστε ο καλός αντίπαλος για τη Νέα Δημοκρατία. 
    Ευχαριστώ. 
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑ.ΣΟ.Κ. κ. Πέτρος Ευθυμίου. 
    ΠΕΤΡΟΣ ΕΥΘΥΜΙΟΥ: Κυρίες και κύριοι συνάδελφοι, κάθε συζήτηση στο Κοινοβούλιο δείχνει ποια πλευρά έχει δίκιο, όταν κανείς δεν πέφτει στην παγίδα, όπως η Κυβέρνηση της Νέας Δημοκρατίας, να κάνει συζήτηση κοιτώντας τον εαυτό της στον καθρέφτη. Αν σήμερα ήδη από όλους τους ομιλητές της Νέας Δημοκρατίας έγινε σαφές το νόημα της κίνησης του ΠΑ.ΣΟ.Κ. και του Προέδρου του Γιώργου Παπανδρέου, είναι ακριβώς γιατί η Νέα Δημοκρατία έδειξε ότι ομιλεί, αντί στον ελληνικό λαό, στον καθρέφτη του εαυτού της. Ποτέ άλλοτε στην πολιτική η έννοια της αλαζονείας δεν είχε τέτοια υπόσταση όσο στη στάση της Νέας Δημοκρατίας, η οποία απαξιώνει εξ ορισμού την πρόταση των άλλων κομμάτων, θεωρώντας ότι έχει ένα διάλογο με τον εαυτό της, το κλειστό σύστημα δηλαδή της παράταξης, το κλειστό σύστημα εξουσίας, που είναι ο μόνος τρόπος να αντιλαμβάνεται την ελληνική κοινωνία. Ο μέγας απών στη σκέψη της Νέας Δημοκρατίας είναι ο ελληνικός λαός και ο μέγας παρών στην πρόταση του ΠΑ.ΣΟ.Κ. είναι αυτός ο λαός, που είναι αποξενωμένος από τις πολιτικές σας. Γιατί αυτό που η αλαζονεία της παράταξής σας σας εμποδίζει να δείτε είναι ότι πια δεν είστε στις 7 Μαρτίου του 2004, όπου θεωρούσατε τους εαυτούς σας «παρθενογεννημένους» σε σχέση με την υπόστασή σας. Είστε τρία χρόνια Κυβέρνηση και δεκατέσσερα συναπτά χρόνια κυβέρνηση στα τριάντα τρία χρόνια της Μεταπολίτευσης, όπως το ΠΑ.ΣΟ.Κ. ήταν δεκαοκτώ χρόνια. Έχετε ηλικία δεκατεσσάρων ετών, αν πάρουμε τη Μεταπολίτευση, αλλά, αν κρίνουμε την πολιτική σας, έχετε πολύ μακρύτερη ηλικία. Διότι, αν κρίνουμε αυτά που ο ελληνικός λαός βλέπει, αν κρίνουμε το πραγματικό πρόσωπο των Γιακουμάτων και των Μιχαλολιάκων, έχετε ακόμα βαθύτερη ιστορία να προβάλετε ως το σήμερά σας. Άρα, λοιπόν, δεν προσέρχεστε στον ελληνικό λαό ως να «παρθενογεννάσθε» κάθε μέρα, προσέρχεστε με τον απολογισμό τριών χρόνων και προσέρχεστε με το βάρος δεκατεσσάρων χρόνων κυβερνητικής ευθύνης στη Μεταπολίτευση. 
      Και έρχεστε σήμερα να απαξιώσετε ο  καθένας με τον τρόπο του και με τα παραδείγματά του τον ταξιτζή του κ. Παναγιωτόπουλου, που κατά σατανική σύμπτωση τρεις φορές τον πετυχαίνει να του πει το ίδιο πράγμα. Είναι εκπληκτική αυτή η συνθήκη. Αλλά δεν σκέπτεστε τον πραγματικό Έλληνα πέραν από τον κατασκευασμένο ταξιτζή. Με δύο τρόπους κρίνει όλους μας ο Έλληνας πολίτης: με το νου και την καρδιά.  Η Νέα Δημοκρατία απευθύνεται με προσβλητικό τρόπο στο νου του και απαράδεκτο τρόπο στην καρδιά του, γιατί παίξατε και στα δύο ταμπλό. Παρουσιάσατε ότι έχετε ένα αναπτυξιακό σχέδιο για τη χώρα. Παρουσιάσατε ότι είστε κοντά στο πρόβλημα του ‘Ελληνα πολίτη.
      Λυπάμαι που θα το πω, κύριε Παυλόπουλε, αλλά όλοι ξέρουμε το πρόβλημα των συμβασιούχων. Και το ΠΑ.ΣΟ.Κ. είχε μερίδιο ευθύνης για το πρόβλημα των συμβασιούχων, αλλά όποιο μερίδιο ευθύνης και αν είχε το ΠΑ.ΣΟ.Κ., ποια σύγκριση υπάρχει με αυτήν τη δέσμευση την προσωπική του Πρωθυπουργού λίγες ημέρες πριν τις εκλογές ότι διακόσιες πενήντα χιλιάδες συμβασιούχοι από τις 7 Μαρτίου θα φθάσουν στο τέλος της ομηρίας τους; Σύμφωνα με στοιχεία της Κ.Ε.Δ.Κ.Ε. –παρακαλώ να με διαψεύσετε- από τους διακόσιους πενήντα χιλιάδες Έλληνες οικογενειάρχες μπόρεσαν να υπαχθούν στα κριτήρια των διαταγμάτων τελικά μόνο εβδομήντα τρεις χιλιάδες. Από αυτές τις εβδομήντα τρεις χιλιάδες, μόνον τριάντα τρεις χιλιάδες έλαβαν την οδό της ρύθμισης της εργασιακής τους σχέσης. Και από αυτές τις τριάντα τρεις χιλιάδες δεκαοκτώ χιλιάδες εξ αυτών είναι έως σήμερα απλήρωτοι, γιατί ο έτερος Υπουργός που εκφράζει περισσότερο την αλαζονεία της Νέας Δημοκρατίας, ο κ. Αλογοσκούφης, στο λεγόμενο αξιόπιστο προϋπολογισμό του δεν έχει εγγράψει τα 400.000.000 ευρώ της μισθοδοσίας τους. 
      Μπορείς να κάνεις τα πάντα με τον πολίτη, εκτός από αυτό που κάνετε εσείς, να του κλέβετε την καρδιά, να του παραπλανάτε το νου και να ταπεινώνετε και το νου και την καρδιά του. Και αυτό έχει συμβεί παντού στις κυβερνητικές πολιτικές σε όλα τα επίπεδα. Στην οικονομία, το όραμα της ανάπτυξης που υπεσχέθη η Νέα Δημοκρατία, είχε ένα πολύ απλό χαρακτηριστικό. ‘Εκρινε ότι αυτοί που χρειάζονται ενίσχυση σ’ αυτό το όραμα είναι οι ήδη ενισχυμένοι. ‘Εκρινε ότι πρέπει να ενισχυθούν περισσότερο οι μερισματούχοι, το τραπεζικό σύστημα αλλά με την έννοια της ιδιοκτησίας των τραπεζών, η ‘Ενωση Ελλήνων Εφοπλιστών. Έκρινε ότι πρέπει να ενισχυθεί ό,τι σηματοδοτεί την έννοια των λίγων και ισχυρών. 
      Και έκρινε διπλά ότι η ενίσχυση όλων αυτών των κατηγοριών θα γίνει με την αφαίμαξη των πολλών και ασθενέστερων, έτσι ώστε στα τριάντα τρία χρόνια της Μεταπολίτευσης το θαύμα για το οποίο επαίρεται ο κ. Αλογοσκούφης να έχει την εξής απλή καταγραφή στον ελληνικό λαό. Αυτή η καταγραφή υψώνεται σήμερα και σας κατηγορεί. Όχι το ΠΑ.ΣΟ.Κ.. Ο ελληνικός λαός στρέφεται και λέει, ότι γίνεται αυτή η αφαίμαξη με τους άμεσους και έμμεσους φόρους όλων των υπόλοιπων Ελλήνων, για να ενισχυθεί η μόνη κατηγορία που δεν έχει καμία ανάγκη, που είναι οι λίγοι, οι ισχυροί, αυτοί που δεδομένα έχουν ρυθμισμένη τη θέση τους μέσα στην κοινωνία. 
      ‘Ακουσα από ομιλητές της Νέας Δημοκρατίας να εμπλέκουν θέματα παιδείας. Δεν έχετε συνειδητοποιήσει ακόμη και αυτό είναι οίηση, αυτό είναι αλαζονεία, ότι μιλάτε στο σπίτι του κρεμασμένου για το σκοινί. Νομίζετε ότι ο ελληνικός λαός δεν βλέπει ποιος τον κυβερνά; Ζείτε σε έναν μαγικό καθρέφτη, όπου ο χρόνος έχει σταματήσει στις 7 Μαρτίου 2004. Η αλήθεια λοιπόν είναι και το ξέρει κάθε ‘Ελληνας ότι εσείς με την αλλοπρόσαλλη πολιτική σας αυτά τα τρία χρόνια έχετε διαλύσει όλες τις βαθμίδες της εκπαίδευσης, από το νηπιαγωγείο έως την ανώτατη εκπαίδευση. Και αν είναι δυνατόν μιας και λέγαμε ότι η πολιτική είναι καρδιά και νους, ποιος νους κρύβεται πίσω από το γεγονός ότι ενώ πανηγυρικά το Μάϊο του 2003 παρουσιάσατε το δήθεν φοβερό πρόγραμμά σας για την παιδεία, έχετε διαλύσει την ανώτατη εκπαίδευση και τρία χρόνια μετά δεν έχετε καταθέσει το νόμο πλαίσιο για την ανώτατη εκπαίδευση;
Και νομίζετε ότι ο κόσμος είναι δυνατόν να συζητά για τις ευθύνες οποιουδήποτε άλλου πλην των δικών σας ευθυνών; Υπάρχει παράδειγμα κυβέρνησης στον κόσμο που να κυβερνά τρία χρόνια χωρίς σχέδιο για την ανώτατη εκπαίδευση; Υπάρχει παράδειγμα κόμματος που έχει αυτήν την ευθύνη και ψάχνει ευθύνες στην Αντιπολίτευση; Αυτό δεν είναι απλώς αλαζονεία. Ενέχει και ένα κρίσιμο σημείο θρασύτητας, που φωτίζει ακόμα εντονότερα την αλαζονεία σας. 
      Είναι δυνατόν να μιλάτε για Εθνικό Σύστημα Υγείας, όταν ξέρουμε όλοι -και δεν διαψεύστηκε και το ξέρετε κι εσείς, συνάδελφοι της Νέας Δημοκρατίας- ότι δεν εγγράφετε πουθενά τα 2.000.000.000 χρεών των νοσοκομείων; Και στην παιδεία και στην υγεία υποχρηματοδοτείτε το δημόσιο χαρακτήρα, τον υπονομεύετε, και στρέφετε τον πολίτη στο να βάζει από την τσέπη του αυτό που όφειλε να βάζει το κράτος, αυτό που όφειλε να κάνει το δημόσιο. 
      Είναι δυνατόν να κοιτάξετε στα μάτια τους αγρότες; Βλέπω εδώ συναδέλφους της Νέας Δημοκρατίας από αγροτικές περιοχές και ξέρω πάρα πολύ καλά ότι πια δεν μπορείτε να ακούσετε τους Βουλευτές σας. Δεν έχετε κλείσει μόνο τα αυτιά στους αγρότες. Έχετε κλείσει τα αυτιά και στους δικούς σας Βουλευτές. Γιατί αυτό είναι η παγίδα της αλαζονείας σας, ότι κοιτιέστε στον καθρέφτη και απολαμβάνετε τους εαυτούς σας, επειδή βολεύεται ένα σύστημα μέσα στη δικιά σας διακυβέρνηση. Και σας τιμά αυτό το σύστημα να είναι το σύστημα του κομματικού κράτους; Τιμά κανέναν αυτοί που σε χειροκροτούν να είναι οι «κουμπάροι»; Τιμά κανέναν όταν ο Πανάγος χειροκροτείται από τα στελέχη της Νέας Δημοκρατίας στη Θεσσαλονίκη; Ποιον τιμά και τι εκφράζει; Και είναι δυνατόν εσείς να δέχεστε να καθρεφτίζεται το ήθος μιας μεγάλης παράταξης, όπως είναι η Νέα Δημοκρατία, στην εγκαθίδρυση της χυδαιότητας, όπως την εκφράζει ένας κύριος Γιακουμάτος; 
      Είναι δυνατόν να έρχεστε εδώ να επιρρίψετε άλλη ευθύνη σε οτιδήποτε έξω από τους εαυτούς σας; Το ΠΑ.ΣΟ.Κ. κατέθεσε μια πρόταση, μια πρόταση εναρμονισμένη με τις πραγματικές ανάγκες, ελπίδες, επιθυμίες του ελληνικού λαού. Και αυτός ο λαός σας έκρινε. Εζυγίσθητε, εμετρήθητε και ευρεθήκατε ελλιπείς. Και αυτός ο λαός μάς έφερε εδώ για να αναδείξουμε τα δικά του θέματα, τη δική του προοπτική, τη δική του ελπίδα. Και αυτή η ελπίδα και η προοπτική είναι δυνατή. Γι’ αυτό ζητάμε να μιλήσει ο λαός. Ήρθε η ώρα του λαού και όχι η ώρα των τυφλών κυβερνήσεων!
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, παρακαλώ το λόγο, για να κάνω μια διάψευση. Επειδή ο κ. Ευθυμίου μού ζήτησε να διαψεύσω κάτι που είπε.
      ΠΡΟΕΔΡΕΥΩΝ (Φίλιππος Πετσάλνικος): Παρακαλώ. Θέλετε ένα δίλεπτο, τρίλεπτο  ή πεντάλεπτο;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  Δύο λεπτά. 
      ΠΡΟΕΔΡΕΥΩΝ (Φιλιππος Πετσάλνικος): Δύο λεπτά. Ορίστε, έχετε το λόγο, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Πήρα το λόγο επειδή αναφέρθηκε σε ορισμένα πράγματα ο κ. Ευθυμίου. Δεν θα έδινα καμία σημασία στις ανακρίβειες που είπε, εάν δεν με προκαλούσε να τις διαψεύσω. Γιατί αν ήταν κάθε φορά να διέψευδα τις ανακρίβειες του ΠΑ.ΣΟ.Κ., δεν θα κάναμε άλλη δουλειά, δεν θα ασκούσαμε διακυβέρνηση. Μόνο ανακρίβειες λέει το ΠΑ.ΣΟ.Κ..
       ΠΕΤΡΟΣ ΕΥΘΥΜΙΟΥ:  Τότε, κύριε Παυλόπουλε, διαψεύστε την Κ.Ε.Δ.Κ.Ε., όχι εμένα. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  Μιας και με προκάλεσε, λοιπόν, ο κ. Ευθυμίου, να του πω το εξής. Είπατε απερίγραπτες ανακρίβειες, κύριε Ευθυμίου, ιδίως στο θέμα των συμβασιούχων.
       ΑΘΑΝΑΣΙΟΣ ΜΠΟΥΡΑΣ: Μόνο ανακρίβειες!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Πρώτη ανακρίβεια: Διάφορα κατασκευάσματα, τα οποία διαμορφώσατε όλον αυτόν τον καιρό περί διακοσίων πενήντα χιλιάδων, επειδή μια αναφορά πήρατε και απομονώσατε, όταν ο Πρωθυπουργός είπε ότι θα γίνουν αορίστου χρόνου όσοι καλύπτουν πάγιες και διαρκείς ανάγκες, σύμφωνα και με το Κοινοτικό Δίκαιο. Ξεχάσατε να μας πείτε ότι η εξαγγελία του Πρωθυπουργού έγινε προ των εκλογών, όχι για λόγους προεκλογικής ψηφοθηρίας, όπως τονίζετε, αλλά γιατί γνωρίζατε πολύ καλά…
      (Θόρυβος από την πτέρυγα του ΠΑ.ΣΟ.Κ.)
      Δεν αντέχετε την αλήθεια. Πού να την αντέξετε! Αυτό σας χαρακτηρίζει, μιας και αναφέρατε και ονόματα συναδέλφων. Έτσι πετάγεστε εδώ και φωνάζετε δείχνοντας τις δημοκρατικές σας ευαισθησίες. Δεν αφήνετε κανέναν να μιλήσει και μετά αναφέρεστε σε συναδέλφους. Θα μάθετε, λοιπόν, την αλήθεια και την ξέρει ο ελληνικός λαός. Ξέραμε όταν πηγαίναμε να γίνουμε κυβέρνηση -γιατί φαινόταν πού πήγαινε το ρεύμα του κόσμου- ότι είχαμε να αντιμετωπίσουμε το θέμα των συμβασιούχων, για το οποίο είχε παραπεμφθεί η Ελλάδα. Το ξέρατε. Και καταδικάστηκε για το διάταγμα Ρέππα-Σκανδαλίδη, που αν δεν είχαμε πάρει τα μέτρα μας και η καταδίκη αυτή επεκτεινόταν στο σύνολο των συμβασιούχων, δεν έφθανε ούτε ο προϋπολογισμός του κράτους για να καλύψουμε τις δικές σας αβελτηρίες.
      Ο Πρωθυπουργός, λοιπόν, είπε αυτό που οφείλαμε να κάνουμε εν ονόματι και του Κοινοτικού Δικαίου και της κοινωνικής δικαιοσύνης: «Όσοι καλύπτουν πάγιες και διαρκείς ανάγκες». Φέραμε ένα διάταγμα. Πέρασε όλες τις εξετάσεις, εδώ, στην Ευρωπαϊκή Ένωση, στο Ευρωπαϊκό Δικαστήριο, στο Συμβούλιο Επικρατείας, στον Άρειο Πάγο, στο Ελεγκτικό Συνέδριο. Και, όπως κάλλιον εμού γνωρίζετε, από τις εβδομήντα μία χιλιάδες περίπου που υπέβαλαν -γιατί τόσοι ήταν οι δικαιούχοι- κάναμε τριάντα δύο χιλιάδες εννιακόσιες είκοσι τέσσερις αορίστου χρόνου και τους άλλους τους μοριοδοτούμε με 50%, όταν γνωρίζετε ότι όλοι αυτοί διορίστηκαν επί των ημερών σας.
        Λοιπόν, τους αφήσατε ομήρους, παραπεμφθήκαμε, καταδικαστήκαμε. Εμείς κατορθώσαμε την κατάσταση αυτήν να τη ρυθμίσουμε και ζητάτε τα ρέστα. Και λέτε και την άλλη ανακρίβεια, επειδή ακούσατε, λέει, ότι στον προϋπολογισμό δεν υπάρχουν τα χρήματα. Δεν είδατε ότι για πρώτη φορά στον προϋπολογισμό του 2007 υπάρχει ειδικός κωδικός και υπάρχει η δέσμευση του Υπουργού Οικονομίας και Οικονομικών, που θα την πει και το βράδυ αν θέλετε. Έχουν μπει τα χρήματα εκείνα που πρέπει να μπουν και αν χρειαστούν, στο πλαίσιο των μεταφερόμενων αρμοδιοτήτων, παραπάνω θα μεταφέρονται και δεν θα μείνει κανένας απλήρωτος. 
        Από τη μια τους είχατε ομήρους, απολύσατε το 1994 ό,τι βρήκατε μπροστά σας, προσλάβατε ό,τι θέλατε, τους κάναμε αορίστου χρόνου, εγγυόμαστε και το μέλλον τους και ζητάτε και τα ρέστα. Αυτό το κόμμα μιλάει για ευαισθησία απέναντι στους συμβασιούχους! Γι’ αυτό σας έχουν πάρει χαμπάρι, γιατί δεν φθάνει που κάνατε όσα κάνατε, λέτε και ψέματα σήμερα. Ε, λοιπόν, αυτές τις ανακρίβειες κανείς δεν τις ανέχεται και δεν πρόκειται να τις ανεχτεί!
        (Χειροκροτήματα από την πτέρυγα της Νέας Δημοκρατίας)
        ΠΡΟΕΔΡΕΥΩΝ (Φίλιππος Πετσάλνικος):  Το λόγο έχει η συνάδελφος Βουλευτής της Νέας Δημοκρατίας κ. Αικατερίνη Παπακώστα.
        ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κύριε Πρόεδρε, κυρίες και κύριοι συνάδελφοι, συζητούμε σήμερα την, σύμφωνα με το άρθρο 142, υποβληθείσα πρόταση δυσπιστίας κατά της Κυβέρνησης από την πλευρά της Αξιωματικής Αντιπολίτευσης και βεβαίως μέχρι αυτήν την ώρα που κουβεντιάζουμε και μας παρακολουθεί ο ελληνικός λαός και η ελληνική κοινωνία και εμείς βεβαίως εδώ στην Εθνική Αντιπροσωπεία συνάγουμε και πολιτικά συμπεράσματα. 
        Πολιτικό συμπέρασμα υπ’ αριθμόν ένα: Ο κ. Βενιζέλος στην εισήγηση την οποία κατέθεσε προς την Εθνική μας Αντιπροσωπεία υπήρξε επαρκέστερος, όσον αφορά στα επιχειρήματα τα θεσμικά, τα οποία σύμφωνα με τον Κανονισμό πρέπει να έχει μια πρόταση δυσπιστίας που υποβάλλεται απέναντι στην οποιαδήποτε κυβέρνηση, υπήρξε πληρέστερος, αλλά εκινείτο σε άλλο μήκος κύματος από το επίσημο κείμενο της προτάσεως δυσπιστίας, την οποία και ο ίδιος συνυπέγραψε μαζί με άλλους συναδέλφους του της Αξιωματικής Αντιπολίτευσης.
        Οφείλω να ομολογήσω, βεβαίως, κάνοντας την πολιτική αποτίμηση αυτών που ακούσαμε από τα υπεύθυνα χείλη αυτών, οι οποίοι εισηγούνται από την πλευρά της Αξιωματικής Αντιπολίτευσης και δη εκ μέρους του κ. Βενιζέλου, ότι ο κ. Βενιζέλος υπήρξε επαρκέστερος του κ. Παπανδρέου, ο οποίος κατέθεσε την πρόταση δυσπιστίας απέναντι στην Κυβέρνηση. Αυτό είναι το πρώτο πολιτικό συμπέρασμα.
        Το δεύτερο πολιτικό συμπέρασμα είναι ότι μάλλον θα πρέπει να αισθάνεστε ότι απόψε το βράδυ και ιδίως το βράδυ της Κυριακής –χωρίς να θέλω να προκαταλάβω- μετά τη δωδεκάτη νυκτερινή, όπου θα τεθεί σε ψηφοφορία προς το Σώμα η πρόταση δυσπιστίας, την οποία υποβάλατε προς την Κυβέρνηση, υποκριτικά, σικ όπως λένε οι δημοσιογράφοι όταν αρθρογραφούν, θα μπορείτε να κοιμάστε ήσυχοι, διότι η πρόταση δυσπιστίας την οποία υποβάλατε, έχει την έννοια του ότι πράγματι δεν επιθυμείτε εκλογές. 
        Κατά συνέπεια, θεωρώ πως πολιτικά συνάγεται αβίαστα το συμπέρασμα και εκ του ασφαλούς πλέον ότι υποκρίνεστε εντός της Εθνικής Αντιπροσωπείας, άρα υποκρινόμενοι ακυρώνετε το σεβασμό απέναντι στους θεσμούς, πόσω μάλλον θα σκεφθεί ο απλός πολίτης, όταν συνομιλείτε μαζί του, πως άλλα σκέπτεστε, άλλα λέτε, άλλα υλοποιείτε, παλιά σας τέχνη κόσκινο, δηλαδή. Μόνο που, αγαπητές κυρίες και κύριοι συνάδελφοι, οι οποίοι καταθέσατε την πρόταση δυσπιστίας προς την Κυβέρνηση, θα πρέπει να αντιληφθείτε ότι η ελληνική κοινωνία, ο ελληνικός λαός, δηλαδή οι συμπολίτες μας στις μόλις προηγηθείσες εθνικές εκλογές πριν από τρία χρόνια και, βεβαίως, στις πρόσφατες νομαρχιακές και δημοτικές εκλογές, έκριναν και κρίνουν στον 21ο αιώνα και το βαθμό αξιοπιστίας και των πολιτικών κομμάτων και των πολιτικών επιλογών και των πολιτικών συμπεριφορών μας και των πολιτικών μας πρακτικών. Και, βεβαίως, εσείς με βάση τα αποτελέσματα, τα οποία πήρατε, όχι μόνο μείνατε μεταξεταστέοι, αλλά για πάρα πολλά χρόνια θα πρέπει, νομίζω, να κάνετε ειδικά σεμινάρια αξιοπιστίας, μέχρις ότου εμπεδώσετε πολιτικές συμπεριφορές οι οποίες συνάδουν σε πολιτικούς σύγχρονους, μοντέρνους, οι οποίοι θέλουν να είναι χρήσιμοι και ωφέλιμοι και όχι υποκριτές ή υποκριτικά έργα πράττοντες ή διακηρύσσοντες. 
      Εδώ, λοιπόν, το πολιτικό συμπέρασμα που συνάγεται είναι ότι και με βάση αυτήν την πρόταση δυσπιστίας, την οποία υποβάλατε, όπως ορίζει ο Κανονισμός της Βουλής, βεβαίως ασκήσατε θεσμικά το δικαίωμά σας, όπως οφείλετε και όπως έχετε το δικαίωμα και τη δυνατότητα, πλην όμως ως υποκριτές. Αυτό, λοιπόν, συνεκτιμάται από τον ελληνικό λαό, από την ελληνική κοινωνία.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Θα σας ρωτήσω το εξής απλό, κυρίες και κύριοι συνάδελφοι της Αξιωματικής Αντιπολίτευσης: Πώς είναι δυνατόν να ζητάτε εκλογές από την Κυβέρνηση διά της πλαγίας, δηλαδή μέσω της πρότασης δυσπιστίας την οποία καταθέτετε, την ώρα που –για παράδειγμα- στο άρθρο 16, στο οποίο κατά τη γνώμη μου ορθώς προσεχώρησε η Αξιωματική Αντιπολίτευση, ορθώς ύψωσε το ανάστημά του ο Πρόεδρος του ΠΑ.ΣΟ.Κ. κ. Γιώργος Παπανδρέου αντιτιθέμενος στη διαφορετική τάση, την οποία εξέφρασε ο προλαλήσας εκπρόσωπος Τύπου του κόμματός του κ. Ευθυμίου, ο οποίος είχε τελείως διαφορετική άποψη; 
      Άλλη άποψη για την πρόταση δυσπιστίας είχε ο εισηγητής, ο κ. Βενιζέλος. Και τελικώς βεβαίως –και ορθώς και πολύ καλά έτσι έπρεπε να γίνει, διότι έτσι γίνεται η σοβαρή πολιτική και η σοβαρή πολιτική συμπεριφορά αυτό επιβάλλει- ψηφίσατε και συναινείτε στην αλλαγή του άρθρου 16, διότι αρκετά πια μείναμε πίσω και είναι ανάγκη να σπάσει το κρατικό μονοπώλιο, το οποίο αφορά τα ανώτατα εκπαιδευτικά ιδρύματά μας και μόνο. 
      Ως εδώ, λοιπόν, κανείς διαπιστώνει μια τέλεια ανεπάρκεια πολιτικού λόγου, ένα διχασμό, τάσεις-απόψεις αντιτιθέμενες, αλληλοσυγκρουόμενες. Και αναρωτιέται κανείς: Πώς είναι δυνατόν η Αξιωματική Αντιπολίτευση, της οποίας το άρωμα πλανάται ακόμα μέσα στα Υπουργεία, της οποίας τα έργα και οι ημέρες είναι ακόμα νωπά στην ελληνική κοινωνία και στη συνείδηση των πολιτών, να ζητάει εκλογές την ώρα που δεν έχει ορθώσει ακόμα στοιχειωδώς -ούτε καν σε εμβρυακό στάδιο- πολιτικό λόγο, πολιτικές θέσεις και βεβαίως πολύ περισσότερο πολιτική αξιοπιστία; Άρα, λοιπόν, είναι προσχηματική, κυρίες και κύριοι συνάδελφοι της Αξιωματικής Αντιπολίτευσης, η πρόταση δυσπιστίας την οποία καταθέσατε.
      Και, βεβαίως, άλλο πολιτικό συμπέρασμα το οποίο συνάγεται, κάνοντας κάποιος μια μικρή ανάλυση –δεν χρειάζεται να εντρυφήσει σε βαθύτερες και διεξοδικότερες αναλύσεις της πολιτικής συμπεριφοράς, την οποία επιδεικνύετε σήμερα με αυτή σας την πρόταση- είναι το εξής: Θα έλεγε κανείς πως αυτό το κάνετε μόνο και μόνο για να καλύψετε τα του οίκου σας, τις διαφωνίες ή τις αφωνίες σας, τις στείρες αντιπαραθέσεις σας και τις στείρες αρνήσεις σας, την εμμονή και την προσήλωσή σας σε πολιτικές του παρελθόντος.
      Επειδή ο κ. Βενιζέλος απευθύνθηκε στον Πρωθυπουργό, τον κ. Καραμανλή, και του είπε ζητώντας και συγγνώμη για την έκφραση την οποία χρησιμοποίησε πως «αν έχει την πολιτική μαγκιά» –αυτήν την έκφραση χρησιμοποίησε ο κ. Βενιζέλος, αν δεν απατώμαι- «τότε ιδού η Ρόδος» –είπε- «ιδού και το πήδημα», να σας πω το εξής:
      Δεν ξέρω πόσο πολιτική μαγκιά είναι –για παράδειγμα- η υποκρισία ή αν θέλετε, μια πολιτική συμπεριφορά, η οποία εμπαίζει τους θεσμούς ή το «η Ρόδος ή το πήδημα», το οποίο επικαλεστήκατε εσείς –και θα σας πω εγώ ότι ενίοτε εγκυμονεί και κινδύνους- όταν κάποιος το κάνει εν κενώ και εις την άβυσσο ή στο γκρεμό. Όμως, πώς εσείς είστε βέβαιοι –για παράδειγμα- ότι ο Πρωθυπουργός και η Κυβέρνηση δεν θα αποδεχθούν αυτό το εν κενώ πήδημα, το οποίο εσείς προτείνετε;
      Ξέρετε πως –γι’ αυτό σας είπα ότι δεν χρειάζεται πολύ πολιτική σκέψη- ο Καραμανλής είναι θεσμικός και ξέρετε πως έχει βγει δημόσια και έχει πει ότι εκλογές δεν θα κάνουμε, διότι η ελληνική κοινωνία και τα προβλήματά της δεν λύνονται με τη μείωση της κυβερνητικής θητείας, με το να γίνουν δηλαδή εκλογές. Γιατί; Για να μην προχωρήσουν οι μεταρρυθμίσεις; Γιατί; Για να μην ολοκληρωθεί το κυβερνητικό έργο; 
      Γνωρίζετε, λοιπόν, πολύ καλά –και εδώ συνάγεται, επίσης, αβίαστα το πολιτικό συμπέρασμα- πως εκ του ασφαλούς ζητάτε κάτι το οποίο γνωρίζετε ότι ο Πρωθυπουργός έχει επανειλημμένα και κατηγορηματικά αρνηθεί. Έχει επανειλημμένα και κατηγορηματικά τονίσει ότι δεν πρόκειται η χώρα να πάει σε εκλογές, πριν την εξάντληση της θεσμικής θητείας αυτής της Κυβέρνησης και κυρίως –διότι αυτό μας ενδιαφέρει- πριν ολοκληρωθούν οι μεταρρυθμίσεις και η δουλειά που έχουμε να κάνουμε. Σας βεβαιώνω ότι είναι πάρα πολύ σημαντική και πρέπει να την ολοκληρώσουμε, για να είμαστε συνεπείς και στις δεσμεύσεις μας απέναντι στους συμπολίτες μας. Γνωρίζετε, λοιπόν, εκ του ασφαλούς ότι αυτή η πρόταση δεν θα γίνει αποδεκτή.
      Άρα τελειώνοντας να σας πω ότι το πολιτικό συμπέρασμα είναι ότι «εν αμίλλαις πονηραίς, αθλιότερος ο νικήσας». Αν ο στόχος του κ. Παπανδρέου και της Αξιωματικής Αντιπολίτευσης ήταν να δημιουργήσει εντυπώσεις, να σηκώσει καπνό, να δημιουργήσει μπουχό και γενικώς να κάνει θόρυβο, θεωρώ ότι ήταν ένας κρότος άσφαιρων. Ο λαός λέει ότι στις περιπτώσεις αυτές εκείνος ο οποίος μεταχειρίζεται τέτοιες πονηρές τεχνικές, είναι και ο αθλιότερος σ’ αυτήν την περίπτωση και δεν το λέω εγώ. Θεωρώ ότι δεν τιμά μία μεγάλη παράταξη και με την κοινοβουλευτική δύναμη, την οποία διαθέτετε σήμερα στην Εθνική μας Αντιπροσωπεία, να λειτουργείτε με τέτοιες λογικές, οι οποίες συνολικά δεν περιποιούν τιμή στην Αξιωματική Αντιπολίτευση.
      Θεωρώ, λοιπόν, ότι τα προσχήματα και οι μάσκες έπεσαν. Έχετε μία κατεύθυνση και μία πορεία διχασμού. Επιχειρείτε να γυρίσετε την ελληνική κοινωνία αρκετά χρόνια πίσω, αλλά την πολιτική μαγκιά του Ανδρέα Παπανδρέου εκτιμώ, πολιτικά, πως δεν τη διαθέτει ο Γιώργος Παπανδρέου και κατ’ αυτήν την έννοια, λοιπόν, κάποιος πρέπει να μετράει και τις δυνάμεις του.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία Παπακώστα.
      Ο συνάδελφος κ. Κεγκέρογλου έχει το λόγο. Πού είναι;
      Ο συνάδελφος κ. Λοβέρδος έχει το λόγο.
      (Στο σημείο αυτό εισέρχεται στην Αίθουσα ο Βουλευτής κ. Κεγκέρογλου)
      Ορίστε, κ. Κεγκέρογλου, έχετε το λόγο. Από πού ξεφυτρώσατε;
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, ξαφνική είναι η εμφάνισή μου στη Βουλή, ξαφνική είναι για κάποιους και η πρωτοβουλία του Γιώργου Παπανδρέου και του ΠΑ.ΣΟ.Κ. για τη συζήτηση αυτή.
      Ξάφνιασε, κύριοι συνάδελφοι, πολλούς και μέσα σ’ αυτήν την Αίθουσα και έξω απ’ αυτήν. Ξαφνιάστηκαν σίγουρα η Νέα Δημοκρατία και οι Βουλευτές της. Αυτοί, όμως, που δεν ξαφνιάστηκαν σε καμία περίπτωση είναι οι Έλληνες πολίτες, οι οποίοι όχι μόνο ανέμεναν αυτήν την πρωτοβουλία, αλλά την επιζητούσαν κιόλας. 
      Η έκφραση «φτάνει πια», που ακούστηκε από τον Πρόεδρό μας σήμερα, ακούγεται καθημερινά από το στόμα των αγροτών, που βλέπουν το αγροτικό εισόδημα να μειώνεται δραματικά. Λέγεται καθημερινά από τους εργαζόμενους, που βλέπουν τα δικαιώματά τους να καταπατούνται. Το φωνάζουν με όλη τους τη δύναμη –όση τους απέμεινε- οι συνταξιούχοι. «Φτάνει πια» φωνάζουν και οι μικρομεσαίοι, που έχουν αφεθεί στη μοίρα τους. «Φτάνει πια» φωνάζει ο άνεργος νέος που εξαπατήθηκε. Το ίδιο και ο συνταξιούχος. «Φτάνει πια» φωνάζει ο καταναλωτής, που απροστάτευτος βλέπει την αγοραστική του δύναμη να μειώνεται. «Φτάνει πια» αναφωνεί ο νέος επιστήμονας, που βλέπει τους ορίζοντές του να ψαλιδίζονται. «Φτάνει πια» φωνάζουν όλοι οι Έλληνες, που βλέπουν μία Κυβέρνηση να τάσσεται καθαρά στο πλευρό των λίγων.
      Σήμερα το ΠΑ.ΣΟ.Κ. και ο Πρόεδρος, όλη η Κοινοβουλευτική Ομάδα, μετέφεραν στη Βουλή την αυθεντική βούληση των Ελλήνων.
      Οι πολίτες θυμούνται και συγκρίνουν με τα δεκαοκτώ χρόνια της διακυβέρνησης του ΠΑ.ΣΟ.Κ., αυτά για τα οποία μας κατηγορείτε. Η Νέα Δημοκρατία παρέλαβε το 2004 την Ελλάδα του ισχυρού ευρωπαϊκού ρόλου, των ανοικτών οριζόντων, της δημοκρατικής ευαισθησίας, των πραγματικών ρυθμών κοινωνικής ανάπτυξης και της σιγουριάς και μας έφερε σ΄ ένα κράτος της επιτήρησης, των μειωμένων προσδοκιών, των υποκλοπών, των «κουμπάρων», της διεύρυνσης των κοινωνικών ανισοτήτων, της ανασφάλειας και της αβεβαιότητας για το αύριο.
      Η Νέα Δημοκρατία, αφού αποτίναξε γρήγορα το προεκλογικό κοινωνικό προσωπείο, επανήλθε στην παραδοσιακή γραμμή της Δεξιάς, όπως την έχει ζήσει ο τόπος. 
      ΚΩΝΣΤΑΝΤΙΝΟΣ ΤΑΣΟΥΛΑΣ: Ποιας Δεξιάς;
      ΒΑΣΙΛΕΙΟΣ ΚΕΓΚΕΡΟΓΛΟΥ: Συγκέντρωση του πλούτου στα χέρια των λίγων -αυτής της Δεξιάς- και το προσωνύμιο λαϊκή Δεξιά για τα δολώματα, που δίνετε προεκλογικά για να εξαπατήσετε τους πολίτες. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Θα τα ακούσετε όλα. 
      ΚΩΝΣΤΑΝΤΙΝΟΣ ΤΑΣΟΥΛΑΣ: Έχει δίκιο;
      ΒΑΣΙΛΕΙΟΣ ΚΕΓΚΕΡΟΓΛΟΥ: Με την πολιτική της Κυβέρνησης Καραμανλή, κύριε συνάδελφε, τρία χρόνια τώρα, το κοινωνικό μέρισμα από την όποια ανάπτυξη οδεύει προς τους λίγους. Ο πλούτος που παράγεται ενισχύει τους λίγους. Η οικονομική θέση των πολλών συνεχώς αδυνατίζει. Οι κοινωνικές αντιθέσεις οξύνονται και διευρύνονται. Οι πολίτες νιώθουν απροστάτευτοι. ‘Ολες οι αποφάσεις με το φορολογικό νόμο και τα έκτακτα εισπρακτικά μέτρα επιβαρύνουν τα χαμηλά και μεσαία εισοδήματα. Ο κάθε Έλληνας τα τρία χρόνια της νέας, παλιάς πλέον, διακυβέρνησης επιβαρύνθηκε με 5.000 ευρώ επιπλέον από το κρατικό χρέος. 
      ΚΩΝΣΤΑΝΤΙΝΟΣ ΤΑΣΟΥΛΑΣ: Από πουθενά δεν προκύπτει αυτό.
      ΒΑΣΙΛΕΙΟΣ ΚΕΓΚΕΡΟΓΛΟΥ:  Η κάθε τετραμελής οικογένεια επιβαρύνεται 245 ευρώ το μήνα, με την πολιτική που ακολουθείτε για την αγορά. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Και παραπάνω είναι.
      ΒΑΣΙΛΕΙΟΣ ΚΕΓΚΕΡΟΓΛΟΥ: Ο Καραμανλής και το οικονομικό του επιτελείο οδήγησαν τη χώρα στην περιπέτεια της απογραφής και της επιτήρησης, αφ΄ενός για να συκοφαντήσουν το ΠΑ.ΣΟ.Κ. και το έργο του και αφ΄ετέρου για να αποκτήσουν αληθοφανή επιχειρήματα για την αθέτηση όλων των προεκλογικών υποσχέσεων.
      Το ίδιο έκανε και με τη συνταγματική Αναθεώρηση. Και αναρωτιούνται οι πολίτες, ποια συνταγματική διάταξη δεν επέτρεψε στον Καραμανλή και στην Κυβέρνησή του να υλοποιήσει τις προγραμματικές και τις προεκλογικές υποσχέσεις και δεσμεύσεις;  Η απάντηση είναι καθαρή. Απολύτως καμιά. Η Αναθεώρηση του Συντάγματος επιλέχθηκε και χρησιμοποιείται καθαρά ως επικοινωνιακό μέσον. Ταυτόχρονα βέβαια, οι όποιες αλλαγές προωθούνται έχουν μια καθαρά συντηρητική κατεύθυνση, μια κατεύθυνση που εξυπηρετεί τις άλλες δεσμεύσεις σας, προς τους λίγους.
      Πολύ ορθά, λοιπόν, ο Πρόεδρός μας σήμερα ανακοίνωσε την απόφασή του να μη συναινέσουμε σ’ αυτήν την οπισθοδρόμηση, σ’ αυτήν την  πρακτική.
      ΚΩΝΣΤΑΝΤΙΝΟΣ ΤΑΣΟΥΛΑΣ: Ήταν λάθος του.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, τρία χρόνια τώρα η Νέα Δημοκρατία οδηγεί τους αγρότες στην εξαθλίωση. Ο Πρωθυπουργός δεσμεύτηκε για προσωπική παρουσία στην Ευρωπαϊκή Ένωση. Δεν τηρεί αυτήν την υπόσχεση. Η απουσία σχεδίου και πολιτικών για την ενίσχυση της ελληνικής γεωργίας οδηγεί τον τομέα αυτόν σε αδιέξοδο. Η μείωση του αγροτικού εισοδήματος από το 2004 μέχρι τον Οκτώβρη του 2006 είναι 17,24%.
      Αλλά και στο θέμα των επιδοτήσεων, παρ΄ότι είχατε δυόμισι ολόκληρα χρόνια για να προετοιμαστείτε, δυστυχώς, τα έχετε κάνει θάλασσα. Επιβάλατε μεγάλες κρατήσεις, η διαχείριση του εθνικού αποθέματος γίνεται με αδιαφάνεια και ενώ στην Ευρωπαϊκή Ένωση συζητούν για τις αλλαγές των κανονισμών των οπωροκηπευτικών και των αμπελοοινικών, το ελληνικό Υπουργείο Αγροτικής Ανάπτυξης ακόμη δεν έχει πάρει θέση. 
      Τα τοπικά κέντρα αγροτικής ανάπτυξης και το σύστημα παροχής γεωργικών συμβουλών, που προβλέπονται από τη νέα Κ.Α.Π. ακόμα είναι στα χαρτιά. Το πρόγραμμα νέων αγροτών βάλτωσε. Οι αγρότες περιμένουν ακόμα τις υποσχέσεις, περιμένουν ακόμα τις δεκατρείς εκείνες περιβόητες μελέτες, μία για κάθε περιφέρεια, που θα τους δείξει τις δυνατότητες που έχουν για νέες καλλιέργειες, μετά την εφαρμογή της νέας Κ.Α.Π..
      Η Κυβέρνηση ισχυρίστηκε προεκλογικά ότι θα δίνει τις αποζημιώσεις σε τρεις μήνες. Ας τις έδινε σε έξι, ας τις έδινε σε δεκαέξι. Έχουν περάσει τρία χρόνια, τριάντα πέντε ολόκληροι μήνες και οι αποζημιώσεις για τους δυόμισι χιλιάδες ελαιοπαραγωγούς του Νομού Ηρακλείου ακόμα δεν ήρθαν, παρ΄ότι το πρόγραμμα έχει εγκριθεί από την Ευρωπαϊκή Ένωση από τον Οκτώβριο του 2005. Αυτός είναι ο μεγάλος εμπαιγμός.
      Κυρίες και κύριοι συνάδελφοι, και η ελληνική περιφέρεια, όμως, περίμενε τις προεκλογικές υποσχέσεις. Όπως είχε πει ο κ. Καραμανλής, «η ώρα της περιφέρειας». 
      Με την απογραφή, όμως, φαίνεται ότι διαπίστωσε πως οι περιφέρειες είχαν πάρει πολλά από το ΠΑ.ΣΟ.Κ. και έτσι αποφάσισε να τα πάρει πίσω. Η ελληνική περιφέρεια εξαπατήθηκε. Χάθηκαν πόροι. Απεντάχθηκαν σημαντικά έργα ως αποτέλεσμα της περιβόητης συμφωνίας Καραμανλή-Μπαρόζο το Σεπτέμβριο που πέρασε. Το τεράστιο έργο που είχε  υλοποιηθεί τα τελευταία χρόνια από τις κυβερνήσεις του ΠΑ.ΣΟ.Κ. δεν αξιοποιήθηκε, δυστυχώς, προς όφελος του τόπου, προς όφελος των πολιτών. Απαξιώθηκε και συκοφαντήθηκε, μόνο και μόνο, για να μην παραδεχθούν ότι η παράταξη από την οποία παρέλαβαν, είχε δημιουργήσει ένα νέο σύγχρονο κράτος, με νέες υποδομές και είχε παράξει έργο. 
      Η νέα συγκεντρωτική και γραφειοκρατική δομή του Ε.Σ.Π.Α. του Δ΄ Κοινοτικού Πλαισίου Στήριξης, που θα φέρετε τις επόμενες ημέρες στη Βουλή –εάν βεβαίως τη Δευτέρα συνεχίζετε να είστε Κυβέρνηση- είναι ένα έκτρωμα, το οποίο το μόνο που έχει να προσφέρει είναι η απώλεια πόρων. Η Κυβέρνηση –δεν ξέρω αν είναι ο κ. Καραμανλής, ο κ. Παυλόπουλος ή ο κ. Αλογοσκούφης, γιατί όλες οι αρμοδιότητες και για το παραμικρό έργο σ’ αυτόν τον τόπο έχουν έλθει στα χέρια του Γιώργου Αλογοσκούφη- αποφάσισε νέα  υπερσυγκεντρωτική δομή. Κάθε μικρό έργο, σε κάθε γειτονιά, πρέπει να φέρει την υπογραφή του, προς δόξαν του νέου μοντέλου της αποκέντρωσης, που μόνο επικαλείται σε ορισμένες φάσεις η Κυβέρνηση, αφού η φιλοσοφία της είναι καθαρά συγκεντρωτική, αφού πιστεύει στο βαθύ και συγκεντρωτικό κράτος. 
      Δυστυχώς, κύριοι συνάδελφοι της Νέας Δημοκρατίας, θέλετε δεν θέλετε να το παραδεχθείτε, αυτή είναι η πραγματικότητα, στην οποία οδηγήσατε τον τόπο. Σε κάθε τομέα έχετε φέρει πολλαπλά αδιέξοδα και περισσότερες δυσκολίες απ’ όσα προβλήματα επικαλείστε ότι λύσατε. Οι Έλληνες πολίτες έχουν πειστεί πια ότι η Κυβέρνηση όχι μόνο είναι αδύναμη να υλοποιήσει πραγματικές μεταρρυθμίσεις, που θα φέρουν αλλαγές και θα υλοποιήσουν τους στόχους και τα οράματα των Ελλήνων, αλλά ότι η Νέα Δημοκρατία είναι αντίπαλή τους.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε.
      Η καραμέλα των μεταρρυθμίσεων, κύριοι συνάδελφοι της Συμπολίτευσης, έλιωσε. Ο τόπος έχει ανάγκη από μία νέα, δίκαιη και αποτελεσματική πολιτική, μια πολιτική που θα μας βγάλει απ’ αυτά τα αδιέξοδα. Οι πολίτες προσβλέπουν πια στο ΠΑ.ΣΟ.Κ. και στον Πρόεδρό του, το Γιώργο Παπανδρέου, που μπορεί με την πρότασή του να μας οδηγήσει στο δρόμο για μια δίκαιη κοινωνία, στον άλλο δρόμο που επιζητούν οι πολίτες. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ, κύριε συνάδελφε.
      Κυρίες και κύριοι συνάδελφοι, θα ήθελα να ανακοινώσω στο Σώμα ότι η συνάδελφος κ. Παρασκευή Χριστοφιλοπούλου ζητεί άδεια ολιγοήμερης απουσίας της στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια. 
      Ο συνάδελφος κ. Τασούλας έχει το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, είχε γίνει αποδεκτό από τη μακρά παράδοση σ’ αυτήν την Αίθουσα ότι ενίοτε οι διατάξεις του Κανονισμού, ακόμα και του Συντάγματος, μπορεί να χρησιμοποιούνται και για πολιτική στόχευση, ακόμα και για προσχηματική στόχευση, αρκεί η ιδεολογική επένδυση που δικαιολογεί την «αξιοποίηση» των διατάξεων του Συντάγματος και του Κανονισμού να ήταν τουλάχιστον ευλογοφανής ή αληθοφανής.
      Σήμερα, η πρόταση δυσπιστίας, που κατετέθη από το ΠΑ.ΣΟ.Κ. και ανεπτύχθη από τον Αρχηγό του, αποδεικνύει ότι το ΠΑ.ΣΟ.Κ. δεν αξιοποίησε ούτε καν το ευλογοφανές επιχείρημα της δικαιολογίας αξιοποίησης των διατάξεων του Κανονισμού, για να προκαλέσει συζήτηση επί προτάσεως δυσπιστίας.
      Είναι φανερό από τον καθένα ότι το ΠΑ.ΣΟ.Κ. θέλησε με την πρόταση δυσπιστίας να προκαλέσει μία διαφορετική εκτίμηση της συμπεριφοράς του, η οποία μέχρι τώρα το είχε γεμίσει φόβο ότι δήθεν σύρεται –που δεν ήταν έτσι- πίσω από τη Νέα Δημοκρατία. 
      Η υπεύθυνη σύμπλευση του ΠΑ.ΣΟ.Κ. με την αναθεώρηση του άρθρου 16, επειδή ακριβώς ήταν υπεύθυνη, το γέμισε φόβο, γιατί δεν μπορούσε να αντέξει με την εικόνα μιας υπεύθυνης συμπεριφοράς. Και κυριάρχησε αυτός ο φόβος, εις τρόπον ώστε σήμερα να γίνει μια θεσμική «τούμπα», μια θεσμική «ανακυβίστησις», όπως λέμε στην καθαρεύουσα, η οποία δείχνει ένα ΠΑ.ΣΟ.Κ. σύμφωνο με την εικόνα του παρελθόντος, ένα ΠΑ.ΣΟ.Κ., το οποίο χρησιμοποιεί τις θεσμικές προβλέψεις, για να επιτύχει φυγή από την πραγματικότητα. 
      Επειδή ελέχθη ότι σήμερα με την πρόταση δυσπιστίας «ο κύβος ερρίφθη», θα πω ότι «ο κύβος ερρίφθη» και το ΠΑ.ΣΟ.Κ. διέβη το θεσμικό Ρουβίκωνα που το χώριζε μέχρι τώρα από την άτακτη παλιά του στάση και προσχώρησε στην παλιά του στάση, στη στάση που το κάνει να μην υπολογίζει θεσμούς, να μην υπολογίζει διατάξεις, ούτε καν με την ευλογοφανή ερμηνεία τους. 
      Ελπίζω ότι αυτοί, οι οποίοι έπεισαν τον Αρχηγό του ΠΑ.ΣΟ.Κ. να υπογράψει πρώτος και να ηγηθεί της καταθέσεως της προτάσεως δυσπιστίας, σκέφθηκαν ότι έτσι εξυπηρετεί τα συμφέροντα του τόπου και του κόμματος του. Επειδή όμως δικαιούται κάποιος να ερμηνεύει τα γεγονότα και τις πολιτικές πράξεις του ΠΑ.ΣΟ.Κ. όχι με βάση μια θεσμική προσήλωση, αλλά με βάση το ότι απεφάσισε να διαβεί το θεσμικό Ρουβίκωνα, θα μου επιτρέψετε να πω ότι αυτό το οποίο εγώ εξέλαβα από τη στάση του ΠΑ.ΣΟ.Κ. είναι ότι με την πρότασή του θέλησε να απομακρύνει δύο τινά: 
      Εάν η πρόταση εγένετο δεκτή, τότε απεμακρύνετο μετά τις άμεσες εκλογές ο Γεώργιος Παπανδρέου. 
      Εάν η πρόταση δεν εγένετο δεκτή, τότε απομακρύνεται το ενδεχόμενο προώρων εκλογών. 
      Και τα δύο ενδεχόμενα νομίζω πως είναι αποδεκτά σε μια μερίδα -τουλάχιστον- του ΠΑ.ΣΟ.Κ. και επιτρέψτε μου, καθώς έχετε διαβεί το θεσμικό Ρουβίκωνα, να διαβώ και εγώ το Ρουβίκωνα της φαντασίας και έτσι να ερμηνεύσω αυτήν τη συμπεριφορά. 
      Θα ήθελα, επίσης, σήμερα που συζητάμε εδώ να επισημάνω ότι για μια ακόμη φορά και ο Αρχηγός του ΠΑ.ΣΟ.Κ. και οι δύο πρώτοι ομιλητές του ΠΑ.ΣΟ.Κ., αλλά και οι συνάδελφοι του ΠΑ.ΣΟ.Κ. που αγόρευσαν χαρακτηρίζουν τη Νέα Δημοκρατία ως τη Δεξιά, ως την παλιά Δεξιά, ως εκείνη την παράταξη, η οποία επαναφέρει αποτρόπαιες μνήμες, κατά το ΠΑ.ΣΟ.Κ. 
      Χωρίς να θέλω να παραστήσω το συνήγορο κανενός και χωρίς να έχω κόμπλεξ με τη λέξη «Δεξιά», θα ήθελα να θυμίσω ορισμένα πράγματα για όσους επιμένουν συνεχώς να προσάπτουν εις τη λεγόμενη «Δεξιά» όλα τα κακά και τις συμφορές αυτού του τόπου. 
      Θα ήθελα να θυμίσω ότι όλα τα μεταπολεμικά νομοθετήματα, που περιέχουν διατάξεις, βάσει των οποίων προβλέπονται αυστηρές ποινές και έκτακτες διαδικασίες για την τιμωρία εκείνων, που επεδίωκαν την εφαρμογή ιδεών, που είχαν ως σκοπό την ανατροπή του τότε κρατούντος συστήματος, καθώς και τα νομοθετήματα, που εθέσπιζαν τον έλεγχο της «νομιμοφροσύνης» των πάσης φύσεως υπαλλήλων του δημοσίου, των οργανισμών δημοσίου δικαίου, των δήμων και των τραπεζών, εξεδόθησαν από κυβερνήσεις, των οποίων Πρόεδρος ήταν ο Θεμιστοκλής Σοφούλης, με συμμετοχή του κόμματος των Φιλελευθέρων και του Λαϊκού Κόμματος. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Πού τον θυμήθηκες τον Σοφούλη; 
      ΚΩΝΣΤΑΝΤΙΝΟΣ ΤΑΣΟΥΛΑΣ: Ο αναγκαστικός νόμος 509/1947, που δημοσιεύτηκε τον ίδιο χρόνο και με τον οποίο διελύθη το Κομμουνιστικό Κόμμα, το Ε.Α.Μ., η Εθνική Αλληλεγγύη και άλλες οργανώσεις και θεσπίστηκαν ειδικές διοικητικές και ποινικές κυρώσεις κατά των παραβατών των διατάξεών του εξεδόθησαν με πρόταση της κυβερνήσεως Σοφούλη και Υπουργό Δικαιοσύνης τον Χρήστο Λαδά. 
      Ο αναγκαστικός νόμος 516/1948 «περί ελέγχου της νομιμοφροσύνης των δημοσίων υπαλλήλων και υπηρετών….», με τον οποίο θεσπίστηκε ως απαραίτητη προϋπόθεση για οποιαδήποτε πρόσληψη στο δημόσιο γενικά η «νομιμοφροσύνη» και ορίστηκε ότι απολύεται κάθε μη νομιμόφρων δημοσιεύτηκε, επίσης, από την ίδια κυβέρνηση Σοφούλη. 
      Η κυβέρνηση Σοφούλη ήταν στην εξουσία και κατά την εποχή που διεξήχθη η δίκη του Nαυτικού κατά την οποία καταδικάστηκαν σε θάνατο σαράντα κατηγορούμενοι και κατά την 25η Ιουνίου 1948 όταν εξετελέσθησαν είκοσι εξ΄ αυτών. Επίσης κατά την εποχή της δίκης της ομάδος Μπελογιάννη και κατά τη θανατική εκτέλεση των καταδικασθέντων στην εξουσία ήταν συμμαχική κυβέρνηση φιλελευθέρων-Ε.Π.Ε.Κ.. Αλλά και η γνωστή δίκη των αεροπόρων που διεξήχθη κατά το 1952 κατά την οποία καταδικάστηκαν αξιωματικοί σε θάνατο και άλλοι σε βαρύτατες ποινές διεξήχθη την περίοδο που ήταν στην εξουσία η κυβέρνηση Πλαστήρα. Αντιθέτως, η Κυβέρνηση Κωνσταντίνου Καραμανλή το 1955 με το υπ’ αριθμό 3437 νομοθετικό διάταγμα χορήγησε αμνηστία στα αδικήματα για τα οποία είχαν καταδικαστεί οι αεροπόροι και τους απέλυσε από τις φυλακές.
      Το 1974 υπό την προεδρία του Κωνσταντίνου Καραμανλή η κυβέρνηση Εθνικής Ενότητας εξέδωσε το νομοθετικό διάταγμα 64/74 με το οποίο κατηργήθη τόσο ο περί νομιμοφροσύνης αναγκαστικός νόμος 516 όσο και νόμοι επί του ιδίου αντικειμένου της δικτατορίας. 
      Από τα μέτρα, που ανέφερα προηγουμένως γίνεται φανερό ότι οι κυβερνήσεις Κωνσταντίνου Καραμανλή -αυτό που εσείς αποκαλείτε Δεξιά- όχι μόνο δεν έλαβαν μέτρα, αλλά μετρίασαν ή κατήργησαν αυτά τα μέτρα. Σας θυμίζω ότι ο Κωνσταντίνος Καραμανλής όχι μόνο δεν προσέθεσε τίποτε στα αυστηρά μέτρα, που είχαν θεσπιστεί, λόγω των ανωμάλων περιόδων του παρελθόντος, αλλά αντίθετα σε κάθε περίπτωση που επελήφθη ως Πρωθυπουργός τα μέτρα αυτά τα εφήρμοσε με εξαιρετική επιείκεια. Αναφέρω για παράδειγμα ότι παρέλαβε στις φυλακές τέσσερις χιλιάδες πεντακόσιους κομμουνιστές και περιορίστηκαν σε κάτω από χίλιους και παρέλαβε οκτακόσιους ενενήντα εκτοπισμένους και περιορίστηκαν σε μονοψήφιο αριθμό. Έκλεισε επίσης το στρατόπεδο στον Άγιο Ευστράτιο και απέφυγε κάθε εκτέλεση παρ΄όλο που συνεχιζόταν ακόμη μία περίοδος φορτισμένη από τα πάθη της εμφυλίου συρράξεως. 
      Μπορεί να φαίνονται αναχρονιστικά αυτά που είπα και μπορεί ενδεχομένως να φαίνονται και περιττά, αλλά όσο και αν προσπαθείτε διαρκώς να μιλάτε για τη Δεξιά ως μία κατάρα, θα σας θυμίζω ότι και η ιστορία σάς διαψεύδει και η Νέα Δημοκρατία σήμερα δεν έχει καμία σχέση μ’ εκείνη την περίοδο. Ο ιδρυτής της Νέας Δημοκρατίας και τα στελέχη της Νέας Δημοκρατίας, όταν είχαν την εξουσία, είχαν επιδείξει απίστευτη επιείκεια σε σχέση με άλλες κυβερνήσεις, που δεν χαρακτηρίζονται δεξιές.
      Η πρόταση δυσπιστίας, λοιπόν, ξεπερνάει ακόμα και την ανάγκη να αντιμετωπίζει κάποιος με κατανόηση τέτοιου είδους θεσμικές εκτροπές ή θεσμικές «αξιοποιήσεις». Το ΠΑ.ΣΟ.Κ. πρέπει να είναι βέβαιο ότι ο ελληνικός λαός σήμερα ούτε θεσμικές εκτροπές επιτρέπει ούτε δικαιολογεί τέτοια «αξιοποίηση» των προβλέψεων του Συντάγματος και του Κανονισμού της Βουλής.
      Επειδή βιάζεστε να τεθούμε όλοι υπό την κρίση του ελληνικού λαού, να ξέρετε ότι ο χρόνος ούτως ή άλλως είναι σύντομος και είναι σύντομος, γιατί περνάει και γρήγορα και γιατί για σας ειδικά δεν μπορεί μία τετραετία να συμβάλει στο να ξεχάσει ο ελληνικός λαός τα προβλήματα που δημιουργήσατε σ’ αυτόν και στη χώρα. Να είστε, βέβαιοι, λοιπόν ότι και χωρίς την πρόταση δυσπιστίας γρήγορα –γιατί ο καιρός περνάει γρήγορα- θα κριθούμε όλοι από τον ελληνικό λαό και τότε θα σας κρίνει με βάση και τη σημερινή συνταγματική εκτροπή και αξιοποίηση του Κανονισμού της Βουλής…
      ΜΑΡΚΟΣ ΜΠΟΛΑΡΗΣ: Είναι εκτροπή η πρόταση μομφής; Τι λέτε τώρα;
      ΚΩΝΣΤΑΝΤΙΝΟΣ ΤΑΣΟΥΛΑΣ: Βεβαίως, γιατί εννοείτε άλλα και κάνετε άλλα και όλα αυτά θα ληφθούν υπ΄όψιν στις εκλογές, που ούτως ή άλλως και στο τέλος της τετραετίας που θα γίνουν, είναι κοντά, και θα σας ανταμείψει ο ελληνικός λαός.
      (Χειροκροτήματα από την πτέρυγα της Νέας Δημοκρατίας)
      ΜΑΡΚΟΣ ΜΠΟΛΑΡΗΣ: Είναι εκτροπή…
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριε συνάδελφε.
      ΜΑΡΚΟΣ ΜΠΟΛΑΡΗΣ: Κύριε Πρόεδρε, εσείς έπρεπε να ανακαλέσετε στην τάξη τον κ. Τασούλα. Είναι εκτροπή η πρόταση μομφής;
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ πολύ!
      Ευχαριστούμε τον κ. Τασούλα.
      Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες της Διασποράς 15ος-21ος αι.» και στους λοιπούς χώρους του Μεγάρου της Βουλής των Ελλήνων, τριάντα πέντε μαθητές και μαθήτριες και δύο συνοδοί καθηγητές από το Γυμνάσιο Καστελλάνων Μέσης Κερκύρας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Ο κ. Λοβέρδος έχει το λόγο.
     ΑΝΔΡΕΑΣ ΛΟΒΕΡΔΟΣ: Ευχαριστώ πολύ, κύριε Πρόεδρε. 
     Σήμερα, κυρίες και κύριοι Βουλευτές, η Νέα Δημοκρατία ηττήθηκε στο επίπεδο των πολιτικών χειρισμών. Αιφνιδιάστηκε και έχασε κάθε πλεονέκτημα σε ό,τι αφορά στον καθορισμό της πολιτικής ημερήσιας διάταξης. Ό,τι και αν σχεδίαζε για τον πειρασμό των εκλογών με βάση την παιδεία, για άμεσους κυβερνητικούς χειρισμούς τις επόμενες μέρες, το χειρισμό της Αξιωματικής Αντιπολίτευσης μέσα από συγκεκριμένες διαδικασίες, όλα αυτά τέθηκαν εκ ποδών. Την πολιτική πρωτοβουλία πήρε το ΠΑ.ΣΟ.Κ. αιφνιδιάζοντας τη Νέα Δημοκρατία και στην πρόταση μομφής που κατέθεσε και στη σχετική συζήτηση που διεξάγεται τα κοινοβουλευτικά στελέχη του ΠΑ.ΣΟ.Κ. κατανικούν τόσο τα κυβερνητικά όσο και τα κοινοβουλευτικά στελέχη της Νέας Δημοκρατίας. 
     Κυρίες και κύριοι Βουλευτές, η πρόταση μομφής που δεν συνιστά, κύριε Εκπρόσωπε της Νέας Δημοκρατίας, εκτροπή όπως ατυχώς την χαρακτηρίσατε, αλλά τον ύψιστο θεσμό κοινοβουλευτικού ελέγχου, μπορεί να είναι ατελέσφορη απέναντι σε «τσιμεντοποιημένες» κοινοβουλευτικές πλειοψηφίες, αλλά είναι πολύ ουσιαστική σε ό,τι αφορά στην επικοινωνία της Βουλής με το λαό. Τα επιχειρήματα που αρθρώνονται απ’ αυτό το Βήμα, το μείζον δημόσιο Βήμα, μπορεί να μην ακούγονται από τα δικά σας αυτιά, που έχουν τοίχους, αλλά ακούγονται από τον ελληνικό λαό και αυτός διαμορφώνει σε τελευταία ανάλυση άποψη για το αν πρέπει να αποχωρίσετε και δεν το κάνετε, διότι στηρίζεστε απλώς -επαναλαμβάνω- σε μια τσιμεντοποιημένη πλειοψηφία ή αν εμείς έχουμε άδικο. 
     Εκτιμώ ότι από τη βασιμότητα των επιχειρημάτων, που ήδη έχετε χάσει κατά κράτος στη σχετική συζήτηση, θα κριθεί ο τελικός νικητής. Είστε πίσω στην πολιτική ημερήσια διάταξη καθίστασθε κάθε ώρα που περνάει κόμμα- ουραγός  σε ό,τι αφορά τα πολιτικά σας επιχειρήματα. 
     «Φτάνει πια» είπε ο Πρόεδρος του ΠΑ.ΣΟ.Κ. και σ’ αυτό θεμελιώνεται η πρόταση δυσπιστίας, που σήμερα καταθέτουμε. Φτάνει πια σε ό,τι αφορά τα θέματα εξωτερικής πολιτικής, που η διαχείρισή τους, εκ μέρους της Κυβερνήσεώς σας, είναι η χειρότερη μεταπολιτευτικά, μακριά από κάθε έννοια και προσέγγιση ελληνικής εξωτερικής πολιτικής, όπως αυτή διαμορφώθηκε μετά το 1974. 
     Στα δε θέματα εσωτερικής πολιτικής πάτε από το κακό στο χειρότερο. Για τον τομέα ευθύνης, που έχω την τιμή να έχω αναλάβει από τον Πρόεδρο του ΠΑ.ΣΟ.Κ., τον κ. Παπανδρέου, για τα θέματα που περιβάλλοντος και των δημοσίων έργων, κυρίες και κύριοι Βουλευτές, πρέπει να σας πω με τρόπο ρητό και απερίφραστο ότι ο πολιτικός χρόνος 2004-2007 με 2008 είναι χρόνος που ισούται με μηδέν. Η Νέα Δημοκρατία και στον τομέα του Υ.ΠΕ.ΧΩ.Δ.Ε. εκμηδένισε τον πολιτικό χρόνο. Κατεβαίνει στις εκλογές του 2007 με όσα θέματα ήταν ανοικτά το 2004. 
     Διαθέτετε έναν Υπουργό πολιτική «περσόνα», που γίνεται διάσημος από την εναντίον της Κυβέρνησής του αντιπολίτευση, αλλά που δεν έχει κάνει ούτε ένα έργο στον τομέα τόσο της προστασίας του περιβάλλοντος όσο και των δημοσίων έργων. Έναν περιπατητή της πολιτικής, που καθυβρίζει τους επικριτές του από την υπουργική του καρέκλα. Ούτε ένα δρόμο δεν έχει ασφαλτοστρώσει ο κ. Σουφλιάς, αλλά επαίρεται γιατί παρουσιάζει τα ίδια και τα ίδια έργα και εμφανίζει ως έργο του ό,τι είχε συντελεστεί μέχρι το 2004. 
     Όμως, το ζήτημα για το οποίο είμαστε σήμερα εδώ, πέρα από τη μομφή εναντίον της Κυβερνήσεως, την οποία θεμελιώνει ο κάθε Βουλευτής του ΠΑ.ΣΟ.Κ. με τα επιχειρήματα που διαθέτει, το θέμα που φτάνει τη σημερινή διαδικασία σ’ αυτήν την υπέρβαση των δημοκρατικών ορίων, είναι τα όσα συντελέστηκαν κατά τη διαδικασία της Αναθεώρησης του Συντάγματος. 
      Κυρίες και κύριοι Βουλευτές, ούτε μία πρόταση των άλλων κοινοβουλευτικών κομμάτων δεν συγκίνησε τη Νέα Δημοκρατία.
      Κύριε Υπουργέ, ήσασταν παρών. Ούτε και αυτή η πρόταση για την απάλειψη της συνταγματικής αποδοκιμασίας του προσηλυτισμού έγινε δεκτή εκ μέρους της Συμπολίτευσης, μιας πρόβλεψης συνταγματικής, που είναι περίπου σε αδράνεια –περίπου σε αδράνεια- και για την οποία καταδικάζεται η Ελλάδα διαρκώς από τους διεθνείς Οργανισμούς. Ούτε αυτό σας συγκίνησε.
      Μιλούσατε για συναίνεση, αλλά όπου αυτή επιβαλλόταν από τα πράγματα, εσείς μας γυρίζατε την πλάτη και ταυτοχρόνως κάνατε μία σειρά από πολιτικούς χειρισμούς ακόμη και σ’ αυτήν την ατζέντα της Επιτροπής Αναθεώρησης του Συντάγματος 
      Και ήρθε η προχθεσινή ημέρα, που αιφνιδίασε και τους πιο υποψιασμένους από εμάς, για να δείξετε έναν πολιτικό, ένα θεσμικό εαυτό, που δεν ανήκει στο χώρο της δημοκρατίας, δεν ανήκει στον 21ο αιώνα, που θυμίζει εποχές Ε.Ρ.Ε. και Ε.Κ.Ο.Φ.. Και γιατί το κάνατε αυτό; Ποιος λόγος υπήρχε; Τι έγινε, ούτως ώστε να σας οδηγήσει εκτός δημοκρατικών ορίων;
      Κυρίες και κύριοι Βουλευτές, ξέρουμε όλοι ότι κατά τον Κανονισμό της Βουλής η Επιτροπή για την Αναθεώρηση του Συντάγματος απλώς εξετάζει τις προτάσεις των κομμάτων και των Βουλευτών. Και έχουμε αποφασίσει να ψηφίζει. Θα μπορούσε και αυτό να μην το κάνει, αφού η Ολομέλεια ψηφίζει. Κι εκεί, σε μία διαδικασία, την οποία περιμένατε για να τη μετατρέψετε σε παγίδα, με βάση τη συζήτηση για τα θέματα της τριτοβάθμιας εκπαίδευσης, στην οποία υποτίθεται, θα έπεφτε μέσα το ΠΑ.ΣΟ.Κ., εμείς μαθημένοι στη διαφωνία, μαθημένοι στη δημοκρατία επί τριάντα δύο χρόνια, μαθημένοι ακόμη και στη σύγκρουση, μέσα στις κυβερνήσεις μας, μπορεί να αλληλοενοχληθήκαμε, μπορεί να είχαμε και κάποιες στιγμές κάποιες «γωνίες» στις αγορεύσεις μας, ήμασταν, όμως, πεντακάθαροι και σαφείς και αυτοί που είχαν την «άλφα» και αυτοί που είχαν τη «βήτα» άποψη. Τις αρθρώσαμε. Τις εξηγήσαμε. Και οι μεν και οι δε. Και στην ψηφοφορία ουδέν κακό συντελέστηκε.
      Το ΠΑΣΟΚ είναι ένα δημοκρατικό κόμμα. Και ο Πρόεδρός του όταν μιλάει για συμμετοχική δημοκρατία, το εννοεί. Εσείς αντιγράφετε όρους όπως αυτός. Εσείς χρησιμοποιείτε δάνειους τίτλους, χωρίς να πιστεύετε στο περιεχόμενό τους. 
      Και μόλις μετά από λίγα λεπτά ήρθε η ώρα της ψηφοφορίας για το άρθρο 24, μιας ενδεικτικής, επαναλαμβάνω, ψηφοφορίας, δείξατε έναν εαυτό αχαρακτήριστο, έναν εαυτό που κείται εκτός των ορίων της δημοκρατίας. 
      Και διακόπτεται η διαδικασία αυτής της αναθεώρησης, με πρωτοβουλία που παίρνει το ΠΑ.ΣΟ.Κ.. Κραυγές από την πλευρά της Συμπολίτευσης, του γενικού σας εισηγητή στην Επιτροπή, του κ. Παναγιωτόπουλου. «Όχι» λέει. «Η αναθεώρηση με αυτόν τον τρόπο υφίσταται ρωγμές. Δεν σκέφτεστε εσείς του ΠΑ.ΣΟ.Κ. τι κάνετε;» Σιγά την αναθεώρηση. Μια αναθεώρηση απόπειρα εκ μέρους σας άντλησης κύρους από το κύρος του Συντάγματος, ένα πρόσχημα θεσμικής και πολιτικής κινητικότητας, την οποία ενώ δεν επιδεικνύετε στην πράξη, θέλετε να την έχετε στον πολιτικό διάλογο.
      Τι προτείνατε από αυτά που βασανίζουν τον πολίτη; Τι είδατε ότι από αυτά που χρωστάει η Ελλάδα επί τριάντα δύο χρόνια, ανεξαρτήτως κυβερνήσεων, ήρθε η ώρα να δώσετε στον πολίτη, στον πολίτη ως διοικούμενο, στον πολίτη ως διάδικο, στον πολίτη ως οικονομικώς ενεργό, στον πολίτη ως μέλος αδύναμων κοινωνικών ομάδων; Τι του δώσατε με την πρόταση αυτή; Τίποτα. Έναν πολιτικό χειρισμό θέλατε να κάνετε, γι’ αυτό και βαφτίσατε την αναθεώρηση «ναυαρχίδα των μεταρρυθμίσεων». Ό,τι είναι οι μεταρρυθμίσεις σας στο κράτος και την οικονομία, έτσι είναι και η δήθεν μεταρρύθμισή σας στο ζήτημα και το επίπεδο του Συντάγματος. Μηδέν εις το πηλίκον. Μηδενικός απολογισμός έργου τα τρία αυτά χρόνια. Εκμηδένιση τριών ετών, που έπρεπε να έχουν γίνει βήματα. Υπεξαίρεση, με την πολιτική έννοια του όρου, μιας ολόκληρης κοινοβουλευτικής περιόδου από τον ελληνικό λαό. Νομίζω ότι με όσα οι τηλεοπτικές εικόνες δείχνουν από τη συμπεριφορά σας –οι τηλεοπτικές εικόνες της Τετάρτης- τα πολιτικά μας επιχειρήματα αποκτούν απόλυτως εκλαϊκευμένη προσέγγιση. 
      Ο λαός, όμως, μπορεί να καταλάβει. Έχει εικόνες από το τι σημαίνει για τον 21ο αιώνα και για το ελληνικό πολιτικό σύστημα Νέα Δημοκρατία.
      Κυρίες και κύριοι της Νέας Δημοκρατίας, ήρθε η ώρα να παραδώσετε τη χώρα στη λαϊκή κυριαρχία, ήρθε η ώρα να κάνετε απολογισμούς. Τι σημασία έχει αν οι εκλογές αυτές θα γίνουν σε δέκα ημέρες ή σε πέντε μήνες; Σημασία έχει ότι διάγετε τους τελευταίους μήνες του κυβερνητικού σας βίου. Πρέπει να φύγετε από την Κυβέρνηση, γιατί δεν έχετε προσφέρει τίποτα στη χώρα ούτε στον ελληνικό λαό.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, παρακαλώ το λόγο για ένα λεπτό.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο για ένα λεπτό.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν θα έπαιρνα το λόγο, κύριοι συνάδελφοι, εάν δεν χρειαζόταν ίσως να απαντήσω σε κάτι που ελέχθη περί αιφνιδιασμού. Ο αγαπητός συνάδελφος και φίλος κ. Λοβέρδος, προσπαθεί να αλλάξει την ετυμολογία του όρου. Εγώ ξέρω από τα λεξικά ότι αιφνιδιασμός είναι η αδυναμία αντίδρασης από κάτι το οποίο δεν περιμένεις. Τη σημερινή κίνηση του Προέδρου και των συναδέλφων του ΠΑ.ΣΟ.Κ. την ξέρουν όλοι από χθες το βράδυ. Αν δεν κάνω λάθος, την έχουν δημοσιεύσει καμιά δεκαριά εφημερίδες. Αιφνιδιάστηκαν ίσως από το ΠΑ.ΣΟ.Κ., δεν ξέρω. Πάντως, ουδείς άλλος αιφνιδιάστηκε.
      ΑΝΔΡΕΑΣ ΛΟΒΕΡΔΟΣ: Για μομφή στο Προεδρείο έλεγαν. Απροετοίμαστοι ήσασταν.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Υπάρχει και κάτι άλλο, που θέλω να πω. Από όσα έχω ακούσει μέχρι τώρα, από την πλευρά του ΠΑ.ΣΟ.Κ., ένα συμπέρασμα βγάζω περί αιφνιδιασμού. Πράγματι, ο ορισμός του αιφνιδιασμού του κ. Λοβέρδου αφορά το ΠΑ.ΣΟ.Κ., γιατί το βλέπω ακόμα να είναι αιφνιδιασμένο από το αποτέλεσμα των εκλογών του Μαρτίου του 2004. Ακόμα δεν το έχει κατανοήσει.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Ο συνάδελφος κ. Λυκουρέντζος έχει το λόγο.
      ΑΝΔΡΕΑΣ ΛΥΚΟΥΡΕΝΤΖΟΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, θα σχολιάσω μία αποστροφή του αγαπητού μας συναδέλφου, του κ. Λοβέρδου, ο οποίος μίλησε πριν από εμένα. Πράγματι, κύριε συνάδελφε, είμαστε τσιμεντοποιημένη Πλειοψηφία, γιατί μας εμπνέει ο Καραμανλής, μας εμπνέει με το ήθος του, την αγάπη για την πατρίδα, το σεβασμό στον άνθρωπο, την προσήλωσή του στους θεσμούς. 
      Εσείς, όμως, αποφασίστε. Πριν από λίγο ο Αρχηγός σας εδώ, σε αυτήν εδώ την Αίθουσα, μας αποκάλεσε διαλυμένη Πλειοψηφία. Αποφασίστε στο κόμμα σας με ποια επιχειρήματα θα μας κάνετε κριτική.
      Σε ό,τι αφορά τα περί λαϊκής κυριαρχίας, νομίζω ότι ως συνταγματολόγος που είστε, γνωρίζετε ότι η θητεία των κυβερνήσεων είναι τετραετής. Οποίος σεβασμός στο Σύνταγμα, το οποίο τόσο επικαλεστήκατε, όταν τη λαϊκή κυριαρχία την ενθυμείστε και επιχειρείτε να την αξιοποιήσετε κάθε φορά που εξυπηρετεί την κομματική σας στρατηγική! 
      Πάντως, η σημερινή πρόταση δυσπιστίας στερείται στρατηγικής. Είναι μία κίνηση απελπισίας, ένα «τυφλό κτύπημα» με μόνο στόχο τον εντυπωσιασμό, ό,τι κάνετε διαχρονικά στα τριάντα τρία χρόνια δημοκρατία στη χώρα. Μόνο τις εντυπώσεις επιδιώκετε να κερδίζετε κάθε φορά.
      Στην παρούσα φάση τι κάνετε; Επενδύετε στην όξυνση, στο φανατισμό, επιχειρείτε να κερδίσετε δυνάμεις στο πεζοδρόμιο, να συγκρατήσετε δυνάμεις στους βολεμένους, στις συντεχνίες, σε ό,τι συγκρατεί ακίνητη τη χώρα στην ιστορία. Δεν μπορείτε να κοιτάξετε μπροστά. Αυτός ο οξύς πολιτικός λόγος, αυτός ο διχασμός που επιχειρείτε, μ’ έναν τρόπο ύπουλο να περάσει στην ελληνική κοινωνία, πρέπει να γνωρίζετε ότι αφήνει παγερά αδιάφορους τους πολίτες. Οι πολίτες θέλουν νηφαλιότητα, θέλουν δράση και αποτελεσματικότητα από τις κυβερνήσεις. 
      Χθες το βράδυ, κυρίες και κύριοι συνάδελφοι, στην Τρίπολη είχα την ευκαιρία να συνομιλώ με πολίτες, που δεν ανήκουν στη δική μας παράταξη ή δεν ανήκαν κατά το παρελθόν. Μου είπαν «μερικές σου φράσεις δείχνουν ότι είσαι φανατικός». Δεν είμαι καθόλου φανατικός. Είμαι καυστικός απέναντι σε συμπεριφορές, σε πρακτικές, σε επιχειρηματολογίες, οι οποίες έρχονται να διαστρεβλώσουν πλήρως την πραγματικότητα και την ιστορία του τόπου. Και αυτό η Αξιωματική Αντιπολίτευση το έχει πρακτική της, το έχει στρατηγική της. 
      Τι πετύχατε, λοιπόν, με αυτήν την πρόταση μομφής; Πράγματι, να στρέψετε το ενδιαφέρον της κοινής γνώμης αλλού. Όμως, αυτό ήταν που εξυπηρετούσε τώρα το ΠΑ.ΣΟ.Κ.; Αυτό θέλετε ή τη μεγίστη δυνατή συσπείρωση των Βουλευτών της Νέας Δημοκρατίας, για να ομολογείτε πριν από λίγο ότι είμαστε συμπαγής Πλειοψηφία; Και το επαναλαμβάνω. Ναι, είμαστε, γιατί μας εμπνέει ο Καραμανλής, μας εμπνέει η Κυβέρνησή του και γι’ αυτό δίνουμε ψήφο εμπιστοσύνης.
      (Χειροκροτήματα από την πτέρυγα της Νέας Δημοκρατίας)
      Εάν, λοιπόν, αυτό θέλατε να επιτύχετε, μπράβο σας, το επιτύχατε.
      Αλλά λυπάμαι τον Αρχηγό σας και το λέω ειλικρινά. Εκφράζω αυτό το αίσθημα λύπης ειλικρινά, γιατί τον θυμάμαι ορμητικό, κεφάτο όταν εξελέγη, έτοιμο να μας ανταγωνιστεί στις μεταρρυθμίσεις. Πρώτος έθεσε, κύριε Κοινοβουλευτικέ μας Εκπρόσωπε, ο κύριος Αρχηγός του ΠΑ.ΣΟ.Κ, όταν εξελέγη, το θέμα της αναθεώρησης του άρθρου 16. Ήρθε και μίλησε στην κομματική του νεολαία. Ευτυχώς δίπλα από το γραφείο μου ήταν τα γραφεία της νεολαίας και τον άκουσα. Και χειροκροτούσαν τα παιδιά του ΠΑ.ΣΟ.Κ με ενθουσιασμό για την αλλαγή του άρθρου 16. Και τελικώς τι πετύχατε; Τον βυθίσατε στο τέλμα της ακινησίας, του παρελθόντος, σε μια εμμονή να δικαιώσετε ένα παρελθόν το οποίο έχει καταδικάσει ο ελληνικός λαός. Αυτός είναι ο σπουδαίος στόχος που θέλετε να επιτύχετε σήμερα; Τέτοια αδυναμία προσαρμογής στις νέες περιστάσεις, στο καινούργιο, τέτοια εχθρότητα στο νέο δεν μπορώ να την αντιληφθώ. 
      Στο Πανεπιστήμιο Πειραιά, ψηφίζουν οι φοιτητές της Δ.Α.Π. μαζί με τους φοιτητές της Π.Α.Σ.Π. να μην καταληφθεί το πανεπιστήμιό τους με συντριπτική πλειοψηφία και δεν ψηφίζουν ως σκληρά κομματικά μπλοκ, γιατί τους νοιάζει το μέλλον, τους νοιάζει το αύριο, τους νοιάζει να γίνουν επιστήμονες. Δεν τους νοιάζει να συντηρήσουν τα κατεστημένα συμφέροντα. Δεν τους νοιάζουν τα κομματικά παιχνίδια. Είναι πιο μπροστά η νεολαία από εσάς. Καταλάβετέ το. 
      Ο κόσμος έχει αλλάξει και εσείς επιμένετε να ομιλείτε για μια εποχή που πέρασε με μια φρασεολογία, της οποίας το νόημα δεν ξέρει κανείς: Η Δεξιά, η Ε.Κ.Ο.Φ., η Ε.Ρ.Ε.. Σήμερα σε πρωινή εκπομπή έμαθα ότι οι τηλεθεατές έστελναν μηνύματα στη δημόσια τηλεόραση να μάθουν τι είναι αυτά που χρησιμοποίησε κάποιος συνάδελφος. 
      ΑΝΔΡΕΑΣ ΛΟΒΕΡΔΟΣ: Εγώ τα χρησιμοποίησα και εξήγησα γιατί. 
      ΑΝΔΡΕΑΣ ΛΥΚΟΥΡΕΤΖΟΣ: Βεβαίως. Τι σημαίνει αυτό, εκλεκτέ κύριε συνάδελφε; Ότι δεν μπορείτε να εναρμονιστείτε με τη σημερινή πραγματικότητα της χώρας. Δεν είστε σε θέση να ανταποκριθείτε σε αυτό που αποτελεί αξίωση των πολιτών από τις πολιτικές δυνάμεις και τα κόμματα. 
      Θέλετε πόλωση, θέλετε το φανατισμό, θέλετε το διχασμό. Επενδύσατε σε όλα αυτά. Δεν σας ακολουθούμε, αλλά εντυπωσιαζόμαστε. Τέτοια πολιτική φτώχια; Δεν έχετε τη δυνατότητα να συγκροτήσετε μια προγραμματική πρόταση; Δεν έχετε τη δυνατότητα να μας ανταγωνιστείτε στο πεδίο της οικονομίας, της ανάπτυξης, της κοινωνικής πολιτικής; Να μας πείτε: «Εδώ δεν πάτε καλά.» Να ακούσουμε τι είναι αυτά που μπορείτε να προσθέσετε. Και έρχεστε με τα εύκολα: Μονοκομματικό κράτος, «γαλάζια» παιδιά. 
      Σας είπα και άλλη φορά: Ελάτε να υπογράψουμε αύριο το πρωί μαζί αίτηση κατάθεσης εγγράφου, για μία περίπτωση που να έχει παραβιαστεί το Α.Σ.Ε.Π.. Ούτε μία δεν υπάρχει. 
      ΜΑΡΙΑ ΔΑΜΑΝΑΚΗ: Θα σας πω μετά. Εδώ τα έχω. 
      ΑΝΔΡΕΑΣ ΛΥΚΟΥΡΕΝΤΖΟΣ: Και αν υπήρχε μία, θα τον είχατε διαπομπεύσει, κυρία Δαμανάκη, θα τον είχατε διασύρει τον οποιονδήποτε χριστιανό είχε ευνοηθεί. Εμείς δε, θα είχαμε ταπεινωθεί εδώ στο Κοινοβούλιο. Θα το φέρνατε κάθε φορά και θα λέγατε: «Να, τι προσλήψεις κάνετε εκτός διαδικασιών.» 
      Και ποιοι  μιλάνε; Θέλετε να πούμε για τα ποσοστά της Π.Α.Σ.Κ.Ε. στην Ε.Ρ.Τ., στον Ο.Π.Ε.Κ.Ε.Π.Ε. που θυμίζουν την εποχή του Χότζα στην Αλβανία, στον ΕΛ.Γ.Α., στην «TELLAS», στην «COSMOTE», στην αμαρτωλή Ολυμπιακή, στη διπλά αμαρτωλή ΕΡΓ.Ο.Σ.Ε.; Μήπως δεν έχετε μάθει τι γίνεται στην ΕΡΓ.Ο.Σ.Ε.; Μήπως θέλετε να μάθετε τα πρόσφατα αποτελέσματα στο Υπουργείο Υγείας, για να δείτε ποιοι διόριζαν ολόκληρα χωριά, όπως λέει και ο Καρκαγιάννης στο βιβλίο του; Τι αποτελέσματα φέρνει η Π.Α.Σ.Κ.Ε.; Έξι στις εννιά έδρες. 
      Στην Τράπεζα της Ελλάδος λάμπει κομματικός αστέρας με το βαθμό του προσωπάρχη. Ό,τι δεν είναι ΠΑ.ΣΟ.Κ είναι καταδικασμένο. Ούτε προάγεται ούτε αξιοποιείται. Και τώρα έχουν «ψυγεία» στην Τράπεζα της Ελλάδος. Προ ημερών προκηρύχθηκε θέση συγκεκριμένου γιατρού. Όταν, λοιπόν, είδε ο κύριος αυτός ότι ο εκλεκτός του ήταν τέταρτος και όχι πρώτος, ακύρωσε την  προκήρυξη και δεν προσελήφθη ο γιατρός. Αυτή η νοοτροπία χαρακτηρίζει τη δική σας παράταξη. Και έρχεστε και τα λέτε σε μας. 
      Μήπως ξεχάσατε τι έχετε πει για τη δικαιοσύνη; Μήπως θυμάστε τι κριτική κάνατε στον Παπαληγούρα για τη δικαιοσύνη; Όποτε δεν σας βολεύει η πρωτοβουλία του Υπουργού ή των δικαστικών λειτουργών, σπιλώνετε τη δικαιοσύνη. Και θέλετε τότε να είστε και εντάξει, να έχετε το δικαίωμα να κρίνετε τη δικαιοσύνη, τους κρατικούς και δικαστικούς λειτουργούς, αλλά αυτό το κάνετε, όταν σας ενοχλεί η δικαιοσύνη. Όταν δεν σας ενοχλεί, τότε είναι όλα εντάξει. 
      Είπατε πάλι για «γαλάζια παιδιά». Συνέντευξη στη Δ.Ε.Η. Ακούστε. Τι είναι ο Γενικός Διευθυντής Ανθρωπίνων Πόρων στη Δ.Ε.Η. επί ημερών της νέας διακυβέρνησης, της Κυβέρνησης Καραμανλή; Σας τα είπε ο εκλεκτός μου συνάδελφος, ο κ. Μανώλης. Είναι στέλεχος της Π.Α.Σ.Κ.Ε., επικεφαλής μάλιστα του ψηφοδελτίου. Ε, λοιπόν, αυτός θα κάνει τις συνεντεύξεις. Αν, λοιπόν, θεωρείτε ότι είναι μεμπτή διαδικασία η συνέντευξη, δικό σας στέλεχος θα την κάνει επί Κυβερνήσεως Νέας Δημοκρατίας -να το ακούτε- που επί ημερών σας στη Δ.Ε.Η., στον Ο.Τ.Ε., στον Ο.Σ.Ε. λειτουργούσαν τα ψυγεία, εφευρέτες ψυγείων, κατασκευαστές ψυγείων στους δημόσιους χώρους. 
      Και σήμερα γίνατε και εφευρέτες εθνικού λόγου. Επιτρέπετε, κυρίες και κύριοι συνάδελφοι, να χρησιμοποιείται από τον Κοινοβουλευτικό Εκπρόσωπο του κόμματός σας το επιχείρημα: «ελάτε να σας δώσουμε ποιος είναι ο εθνικός λόγος για να πάτε σε εκλογές»; Αυτό το σεβασμό έχετε στους θεσμούς; Έτσι αντιλαμβάνεστε το Σύνταγμα; Έτσι αντιλαμβάνεστε τη βαρύτητα των εθνικών λόγων; Οι εθνικοί λόγοι να τοποθετούνται στον κομματικό ανταγωνισμό και στο κομματικό παιχνίδι; 
      Τέλος, κυρίες και κύριοι συνάδελφοι, μη μιλάτε σε εμάς για συμφέροντα. Ξέρετε πολύ καλά ποιοι υπηρέτησαν συμφέροντα, ποιοι εμπλέκονταν και διαπλέκονταν με εθνικούς εργολάβους, με εθνικούς προμηθευτές, ποιους στήριξαν απροκάλυπτα και στηρίζουν τα Μέσα Επικοινωνίας. Μη μιλάτε σ’ εμάς για αναδιανομή του πλούτου σε βάρος των πολλών και υπέρ των ολίγων. Όλοι γνωρίζουν πότε πυκνοκατοικήθηκαν τα βόρεια προάστια με άκοπο και άνετο πλουτισμό. Ξεκοκάλισαν, ροκάνισαν τα κοινοτικά κονδύλια και τους εθνικούς πόρους. Τα ξέρετε πολύ καλά. Μην τα λέτε σ’ εμάς. Μη λησμονείτε το μεγαλύτερο σκάνδαλο αναδιανομής πλούτου, το Χρηματιστήριο -απαντήστε στους Έλληνες- που έγινε η μεγαλύτερη αφαίμαξη πλούτου από το φτωχό μικρομεσαίο επενδυτή.
      Θέλετε να κερδίσετε τις εκλογές; Για ποιο λόγο; Για να ξαναστήσετε τους αστέρες της εποχής εκείνης, μιας και μιλάτε για σκάνδαλα; Να ξαναφέρουμε τον κ. Σμπώκο, τον κ. Σαλελέ, το πάρτι της Ολυμπιακής; Ένα τρισεκατομμύριο δραχμές ή αλλιώς τρεις χιλιάδες δισεκατομμύρια. Αυτά ονειρεύεστε πάλι; Διότι χωρίς πρόγραμμα είναι πολύ κυνική η προσέγγιση «εξουσία για την εξουσία». 
      ΦΩΤΗΣ ΧΑΤΖΗΜΙΧΑΛΗΣ: Να μιλήσετε για τους «Πανάγους»!
      ΑΝΔΡΕΑΣ ΛΥΚΟΥΡΕΝΤΖΟΣ: Επίσης, αφήστε την υποκρισία. Ήρθατε στη Επιτροπή του Συντάγματος και τιμήσατε τον Πρόεδρο κ. Τραγάκη, έναν άνθρωπο ο οποίος τιμά με την παρουσία του και το Προεδρείο της Βουλής και το Κοινοβούλιο και όσοι συνεργαστήκαμε μαζί του και σε άλλη αρμοδιότητα της Βουλής γνωρίζουμε το ήθος του και την ακεραιότητά του. Και σήμερα έρχεστε και τον κατηγορείτε στην πρόταση, την οποία υποβάλατε.  
      Τέλος, κυρίες και κύριοι συνάδελφοι, μη σηκώνετε τόσο πολύ τους τόνους των εκλογών, γιατί, όταν θα επιστρέψετε στις 8 Απριλίου του 2008 ηττημένοι σε αυτήν την Αίθουσα, δεν θα έχετε ίχνος αξιοπιστίας για να απευθύνεστε σε όλους εμάς.
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Το λόγο έχει ο συνάδελφος κ. Μάνος.
      ΣΤΕΦΑΝΟΣ ΜΑΝΟΣ: Κύριοι Βουλευτές, η πρόταση δυσπιστίας ένα μήνα πριν από την εκπνοή τριετίας νεοδημοκρατικής διακυβέρνησης είναι μία ευκαιρία συνολικής αποτίμησης του κυβερνητικού έργου. Με μια λέξη: Απογοητευτικό. 
      Ο Πρωθυπουργός στις προγραμματικές του δηλώσεις πριν τρία χρόνια προσδιόρισε μερικούς αξιοπρόσεκτους άξονες πολιτικής: την παιδεία και τον πολιτισμό, την επανίδρυση του κράτους, τη νέα οικονομική πολιτική. Τρία χρόνια μετά, τι μπορούμε να πούμε για την παιδεία; Υπάρχει γενικευμένη αναταραχή και διάλυση, απέναντι στην οποία η Κυβέρνηση αντιτάσσει αφόρητη αναβλητικότητα, που σε τελική ανάλυση υποδαυλίζει την αναταραχή. Ο κύκλος είναι φαύλος. Όσο περισσότερο αναβάλλει η Κυβέρνηση, τόσο διογκώνεται η αντίδραση που εκλαμβάνει την αναβλητικότητα ως αδυναμία και ούτω καθ’ εξής. 
      Τρία χρόνια μετά τι μπορούμε να πούμε για τον πολιτισμό; Σας θυμίζω ότι ο Πρωθυπουργός για να τονίσει τη σημασία που αποδίδει στον πολιτισμό διόρισε τον εαυτό του και Υπουργό Πολιτισμού. Και ερωτώ, τι θυμάται ο ελληνικός λαός από τη διετή διέλευση του Πρωθυπουργού από το Υπουργείο Πολιτισμού; Εγώ νομίζω απολύτως τίποτα. Και μια που σας αρέσουν οι μετρήσεις της κοινής γνώμης σας προτείνω να θέσετε σχετικό ερώτημα στην επόμενη δημοσκόπηση. «Τι θυμάται ο ελληνικός λαός από τη διετή διέλευση του Πρωθυπουργού από το Υπουργείο Πολιτισμού»; Το μόνο αξιομνημόνευτο στο χώρο του πολιτισμού είναι ίσως το τελευταίο συμβάν, η επιστολή που έστειλε την τελευταία στιγμή σε οίκο δημοπρασιών ο σημερινός Υπουργός Πολιτισμού για να εισπράξει μειωτική για την Ελλάδα απάντηση που μεταξύ άλλων ανεδείκνυε την αντιφατική και επιπόλαιη συμπεριφορά του Υπουργείου Πολιτισμού. 
      Για την επανίδρυση του κράτους τι έχει αντιληφθεί ο ελληνικός λαός; Τι άλλαξε προς το καλύτερο; Μειώθηκε η γραφειοκρατία; Μας συμπεριφέρονται καλύτερα στις δημόσιες υπηρεσίες σήμερα απ’ ό,τι πριν από τρία χρόνια; Περιορίστηκαν τα φακελάκια; Υπάρχουν γιατροί στην περιφέρεια; Δουλεύουν τα σχολεία και τα πανεπιστήμια; Κάνουν τη δουλειά τους οι αστυνομικοί; Δώστε μόνοι σας, κατά συνείδηση, όπως λέγεται, την απάντηση σ’ αυτά τα ερωτήματα. Αυτοί που μας ακούτε σκεφθείτε μόνοι σας ποιες είναι οι απαντήσεις σ’ αυτά τα ερωτήματα. 
      Για τη νέα οικονομική πολιτική τι μπορούμε να πούμε; Τι έχει αλλάξει; Εδώ για να είμαι δίκαιος μερικά πράγματα έχουν αλλάξει. Ολοκληρώθηκε η προσπάθεια που είχε ξεκινήσει η προηγούμενη κυβέρνηση και ιδιωτικοποιήθηκε η Εμπορική Τράπεζα. Επιτέλους. Μειώθηκε κάπως η άμεση φορολογία. Περιορίστηκε κάπως το έλλειμμα. Αλλά, δυστυχώς, η νέα οικονομική δεν διαφέρει σε τίποτα από την παλαιά. Παλαιά και νέα μεταθέτουν τα προβλήματα για το μέλλον. Για το ασφαλιστικό δεν έγινε απολύτως τίποτα. Ξένες επενδύσεις δεν προσελκύονται. Είμαστε παγκόσμιοι «πάτοι». Η ανταγωνιστικότητα, όπως φαίνεται από το ισοζύγιο, συνεχώς χειροτερεύει.
      Αντίθετα με όσα πρεσβεύει το ΠΑ.ΣΟ.Κ., εγώ θεωρώ ότι η Κυβέρνηση δεν έκανε απογραφή. Γι’ αυτό δεν ξέρουμε τίποτα για το δημοσιονομικό βόθρο των υπέρ τρίτων φόρων. Γι’ αυτό διατηρούνται οι δεκάδες ειδικοί λογαριασμοί που επιτρέπουν στους Υπουργούς να κάνουν την προσωπική τους πολιτική με λεφτά των φορολογουμένων. 
      Η Κυβέρνηση έθεσε ως στόχο να εξαφανίσει τη διαφθορά και τη διαπλοκή. Από το 1998 μέχρι το 2004, ως αντιπολίτευση, κατηγορούσε το ΠΑ.ΣΟ.Κ. για διαφθορά.
      Τρία χρόνια μετά δεν μάθαμε τίποτα σχετικά. Ακούσαμε τώρα τον κ. Λυκουρέντζο να ομιλεί περί του παρελθόντος, αορίστως. Τι μπορούμε να πιστέψουμε; Ότι όσα έλεγε η Νέα Δημοκρατία τότε ήταν ασύστολα ψέματα, ή έστω επιπόλαια ψέματα; Ότι είναι ανίκανη να βρει όσα φανταζόταν ότι γίνονταν, όπως οι Αμερικανοί στο Ιράκ που δεν βρήκαν όπλα μαζικής καταστροφής; Ή μήπως η Νέα Δημοκρατία συμβιβάστηκε με τη διαφθορά; Τι από τα τρία συμβαίνει; Δεν θα πρέπει κάποιος να μας το πει αυτό και να μας λύσει την απορία; 
      Μετά από τρία χρόνια η Κυβέρνηση της Νέας Δημοκρατίας δεν έχει καταφέρει να λύσει το πρόβλημα της αδειοδότησης των τηλεοπτικών και ραδιοφωνικών σταθμών. Στο χώρο επικρατεί αναρχία. 
      Εγώ νομίζω ότι η Κυβέρνηση, αντίθετα με όσα ισχυρίζεται, συναλλάσσεται με τις ραδιοτηλεοπτικές επιχειρήσεις για κομματικό όφελος. Εγώ σας ρωτώ: Εσείς τι εντύπωση έχετε; Μετά από τρία χρόνια είναι τόσο δύσκολο να λυθεί αυτό το πρόβλημα;
      Θυμίζω ότι τέσσερις φορές, κύριοι συνάδελφοι, έχω υποβάλει τροπολογία στη Βουλή, με την οποία ζητώ να καταργηθεί η διάταξη του νόμου, που δίνει στους ραδιοτηλεοπτικούς σταθμούς -μόνον σ’ αυτούς και σε κανέναν άλλο στην Ελλάδα- το δικαίωμα να χειρίζονται «μαύρα» χρήματα. Υπάρχει νόμος που δίνει στους ραδιοτηλεοπτικούς σταθμούς τη δυνατότητα να έχουν «μαύρα» λεφτά. «Μαύρα» λεφτά, κύριοι συνάδελφοι, που είναι το θεμέλιο της διαφθοράς. Κι, όμως, οι κύριοι Καραμανλής και Αλογοσκούφης, που δηλώνουν ότι είναι τάχα αμείλικτοι κατά της διαφθοράς, δεν τολμούν να βάλουν χέρι στο «μαύρο» ταμείο των ραδιοτηλεοπτικών σταθμών. Γιατί; Τη δική σας ψιθυριστή απάντηση –και απευθύνομαι στους Βουλευτές της Νέας Δημοκρατίας- τη γνωρίζω, διότι μου την έχετε πει. Ποια είναι, όμως, η επίσημη δικαιολογία για την ανοχή στη θεσμοθετημένη διαφθορά που επιδεικνύουν οι κύριοι Καραμανλής και Αλογοσκούφης; 
      Την αφορμή για την υποβολή της πρότασης δυσπιστίας έδωσε η αχαρακτήριστη κηλίδωση της διαδικασίας Αναθεώρησης του Συντάγματος, που έγινε στην αρμόδια Επιτροπή. Περί των γεγονότων μίλησαν ήδη οι άλλοι. Δεν θα τα επαναλάβω, αλλά θα σας διαβεβαιώσω, κύριοι συνάδελφοι, ότι τα είδα και τα άκουσα ο ίδιος. Θα σας πω ακόμα, όμως, ότι στην Επιτροπή ήταν και ο Υπουργός κ. Παυλόπουλος που, σύμφωνα με το νόμο, κύριοι συνάδελφοι της Νέας Δημοκρατίας, αναπληρώνει τον Πρωθυπουργό. Είναι δηλαδή ο δεύτερος τη τάξει Υπουργός μέσα στην Κυβέρνηση. Ο κύριος Υπουργός, λοιπόν, δεν θεώρησε ότι τα όσα ανάξια για την Νέα Δημοκρατία συνέβησαν δικαιολογούσαν την παρέμβασή του. Όπως είπε και σήμερα, όλα λειτουργούν ρόδινα στη Νέα Δημοκρατία. 
      Κύριοι Βουλευτές της Νέας Δημοκρατίας, θέλω να σας θυμίσω ότι μέχρι το 1998 ήμουν Βουλευτής της Νέας Δημοκρατίας.  
       ΑΘΑΝΑΣΙΟΣ ΜΠΟΥΡΑΣ: Και υπήρξατε και  Υπουργός.
       ΣΤΕΦΑΝΟΣ ΜΑΝΟΣ: Ο κ. Καραμανλής έδωσε εντολή σε πέντε Βουλευτές του κόμματος, που είχε διορίσει σε πειθαρχικό συμβούλιο, να με διαγράψουν οριστικά από τη Νέα Δημοκρατία επειδή δεν καταψήφισα διάταξη νόμου για τις Δ.Ε.Κ.Ο., που είχε προτείνει ο τότε Υπουργός κ. Παπαντωνίου, επειδή εγώ θεωρούσα αυτήν τη διάταξη σωστή. 
      Αυτό, όπως βλέπετε, το «απεριόριστο δικαίωμα γνώμης» στη Νέα Δημοκρατία έχει προϊστορία. Δεν έγινε μόνο προχθές με το άρθρο 24. Η ειρωνεία είναι, κύριοι συνάδελφοι, ότι τη διάταξη αυτή, που εγώ υπερψήφισα και καταψήφισε τότε η Νέα Δημοκρατία, η Νέα Δημοκρατία την έφερε ως δική της διάταξη το Δεκέμβριο του 2005 και τη βάφτισε «σπουδαία μεταρρύθμιση». Την ίδια ακριβώς διάταξη, με την ίδια διατύπωση! 
      Το ’98 διάφοροι «γλείφτες» του Πρωθυπουργού, που σήμερα είναι Υπουργοί, έτρεχαν στα κανάλια για να δικαιολογήσουν τη συμπεριφορά του Πρωθυπουργού. Ποιος Βουλευτής της Νέας Δημοκρατίας μπορεί να πιστέψει ότι έχει πράγματι ανεξαρτησία γνώμης και ψήφου;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Σε μισό λεπτό, τελειώνω, κύριε Πρόεδρε.
      Αν πίστευαν ότι έχουν ελευθερία γνώμης –όχι τι λένε δημόσια- αν το πίστευαν πραγματικά, γιατί θα μου έλεγαν τόσοι και τόσοι ότι συμφωνούν με πολλά απ’ αυτά, τα οποία λέω όπως, για παράδειγμα, για το «μαύρο» χρήμα για τις ραδιοτηλεοπτικές επιχειρήσεις, αλλά «όπως ξέρετε» -μου λένε- «δεν μπορούμε να μιλήσουμε»; Αν πίστευαν ότι έχουν ελευθερία γνώμης δεν θα το έλεγαν αυτό. 
      Παρακολούθησα μερικές από τις ομιλίες των Βουλευτών της Νέας Δημοκρατίας. Ίσως επειδή η συζήτηση ξεκίνησε αμέσως μετά την κατάθεση της πρότασης δυσπιστίας, περιορίστηκαν σε χαριτωμένες ατάκες, όπως εκείνη του κ. Παναγιωτόπουλου για το «αρνί που βιάζεται να φθάσει το Πάσχα» και άλλες παρόμοιες, της ίδιας ποιότητος. Θα ήθελα να τους θυμίσω ότι η αλαζονεία στην οποία ωθούνται από τις καλές δημοσκοπήσεις δεν είναι ο καλύτερος οδηγός τους. Η κοινή γνώμη μπορεί ξαφνικά να αλλάξει και μάλιστα να αλλάξει πολύ. Έχετε πρόσφατα παραδείγματα από την Ισπανία και τις Ηνωμένες Πολιτείες.
      Ευχαριστώ, κύριε Πρόεδρε.
       ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε συνάδελφε. 
      Θα ήθελα να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος – 21ος αι.» και στους λοιπούς χώρους του Μεγάρου της Βουλής των Ελλήνων, είκοσι εφτά μαθητές και μαθήτριες και έξι συνοδοί-καθηγητές από το 1ο Επαγγελματικό Λύκειο Ηγουμενίτσας. 
      Τους καλωσορίζουμε. 
      (Χειροκροτήματα απ’ όλες τις πτέρυγες της Βουλής)
      Η συνάδελφος κ. Μπινοπούλου έχει το λόγο.

    ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Κυρίες και κύριοι συνάδελφοι, πριν από περίπου δύο χρόνια, φίλος, συνάδελφος από την Αντιπολίτευση αναφερόμενος στις τοποθετήσεις των συναδέλφων της Κυβέρνησης μου είπε ότι τώρα είναι τα εύκολα, γιατί είναι ο πρώτος χρόνος της Κυβέρνησής σας, αλλά μετά από δύο-τρία χρόνια να δούμε τι θα έχετε να πείτε. Σήμερα, λοιπόν, σας διαβεβαιώνω ότι οι κυβερνητικοί Βουλευτές έχουμε να πούμε πολλά περισσότερα και με μεγαλύτερη άνεση, γιατί όχι μόνο καταφέραμε μέσα στα δυόμισι αυτά χρόνια της διακυβέρνησης να αναστρέψουμε την κατηφορική πορεία της οικονομίας μας, αλλά δημιουργήσαμε συνθήκες σταθερότητας και ανάπτυξης. Δημιουργήσαμε σχέσεις εμπιστοσύνης με εκατομμύρια πολιτών ανεξάρτητα  με την κομματική τους τοποθέτηση, και αυτό γιατί η ελληνική κοινωνία επιθυμεί την υλοποίηση των αλλαγών και των μεταρρυθμίσεων. Έχει κατανοήσει ότι επιτέλους υπάρχει μακροπρόθεσμος σχεδιασμός για την ανάπτυξη της χώρας μας. 
    Κυρίες και κύριοι συνάδελφοι, υπογράφοντες την πρόταση δυσπιστίας, πρέπει να γνωρίζετε ότι έχετε εκτεθεί στα μάτια των πολιτών ανεπανόρθωτα. Έχετε εκτεθεί για την πρακτική πόλωσης και την πολιτική οξύτητας, που ακολουθείτε αυτά τα τρία χρόνια, για τις στείρες αντιπαραθέσεις σας, για τον ακραίο λαϊκισμό σας, έχετε εκτεθεί για την αμετακίνητη στάση σας και την εμμονή σας στις πρακτικές του παρελθόντος. Και συνεχίζετε να εκτίθεστε καθημερινά με την αρνητική στάση που κρατάτε σε κάθε μεταρρυθμιστικό βήμα, που κάνουμε σε κάθε διάταξη νομοσχεδίου που εισαγάγουμε. 
    Προχθές υπεγράφη η σύμβαση με την Εγνατία Οδό και υλοποιήθηκε η συνολική επιχορήγηση για τα μικρά νησιά ύψους περίπου 45.000.000 ευρώ, με την οποία δίνεται η δυνατότητα στα μικρά νησιά μας να επωφεληθούν από τις χρηματοδοτήσεις του Κοινοτικού Πλαισίου Στήριξης. Με αυτή την υπογραφή μπορούν τα μικρά μας νησιά να υλοποιήσουν έργα χωρίς μελέτες, γιατί δεν είχαν λεφτά να δίνουν για τις μελέτες τους. Και πραγματικά χρωστούν ευγνωμοσύνη στην Κυβέρνηση γι’ αυτό. Πρέπει, λοιπόν, να σας θυμίσω κύριοι της Αξιωματικής Αντιπολίτευσης, ότι και αυτή την τροπολογία αρνηθήκατε να την ψηφίσετε δείχνοντας παντελή έλλειψη ευαισθησίας για τα μικρά νησιά μας. 
    Γνωρίζετε, κύριοι συνάδελφοι, ότι η έννοια της συνολικής επιχορήγησης προβλέπονταν στο άρθρο 27 του ευρωπαϊκού Κανονισμού του 1999 και ενώ θα μπορούσε να είχε ενσωματωθεί από την κυβέρνησή σας στο ν. 2860/2000 για τη διαχείριση του Γ΄  Κοινοτικού Πλαισίου Στήριξης, προκλητικά την αγνοήσατε και στερήσατε από την ευεργετική αυτή διάταξη τα μικρά νησιά. Και αυτό το αναφέρω γιατί πιστεύω ότι είναι ένα μικρό δείγμα της έλλειψης ευαισθησίας, της έλλειψης αυτής της αίσθησης που πρέπει να έχει ο ελληνικός λαός από την εκάστοτε κυβέρνηση, της έλλειψης της αγκαλιάς που πρέπει να δώσετε, της έννοιας αυτής του πάτερ-φαμίλια και συνεχίζετε να μένετε σ’ αυτήν τη στείρα πολιτική. 
    Την ίδια τακτική ακολουθήσατε και σε θέματα ευαίσθητα, που αφορούν την ακτοπλοΐα μας και αναφέρομαι σ’ αυτά, διότι ως νησιώτισσα Βουλευτής αυτά με «καίνε». Αρνηθήκατε πριν από λίγο καιρό πάλι να ψηφίσετε μία τροπολογία που θα εξασφάλιζε στα μικρά μας νησιά  αυτό το απολύτως απαραίτητο, την ενδοεπικοινωνία τους, γιατί είχαν λήξει οι συμβάσεις και δεν σας ενδιέφερε αν η Ηρακλειά, η Δονούσα, η Σχοινούσα, τα Κουφονήσια, οι κάτοικοι αυτών των νησιών αν θα μπορούσαν να πάνε για ένα γιατρό στο διπλανό νησί. 
    Με τη σημερινή πρόταση δυσπιστίας, που κατά γενική ομολογία δεν έχει περιεχόμενο, συνεχίζετε την ίδια τακτική. Ο ελληνικός λαός όλα αυτά τα χρόνια δεν έχει ακούσει ούτε μία ιδέα από εσάς ούτε μία πρόταση ούτε μία θέση, παρά μόνο ανακρίβειες, κινδυνολογία, μηδενισμό. 
      Όλα αυτά αποδεικνύουν ένδεια πολιτικού λόγου. Αλλά πάνω απ’ όλα, όπως σας είπα και θα τονίζω συνέχεια, την έλλειψη υπευθυνότητας στην άσκηση του αντιπολιτευτικού σας έργου. Συνεχίζετε να εμμένετε στην πολιτική του παρελθόντος. Και συνεχίζετε να αποχωρείτε σε κάθε μεγάλη απόφαση του ελληνικού Κοινοβουλίου. Το ίδιο πράξατε και για το Σύνταγμα του 1975. Το ίδιο πράξατε στην απόφαση της ένταξής μας στην Ευρωπαϊκή Ένωση. Το ίδιο πράξατε και το 1996 κατά τη διάρκεια της Αναθεώρησης του Συντάγματος. Το ίδιο πράττετε και τώρα. Αρνείστε με αυτήν τη συμπεριφορά σας, της αποχώρησης, να στηρίξετε αυτές τις ίδιες τις προτάσεις σας. Και αυτό γίνεται για το μοναδικό λόγο, ότι φοβάστε τις εσωτερικές τριβές, που θα αναπτυχθούν στους κόλπους του κόμματός σας. 
      Βέβαια, πρέπει να ομολογήσουμε όλοι ότι, ναι μεν δεν συνεισφέρατε αυτά τα τρία χρόνια, ως Αντιπολίτευση, στο κοινοβουλευτικό έργο. Όμως, με αυτή την κίνησή σας, της πρότασης δυσπιστίας, πρέπει να παραδεχθούμε όλοι, κυρίες και κύριοι συνάδελφοι, ότι η Αντιπολίτευση προσέφερε κάτι: Έδωσε ζωντάνια στην πολιτική σκηνή. 
      Και επειδή ο προλαλήσας μίλησε για ατάκες, κάποιος συνάδελφος της Αντιπολίτευσης το πρωί μίλησε για σκάνδαλα: Κύριοι συνάδελφοι της Αντιπολίτευσης, η λέξη αυτή, συνειρμικά, συνδέεται στη συνείδηση του ελληνικού λαού με το σκάνδαλο του Χρηματιστηρίου. Και θα πρέπει, κατά γενική ομολογία, να είναι απαγορευμένη στο λεξιλόγιό σας. Και επειδή κάθε Κοινοβούλιο χρειάζεται μια ισχυρή αντιπολίτευση, θα σας πω τούτο και επιτρέψτε μου να σας δώσω μια συμβουλή. Είμαι καινούργια στο Κοινοβούλιο, αλλά έχω μεγάλη πείρα στη ζωή μου. Σας λέω, λοιπόν, ότι όσο συνεχίζετε να εμμένετε στις πρακτικές του παρελθόντος τόσο θα καταποντίζεστε. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε.
      Ο συνάδελφος κ. Τζοχατζόπουλος, έχει το λόγο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, δεν ξέρω σε ποιο βαθμό αιφνιδιάστηκε η Νέα Δημοκρατία από την πρόταση μομφής που κατέθεσε σήμερα ο Πρόεδρος του ΠΑ.ΣΟ.Κ., αλλά ο λαός, πιστέψτε με, στην αντίδρασή του, ήταν ευτυχής. Αισθάνθηκε ότι το ΠΑ.ΣΟ.Κ. ανεβάζει τους τόνους. Αισθάνθηκε ότι έρχεται, επιτέλους, μια επιπρόσθετη επίθεση κατά της δεξιάς, νεοσυντηρητικής και νεοφιλελεύθερης εξουσίας, την οποία ασκείτε για τρία χρόνια τώρα. Διότι, αγαπητοί συνάδελφοι, πρέπει να συνειδητοποιήσετε ότι ο λαός βρίσκεται σε απελπισία, σε απόγνωση, σε αδιέξοδο. Η χώρα συνολικά βρίσκεται σε οπισθοδρόμηση. 
      Αποδυνάμωσε τη φωνή της Ελλάδος η Κυβέρνηση της Νέας Δημοκρατίας. Ως εκ τούτου οι πολίτες με αγωνία περιμένουν να δουν φως, δηλαδή πώς, με ποιο τρόπο τις αλλαγές που γίνονται γύρω μας, τις νέες προσαρμογές -που όλοι οι ευρωπαϊκοί λαοί τις προχωρούν με υποστήριξη της κυβέρνησής τους, με κοινωνική πολιτική, με αλληλεγγύη, με συνοχή και τις προωθούν- τελικά θα τις αντιμετωπίσει η Ελλάδα. Και απέναντι σ’ αυτήν τη σκληρή, ταξική, αντιλαϊκή πολιτική την οποία εφαρμόζετε, κυρίες και κύριοι συνάδελφοι, ο λαός αισθάνεται ικανοποιημένος, όταν έρχεται το ΠΑ.ΣΟ.Κ. και ανεβάζει τους τόνους. Κατέθεσε πρόταση μομφής, μια αναμφισβήτητα ύψιστη δημοκρατική πρωτοβουλία στο πλαίσιο της λειτουργίας του Κοινοβουλίου μας.
      Βέβαια, δεν πρέπει να σας εκπλήσσει η πρωτοβουλία αυτή του ΠΑ.ΣΟ.Κ., διότι οι ίδιοι διαπιστώσατε, καταγγείλατε το χάος, το αδιέξοδο στο οποίο οδηγηθήκατε, μέσα στην ίδια την Κοινοβουλευτική σας Ομάδα, όταν επιχειρήσατε να συνεχίσετε την περίφημη συνταγματική Αναθεώρηση.
Βέβαια το χάος επήλθε, διότι οι ίδιοι τολμήσατε να τορπιλίσετε τη δημοκρατική λειτουργία σ’ αυτό το Κοινοβούλιο, προσπαθώντας να αλλοιώσετε το αποτέλεσμα της ψηφοφορίας. 
      Αυτό ακριβώς είναι η ένδειξη της μεγάλης αδυναμίας που αισθάνεται η Κοινοβουλευτική Ομάδα της Νέας Δημοκρατίας, την οποία το μόνο που την ενδιαφέρει είναι –εν πάση περιπτώσει- να αξιοποιήσουμε όσο όσο το χρονικό διάστημα που έχουμε ακόμη μέχρι τις εκλογές, να αποφύγουμε τα μεγάλα προβλήματα, να αποφύγουμε τις μεγάλες αλλαγές και μεταρρυθμίσεις, για να μπορέσουμε να πάμε στις επόμενες εκλογές, από τις οποίες ελπίζετε ότι, υποσχόμενοι ξανά αυτά τα οποία είχατε υποσχεθεί στις προηγούμενες εκλογές και δεν τηρήσατε, θα μπορέσετε να αποπροσανατολίσετε και πάλι τον ελληνικό λαό.
      Όμως, κυρίες και κύριοι συνάδελφοι, εμείς, το ΠΑ.ΣΟ.Κ., έχουμε εδώ μέγιστη υποχρέωση να αποκαλύψουμε αυτό το παιχνίδι. Γι’ αυτό ακριβώς σήμερα η πρόταση μομφής ενάντια στη Νέα Δημοκρατία μάς δίνει τη δυνατότητα να αποκαλύψουμε τελικά το αδιέξοδο στο οποίο οδηγείτε τη χώρα. Αυτό που βρίσκεται; Βρίσκεται παντού, κυρίες και κύριοι συνάδελφοι.
      Ήμουν σήμερα το πρωί στο νέο “424 Στρατιωτικό Νοσοκομείο» της Θεσσαλονίκης. Προσπαθούσα να καταλάβω γιατί αυτό το θαυμάσιο κτήριο το οποίο ξεκίνησε στις μέρες μας, ένα νοσοκομείο αξίας 56.000.000.000 δραχμών, εδώ και έξι μήνες τελειωμένο πλήρως, δεν λειτουργεί. Και διαπίστωσα ότι ο προηγούμενος Υπουργός Εθνικής Άμυνας, ο κ. Σπηλιωτόπουλος, είχε φροντίσει, ενώ προβλεπόταν στην εγκεκριμένη απόφαση κατασκευής του νοσοκομείου ο συνολικός εξοπλισμός, να αφαιρέσει από το έργο τον εξοπλισμό, με συνέπεια σήμερα όχι μόνο εξοπλισμός να μην υπάρχει, για να λειτουργήσει το νοσοκομείο, αλλά ούτε έχουν να γίνει και οι απαραίτητες διαδικασίες για να τον προμηθευτούμε.
      Αυτό τι σημαίνει; Σημαίνει ότι τουλάχιστον για δύο χρόνια θα στέκεται αυτό το θαυμάσιο στρατιωτικό νοσοκομείο, αυτό το στολίδι όχι μόνο των Ενόπλων Δυνάμεων, αλλά και συνολικά του Εθνικού Συστήματος Υγείας και δεν θα λειτουργεί! Γιατί; Διότι κάποιοι σκέφτηκαν να κάνουν αυτοί οι ίδιοι τις διαδικασίες έξω απ’ αυτά που προέβλεπαν οι υπηρεσίες. 
      Αυτή η  πολιτική, λοιπόν, είναι πολιτική διάλυσης. Αποδεικνύει με ποιο τρόπο παρεμβαίνετε τελικά στα προβλήματα της ελληνικής κοινωνίας. 
      Και βέβαια τι να πούμε για την αδυναμία σας να προχωρήσετε τους διαγωνισμούς των μονάδων παραγωγής ηλεκτρισμού από φυσικό αέριο, τις οποίες είχαμε αφήσει έτοιμες προς διαγωνισμό; Μέχρι σήμερα, όμως, αδυνατεί η Κυβέρνηση της Νέας Δημοκρατίας να προχωρήσει αυτές τις στοιχειώδεις επενδυτικές δραστηριότητες, που είναι απαραίτητη προϋπόθεση για την ασφαλή λειτουργία της ενεργειακής αγοράς της Ελλάδας.
      Και βέβαια τι να πούμε, όταν, ενώ επί τόσο καιρό –πάλι στο χώρο της ενέργειας- μας υπόσχεστε ότι με τον αγωγό Μπουργκάς-Αλεξανδρούπολη θα υπάρξει μεγάλη αλλαγή και ενώ εσείς επιτέλους –ενώ εμείς παλέψαμε τέσσερα και πέντε και οκτώ χρόνια να το υλοποιήσουμε και δεν το καταφέραμε- δεσμευτήκατε ότι δήθεν μέχρι το τέλος της χρονιάς θα λειτουργήσει, ακούμε ότι έρχεται ο ίδιος ο κ. Πούτιν και με σαφέστατη επίσημη δήλωσή του λέει: «Αν η Ελλάδα και η Βουλγαρία δεν καταφέρουν να ρυθμίσουν τις διαφορές τους, δεν θα μπορέσει να γίνει ο αγωγός και θα πάμε αλλού»;
      Καταλαβαίνετε λοιπόν, κυρίες και κύριοι συνάδελφοι, ποια είναι η πολιτική την οποία εφαρμόζετε; Μια αναποτελεσματική πολιτική! Ούτε αυτά τα οποία βρήκατε έτοιμα δεν είστε σε θέση να υλοποιήσετε, πόσω μάλλον βέβαια να δημιουργήσετε νέες παρεμβάσεις, αλλαγές, μεταρρυθμίσεις τις οποίες έχει ανάγκη η χώρα. 
      Δεν αρκεί να βγαίνετε και να μας λέτε ότι θα κάνετε μεταρρυθμίσεις, διότι εσείς με τον όρο «μεταρρυθμίσεις» εννοείτε τις απορυθμίσεις των δικαιωμάτων των εργαζομένων. Όταν λέτε «μεταρρυθμίσεις», εννοείτε την απορύθμιση του εισοδήματος του εργαζόμενου λαού. Μειώσατε συνολικά τα εισοδήματα. Επιβαρύνατε τους εργαζόμενους. Μειώσατε την ικανότητα διαβίωσης. Διευρύνατε το ωράριο εργασίας. Καταργήσατε τα στοιχειώδη δικαιώματα των πολιτών.
      Την ίδια στιγμή, όμως ασκείτε μια πολιτική ευνοϊκή για το κεφάλαιο, για τις επιχειρήσεις. Ο νεοσυντηρητισμός πολιτικά, ο νεοφιλελευθερισμός οικονομικά της Νέας Δημοκρατίας εκφράζονται με έναν καταλυτικό για το λαό τρόπο! Όλοι βλέπουμε ότι οι μόνοι οι οποίοι επωφελούνται από τη δική σας διακυβέρνηση και τη δική σας πολιτική εδώ και τρία χρόνια, είναι το κεφάλαιο, είναι η αγορά, είναι οι οικονομίες, είναι τα συμφέροντα, τα οποία ταυτίζονται ουσιαστικά με την εκμετάλλευση της αγοράς. 
      Ο νεοφιλελευθερισμός, κατά την αντίληψή σας, έχει μία λογική: Ξεπουλήστε, δώστε λεφτά, κέρδη στους πλουσίους, στις μεγάλες επιχειρήσεις, διότι έτσι θα πάει η χώρα μπροστά! Το λέει ο ίδιος σας ο Πρωθυπουργός αυτό το «αξίωμα».
      Όμως κάτω από αυτήν τη λογική υποκρύπτεται η ταξική σας σχέση: Η υποχρέωσή σας να υπηρετήσετε σταθερά το μεγάλο κεφάλαιο, να υπηρετήσετε τον καπιταλισμό, του οποίου πιστό τέκνο είστε. 
      Έχετε δεσμευθεί ουσιαστικά να εφαρμόσετε το νεοφιλελευθερισμό στην ελληνική οικονομία, στην ελληνική κοινωνία και γι’ αυτό δεν πρόκειται αυτή η Κυβέρνηση να πιάσει ποτέ κανένα θέμα κοινωνικής δικαιοσύνης, κανένα θέμα κοινωνικής αλληλεγγύης. Το κοινωνικό κράτος το πετάξατε, αδιαφορείτε. Για το ασφαλιστικό, μας κοροϊδεύετε. Θα το φέρετε δήθεν κάποια άλλη εποχή. Όσο για το θέμα της παιδείας και το μεγάλο τέχνασμα, για να αποφύγετε να φέρετε τη μεγάλη και αναγκαία νέα μεταρρύθμιση στο εθνικό σύστημα της παιδείας και τι σκαρφιστήκατε; Να έρθετε να συζητήσετε για την αναθεώρηση πρώτα του άρθρου 16, αν και κατά πόσο μπορεί να γίνουν μη κρατικά μη κερδοσκοπικά ιδρύματα. 
      ΑΘΑΝΑΣΙΟΣ ΜΠΟΥΡΑΣ: Είστε υπέρ;
      ΑΠΟΣΤΟΛΟΣ–ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Θέλω ειλικρινά σ’ αυτό το σημείο να πω ότι δεν κάνετε τίποτε άλλο από το να αποδεικνύετε το ότι εσείς θέλετε να ξεπουλήσετε το δημόσιο τομέα. Δεν είστε υπέρ της δημόσιας δωρεάν παιδείας. Θέλετε να μεταφέρετε το κόστος στον ιδιωτικό τομέα και γι’ αυτό εμπορευματικοποιείτε, επιχειρηματικοποιείτε, ιδιωτικοποιείτε τη δημόσια εκπαίδευση. Αυτή είναι η πολιτική σας. Σ’ αυτήν την πολιτική θα αντισταθούμε. Θα παλέψουμε, θα την καταψηφίσουμε. Θα την καταψηφίσει ολόκληρος ο ελληνικός λαός, να είστε βέβαιος. Δεν θα περάσει αυτή η πολιτική. 
      Όπως είδατε τώρα, το μεγάλο σας τέχνασμα, μέσα από τη συνταγματική Αναθεώρηση, έπεσε στο κενό. Τώρα πλέον είστε υποχρεωμένοι μετά τις εκλογές να πάμε να συζητήσουμε το τι θα γίνει με τα μη κρατικά μη κερδοσκοπικά ιδρύματα. 
      Όμως τι θα γίνει με το νόμο-πλαίσιο; Είναι η Υπουργός Εθνικής Παιδείας και Θρησκευμάτων εδώ και χαίρομαι. Θα φέρετε, επιτέλους, το νόμο-πλαίσιο για την παιδεία; Αυτό είναι το κρίσιμο θέμα. Ο ελληνικός λαός αυτό ζητάει. Το πρόβλημα του άρθρου 16 ήταν μία παρωνυχίδα. Για λόγους τακτικής το φέρατε. Το κρίσιμο θέμα είναι ότι εδώ ο ελληνικός λαός απαιτεί από εσάς άμεση εφαρμογή του νόμου-πλαισίου και αύξηση των πόρων για την παιδεία.
      Εμείς προτείνουμε: 7% του Α.Ε.Π. τα επόμενα επτά χρόνια. Μ’ ένα επιχειρησιακό σχέδιο παρέμβασης στην παιδεία, μπορούμε να ανατρέψουμε το χάος και τη διάλυση που υπάρχει σήμερα. Από την άλλη μεριά, όμως, ζητούμε αυτοτέλεια στα ιδρύματα, αυτοτέλεια στα Α.Ε.Ι., αυτοτέλεια στα Τ.Ε.Ι., αυτοτέλεια στα λύκεια, τα οποία θέλουμε να αναδείξετε ως ξεχωριστούς οργανισμούς και όχι πλέον ως δημόσιες υπηρεσίες. Η δημόσια υπηρεσία να παραμείνει στην εκπαίδευση για την ηλικία από τριών ετών μέχρι δεκαέξι ετών. Έχετε, όμως, την υποχρέωση να τη στηρίξετε με μια μεταρρυθμιστική πολιτική την οποία θα φέρετε. 
      Ο λαός θέλει να καταλάβει τελικά το εξής: Θέλετε να κάνετε τίποτα σ’ αυτόν τον τόπο, κύριοι ή απλά διαχειρίζεστε το κενό, διαχειρίζεστε τον αέρα, τις υποσχέσεις, τα λόγια τα οποία είπατε προεκλογικά και τα οποία ποτέ δεν υλοποιείτε; Γι’ αυτό ακριβώς έχουμε εμείς την υποχρέωση μέσα από αυτήν την πρόταση μομφής, να στείλουμε το μήνυμα ότι το ΠΑ.ΣΟ.Κ. ανεβάζει τους τόνους. Το ΠΑ.ΣΟ.Κ., μετά από την πρόταση μομφής, θα πάει σ’ ένα προγραμματικό συνέδριο, μέσα από το οποίο θα παράξει την εναλλακτική, προοδευτική, δημοκρατική, πολιτική  πρόταση πορείας για τον ελληνικό λαό, την οποία έχει ανάγκη, για να μπορέσουμε να ξεφύγουμε από τη στασιμότητα, το χάος, το αδιέξοδο, την οπισθοδρόμηση στην οποία οδηγείτε για τρία χρόνια τώρα τον ελληνικό λαό.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο συνάδελφος κ. Μανώλης έχει το λόγο.
      ΙΩΑΝΝΗΣ ΜΑΝΩΛΗΣ: Κύριε Πρόεδρε, δεν μπορώ να αποφύγω τον πειρασμό. Άκουσα ένα σοσιαλιστή της δεκαετίας του ’80 να μιλά πριν από λίγο στο Βήμα. Βέβαια του έλειπε το ζιβάγκο του κ. Τσοχατζόπουλου. Έχει εκσυγχρονισθεί ... 
      ΑΠΟΣΤΟΛΟΣ–ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Για πληροφόρηση, να σας πω ότι οι σοσιαλιστές δεν αλλάζουν.
      ΙΩΑΝΝΗΣ ΜΑΝΩΛΗΣ: Αλλά θα πρέπει να γνωρίζετε, αγαπητοί φίλοι, ότι ο κόσμος που μας ακούει, δεν τρώει κουτόχορτο. Μας παρακολουθεί. Παρακολουθεί την προσωπική ζωή του καθενός μας, στην καθημερινή πράξη και ξέρει πόσο σοσιαλιστές είμαστε, πόσο καπιταλιστές είμαστε, πώς ζούμε, πώς περνάμε εμείς και η οικογένειά μας. Θα έλεγα, λοιπόν, ότι καλό είναι να προσέχουμε, γιατί ήταν πραγματικό παραλήρημα αυτό που άκουσα. 
      Κύριε Τσοχατζόπουλε, σας σέβομαι, αλλά δεν μπορώ να μην πω το εξής. Ειπώθηκε ότι: «Τα ξεπουλήσαμε όλα». Μα, αφήσατε τίποτα εσείς για να ξεπουλήσουμε εμείς; Αφήσατε τίποτα όρθιο εσείς; 
      ΑΠΟΣΤΟΛΟΣ–ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε συνάδελφε, ελάτε στα εργοστάσια να τα πούμε. 
        ΠΡΟΕΔΡΕΥΩΝ (Ιωάννης Τραγάκης): Παρακαλώ! 
        ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Ελάτε στα Λιπάσματα να τα πούμε. 
        ΙΩΑΝΝΗΣ ΜΑΝΩΛΗΣ: Όταν έγινε η πρόταση μομφής, άκουγα στους διαδρόμους -γιατί ήμουν εδώ- τους Βουλευτές του ΠΑ.ΣΟ.Κ. να λένε: «Πέρασε η γραμμή Βενιζέλου. Ο Βενιζέλος παρέσυρε το Γιώργο σε αγώνα, σε μάχη». Δεν έβλεπα, όμως, ικανοποιημένο το Βενιζέλο. Γιατί ο Βενιζέλος μπορεί να ήθελε να παρουσιάζεται ως η άλλη άποψη που έπρεπε να πιέσει το Γιώργο να δώσει τη μάχη, αλλά δεν περίμενε ότι ο Γιώργος θα αποδεχθεί την πρόταση. 
        Τι κινδυνεύει να γίνει τώρα; Να την πατήσει και ο Βενιζέλος, να πάμε σε εκλογές κάποια στιγμή σύντομα, να χάσει τις εκλογές το ΠΑ.ΣΟ.Κ. και να πει ο Γιώργος: «Παιδιά αυτό που μου ζητήσατε έκανα. Αυτό που μου ζήτησες, κύριε Βενιζέλο έκανα. Άρα, δεν φταίω εγώ για την ήττα. Όλοι φταίμε». Σας  έκανε συμμέτοχους στην ήττα ο Γιώργος ο Παπανδρέου και χαίρεστε.
        Πάμε τώρα επί της ουσίας. Πρόταση μομφής έχετε δικαίωμα να κάνετε. Εκείνο που δεν έχετε δικαίωμα -όχι απέναντι σε μας, αλλά απέναντι στην κοινωνία και το λαό- είναι να φυγομαχείτε. Εκείνο που πρέπει να κάνετε είναι να κάτσετε εδώ, να δώσετε τη μάχη, να εκφράσετε την άποψη σας για το Σύνταγμα και όχι να κρύβεστε.
         Άκουσα τον κ. Τσοχατζόπουλο, που είπε την αλήθεια. Είπε: «Στο συνέδριο που θα γίνει, θα φτιάξουμε την πλατφόρμα και θα την πούμε στον ελληνικό λαό για να μας ψηφίσει». Μα, εσείς ζητάτε εκλογές σήμερα. Τι ζητάτε από τον ελληνικό λαό; Να σας δώσει  λευκή επιταγή; 
        (Χειροκροτήματα από την πτέρυγα της Νέας Δημοκρατίας)
        Έχετε πάρει τρεις-τέσσερις επιταγές τα προηγούμενα χρόνια και ουσιαστικά εξαπατήσατε τον ελληνικό λαό. 
        Θέλω να πω σύντομα μερικά πράγματα. Μας κατηγορείτε για κάποια πράγματα. Γιατί μας κατηγορείτε; Μας κατηγορείτε για το Α.Σ.Ε.Π.. Άκουσα σήμερα και το Γιώργο Παπανδρέου να λέει για το Α.Σ.Ε.Π.. 
        Αγαπητοί φίλοι, «στο σπίτι του κρεμασμένου δεν μιλάνε για σκοινί». Ακούστε πώς λειτουργούσε η Αντιπολίτευση και πώς «ασελγούσε» στο ΑΣΕΠ, για το οποίο μας κατηγορεί σήμερα ότι δεν το ακούμε. 
        Έχω εδώ μια απόφαση μετάταξης προσωπικού –και θα την καταθέσω στα Πρακτικά- συγκεκριμένα της σημερινής Διευθύντριας Προσωπικού του Α.Σ.Ε.Π.. Αυτή είναι που λύνει και δένει σήμερα στο ΑΣΕΠ και την κατηγορείτε ότι εξυπηρετεί τη Νέα Δημοκρατία. Ξέρετε πώς πήγε εκεί αυτή η κυρία; Εργαζόταν στην «ΠΕΙΡΑΙΚΗ ΠΑΤΡΑΪΚΗ», απολύθηκε όταν έκλεισε η εταιρεία, όπως απολύθηκε όλος ο κόσμος, πήρε την αποζημίωσή της, όπως την πήρε και όλος ο κόσμος και μετά μπήκε η εκκαθαρίστρια εταιρεία και την πήρε μαζί με άλλους πέντε-έξι εργαζόμενους για την εκκαθάριση με σύμβαση έργου. Και την παίρνετε εσείς με διυπουργική απόφαση και της κάνετε μετάταξη στο Α.Σ.Ε.Π.. 
        Και πρέπει να σας  πω ότι στο Α.Σ.Ε.Π. –υπάρχει εδώ η Εφημερίδα της Κυβερνήσεως- πάνε μόνο με μετάταξη υπάλληλοι Υπουργείων, για τους οποίους το Α.Σ.Ε.Π. αποφασίζει τον τρόπο πρόσληψης. Δεν αποφάσισε ποτέ το Α.Σ.Ε.Π. την πρόσληψη της στην “ΠΕΙΡΑΪΚΗ ΠΑΤΡΑΪΚΗ”, για να μπορεί να την πάρει.
        Και το εκπληκτικό ξέρετε ποιο είναι; Πήγα να βρω τον αριθμό πρωτοκόλλου της απόφασης αυτής στο Υπουργείο Εσωτερικών, Δημόσιας Διοίκησης και Αποκέντρωσης και κατέβασα όλους τους φακέλους. Το πρωτόκολλο με αυτόν τον αριθμό και με την ίδια ημερομηνία, αφορά αγορά αυτοκινήτου του Ε.Κ.Α.Β.. Αυτοί είστε. Αλλοιώσατε τα πάντα για να κάνετε τη δουλειά σας και θέλετε να μιλήσετε για το Α.Σ.Ε.Π.. Το καταθέτω. 
        (Στο σημείο αυτό ο Βουλευτής κ. Ιωάννης Μανώλης                         καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)   
        Τι κάνει το Α.Σ.Ε.Π., αγαπητοί φίλοι; Κάνει προσλήψεις στην Αγροτική Τράπεζα. Προσέξτε, εξακόσια τριάντα μόρια η προϋπηρεσία ΠΑ.ΣΟ.Κ.. Γιατί εδώ είναι και το εκπληκτικό, κύριοι Υπουργοί. Η προϋπηρεσία από το Μάρτιο του 2005 και μετά δεν μετράει. Σήμερα, αν πάει να κάνει ένας τα χαρτιά του στην Αγροτική Τράπεζα ή κάπου αλλού, το Α.Σ.Ε.Π. δεν του αναγνωρίζει την προϋπηρεσία από τότε μέχρι σήμερα. Έχει βάλει μια ταμπέλα. Αναγνωρίζει μόνο την προϋπηρεσία ΠΑ.ΣΟ.Κ., μόνο για τα δικά σας παιδιά. Και μιλάτε εσείς για «γαλάζια» παιδιά; Εξακόσια τριάντα μόρια η προϋπηρεσία, πενήντα μόρια ο μεταπτυχιακός τίτλος, εξήντα μόρια το PROFICIENCY. Αυτό ήταν το κράτος που είχατε φτιάξει και δυστυχώς, συνεχίζεται και σήμερα με τους νόμους που έχετε κάνει. Και δεν το έχουμε ακόμα γκρεμίσει. Αυτή είναι η διαδικασία με την οποία λειτουργούσατε εσείς και μιλάτε για «γαλάζια παιδιά». 
        Σας είπε προηγουμένως ο κ. Λυκουρέντζος, για το Διευθυντή Προσωπικού, Ανθρωπίνων Πόρων, στέλεχος δικό σας, συνδικαλιστή, υποψήφιό σας. Θα μου πείτε: «Αν είναι ικανός, να πάει». Να πάει, αν είναι ικανός. Είναι; Πέντε χρόνια προϋπηρεσία έπρεπε να έχει σε διοικητική θέση και ήταν μηχανικός στη Διανομή Δικτύου με δέκα εργαζόμενους στην υπηρεσία του. 
      Και αυτός θα αποφασίσει για τις προσλήψεις στη Δ.Ε.Η., για τη συνέντευξη και εσείς θα έχετε και την πίτα ολόκληρη και το σκύλο χορτάτο. Θα έρχεσθε εδώ, θα διαμαρτύρεσθε για τις προσλήψεις, για τη συνέντευξη και θα μας κοροϊδεύετε και από πάνω γιατί ο δικός σας άνθρωπος θα κάνει αυτές τις προσλήψεις.
      Μας κατηγορείτε για διαφθορά. Ακούστε, αγαπητοί φίλοι. Εχθές έτυχε να παρακολουθήσω μία εκπομπή. Δεν ξέρω, φαντάζομαι ότι θα την είδατε όλοι σας. Σοκαρίστηκα. Δικό σας στέλεχος, υπεύθυνος του Πανεπιστημίου Πειραιά, είχε ανοικτό λογαριασμό της παράταξης της Π.Α.Σ.Κ.Ε., της νεολαίας σας και για ανθρώπους που δήθεν έπρεπε να μένουν στη φοιτητική εστία, έπαιρνε τα λεφτά ο ξενοδόχος, τα μοιραζόταν μ’ αυτούς, τους τα έβαζε στο λογαριασμό και αυτοί έμεναν αλλού. Και έδινε 20 ευρώ –λέει- για να αγοράσει κάθε ψήφο στις εκλογές. 
      Ήταν συγκλονιστικό αυτό που είδαμε. Και το κακό δεν είναι ότι βρέθηκε ένας της νεολαίας σας μ’ αυτήν τη θέση και έκανε αυτό που έκανε. Το κακό είναι ότι εσείς δεν πήρατε μέτρα, δεν το καταγγείλατε ποτέ, το συγκαλύψατε. Αυτή είναι η διαφορά του χθες και του σήμερα, ότι γίνεται στη σέντρα.
       Εμείς παίρνουμε μέτρα. Εσείς τι κάνατε; Τους συγκαλύπτατε. Κατέθεσα ερώτηση εδώ, όπου –προσέξτε, έχει ενδιαφέρον- 208.000 δραχμές την ώρα μαθήματος έπαιρναν οι εκπαιδευτές σας, δηλαδή 680% υπερτιμολόγηση! Ήταν τέσσερις φορές πάνω η τιμή αγοράς τριών μικροφώνων πέτου σε σχέση με την ενοικίαση μιας μέρας που έκαναν τα στελέχη σας. 
      Εδώ είναι, κατέθεσα έγγραφα στη Βουλή και ερώτηση.
      (Στο σημείο αυτό ο Βουλευτής κ. Ιωάννης Μανώλης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Πού θέλετε να μας πάτε δηλαδή; Τι λέτε στον κόσμο; Λέτε: «Δεν έχουμε πρόγραμμα, δεν έχουμε πλατφόρμα, πιστέψτε μας, θέλουμε να σας γυρίσουμε εκεί που σας λέμε, εκεί που ήμασταν». 
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, σας παρακαλώ. Λίγο πιο σιγά τον τόνο της φωνής σας. Και όταν έχετε να καταθέσετε ορισμένα έγγραφα για το αρχείο, θα ήθελα να σας παρακαλέσω να τα δίνετε με το χέρι.
      ΙΩΑΝΝΗΣ ΜΑΝΩΛΗΣ: Κύριε Πρόεδρε, άκουσα προηγουμένως να γίνεται λόγος για τους συμβασιούχους. Μας εγκαλείτε –λέτε- γιατί κοροϊδέψαμε τους συμβασιούχους. Φέρατε το προεδρικό διάταγμα Ρέππα και δεν μονιμοποιήσατε ούτε έναν. Και μετά μονιμοποιούνται οι μισοί απ’ αυτούς που έκαναν χαρτιά, οι άλλοι παίρνουν μόρια και μας εγκαλείτε. Δηλαδή, φωνάζει ο κλέφτης για να φοβηθεί ο νοικοκύρης! 
      Τι θέλατε; Θέλατε όσους είχατε βολέψει όλα αυτά τα χρόνια να τους κάνουμε μονίμους, υπεράριθμους μέσα στο δημόσιο; Αυτό θέλετε; Να μας το πείτε. Αυτό λέτε στον ελληνικό λαό; Αυτό λέτε –όχι στα «γαλάζια παιδιά»- στα νέα παιδιά που έχουν πτυχία, που έχουν σπουδάσει, που έχουν πάρει δύο και τρία πτυχία και δεν μπορούν να δουλέψουν πουθενά; Έτσι λειτουργούσατε όλα αυτά τα χρόνια.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, σας παρακαλώ.
      ΙΩΑΝΝΗΣ ΜΑΝΩΛΗΣ: Τελειώνω, κύριε Πρόεδρε.
      Τρίτον, μας κατηγορείτε για αναδιανομή του εισοδήματος.
      Κύριε Τσοχατζόπουλε, να σας θυμίσω ότι ο πιο ριγμένος άνθρωπος σ’ αυτήν την κοινωνία είναι ο φουκαράς ο συνταξιούχος. Να σας θυμίσω ότι τις παραμονές των προηγούμενων εκλογών, το Λ.Α.Φ.Κ.Α. το πηγαίνατε μέχρι το 2009. Και εμείς το καταργούμε, επιστρέφουμε και 1.000.000.000 ευρώ αναδρομικά και βρισκόμαστε και κατηγορούμενοι!
      Να σας θυμίσω τον αγρότη, το συνταξιούχο στο χωριό μου, που τον είχατε καταδικασμένο και τώρα παίρνει, μέσα σ’ ένα χρόνο, 65% αύξηση στη σύνταξή του. Να σας θυμίσω τι γίνεται με την ανεργία, με το επίδομα ανεργίας; 
      Τι θέλετε να μας πείτε; Νομίζετε ότι ο κόσμος ή η κοινωνία αναπολεί τις δικές σας μέρες; Κάνετε ένα τεράστιο λάθος. Γι’ αυτό, θα χάσετε αυτές τις εκλογές και πολύ φοβούμαι ότι θα χάσετε και τις επόμενες εκλογές και τις μεθεπόμενες, γιατί πέρα απ’ όλα τα άλλα, ο κόσμος βλέπει όλο τα ίδια πρόσωπα, τα ίδια κουρασμένα, φθαρμένα πρόσωπα. Πήγε ο Γιώργος Παπανδρέου να κάνει ανανέωση, ξεκίνησε με κάποια πρόσωπα. Και τελικά επέστρεψε πού; Στα ίδια, φθαρμένα, κουρασμένα πρόσωπα. Είκοσι και τριάντα χρόνια σας βλέπει ο άλλος στην τηλεόραση να του λέτε άλλα όταν είσθε κυβέρνηση, άλλα όταν είσθε Αντιπολίτευση. 
      Δεν σας πιστεύει ο κόσμος. Και καλά κάνει και δεν σας πιστεύει. Και αυτός είναι ο λόγος που εμπιστεύεται ακόμη τη Νέα Δημοκρατία. Εγώ ήθελα μια Αντιπολίτευση ισχυρή, μια Αντιπολίτευση που να μας κάνει κριτική επί της ουσίας και όχι να έρχεται εδώ και για να λύσει τα εσωτερικά της προβλήματα, να δημιουργεί προβλήματα στο ελληνικό Κοινοβούλιο και να μην κάθεται –προσέξτε- να δώσει τη μάχη.
      Εγώ στη ζωή μου έχω μάθει ότι κερδίζεις, όταν δίνεις μάχες. Έστω και αν χάσεις στις εκλογές, έχεις δώσει τη μάχη. Το να αποχωρείτε και να κρύβεστε από την Αναθεώρηση του Συντάγματος δεν σας ωφελεί, όταν μάλιστα δεν έχετε πρόγραμμα και ζητάτε «λευκή επιταγή» από τον ελληνικό λαό. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Το λόγο έχει η συνάδελφος κ. Δαμανάκη. 
      ΜΑΡΙΑ ΔΑΜΑΝΑΚΗ: Κυρίες και κύριοι Βουλευτές, η κατάθεση της πρότασης δυσπιστίας από τη μεριά του ΠΑ.ΣΟ.Κ. είναι μια πράξη κοινωνικής ευθύνης. Είναι μια σοβαρή πράξη κοινωνικής ευθύνης. Κάνουμε χρήση του σοβαρότερου όπλου που διαθέτουμε σε αυτήν την Αίθουσα. Και κάνουμε χρήση αυτού του όπλου, επειδή έχουμε μια κακή Κυβέρνηση. Εισπράττουμε στην επαφή μας με τους πολίτες καθημερινά την αγανάκτηση των πολιτών, γιατί ο τόπος κυβερνάται από μία κακή Κυβέρνηση, μια μικρή και ανάξια Κυβέρνηση, μια Κυβέρνηση κατώτερη των περιστάσεων. 
      Και θεωρούμε ότι είναι υποχρέωσή μας να εναρμονιστούμε μ’ αυτό το κοινό αίσθημα, το οποίο δεν προέρχεται μόνο από πολίτες που στηρίζουν το ΠΑ.ΣΟ.Κ. Και αν η αλαζονεία της Κυβέρνησης δεν υπήρχε σε τόσο μεγάλη έκταση και η Κυβέρνηση μπορούσε να δει προσεκτικά τις δημοσκοπήσεις -ακόμη και αυτές για τις οποίες επαίρεται- θα έβλεπε ότι μεγάλη πλειοψηφία των πολιτών αισθάνεται ότι έχουμε μια μικρή και ανάξια Κυβέρνηση. 
      Όλα τα άλλα που ακούμε εδώ, τα σενάρια, επιτρέψτε μου να πω ότι είναι σενάρια «φθηνής σαπουνόπερας» σχετικά με τα εσωτερικά προβλήματα του ΠΑ.ΣΟ.Κ., με το ποιος δικαιώνεται και με το ποιος τα βάζει με ποιον. Είναι η γραμμή της κυβερνητικής προπαγάνδας, για να αποφύγει η Κυβέρνηση να απαντήσει στην ουσία. 
      Και ουσία είναι το ερώτημα που τίθεται στον κάθε Έλληνα πολίτη, που μας παρακολουθεί αυτήν τη στιγμή. Είναι ευχαριστημένος απ’ αυτήν την Κυβέρνηση; Κλείνει τρία χρόνια από τότε που ανέλαβε την εξουσία. Υπάρχει κάτι στη συνείδηση του μέσου πολίτη, για το οποίο αυτή η Κυβέρνηση μπορεί να είναι υπερήφανη; Γιατί δεν το ακούσαμε από όλους τους συναδέλφους που προηγήθηκαν; Γιατί δεν το ακούσαμε από τον Υπουργό που μίλησε; Γιατί, αντί να ακούσουμε, λοιπόν, αυτό το σημαντικό έργο, ακούμε συνεχώς ένα λίβελλο προσωπικών επιθέσεων εναντίον του ΠΑ.ΣΟ.Κ.; 
      Είστε ευχαριστημένοι, κύριοι συνάδελφοι, από το κυβερνητικό έργο που έχει παραχθεί; Σας λέω ότι η Κυβέρνηση, για να πάρει την εξουσία, υποσχέθηκε περίπου τα πάντα. Για να θυμηθούμε λίγο: Υποσχέθηκε 5% για την παιδεία. Πού είναι; Μονιμοποίηση όλων των συμβασιούχων. Πού είναι; 
      Άκουσα πριν το συνάδελφο να λέει τι κακά έκανε το ΠΑ.ΣΟ.Κ. Τα έκανε. Λοιπόν; Εσείς υποσχεθήκατε μονιμοποίηση όλων των συμβασιούχων. Την κάνατε; Άκουσα πριν διάφορα για τις συντάξεις. Θυμάστε τις υποσχέσεις σας για τους συνταξιούχους, για τις τρίτεκνες οικογένειες και όλα αυτά τα οποία ακούγαμε εν όψει της προσπάθειας να ψηφιστεί η Νέα Δημοκρατία από το μεσαίο χώρο; 
      Βεβαίως, μετά τις εκλογές έρχεται η ώρα του λογαριασμού. Νομίζω, κύριοι Βουλευτές, ότι η Νέα Δημοκρατία, μια και κάνουμε τον απολογισμό, αυτά τα τρία χρόνια έκανε μια κορυφαία επιλογή. Ποια ήταν αυτή; Η κορυφαία επιλογή ήταν ότι δεν την ενδιέφερε η παραγωγή κυβερνητικού έργου. Δεν την ενδιαφέρει αυτό. Αυτό που την ενδιαφέρει, είναι η οικοδόμηση ενός νέου συστήματος εξουσίας. Όλες οι ενέργειες της Κυβέρνησης έχουν πολιτική και επικοινωνιακή στόχευση, με απώτερο σκοπό τη δημιουργία ενός νέου συστήματος εξουσίας. Ακόμη και αυτά που γίνονται, όχι μόνο στον κρατικό μηχανισμό -και σ’ αυτόν- αλλά και στην οικονομική πολιτική και στην ανακατανομή της φτώχιας, που η Κυβέρνηση τη βαπτίζει «κοινωνική πολιτική», όλα έχουν ως αποκλειστικό στόχο να φτιαχτεί ένα νέο σύστημα εξουσίας, το οποίο κατά τη Νέα Δημοκρατία πρέπει να κυβερνήσει την Ελλάδα. Ας δούμε, παραδείγματος χάρη, την οικονομική πολιτική της Κυβέρνησης μ’ έναν ψυχρό τρόπο. 
Άκουσα πριν διάφορες περιπτωσιολογίες. Υπάρχει απολογισμός, κύριοι Βουλευτές; Βεβαίως και υπάρχει. Ποια είναι τα οικονομικά μέτρα που η Κυβέρνηση έχει αποφασίσει και έχει εφαρμόσει; Μείωση της φορολογίας των κερδών των επιχειρηματιών. Έγινε ή δεν έγινε, κύριοι συνάδελφοι; Πόσα δισεκατομμύρια ωφελήθηκαν κάποιοι, τα νέα τζάκια που φτιάχνετε, απ’ αυτήν την ιστορία; 
     Ψήφισε ή δεν ψήφισε η Κυβέρνηση νόμο με τον οποίο επιδοτεί τις επιχειρήσεις και τις απαλλάσσει από τη δέσμευσή τους για θέσεις απασχόλησης; Κύριε Υπουργέ Απασχόλησης και Κοινωνικής Προστασίας, που είστε εδώ, το γνωρίζετε αυτό; Ψηφίσατε ή δεν ψηφίσατε νόμο με βάση τον οποίο αυτοί που ευνοούνται από τη Νέα Δημοκρατία, θα επιδοτούνται, χωρίς να δεσμεύονται, για θέσεις απασχόλησης; Αυτή είναι η πολιτική σας. Ρυθμίσατε ή δεν ρυθμίσατε τα χρέη προς το Ι.Κ.Α. μ’ ένα σκανδαλώδη τρόπο, που χαρίζει δισεκατομμύρια σε επιχειρήσεις; Δώσατε ή δεν δώσατε φθηνές υπερωρίες στους εργοδότες; Κάνατε ή δεν κάνατε ευκολότερες τις απολύσεις; Δώσατε ή δεν δώσατε στους εφοπλιστές την απελευθέρωση των ναύλων και τη μετατόπιση του ορίου ηλικίας των πλοίων; 
      Αυτά είναι μέτρα υπέρ των εργαζομένων; Είναι μέτρα που παίρνει μια πολιτική που έχει σαν στόχο το μεσαίο χώρο; Πόσα κέρδισαν οι φαρμακοβιομήχανοι από την κατάργηση της λίστας των φαρμάκων; Πόσα θα κερδίσουν οι μεγάλοι κάτοχοι μεγαλοακινήτων από την κατάργηση του Φόρου Ακίνητης Περιουσίας; Πόσα θα κερδίσουν οι ξενοδόχοι –βλέπω εδώ την κ. Πετραλιά, η οποία διαφώνησε και είναι προς τιμήν της- οι οποίοι επιδοτούνται για να φτιάξουν νέα ξενοδοχεία στην Αττική χωρίς καμία προϋπόθεση; Βεβαίως, θέλατε να δώσετε και το τελευταίο δώρο, με την αναθεώρηση του άρθρου 24, για το περιβάλλον. 
	Η πολιτική αυτή έχει ονοματεπώνυμο και επαναλαμβάνω ότι δεν αναφέρομαι στην περιπτωσιολογία που ακούμε εδώ. Αναφέρομαι στην αποτίμηση του κυβερνητικού έργου. Πέρα από τη σκληρή και αντιλαϊκή πλευρά αυτής της πολιτικής, που είναι αναμφισβήτητα κοινωνικά ανάλγητη και σκληρή και ευνοεί τους πλούσιους, τους λίγους έναντι των πολλών, υπάρχει και η επιδίωξη να ευνοηθούν οι ορισμένοι που θα φτιάξουν τα νέα τζάκια τα οποία υποστηρίζει και στα οποία ελπίζει να στηριχθεί η Νέα Δημοκρατία.
	Όσον αφορά την ιστορία του κρατικού μηχανισμού την οποία αρνείστε καταφεύγοντας στο παρελθόν, είναι βέβαιο…
	ΧΡΗΣΤΟΣ ΖΩΗΣ: Για τα παλιά τζάκια να μας πείτε.
	ΜΑΡΙΑ ΔΑΜΑΝΑΚΗ: Θα σας πω για τα παλιά τζάκια. Όλα θα τα ακούσετε.
	ΠΡΟΕΔΡΕΥΩΝ (Ιωάννης Τραγάκης): Σας παρακαλώ, μη διακόπτετε.
	Συνεχίστε, κυρία συνάδελφε.
	ΜΑΡΙΑ ΔΑΜΑΝΑΚΗ: Αφού θέλετε, θα πάρετε την απάντηση. Λέω λοιπόν, κύριε συνάδελφε, ότι δεν ξέρω ποια είναι τα παλιά και τα νέα «τζάκια», αλλά σίγουρα με «Πανάγους» δεν γίνεται δουλειά. Με στελέχη σας που λένε: «Εμένα οι φιλίες μου με ενδιαφέρουν και δεν με ενδιαφέρει το κοινωνικό καλό», δεν γίνεται δουλειά. Αφήστε τα, λοιπόν, αυτά για τα παλιά και τα νέα τζάκια.
	ΑΘΑΝΑΣΙΟΣ ΜΠΟΥΡΑΣ: Εσείς το είπατε.
	ΜΑΡΙΑ ΔΑΜΑΝΑΚΗ: Όσον αφορά τον κρατικό μηχανισμό, για τον οποίο…
	ΑΘΑΝΑΣΙΟΣ ΜΠΟΥΡΑΣ: …(Δεν ακούστηκε)
	ΜΑΡΙΑ ΔΑΜΑΝΑΚΗ: Κύριε Πρόεδρε, δεν έχω καμία αντίρρηση να με διακόπτουν οι συνάδελφοι, αν κρατήσετε το χρόνο μου. Τους δίνω και το μικρόφωνο…
	ΠΡΟΕΔΡΕΥΩΝ (Ιωάννης Τραγάκης): Σας παρακαλώ, μη διακόπτετε.
	ΜΑΡΙΑ ΔΑΜΑΝΑΚΗ: …γιατί νομίζουν ότι φωνασκούντες θα καταφέρουν να μας κάνουν να σταματήσουμε να μιλάμε, όπως στην Επιτροπή, που ακούσαμε ότι χειρονόμησε ο συνάδελφος αντί να ψηφίσει.
	Λέω, λοιπόν, ότι τα όσα συμβαίνουν στον κρατικό μηχανισμό, πέρα από τη διάσταση των «γαλάζιων» παιδιών και τη ρουσφετολογική πλευρά που έχουν, έχουν και αυτήν τη διάσταση, της οικοδόμησης ενός κρατικού μηχανισμού για να διαιωνιστεί η εξουσία της Νέας Δημοκρατίας. 
	Όλα όσα ακούμε εδώ για το παρελθόν του ΠΑ.ΣΟ.Κ., η ιστορία της απογραφής, η επιστροφή συνεχώς στη διαφθορά και στα όσα έκανε το ΠΑ.ΣΟ.Κ., είναι προσπάθεια συκοφάντησης οποιωνδήποτε αγώνων έγιναν στο παρελθόν και εξουθένωσης οποιωνδήποτε πολιτικών και κοινωνικών δυνάμεων μπορούν να αντισταθούν στη Νέα Δημοκρατία.
	Κύριε Πρόεδρε, δεν είναι εύκολο για τη Νέα Δημοκρατία να προχωρήσει στον ίδιο δρόμο και νομίζω ότι αυτά που συμβαίνουν και αυτά που συνέβησαν στην Επιτροπή Αναθεώρησης, δείχνουν τα όρια αυτής της πολιτικής και αυτό είναι που πρέπει να αντιληφθεί η Κυβέρνηση, ότι αυτή η πολιτική που δεν ενδιαφέρεται για την καθημερινότητα του πολίτη αλλά απλώς παίζει επικοινωνιακά, για να οικοδομήσει το σύστημα εξουσίας της Νέας Δημοκρατίας, έχει όρια, κύριοι Βουλευτές.
      Και οι πολίτες τα αντιλαμβάνονται τα όρια αυτά, διότι βαδίζετε στο τέλος του βίου σας, χωρίς να έχετε να παρουσιάσετε το ελάχιστο αξιόλογο κυβερνητικό έργο. Αυτό είναι το μεγάλο δράμα. 
      Και αν η αλαζονεία της Νέας Δημοκρατίας της επέτρεπε να δει την πραγματικότητα, θα έβλεπε ότι θα έπρεπε να απολογηθεί. Αφήστε, λοιπόν, τα διάφορα σενάρια τα φτηνά, για το ποιος ωφελείται στο εσωτερικό του ΠΑ.ΣΟ.Κ. και άλλα τέτοια από την πρόταση μομφής.
      Η πρόταση μομφής είναι πράξη κοινωνικής ευθύνης και έχετε μεγάλη ευθύνη για το πού οδηγήσατε αυτήν τη χώρα. Πήρατε την Ελλάδα των Ολυμπιακών Αγώνων και την κάνατε την Ελλάδα της φραπελιάς. Είσαστε η Κυβέρνηση που θα μείνει στην ιστορία της χώρας, που έφερε την Ελλάδα σε μια κατάσταση που δεν έχει Πανεπιστήμιο. Είστε μια Κυβέρνηση τριών χρόνων, τριτοετής στην ίδια τάξη. Μια Κυβέρνηση ανεπίδεκτη μαθήσεως και γι’ αυτά θα δώσετε λογαριασμό. Και η ώρα του λογαριασμού άρχισε από σήμερα. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Μπούρας έχει το λόγο.
      ΑΘΑΝΑΣΙΟΣ ΜΠΟΥΡΑΣ: Ευχαριστώ, κύριε Πρόεδρε.
      Εγώ καταλαβαίνω τις δυσκολίες της κ. Δαμανάκη και γι’ αυτό προσπάθησε, ιδιαίτερα στον επίλογο, να ανεβάσει τους τόνους. Και πρέπει απλά να της θυμίσω ότι όταν δυσκολεύεται, στρίβει διά του αρραβώνος.
      ΜΑΡΙΑ ΔΑΜΑΝΑΚΗ: Αφήστε τα αυτά.
      ΑΘΑΝΑΣΙΟΣ ΜΠΟΥΡΑΣ: Και αφού μίλησε για νέα τζάκια, όταν ρωτήσαμε ποια είναι τα παλιά, είπε: «Το αφήνω αυτό». Και το άφησε βέβαια και σωστά, γιατί πριν λίγα χρόνια η κ. Δαμανάκη μαζί με μας κατήγγειλε το ΠΑ.ΣΟ.Κ. για τα ίδια για είκοσι χρόνια. 
      ΜΑΡΙΑ ΔΑΜΑΝΑΚΗ:  ...(δεν ακούγεται).
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ. Μη διακόπτετε, κυρία Δαμανάκη.
      ΑΘΑΝΑΣΙΟΣ ΜΠΟΥΡΑΣ: Παρακαλώ να με ακούσετε, όπως σας ακούσαμε και εμείς.
      Κυρία Δαμανάκη, να ξεκινήσω από σας και να πω ότι μας είπατε πως η πρόταση δυσπιστίας είναι πράξη κοινωνικής ευθύνης. Θα σας πω εγώ τι είναι: Μέθοδος διαφυγής από τα αδιέξοδα του ΠΑ.ΣΟ.Κ. και ιδιαίτερα από το άρθρο 16, όπου δεν γνωρίζει η αριστερά τι ποιεί η δεξιά, όχι σαν κόμμα βέβαια. 
      Ειλικρινά μου κάνει εντύπωση το γεγονός ότι στην Επιτροπή Αναθεώρησης του Συντάγματος, όπου και ήσασταν και ήμουνα, όταν ολοκληρώθηκαν οι  επί τρίμηνο πολύωρες, αναλυτικές και αδιάκοπτες συζητήσεις, όλοι επαίνεσαν τον Πρόεδρο, τον κ. Τραγάκη και την Επιτροπή για την άψογη λειτουργία της Επιτροπής. Βρήκαν, όμως, μια διέξοδο διαφυγής. Είπε ο κ. Λοβέρδος ότι η Επιτροπή δεν ήταν και δεν είναι το κυρίαρχο όργανο, είναι απλά ένα όργανο προετοιμασίας για το κυρίαρχο όργανο, που λέγεται Ολομέλεια της Βουλής. 
      Και επειδή ειλικρινά, δηλαδή, στο άρθρο 16 δεν ξέρει κανένας σας τι υπερασπίζεται, γιατί άλλα λέει ο Πρόεδρός σας, που προς τιμήν του το υπερασπίζεται από χρόνια, άλλα η νεολαία σας, άλλα ο κ. Βενιζέλος και άλλα ο καθένας.
      ΜΑΡΙΑ ΔΑΜΑΝΑΚΗ: Θα σας απαντήσω.
      ΑΘΑΝΑΣΙΟΣ ΜΠΟΥΡΑΣ: Και για να σας πω γιατί ήταν πράξη διαφυγής, κυρία Δαμανάκη, θα σας θυμίσω και θα σας παρακαλέσω να πάρετε από τα Πρακτικά την εισήγηση του κ. Βενιζέλου και του κ. Πάγκαλου και αν βρείτε αναφορά στις λέξεις «Αρχηγός» και «Παπανδρέου», τότε εγώ θα ζητήσω συγγνώμη. Καταλαβαίνετε, δηλαδή, τι συμβαίνει. 
      Βέβαια παρήλασαν εδώ οι συνάδελφοι του ΠΑ.ΣΟ.Κ. και μάλιστα συνάδελφοι οι οποίοι άσκησαν για πολλά χρόνια κυβερνητική εξουσία, όπως ο κ. Ευθυμίου, ο οποίος μας μίλησε για την παιδεία και για το ότι πολλές φορές λέχθηκαν αυτά εδώ. Πράγματι, στο σπίτι του κρεμασμένου δεν μιλάνε για σχοινί. 
      Όσο για τα χάλια της παιδείας, αφήστε με να έχω λίγο περισσότερη γνώση, μια και είμαι χρόνια εκπαιδευτικός. Ξέρω και ποιος τα δημιούργησε και ξέρω και τη συνεισφορά σας. Και ακριβώς μας εγκαλείτε, όταν απέχετε από το διάλογο, απέχετε από τη συναίνεση, απέχετε από κάθε τι που επιδιώκει η ελληνική κοινωνία.
      Δεν είναι εδώ ο κ. Λοβέρδος, αλλά μια και ανέλαβε πρόσφατα τον τομέα του Υπουργείου ΠΕ.ΧΩ.Δ.Ε., δεν βλέπει ότι σκάβεται ολόκληρη η Ελλάδα; Δεν βλέπετε ότι στον Μαλιακό, που είχε γίνει ο φόβος και ο τρόμος όλων των Ελλήνων, γίνεται μία εργώδης προσπάθεια, για να ολοκληρωθεί αυτό το σημαντικό έργο; 
      Και ειλικρινά ο κ. Τσοχατζόπουλος τόλμησε και μίλησε και για ενέργεια, αυτός ο οποίος παρέδωσε ως αρμόδιος Υπουργός έναν ενεργειακό μεσαίωνα, αφήνοντας τη χώρα εκεί που δεν έπρεπε. 
      Είναι πράγματι άξιον απορίας, κυρίες και κύριοι συνάδελφοι, η ενέργεια του ΠΑ.ΣΟ.Κ. να καταθέσει πρόταση δυσπιστίας κατά της Κυβέρνησης. Φαίνεται, όμως, ότι τα εσωτερικά αδιέξοδα του κόμματος της Αξιωματικής Αντιπολίτευσης και η αδυναμία επικοινωνίας με το λαό, είναι τα βαθύτερα αίτια αυτής της επιλογής.
      Διερωτάται, όμως, κάποιος μήπως η σταθερή πορεία της Κυβέρνησης, η οικονομική και κοινωνική πρόοδος της χώρας φέρνουν αναταραχή στο ΠΑ.ΣΟ.Κ. και γι’ αυτό αντιδρά σπασμωδικά; Ευχαριστούμε βέβαια το ΠΑ.ΣΟ.Κ. και τον Πρόεδρό του τον κ. Παπανδρέου, που σε μικρό χρονικό διάστημα από τη συζήτηση του προϋπολογισμού του 2007 προκαλεί και πάλι μια συζήτηση εφ’ όλης της ύλης. Η κινδυνολογία και η καταστροφολογία, η ανευθυνότητα και η μάταιη προσπάθεια παραπλάνησης των πολιτών, δεν βρίσκει, δυστυχώς για σας, ανταπόκριση στον ελληνικό λαό. Μοιάζει περισσότερο μ’ ένα replay, για να χρησιμοποιήσω έναν τηλεοπτικό όρο, είναι μια αναπαραγωγή κασέτας με τους λόγους όλων σας. 
      Δεν έχετε καμία πρόταση, δεν έχετε μνήμη, έχετε χάσει την αίσθηση του χρόνου, έχετε μπλέξει τα τρία χρόνια με τα είκοσι και δεν ξέρω αν άλλαξαν οι υπολογισμοί μέτρησης του χρόνου. Έχετε χάσει την αίσθηση του χρόνου, γιατί πραγματικά δεν θυμάστε τα είκοσι προηγούμενα χρόνια. Αλλά πώς να μην το βλέπετε έτσι, αφού αυτά που έγιναν από το Μάρτιο του 2004 μέχρι σήμερα, δεν μπορούν να συγκριθούν, όχι με όσα έγιναν σε αντίστοιχο χρονικό διάστημα, αλλά με όσα έγιναν σε είκοσι χρόνια; 
      Οι εντυπώσεις που προσπαθείτε να δημιουργήσετε εις βάρος της Κυβέρνησης, δυστυχώς για σας, κύριοι συνάδελφοι, στρέφονται εναντίον σας, γιατί ο ελληνικός λαός έχει και μνήμη και κρίση. Ασφαλώς δεν ξέχασε ότι κυβερνούσατε τον τόπο επί είκοσι χρόνια. Σεις φαίνεται ότι το ξεχνάτε και τώρα θυμηθήκατε αυτά, που εσείς επί είκοσι χρόνια δεν κάνατε και που έπρεπε να γίνουν από τη δική μας διακυβέρνηση σε λιγότερο από τρία χρόνια. Όμως, οι Έλληνες πολίτες κρίνουν έχουν πλέον μέτρο σύγκρισης και γι’ αυτό δείχνουν την εμπιστοσύνη τους στη νέα διακυβέρνηση και στον Πρωθυπουργό, τον Κώστα τον Καραμανλή.
      Μας είπε η κ. Δαμανάκη, αλλά έφυγε, δεν θέλει να ακούσει φαίνεται τον αντίλογο, ότι «Δεν μας λέτε τι έχετε κάνει». Δεν λέμε εμείς ότι λύσαμε όλα τα θέματα, αλλά κάναμε, όμως, ένα πολύ σημαντικό έργο. Αυτό, όμως, που έχει σημασία, είναι ότι έχουν γίνει τα τρία τελευταία χρόνια τόσα πολλά, και μάλιστα άρχισαν να αποδίδουν και καρπούς και δικαιώνουν την πολιτική μας, όπως αυτό άλλωστε επιβεβαιώνεται από διεθνείς οργανισμούς. Έχει ακόμα μεγαλύτερη αξία το έργο, αν αναλογιστούμε σε τι κατάσταση παραλάβαμε την οικονομία της χώρας.
      Από το Μάρτιο του 2004, που ξεκίνησε η νέα διακυβέρνηση, το έλλειμμα μειώθηκε από 7,8% στο 2,6%, ενώ λέγατε ότι είναι 1,2%. Κρύβατε την πραγματικότητα και τώρα σας ενοχλεί η απογραφή που έδειξε την αλήθεια. Μειώθηκε το δημόσιο χρέος, ο ρυθμός ανάπτυξης είναι ο ανώτερος του μέσου όρου της Ευρωζώνης και μάλιστα είναι και από τους υψηλότερους. Η δε ανεργία στην οποία δεν αναφερόσαστε καθόλου, μειώθηκε από το 11,3% στο 8,3%. Δεν λέμε ότι εξαφανίστηκε, όμως είμαστε στο σωστό δρόμο.
      Οι μεταρρυθμίσεις που αρχίσαμε το Μάρτιο του 2004, με τη συστράτευση της κοινωνίας φέρνουν θετικά αποτελέσματα για τους πολίτες. Δεν τελείωσαν. Θα συνεχιστούν, αγαπητοί συνάδελφοι, γιατί στόχος μας είναι η οικονομική και κοινωνική πρόοδος, η ευημερία και η βελτίωση της ζωής των πολιτών. Εμείς χτίζουμε τώρα με στόχους άμεσους, αλλά συγχρόνως και μεσοπρόθεσμους και μακροπρόθεσμους. 
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Επειδή δεν θυμάται η κ. Δαμανάκη ορισμένα πράγματα, να της θυμίσω ότι οι συντάξεις του Ο.Γ.Α. αυξήθηκαν από την 1η Ιανουαρίου 2007 από τα 227 στα 280 ευρώ και την 1η Ιανουαρίου 2008 θα πάνε στα 330 ευρώ. Το ακούνε οι γέροντες και οι γριούλες στην επαρχία. 
      Το Ε.Κ.Α.Σ. από 160 ευρώ, έγινε 195 και θα γίνει 230 την 1η Ιανουαρίου 2008. 
      Το επίδομα ανεργίας από 311 ευρώ πήγε στα 368 και θα πάει το 2008 στο 55%. Και άλλη αύξηση 5%.
      Θα θυμίσω ότι το Λ.Α.Φ.Κ.Α. καταργήθηκε και όχι μόνο αυτό, αλλά επιστρέφονται από αυτό το επίδομα που παρακρατείτο, από το Λ.Α.Φ.Κ.Α., η δεύτερη και τρίτη δόση της εισφοράς στους συνταξιούχους. 
      Το επίδομα της πολύτεκνης μητέρας έγινε αφορολόγητο. Οι γονείς με τρία παιδιά απαλλάσσονται κατά 70% από τα τέλη ταξινόμησης, έχουν πλεονέκτημα στις μετεγγραφές των παιδιών τους, παίρνουν 2.000 ευρώ για τη γέννηση του τρίτου παιδιού και ένα σωρό άλλα μέτρα και έχουν ευνοϊκή μεταχείριση για διορισμό στο δημόσιο. Και δεν σταματήσαμε, αλλά συνεχίζουμε. 
      Οι παραγωγοί μας για πρώτη φορά έχουν εισπράξει από τη δεύτερη μέρα του Δεκεμβρίου το 75% των αγροτικών ενισχύσεων.
      Για να ολοκληρώσω, κύριε Πρόεδρε, πρέπει να πω ότι, επειδή ο Πρόεδρός σας αναφέρθηκε στο περιβάλλον, δεν σημαίνει ότι μόνο εσείς μπορείτε να διεκδικείτε την αποκλειστικότητα της ευαισθησίας στα θέματα του περιβάλλοντος. Ο Κωνσταντίνος Καραμανλής και η Νέα Δημοκρατία για πρώτη φορά στο Σύνταγμα του 1975 θέσπισαν το άρθρο 24. Από εκεί και μετά, πρέπει να σας πω -και να ρωτήσω τον καθένα- ότι καταργήσατε το ν.998, δεν έγινε το δασολόγιο, αλλά με πρόταση του Φώτη Κουβέλη το 2001 ξαναμπήκε και ο δικός σας ν.3208, ο εφαρμοστικός του Συντάγματος για το άρθρο 24, αλλά δεν υλοποιείται.
      Κυρίες και κύριοι συνάδελφοι, ο πανικός είναι από την πλευρά σας. Δίνεται μία ευκαιρία στον ελληνικό λαό να κρίνει και να συγκρίνει. Τέτοιες προτάσεις δυσπιστίας δεν πρόκειται να σταματήσουν την πορεία της χώρας προς την πρόοδο και την ευημερία, δεν πρόκειται να σας βγάλουν από τα εσωκομματικά σας αδιέξοδα. Η Κυβέρνηση της Νέας Δημοκρατίας και ο Πρωθυπουργός μας Κώστας Καραμανλής θα συνεχίσουν το έργο για το οποίο μας εμπιστεύτηκε και θα μας εμπιστευτεί και πάλι ο ελληνικός λαός. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Ο κ. Αηδόνης έχει το λόγο.
      ΧΡΗΣΤΟΣ ΑΗΔΟΝΗΣ: Ευχαριστώ, κυρία Πρόεδρε.
      Άκουσα πριν από λίγο τον αγαπητό συνάδελφο να μιλά και να βάζει διάφορα ζητήματα που έχουν να κάνουν με τις πολιτικές της Νέας Δημοκρατίας. Εκείνο το οποίο θα ήθελα να πω, είναι ότι στην πολιτική πολλές φορές μεγάλη σημασία έχουν η αλήθεια και το ψέμα. Εκείνο, όμως, το οποίο δεν έχω καταλάβει, είναι πολλές φορές, όταν λες μισό ψέμα, τι γίνεται.
      Κύριοι της Νέας Δημοκρατίας, αναφέρατε, λοιπόν, ότι έχετε κάνει μία σειρά από ρυθμίσεις, που έχουν να κάνουν με τις τρίτεκνες οικογένειες. Είναι αυτό το οποίο υποσχεθήκατε στον ελληνικό λαό; 
      ΓΕΩΡΓΙΟΣ ΒΛΑΧΟΣ: Μομφή συζητάμε. 
      ΧΡΗΣΤΟΣ ΑΗΔΟΝΗΣ: Λέω, είναι αυτό το οποίο υποσχεθήκατε στον ελληνικό λαό; Μήπως ξεχάσατε τι είπατε; Μήπως πρέπει να πάτε πίσω και να δείτε ακριβώς τα λόγια σας; 
      Άκουσα πριν από λίγο τον αγαπητό συνάδελφο να λέει ότι οι αγρότες έχουν πάρει το 75% των αγροτικών επιδοτήσεων. Θέλετε να έρθετε μία βόλτα στη Δράμα; Θέλετε να ρωτήσουμε τους αγρότες τι έχουν πάρει, για να δείτε ότι υπάρχουν αγρότες που δεν έχουν πάρει ούτε μία δραχμή ακόμα;
      ΧΡΗΣΤΟΣ ΖΩΗΣ: Για ποιο λόγο; 
      ΧΡΗΣΤΟΣ ΑΗΔΟΝΗΣ: Για ποιο λόγο;
      ΓΕΩΡΓΙΟΣ ΒΛΑΧΟΣ: Όχι, ψέματα... 
      ΧΡΗΣΤΟΣ ΑΗΔΟΝΗΣ: Αφήστε το παραμύθι των ελέγχων. 
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριοι συνάδελφοι, μη διακόπτετε.
      Κύριε συνάδελφε επί του Βήματος, μην απαντάτε. 
      ΧΡΗΣΤΟΣ ΑΗΔΟΝΗΣ: Σας ενοχλούν αυτά. Αυτή είναι η αλήθεια. Η πλειοψηφία των αγροτών δεν έχει πάρει τις επιδοτήσεις και αυτή είναι η αλήθεια. Αφήστε, λοιπόν, το παραμύθι.
      (Θόρυβος από την πτέρυγα της Νέας Δημοκρατίας)
      ΓΕΩΡΓΙΟΣ ΒΛΑΧΟΣ: Γι’ αυτό φύγατε από την Επιτροπή;
      ΧΡΗΣΤΟΣ ΑΗΔΟΝΗΣ: Δύο μεγάλα παραμύθια ακούμε το τελευταίο διάστημα, δηλαδή τα τρία χρόνια που κυβερνάτε. Ποια είναι; Το πρώτο μεγάλο παραμύθι είναι ότι για όλα φταίει το ΠΑ.ΣΟ.Κ., ότι το ΠΑ.ΣΟ.Κ. κατέστρεψε την οικονομία και την παρέδωσε σε σας και εσείς προσπαθείτε. Τρία χρόνια προσπαθείτε. Τόσο μεγάλη είναι η προσπάθειά σας, που παραλάβατε ένα δημόσιο χρέος στο 107% -συγγνώμη εάν μου φεύγει ένα 0,1%- και το ανεβάσατε μία μονάδα. Τρομερή προσπάθεια ήταν πραγματικά! Αυτή είναι, λοιπόν, η μεγάλη προσπάθειά σας στην οικονομία. Προσπαθείτε, λέει, σε άλλα ζητήματα, στις μεταρρυθμίσεις. Αλήθεια, μπορείτε να διανοηθείτε τι σημαίνει «μεταρρύθμιση» σήμερα; Τι είναι αυτό που κάνετε τελικά εσείς ως πολιτικοί; 
      Αγαπητοί συνάδελφοι, έχουν συμπληρωθεί τρία χρόνια θητείας αυτής της Κυβέρνησης. Είμαστε μπροστά σε μια από τις πιο σημαντικές στιγμές του Κοινοβουλίου. Ο λαός λέει ότι από το χρόνο, δεν μπορείς να κρύψεις τίποτα. Όλα τα αποκαλύπτει. Και όσο και αν σήμερα υπάρχουν νέες τεχνικές, ιδιαίτερα στην αισθητική, τα γνωστά λίφτινγκ, που μπορούμε να μειώσουμε το χρόνο και κάποιοι να ξεγελαστούν, στην πολιτική δεν ισχύει αυτός ο κανόνας. Ό,τι και να κάνεις τα λόγια, οι πράξεις μένουν και καταγράφονται στη συνείδηση του ελληνικού λαού. Αυτό, λοιπόν, γίνεται σήμερα. 
      Και μπαίνει, λοιπόν, το ερώτημα σήμερα: Πότε, λοιπόν, επιτέλους έχουμε εμείς δικαίωμα να σας κρίνουμε; Πόσα χρόνια πρέπει να περάσουν, για να πούμε ότι αυτά που κάνετε, είναι σωστά ή λάθος; Μπορούμε μετά από τρία χρόνια να έχουμε δίκαια κρίση απέναντι στις επιλογές σας; Μπορούμε. Επειδή, λοιπόν, υπάρχει αυτή η δίκαιη κρίση σήμερα, γι’ αυτόν ακριβώς το λόγο υπάρχει και αυτή η δίκαιη μομφή του Προέδρου μας προς μία πολιτική, η οποία έχει οδηγήσει τον ελληνικό λαό στην ανέχεια και στη φτώχεια. Γιατί αυτή είναι η πραγματικότητα.
      Ας γυρίσουμε, όμως, λίγο πίσω να δούμε ποια είναι η πραγματικότητα πάνω στην οποία δομήθηκε το παραμύθι σας. Τι ήταν αυτό, το οποίο έκανε τον ελληνικό λαό να δώσει την εμπιστοσύνη του προς την Κυβέρνησή σας; Ήταν ή δεν ήταν η προσδοκία για καλύτερες μέρες; Πίστεψε ο ελληνικός λαός ότι, όταν εσείς θα κυβερνήσετε, κάτι θα αλλάξει σ’ αυτόν τον τόπο; Πολλές φορές, ομολογώ, μπορεί να το πίστεψα και εγώ. Έχει αλλάξει τίποτα σήμερα; Είναι τίποτα καλύτερο; Μπορεί να συγκριθεί με το χθες; Δυστυχώς, αγαπητοί συνάδελφοι, τίποτα δεν μπορεί να συγκριθεί με το χθες, όσο και αν αυτό προσπαθείτε να το απαξιώνετε. 
      Άρα, λοιπόν, ποιο είναι το συμπέρασμα; Τι λέει ο ελληνικός λαός στο δρόμο, στο καφενείο, εκεί που μιλάει μόνος του καμιά φορά; Ότι δυστυχώς δώσαμε το δικαίωμα σε κάποιους, οι οποίοι είναι ψεύτες, να μας κυβερνήσουν και να μας εξαπατήσουν. Γιατί αυτό είναι η πραγματικότητα. Και υπάρχει μία λαϊκή ρήση, που λέει ότι ο ψεύτης και ο κλέφτης τον πρώτο χρόνο χαίρονται. Για σας, όμως, πέρασαν τρία χρόνια και δυστυχώς έχετε σταματήσει να χαίρεστε. Και αυτή είναι η πραγματικότητα. 
      Στο ερώτημα, λοιπόν, που μπήκε από πολλούς από εσάς, γιατί έγινε η πρόταση μομφής, έχω να πω το εξής:  Αγαπητοί συνάδελφοι, αποτύχατε και στην οικονομία και στην εξωτερική πολιτική και στην κοινωνική πολιτική, όπου εκεί υπάρχει απόλυτη ισοπέδωση, όπως επίσης και στο ζήτημα της διασφάλισης της δημοκρατίας. Βλέπουμε, δηλαδή, να γίνονται υποκλοπές και να μη θίγεται η δημοκρατία. Να υπάρχει το θέμα των Πακιστανών και να μη θίγεται η δημοκρατία. Να φεύγουν ρουκέτες και να χτυπούν την Αμερικανική Πρεσβεία και η δημοκρατία να παραμένει στη θέση της. Κάποιες ζαρντινιέρες να σηκώνονται και να χτυπάνε κάποιους φοιτητές και εμείς να λέμε ότι αυτό είναι δημοκρατικό δικαίωμα των λουλουδιών που είναι μέσα, γιατί ποτίστηκαν λάθος και πήραν λάθος φάρμακο. Αυτές είναι οι πολιτικές, λοιπόν, τις οποίες έχετε αναπτύξει και αυτή είναι η πραγματικότητα.
      Τι άλλο έχετε κάνει; Έχετε ενισχύσει την κοινωνική ανασφάλεια, όπως επίσης και την οικονομική αβεβαιότητα. Σήμερα ένα μεγάλο μέρος του πληθυσμού ζει κάτω από τα όρια της φτώχειας και ένα τρομερά μεγάλο μέρος ζει στα όρια της φτώχειας. Αλήθεια, ένας μισθωτός υπάλληλος, ο οποίος δουλεύει μόνος του και παίρνει 1.500 ευρώ το μήνα, μπορεί να ζήσει σήμερα; Μπορεί να ανταποκριθεί σ’ αυτό το οποίο υπάρχει ως ανάγκη σχετικά με το κόστος διαβίωσης; Ας απαντήσετε. Δεν πιστεύω να υπάρχει κανείς σ’ αυτήν την Αίθουσα που να πιστεύει ότι αυτός ο μισθός μπορεί να ανταποκριθεί στην ανάγκη ενός ανθρώπου να ζήσει ευπρεπώς με την οικογένειά του. 
      Άρα λοιπόν τι έχουμε, αγαπητοί συνάδελφοι, σήμερα; Έχουμε ένα μεγάλο κατήφορο. Και το ερώτημα που μπαίνει, είναι αν θα συνεχιστεί αυτός ο κατήφορος. Και εμείς, λοιπόν, ερχόμαστε εδώ πέρα «γενναία» –σε εισαγωγικά- και σας λέμε: Ορίστε, εδώ είναι η πρόκληση. Θα κοιτάτε το λαγό; Θα κουνάτε το φτερό του; Θα κάνετε τους Κονγκολέζους; Θα πιστεύετε τις δημοσκοπήσεις, που πολλές είναι κατά παραγγελία; Υπάρχει, λοιπόν, μια μοναδική ευκαιρία για σας. Τολμήστε. Μπροστά μας είναι αυτή η πρόκληση.
      Αποδεχθείτε, λοιπόν, αυτήν την πρόκληση, για να δείτε ποια θα είναι η πραγματική δημοσκόπηση του ελληνικού λαού, για να δείτε ποια θα είναι η πραγματική πολιτική διαφορά, η οποία υπάρχει σήμερα. Ανταποκρίνεται στην πραγματικότητα; Γιατί, αγαπητοί συνάδελφοι, ξεχνάτε μία αλήθεια: Μπορεί να υπάρχουν αυτές οι περιβόητες εταιρείες δημοσκοπήσεων, τις οποίες εγώ αμφισβητώ και τολμώ να το πω εδώ πέρα μέσα, οι οποίες καταγράφουν κάποια ποσοστά, δύο - τρεις μονάδες κάποιες φορές, αλλά μπορείτε να μου πείτε αν έχετε κερδίσει καμία διαφορά στους αριθμούς των ψήφων, στον πραγματικό αριθμό των εκλογέων; Το έχετε δει αυτό; Έχετε μετρήσει στις δημοσκοπήσεις τα ποιοτικά στοιχεία που λένε ότι υπάρχει μεγάλο πρόβλημα στην κοινωνία, η οποία θα σας γυρίσει την πλάτη; Αυτή, λοιπόν, είναι η πραγματικότητα και μ’ αυτήν την πραγματικότητα θα έρθετε αντιμέτωποι πάρα πολύ σύντομα. 
      Το ερώτημα, λοιπόν, το οποίο μπαίνει σήμερα, είναι πολύ συγκεκριμένο και υπάρχει και μια απάντηση από εσάς που την άκουσα από πάρα πολλούς ομιλητές. Λέτε, λοιπόν, εδώ πέρα: «Εμείς δεν πάμε σ’ αυτήν την πρόκληση, γιατί έχουμε δουλειά να κάνουμε. Πρέπει να συνεχίσουμε τις μεταρρυθμίσεις μας». Ας ακούσει, λοιπόν, ο ελληνικός λαός ποιες είναι οι μεταρρυθμίσεις. 
      Μεταρρύθμιση, λοιπόν, για τη Νέα Δημοκρατία είναι να μειώνει τις αποδοχές των εργαζόμενων. Να ακυρώνει τα ασφαλιστικά δικαιώματα και τα εργασιακά κεκτημένα, το θεωρεί μεταρρύθμιση. Να προσφέρει χειρότερη εργασία και ασφαλιστικό δικαίωμα στη νέα γενιά, το θεωρεί μεταρρύθμιση. Να εξισώνει προς τα κάτω για τη μείωση του εργατικού κόστους, το θεωρεί μεταρρύθμιση. Να ποινικοποιεί τους εργαζόμενους για τα άσχημα οικονομικά αποτελέσματα των εταιρειών, το θεωρεί μεταρρύθμιση. Να επιτίθεται κατά του κοινωνικού κράτους, το θεωρεί μεταρρύθμιση. Να μειώνει τα οικονομικά αποτελέσματα των Δ.Ε.Κ.Ο. και να τις κάνει όλες ζημιογόνες, το θεωρεί μεταρρύθμιση. 
      Εκείνο το οποίο εγώ αντιλαμβάνομαι με το φτωχό μου το μυαλό, είναι ότι τελικά μεταρρύθμιση είναι να μεταρρυθμίζω τους μεταρρυθμιστές. Γι’ αυτό έχουμε και στη Δ.Ε.Η. τέσσερις αλλαγές Διοικητών, όπου πραγματικά ψάχνουμε να βρούμε ποιος είναι ο μεγαλύτερος μεταρρυθμιστής. Είναι μια, δυστυχώς, επώδυνη πραγματικότητα για εσάς, η οποία...
      ΑΝΔΡΕΑΣ ΛΥΚΟΥΡΕΝΤΖΟΣ: Ο Γενικός Ανθρωπίνων Πόρων!
      ΠΡΟΕΔΡΟΣ (Άννα Μπενάκη - Ψαρούδα): Σας παρακαλώ, κύριοι συνάδελφοι. 
      ΧΡΗΣΤΟΣ ΑΗΔΟΝΗΣ: Αυτή, λοιπόν, είναι η πραγματικότητα. Και ποια είναι η πραγματικότητα, λοιπόν, η οποία ισχύει στο πεδίο της οικονομίας; Η μοναδική πραγματικότητα, η οποία ισχύει, είναι ότι θυσιάζονται οι πολλοί, για να ωφεληθούν οι λίγοι. Τι έχετε πετύχει, λοιπόν; Εκείνο το οποίο έχετε πετύχει είναι να αυξήσετε το κόστος διαβίωσης της ελληνικής οικογένειας περίπου κατά 14,5%. Δηλαδή, από την τσέπη του κάθε οικογενειάρχη έχουν φύγει 245 ευρώ το μήνα και έχουν κάνει φτερά. Και έχουν κάνει φτερά με την πολιτική σας, όχι με άλλες πολιτικές. Δηλαδή, ο Έλληνας σήμερα με την πολιτική σας είναι πιο φτωχός. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Θα κλείσω, για να σεβαστώ τη συνάδελφό μου. 
      Θα ήθελα να αναφερθώ σε πάρα πολλά, αλλά δυστυχώς ο χρόνος είναι περιορισμένος και πρέπει να το σεβαστούμε. Θα ήθελα να πω μόνο κάτι, γυρνώντας λίγο πίσω και θα κλείσω μ' αυτό. Μου θυμίζει η προσπάθειά σας την εξωτερική πολιτική -και εμμένω σ’ αυτό- η οποία ξεκίνησε από τη Λουκέρνη και σηματοδότησε την πολιτική πραγματικότητα, δηλαδή ότι οδηγηθήκαμε σ’ ένα μεγάλο ναυάγιο σε σχέση με τις επιλογές αυτές. Θυμάμαι, λοιπόν, τότε τις εντολές του κ. Καραμανλή, ότι «Απλά παρακολουθούμε την καταιγίδα». «Δεν ανακατευόμαστε», αναφώνησε. Βλέπετε, η διαταγή την οποία θα έδινε και για κουπί ακόμα στους ναύτες του προκαλούσε και αυτή κόπωση. Και αυτή, δυστυχώς, η κόπωση ήταν εκείνη η οποία μας οδήγησε σε απανωτές σφαλιάρες σε μια σειρά ζητήματα, που αφορούν την εξωτερική πολιτική. 
      Αγαπητοί συνάδελφοι, και κλείνω, δυστυχώς για εσάς θα είναι πολύ επώδυνη η επόμενη πραγματικότητα. 
    (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «Οι Έλληνες στη Διασπορά 15ος-21ος αι.», καθώς και στους λοιπούς χώρους του Μεγάρου της Βουλής των Ελλήνων, είκοσι επτά μαθητές και μαθήτριες και τρεις συνοδοί καθηγητές από το Λύκειο Άρτας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
       Το λόγο έχει η συνάδελφος κ. Καλογήρου. 
      ΧΡΙΣΤΙΑΝΑ ΚΑΛΟΓΗΡΟΥ: Ευχαριστώ, κυρία Πρόεδρε.
      Κυρίες και κύριοι συνάδελφοι, διάβασα με μεγάλη προσοχή το κείμενο της πρότασης μομφής που κατέθεσε η Αξιωματική Αντιπολίτευση κατά του Πρωθυπουργού και της Κυβέρνησης. Και το διάβασα με προσοχή, γιατί με τη θεσμική σοβαρότητα που επιβάλλουν οι περιστάσεις σε μια τόσο σοβαρή διαδικασία για το Κοινοβούλιο, ανέμενα τη στοιχειώδη τεκμηρίωση της επιλογής του ΠΑ.ΣΟ.Κ. να προχωρήσει σε μια τόσο δραματική κίνηση. 
      Επίσης, ήθελα και εγώ από την πλευρά μου να είμαι όσο το δυνατόν πιο υπεύθυνη σε όσα θα αντέτεινα, πάντα με γνώμονα την υπηρέτηση της αλήθειας, όπως οφείλουμε. ‘Αλλωστε αυτός είναι και ο πολιτικός αυτοσκοπός μας σ’ αυτήν εδώ την Αίθουσα. Μετά λύπης μου, αγαπητοί συνάδελφοι, πρέπει να πω ότι η πρόταση μομφής του ΠΑ.ΣΟ.Κ. συνιστά ένα από τα πλέον ατεκμηρίωτα και, λυπούμαι να πω, ανερμάτιστα πολιτικά κείμενα, που έχω συναντήσει στη ζωή μου. Μέσα και έξω από το Κοινοβούλιο.
      Η επιθυμία και η προαίρεσή μου να ασχοληθώ συγκεκριμένα με τα όσα καταλογίζονται στην Κυβέρνηση της Νέας Δημοκρατίας σ’ αυτό το κείμενο, δυστυχώς, κατόπιν αυτών κατέστη αδύνατη. Είναι δε ενδεικτικό του πόσο έωλες είναι οι αναφορές σας, κυρίες και κύριοι συνάδελφοι του ΠΑ.ΣΟ.Κ., το γεγονός ότι ούτε ένα συγκεκριμένο στοιχείο δεν επικαλείσθε για να αποδείξετε τα όσα ισχυρίζεστε. Όλα είναι γενικές πολιτικές εκτιμήσεις και πολιτικοί χαρακτηρισμοί. Δεν ξέρω αν έτσι έχετε συνηθίσει να ενεργείτε, συνεχίζοντας την επικίνδυνη πρακτική, που ακολουθούσατε, όταν ήσασταν κυβέρνηση και απλά δεν ξέρετε ότι πολιτική σημαίνει πριν από όλα υπεύθυνη τεκμηρίωση όλων όσων λέει και επιχειρηματολογεί καθένας από εμάς. Όμως, είμαι υποχρεωμένη να σας πω ότι εδώ είναι η Βουλή των Ελλήνων και δεν είναι κάποιο πολιτικό γήπεδο. Οι κρωγμοί, τα βεγγαλικά της ανευθυνότητας που εξαπολύετε, οφείλω να σας πω ότι έχουν πολύ μεγάλο δημοκρατικό κόστος. Και πρέπει κάποια στιγμή αυτό να το κατανοήσετε, κύριοι συνάδελφοι του ΠΑ.ΣΟ.Κ..
      Και αν μεν επρόκειτο για μια γενική πολιτική συζήτηση, θα κατανοούσα τότε την ένδεια των επιχειρημάτων σας. Θα ήταν απόρροια προφανώς αυτή η ένδεια της γενικής πολιτικής αφασίας, η οποία χαρακτηρίζει την αντιπολιτευτική τακτική την οποία ακολουθείτε. Όμως, κυρία Πρόεδρε, μια πρόταση μομφής κατά της Κυβέρνησης, της οποιασδήποτε κυβέρνησης, είναι μια από τις σημαντικότερες κοινοβουλευτικές στιγμές και δεν μπορεί να καταπίπτει σε φθηνό πολιτικό τέχνασμα. Γιατί έτσι εξευτελίζονται οι θεσμοί και προσβάλλονται βάναυσα οι δημοκρατικές διαδικασίες. Διαδικασίες που έχουν κερδηθεί με αγώνες των Ελλήνων, συμπεριλαμβανομένων –και δεν διστάζω να το αναγνωρίσω- πολλών σημερινών Βουλευτών του ΠΑ.ΣΟ.Κ.. 
      Κάτω από αυτήν την οπτική  κάθε απόπειρα για να αντιμετωπιστεί η συζητούμενη πρόταση μομφής ως μια σοβαρή πολιτική κίνηση του κόμματος της Αξιωματικής Αντιπολίτευσης, δυστυχώς είναι καταδικασμένη εξαρχής σε αποτυχία. Πολύ περισσότερο, αν προσποιούμασταν εμείς σήμερα εδώ, οι Βουλευτές της Συμπολίτευσης, που κατά κάποιον τρόπο είμαστε και εμείς κρινόμενοι ως υποστηρικτές μιας πολιτικής την οποία ελέγχετε, θα στέλναμε τότε στους εντολείς μας ένα μήνυμα μιας δήθεν πολιτικής αντιπαράθεσης, χωρίς κανένα πολιτικό υπόβαθρο. Δεν δικαιούμαστε να κάνουμε κάτι τέτοιο.
      Κυρίες και κύριοι συνάδελφοι, τούτων δοθέντων απομένει ένα ερώτημα και μόνο προς απάντηση. Και τούτο θεωρώ ότι είναι το μόνο πραγματικό πολιτικό ερώτημα σε τούτη εδώ την Αίθουσα σήμερα. Γιατί όλα αυτά; Και το θέτω ευθέως αυτό το ερώτημα: Γιατί η σημερινή συζήτηση της πρότασης μομφής που έχει καταθέσει το ΠΑ.ΣΟ.Κ. κατά της Κυβέρνησης της Νέας Δημοκρατίας και του Πρωθυπουργού; Έχω την αίσθηση ότι έχει ήδη αντιστραφεί σε πρόταση πολιτικού κολασμού για το ΠΑ.ΣΟ.Κ., γιατί βεβαίως οι πολίτες σίγουρα δεν «μασάνε κουτόχορτο», όπως λέει και ο λαός. Οι πολίτες ξέρουν και κρίση έχουν για να κρίνουν και μνήμη έχουν. 
      Αντιλαμβάνομαι βεβαίως ότι, μη υπαρχούσης καμιάς άλλης αντιπολιτευτικής παρουσίας της Αξιωματικής Αντιπολίτευσης και σε κανένα άλλο επίπεδο σε καμιά περιοχή της χώρας, όλα γίνονται για το θεαθήναι. Όλα γίνονται για τις εντυπώσεις. Και λυπάμαι, που σοβαρές πολιτικές παρουσίες από το χώρο της Αξιωματικής Αντιπολίτευσης, που θα μπορούσαν πάρα  πολλά να προσφέρουν στο δημόσιο βίο μας, έχουν εγκλωβιστεί σ’ έναν τόσο άχαρο πολιτικό ρόλο. Ακόμα, όμως, περισσότερο θλίβει το γεγονός ότι το ΠΑ.ΣΟ.Κ. επιλέγει αυτήν τη στιγμή για να ασκήσει αυτήν την ανεύθυνη πρωτοβουλία. 
Ας μην ξεχνάμε ότι όλα αυτά εκτυλίσσονται, ενώ βρίσκεται σε εξέλιξη η διαδικασία για την Αναθεώρηση του Συντάγματος. Ούτε καν αυτό δεν σεβαστήκατε, κυρίες και κύριοι συνάδελφοι του ΠΑ.ΣΟ.Κ.; Θα μπορούσατε βεβαίως να ασκήσετε τα αναφαίρετα δικαιώματά σας, αυτά της Αντιπολίτευσης. Αντ’ αυτού, όμως, επιλέξατε την τυφλή πόλωση χωρίς κανένα ουσιαστικό πολιτικό περιεχόμενο, πλην της αφόρητης πολιτικής γενικολογίας. Έτσι υπόσχεστε ότι θα κυβερνήσετε τη χώρα, αν ποτέ σας εμπιστευθούν οι πολίτες; Στ’ αλήθεια, πιστεύετε ότι θα πειστεί έστω και ένας απ’ όσα αναφέρετε και απ’ όσα καταγράφετε σ’ αυτήν εδώ την πρόταση μομφής που καταθέσατε; 
      Κυρία Πρόεδρε, κυρίες και κύριοι Βουλευτές, ο μόνος λόγος για τον οποίο το ΠΑ.ΣΟ.Κ. προχώρησε σε μια τόσο ακραία κίνηση, για τη σημερινή εικόνα της χώρας και των πολιτικών συσχετισμών που επικρατούν, είναι για να θολώσει τα νερά της χαίνουσας εσωκομματικής κρίσης, που ταλανίζει την Αξιωματική Αντιπολίτευση. Το ΠΑ.ΣΟ.Κ., μετά από τρία χρόνια διακυβέρνησης της Νέας Δημοκρατίας, έχει διαψευστεί πανηγυρικά ενώπιον των πολιτών για όλες εκείνες τις τραγικές προβλέψεις που ως Κασσάνδρα κατέθετε και καταθέτει εδώ και τριάντα και πλέον μήνες. Κοντεύουμε, δηλαδή, να φθάσουμε στις επόμενες εκλογές και στις επόμενες κάλπες και το έλλειμμα της αξιοπιστίας σας συνεχώς επιβεβαιώνεται, κύριοι συνάδελφοι του ΠΑ.ΣΟ.Κ.. 
      Προβλέπατε «κυβερνητικό διάλλειμα» για τη Νέα Δημοκρατία. Αντ’ αυτού παγιώνεστε στη θέση της Αντιπολίτευσης.
      Μιλούσατε για κατάρρευση και διασυρμό της ελληνικής οικονομίας και οι πολίτες ολοένα και περισσότερο βλέπουν διεθνείς και έγκριτους οικονομικούς οργανισμούς, να πιστοποιούν τη βαθύτερη εξυγίανση των δημοσιονομικών μας πραγμάτων από την πολιτική που ακολουθεί η σημερινή Κυβέρνηση της Νέας Δημοκρατίας.
      Τολμάτε, εσείς, να ασκείτε σ’ εμάς κριτική, τολμάτε εσείς να ασκείτε κριτική στον Πρωθυπουργό μας, τον Κώστα Καραμανλή, για δήθεν διαφθορά, λες και δεν ήσασταν εσείς στην Ελλάδα όταν ο ιδιότυπος σημιτισμός, ο ιδιότυπος σημιτικός νεποτισμός –και επιτρέψτε μου αυτόν το χαρακτηρισμό- ήταν κράτος εν κράτει και προς όφελος των «ημετέρων»; Συμπεριφέρεστε λες και πάσχετε από τη νόσο του πολιτικού Αλτσχάιμερ. Μα, καλά, ο Πρωθυπουργός σας δεν ήταν εκείνος που εκτόξευε τα σχόλια για το Χρηματιστήριο; Ο Πρωθυπουργός σας δεν ήταν εκείνος που είχε πει εκείνο το «ας πρόσεχαν»; Και αυτό το «ας πρόσεχαν» της κυβέρνησης Σημίτη-Παπανδρέου, θα μείνει στην Ιστορία ως μια πολιτική θέση απίθανου κυνισμού, που μάλιστα ακούστηκε και από κορυφαία πολιτικά χείλη. Και τολμάτε να μιλάτε εσείς για διαφθορά; 
      Προβλέπατε εθνικές περιπέτειες! Με τον κ. Παπανδρέου τότε να κάνει, ως μη όφειλε, εκείνη την αξέχαστη υπόδειξη στους Κυπρίους να συναινέσουν στο Σχέδιο Ανάν. Καμία συγγνώμη δεν έχει πει ακόμη ο κ. Παπανδρέου για εκείνη την παρέμβασή του, που εκινείτο κιόλας στα όρια της ανευθυνότητας και της θεσμικής προσβολής της πολιτικής δικαιοδοσίας, που έχουν με την ψήφο τους οι πολίτες της Κυπριακής Δημοκρατίας. 
      Αλλά και μόλις πριν από δύο μέρες ο κ. Παπανδρέου και το κόμμα διά του ιδρύματος «ΙΣΤΑΜΕ» έδωσε στη δημοσιότητα τις προτάσεις για τη μουσουλμανική μειονότητα της Θράκης. Και ερωτώ ευθέως τον κ. Παπανδρέου και τον καλώ να απαντήσει: Συμφωνεί ή διαφωνεί με τις θέσεις αυτές; 
      Διαβάζω ένα κομμάτι από τις προτάσεις του «ΙΣΤΑΜΕ». Λέει, λοιπόν, το «ΙΣΤΑΜΕ»: «Η Ελλάδα οφείλει να σεβαστεί το δικαίωμα αυτοπροσδιορισμού για όσους πολίτες της επιθυμούν να δηλώσουν ίδια ή διαφορετική θρησκευτική, εθνική ή εθνοτική ταυτότητα από την πλειονότητα. Δικαίωμα που προβλέπεται από διεθνείς συνθήκες που έχει υπογράψει η χώρα». Και καλώ τον κ. Παπανδρέου να απαντήσει: Είναι αυτή η επίσημη θέση του ΠΑ.ΣΟ.Κ.; Ευελπιστώ ότι θα δείξετε σωφροσύνη, τη σωφροσύνη που απαιτεί η ευαισθησία του θέματος και θα αποφύγετε να καλύψετε τέτοιες επικίνδυνες προσεγγίσεις.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Σ’ ένα λεπτό ακριβώς θα έχω τελειώσει, κυρία Πρόεδρε.
      Θα τρίζουν τα κόκαλα των μεγάλων πολιτικών μας με τέτοιες απόψεις. Γιατί άλλα Ίμια δεν αντέχει η χώρα. Και ο Πρωθυπουργός μας, ο Κώστας  Καραμανλής και η Κυβέρνηση της Νέας Δημοκρατίας δεν θα επιτρέψουν ποτέ να επαναληφθούν τέτοιες εικόνες.
      Κυρίες και κύριοι συνάδελφοι, πραγματικά θα μπορούσα επί πάρα πολλύ ώρα να αναφέρομαι στις ανακολουθίες εκείνων που σήμερα εμφανίζονται τιμητές για όσα τους καταδίκασε να είναι στην Αντιπολίτευση ο ελληνικός λαός. Ο κατάλογος της ανακολουθίας είναι και μακρύς και ατελείωτος. Όρεξη να έχει κανείς.
      Όμως εδώ δεν είμαστε για να δώσουμε μάχη των εντυπώσεων. Εδώ, στο ελληνικό Κοινοβούλιο, είμαστε γιατί η χώρα έχει ανάγκη το έργο και τη δουλειά όλων μας. Σε αυτήν την ιερή αποστολή της πολιτικής ευθύνης μας έχει τάξει ο κάθε Έλληνας και η κάθε Ελληνίδα. Και σ’ αυτήν την αποστολή σας καλούμε έστω και την ύστατη ώρα να στρατευτείτε και εσείς. Εγκαταλείψτε επιτέλους τη συμπεριφορά του ελαττωμένου θεσμικού καταλογισμού που ακολουθείτε, να κάνετε τώρα αυτή την πρόταση μομφής έτσι, κατά την άποψή μου, για να περνάει η ώρα σας στην Αντιπολίτευση.
      ΠΡΟΕΔΡΟΣ (Άννα Μπενάκη-Ψαρούδα): Κυρία Καλογήρου, παρακαλώ ολοκληρώστε.
      ΧΡΙΣΤΙΑΝΑ ΚΑΛΟΓΗΡΟΥ: Δείξτε επιτέλους σοβαρότητα. 
      Εξυπακούεται ότι η πρότασή σας δεν μπορεί να υποστηριχθεί από κανέναν εχέφρονα σ’ αυτήν εδώ την Αίθουσα. Επιτέλους, βρείτε άλλα μέσα για να γοητεύσετε τις δημοσκοπήσεις. Είναι ώρα ευθύνης.
      Κυρία Πρόεδρε, κύριε Πρωθυπουργέ, κυρίες και κύριοι συνάδελφοι, καταψηφίζω την πρόταση μομφής του ΠΑ.ΣΟ.Κ. και καλώ αυτονοήτως να πράξουμε όλοι το ανάλογο.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Το λόγο έχει ο Υπουργός Οικονομίας και Οικονομικών κ. Αλογοσκούφης.
      (Χειροκροτήματα από την πτέρυγα της Νέας Δημοκρατίας)
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρία Πρόεδρε, κυρίες και κύριοι συνάδελφοι, η πρόταση δυσπιστίας που κατέθεσε σήμερα ο Αρχηγός της Αξιωματικής Αντιπολίτευσης εκφράζει με τον πλέον εμφανή τρόπο τα μεγάλα πολιτικά αδιέξοδα που αντιμετωπίζει. Εκφράζει το κλίμα εσωστρέφειας, κατήφειας και ηττοπάθειας που διακατέχει το κόμμα του. Απόδειξη τα κενά έδρανα από την πλευρά της Αξιωματικής Αντιπολίτευσης, …
      (Χειροκροτήματα από την πτέρυγα της Νέας Δημοκρατίας)
…μια Βουλή στην οποία το κόμμα που κατέθεσε πρόταση δυσπιστίας είναι απόν. Είναι παρών ο Πρωθυπουργός, η Πρόεδρος της Βουλής, οι Υπουργοί, οι Βουλευτές της Συμπολίτευσης, αλλά το ΠΑ.ΣΟ.Κ. απουσιάζει! 
      (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
      Δεν είναι καν εδώ να υποστηρίξει την πρόταση δυσπιστίας, την οποία έχει καταθέσει! Είναι παντελώς απόν! Κοιτάξτε θέαμα! Κοιτάξτε τα έδρανα! 
      ΤΟΝΙΑ ΑΝΤΩΝΙΟΥ: Είμαστε λίγοι, αλλά καλοί.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Εκφράζει το εσωκομματικό άγχος της Αξιωματικής Αντιπολίτευσης, αλλά κατά τα λοιπά η πρόταση δυσπιστίας δεν σημαίνει τίποτα. Δεν είναι παρά μια κίνηση αντιπερισπασμού. Είναι μια μικροκομματική προσπάθεια εξαγωγής προβλημάτων.
      Επιχειρεί ο Αρχηγός της Αξιωματικής Αντιπολίτευσης να μετατρέψει τα προβλήματα του κόμματός του, την απουσία από όλα τα ζητήματα σε προβλήματα της χώρας. Έχει υιοθετήσει μια ανεύθυνη στάση που βλάπτει τον τόπο και αποπροσανατολίζει από τις πραγματικές προκλήσεις που αντιμετωπίζουμε.
      Το ΠΑ.ΣΟ.Κ., κυρίες και κύριοι συνάδελφοι, δυστυχώς αποδεικνύεται διαχρονικά συνεπές μόνο σ’ ένα σημείο, στο να απουσιάζει από τις μεγάλες επιλογές που απαιτούν οι καιροί. Όπως απουσιάζει σήμερα, απουσίαζε από την ψηφοφορία για το Σύνταγμα του 1975, απουσίαζε από την ψηφοφορία για την ένταξη της Ελλάδας στην Ε.Ο.Κ., απουσιάζει και αρνείται κάθε προσπάθεια για μεταρρύθμιση και για αλλαγή.
      Αποδεικνύεται ότι όλα όσα έλεγε περί συναίνεσης, περί αναγκαιότητας της μεταρρύθμισης στην παιδεία ήταν προσχηματικά, ότι όλα όσα έλεγε για τη συνταγματική Αναθεώρηση και για το άρθρο 16 και για την ανάγκη μεταρρυθμίσεων δεν ήταν παρά υποκρισίες.
      Κυρίες και κύριοι συνάδελφοι, δεν μας ενοχλεί η πρόταση δυσπιστίας που κατέθεσαν οι απουσιάζοντες συνάδελφοι του ΠΑ.ΣΟ.Κ.. Για εμάς αποτελεί μια καλή ευκαιρία να παρουσιάσουμε στον ελληνικό λαό απ’ αυτήν εδώ την Αίθουσα, το ναό της δημοκρατίας, το έργο που έχουμε κάνει, έργο που αναδεικνύεται με απτά αποτελέσματα, με αποτελέσματα που έχουν βελτιώσει τη ζωή και τις προοπτικές των συμπολιτών μας, με αποτελέσματα που έχουν διαμορφώσει νέες προοπτικές για την οικονομία, που δημιουργούν περισσότερες ευκαιρίες και νέες ευκαιρίες για όλους τους Έλληνες.
      Μας δίνετε άλλη μια φορά η ευκαιρία να καταρρίψουμε την κινδυνολογία που αναπτύσσει η Αξιωματική Αντιπολίτευση. Δεν θα απαντήσω στους προσωπικούς χαρακτηρισμούς που εξαπέλυσε εναντίον μου τόσο ο Αρχηγός της Αξιωματικής Αντιπολίτευσης, όσο και άλλα στελέχη της. 
      Η πολιτική δεν γίνεται με προσωπικούς χαρακτηρισμούς. Οι προσωπικοί χαρακτηρισμοί, η σκανδαλολογία και η κινδυνολογία δεν αναδεικνύουν παρά μόνον ένδεια επιχειρημάτων. Η καλύτερη απάντηση σ’ όλα αυτά δεν είναι παρά η πρόοδος της οικονομίας. Η έκθεση της Ευρωπαϊκής Ένωσης την οποία είχαμε την ευκαιρία να δούμε κατά τη συζήτηση του προϋπολογισμού, η τελευταία έκθεση του Διεθνούς Νομισματικού Ταμείου.
      Θέλω να καταθέσω για τα Πρακτικά τα συμπεράσματα του Εκτελεστικού Συμβουλίου του Διεθνούς Νομισματικού Ταμείου μετά τη διαβούλευση που έγινε για την Ελλάδα. 
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Αναδεικνύεται η πρόοδος της οικονομίας από τα δημοσιεύματα έγκυρων διεθνών εφημερίδων και περιοδικών. Θα καταθέσω για τα Πρακτικά το χθεσινό άρθρο της “WALL STREET JOURNAL”, μιας εφημερίδας που επί πολλά χρόνια έγραφε αρνητικά για την Ελλάδα και η οποία χθες δημοσίευσε ένα άρθρο που αποτελεί πραγματικά διθύραμβο για την ελληνική οικονομία και για την πολιτική που ακολουθείται. 
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Τι αποδεικνύουν όλα αυτά; Αποδεικνύουν ότι η ελληνική οικονομία πηγαίνει πολύ καλύτερα και το βλέπουμε και το νιώθουμε όλοι. Φαίνεται άλλωστε και στο δείκτη οικονομικού κλίματος στο εσωτερικό της χώρας. Με την εφαρμογή του σχεδίου μας για την οικονομία έχουμε πετύχει και δυναμική ανάπτυξη και ανταγωνιστικότερη οικονομία, μια οικονομία με ευκαιρίες για όλους και μια κοινωνία με μεγαλύτερη συνοχή και με μεγαλύτερη αλληλεγγύη. 
      Προωθούμε με την πολιτική μας τη δημοσιονομική σταθερότητα, ενισχύουμε την ανταγωνιστικότητα της χώρας, δημιουργούμε τις προϋποθέσεις για δυναμική συμμετοχή της Ελλάδος στην κοσμογονία που συντελείται στη περιοχή μας, στη Ευρωπαϊκή Ένωση και στον κόσμο ευρύτερα. Συνεχίζουμε με αποτελεσματικότητα και συνέπεια την προσπάθεια που ξεκινήσαμε το Μάρτιο του 2004, μια προσπάθεια τα αποτελέσματα της οποίας αναγνωρίζονται πια απ’ όλους. 
      Κυρίες και κύριοι συνάδελφοι, μίλησε το πρωί ο Αρχηγός της Αξιωματικής Αντιπολίτευσης για το δρόμο της πράσινης οικονομίας. Θα σας πω και εγώ για μια άλλη πράσινη οικονομία για εκείνη που βίωσαν οι Ελληνίδες και οι Έλληνες επί είκοσι χρόνια, για την πράσινη οικονομία τα αποτελέσματα της οποίας γνωρίζουμε όλοι: τα καταστροφικά αποτελέσματα για την οικονομία, καταστροφικά για την χώρα, καταστροφικά για τους πολίτες. Διότι γνωρίζουμε όλοι πολύ καλά τα προβλήματα που άφησε πίσω του το ΠΑ.ΣΟ.Κ. το Μάρτιο του 2004. Άφησε πίσω δημοσιονομικό χάος. Ελλείμματα έως και έξι φορές υψηλότερα απ’ ό,τι έλεγαν, κοντά στο 8% του Ακαθάριστου Εγχώριου Προϊόντος. Ελλείμματα που δεν καταγράφονταν καν στους προϋπολογισμούς που είχαν καταθέσει και ψηφίσει στο Κοινοβούλιο. 
      Και δεν τα λέμε εμείς αυτά. Τα λέει η Ευρωπαϊκή Ένωση, τα λέει η Ευρωπαϊκή Στατιστική Υπηρεσία. Χρειάστηκαν δυόμισι σχεδόν χρόνια συνεργασίας με τις υπηρεσίες της Ευρωπαϊκής Επιτροπής για να καταλήξουμε σε μια κοινά αποδεκτή εικόνα για τη δημοσιονομική κατάσταση της χώρας μας. Και σήμερα λένε και ξαναλένε ότι δήθεν τους φταίει η απογραφή. Η κακή σας η πολιτική έφταιγε, όχι η απογραφή. Το γεγονός ότι προσπαθούσατε να κοροϊδέψετε και τον ελληνικό λαό και τους εταίρους μας στην Ευρωπαϊκή Ένωση. Η απογραφή δεν αποκάλυψε παρά τα καμώματά σας.
      Με την πράσινη οικονομία του το ΠΑ.ΣΟ.Κ. άφησε πίσω του το υψηλότερο δημόσιο χρέος στην Ευρώπη. Σχεδόν 100.000 ευρώ για κάθε τετραμελές νοικοκυριό. Υπονόμευσε το μέλλον των παιδιών μας. Για την εξυπηρέτηση του δημοσίου χρέους που δημιούργησε απαιτούνται σχεδόν 10.000.000.000 ευρώ το χρόνο παρότι τα επιτόκια είναι χαμηλά. Χίλια ευρώ απαιτούνται από κάθε Ελληνίδα και κάθε Έλληνα το χρόνο, τα οποία πηγαίνουν μόνο σε τόκους. 
      Και σήμερα νομίζετε ότι μπορείτε, κυρίες και κύριοι συνάδελφοι της Αξιωματικής Αντιπολίτευσης, να μιλάτε για αφαίμαξη των νοικοκυριών; Εσείς που αφήσατε πίσω πεντακόσιες τριάντα χιλιάδες ανέργους, μιλάτε για αφαίμαξη των νοικοκυριών; Μιλάτε εσείς που δεν μπορέσατε να διαχειριστείτε την εισαγωγή του ευρώ και δημιουργήσατε τα προβλήματα που ακόμα πληρώνουμε στον τομέα της ακρίβειας; 
      Η Κυβέρνηση της Νέας Δημοκρατίας μίλησε από την αρχή με ειλικρίνεια και για τις δυσκολίες και για τα προβλήματα που αντιμετωπίζουμε. Μιλήσαμε με ειλικρίνεια για τις μεγάλες προσπάθειες που χρειάζονται. Εξηγήσαμε στους πολίτες ότι σημασία δεν έχει να είμαστε πρόσκαιρα ευχάριστοι και αρεστοί γιατί ο ρόλος μας είναι να είμαστε ωφέλιμοι και χρήσιμοι για τον τόπο. 
      Την κατάσταση που παραλάβαμε την αντιμετωπίζουμε αποτελεσματικά μαζί με τους πολίτες, για τους πολίτες -γιατί γι’ αυτούς γίνονται οι μεταρρυθμίσεις- και υλοποιούμε στο ακέραιο τις προγραμματικές δεσμεύσεις μας. 
      Στις 22 Μαρτίου του 2004, στη συζήτηση των προγραμματικών δηλώσεων, είχα αναφερθεί σ’ αυτήν την Αίθουσα για τα μεγάλα αναπτυξιακά αποθέματα της χώρας και για την ανάγκη για αποτελεσματική αντιμετώπιση των δημοσιονομικών προβλημάτων. Είχα μιλήσει, όπως είχαμε μιλήσει όλοι από την πλευρά μας, για την ανάγκη ουσιαστικής εξυγίανσης των δημοσίων οικονομικών για την αποτελεσματική και διαρκή μείωση του δημοσίου χρέους. 
      Το είπαμε και το κάναμε. Τα ελλείμματα μειώνονται. Το δημόσιο χρέος αποκλιμακώνεται ως ποσοστό του Ακαθάριστου Εγχώριου Προϊόντος. Μειώνουμε φέτος με την πολιτική μας το δημόσιο έλλειμμα στο 2,4% του Ακαθάριστου Εγχώριου Προϊόντος, από 7,8% που ήταν το 2004. Θα φθάσουμε σε ισοσκελισμένους ή ελαφρά πλεονασματικούς προϋπολογισμούς, το αργότερο μέχρι το 2012. 
      Είχαμε επισημάνει στη συζήτηση των προγραμματικών δηλώσεων το μεγάλο πρόβλημα της ανεργίας. Σήμερα η ανεργία μειώνεται. Βρίσκεται, σύμφωνα με τους στόχους που είχαμε θέσει, τρεις εκατοστιαίες μονάδες χαμηλότερα, στο 8,3% του εργατικού δυναμικού. Ακόμα είναι υψηλή, αλλά είναι πολύ χαμηλότερη απ’ ό,τι ήταν όταν αναλάβαμε τη διακυβέρνηση. Η απασχόληση αυξάνεται. Έχει ξεπεράσει το 60% του ενεργού πληθυσμού, διακόσιες πενήντα χιλιάδες συμπολίτες μας έχουν βρει καινούργιες δουλειές και οι άνεργοι έχουν μειωθεί κατά εκατόν τριάντα χιλιάδες. 
      Βεβαίως το πρόβλημα παραμένει και η αντιμετώπισή του παραμένει πάντοτε πρώτη προτεραιότητα για μας. Διότι ποτέ δεν μπορεί να είναι ικανοποιημένος κάποιος, όταν η ανεργία κινείται σε υψηλά ποσοστά. Ξέρουμε ότι πίσω από τους αριθμούς υπάρχουν άνθρωποι. Η ανεργία είναι ένα μείζον κοινωνικό πρόβλημα και η ρίζα του βρίσκεται στις λάθος επιλογές που ακολουθήθηκαν στην εικοσαετία της πράσινης οικονομίας. Στόχος μας είναι κάθε μέρα περισσότεροι Έλληνες και περισσότερες Ελληνίδες να βρίσκουν δουλειά. Εκεί στοχεύουμε με την πολιτική μας και έχουμε αποτελέσματα.
      Είχαμε μιλήσει στις προγραμματικές δηλώσεις για ένα ριζικά διαφορετικό φορολογικό καθεστώς, με κύρια χαρακτηριστικά την απλότητα, τη σταθερότητα, τη συνέπεια, τους χαμηλούς συντελεστές για τη φορολογία, μια διαφορετική φιλοσοφία φορολογικών ελέγχων. Και σ’ αυτήν τη δέσμευσή μας είμαστε απόλυτα συνεπείς. 
      Με την πρώτη φάση της φορολογικής μεταρρύθμισης δημιουργήσαμε ένα καλύτερο, πιο διαφανές, πιο δίκαιο φορολογικό σύστημα. Προχωρήσαμε στη μείωση των  φορολογικών συντελεστών και για τα φυσικά πρόσωπα και για τις επιχειρήσεις. Το αφορολόγητο για τα φυσικά πρόσωπα αυξήθηκε από τις 10.000 ευρώ το χρόνο στις 12.000 ευρώ. Ο φορολογικός συντελεστής για τα φυσικά πρόσωπα μειώνεται, αρχής γενομένης από το 2007. Για τις επιχειρήσεις έχει μειωθεί από το 35% που ήταν το 2004, στο 25% το 2007. Ολοκληρώνεται το 2007 η πρώτη αυτή φάση της φορολογικής μεταρρύθμισης, έχει ήδη ξεκινήσει η δεύτερη φάση που αφορά τα φυσικά πρόσωπα, τους μισθωτούς και οι πολίτες βλέπουν στους χαμηλότερους φορολογικούς συντελεστές την επιτυχία της πολιτικής μας. Γιατί αυτό είπαμε και αυτό κάναμε. 
      Μειώνονται οι φόροι με τη δεύτερη φάση της φορολογικής μεταρρύθμισης για όλους τους Έλληνες.  Βεβαίως προβλήματα παραμένουν. Εξακολουθεί και παραμένει το μεγάλο πρόβλημα της φοροδιαφυγής και του λαθρεμπορίου. Έχουμε ήδη πολύ σημαντικά αποτελέσματα και στην προσπάθεια αντιμετώπισης της φοροδιαφυγής και στην προσπάθεια αντιμετώπισης του λαθρεμπορίου. 
      Ωστόσο η προσπάθεια πρέπει να συνεχιστεί. Πρέπει να αλλάξουμε νοοτροπία, πρέπει να εμπεδωθεί η φορολογική συνείδηση. Γι’ αυτό προχωρούμε στη σύσταση εθνικής επιτροπής για την αντιμετώπιση της φοροδιαφυγής, γι’ αυτό προχωρούμε σε μια εκστρατεία ενημέρωσης των πολιτών για τον αντικοινωνικό χαρακτήρα της φοροδιαφυγής. 
      Όσο περισσότερο αποδίδει η προσπάθεια αντιμετώπισης της φοροδιαφυγής, τόσο καλύτερα θα χρηματοδοτείται το κοινωνικό κράτος, τόσο περισσότερο θα μπορούν να μειώνονται στο μέλλον οι φορολογικοί συντελεστές, τόσο περισσότερο θα μπορεί να ενισχυθεί η ανάπτυξη. Θα μπορέσουμε να διαθέσουμε έτσι περισσότερους πόρους και για την αντιμετώπιση άλλων προβλημάτων, όπως το πρόβλημα της φτώχειας.
      Είχαμε μιλήσει στη συζήτηση των προγραμματικών δηλώσεων για την ενίσχυση του ανταγωνισμού και το ρόλο του ιδιωτικού τομέα σ’ όλες τις αγορές αγαθών και υπηρεσιών, για την ενίσχυση του ανταγωνισμού στο τραπεζικό σύστημα, για την αποκατάσταση της αξιοπιστίας του Χρηματιστηρίου. 
      Το είπαμε, το κάναμε. Ιδιαίτερα με τις αποκρατικοποιήσεις που ολοκληρώσαμε στον τραπεζικό τομέα, έχει ενισχυθεί σημαντικά ο ανταγωνισμός. Τα περιθώρια μεταξύ επιτοκίων καταθέσεων και χορηγήσεων έχουν μειωθεί. Βεβαίως υπάρχει ακόμα δρόμος για να κλείσει η ψαλίδα, αλλά υπάρχει ήδη πρόοδος που φαίνεται. Και μην ξεχνάμε ότι αντιμετωπίσαμε και ένα μεγάλο πρόβλημα από την πρώτη στιγμή, το πρόβλημα με τα πανωτόκια. 
      Παράλληλα, όπως είχαμε δεσμευθεί, αποκαταστήσαμε την αξιοπιστία της Κεφαλαιαγοράς. Θωρακίσαμε τη λειτουργία της με μία σειρά από νόμους που εφαρμόζονται και αποδίδουν. Αυτή ήταν βασική προϋπόθεση, ώστε να υπάρχει μία θετική πορεία στο Χρηματιστήριο τα τελευταία χρόνια και να μην έχουμε φαινόμενα σαν εκείνα του 1999-2000 που ζημίωσαν εκατοντάδες χιλιάδες συμπολίτες μας. 
      Άκουσα σήμερα τους εισηγητές της Αξιωματικής Αντιπολίτευσης να μιλούν για αναδιανομή του εισοδήματος. Μα, υπάρχει μεγαλύτερη αναδιανομή του εισοδήματος απ’ αυτήν που έγινε το 1999-2000 με τις εξελίξεις στο Χρηματιστήριο; 
      (Χειροκροτήματα από την πτέρυγα της Νέας Δημοκρατίας)
       Είναι  δυνατόν να μιλάτε εσείς για δυσμενή αναδιανομή του εισοδήματος;
      (Χειροκροτήματα από την πτέρυγα της Νέας Δημοκρατίας)
      Στις προγραμματικές δηλώσεις του 2004 είχαμε τονίσει την ανάγκη για αποτελεσματική ολοκλήρωση του Γ΄ Κοινοτικού Πλαισίου Στήριξης, για εξασφάλιση πόρων για το μέλλον, για το Δ΄ Κοινοτικό Πλαίσιο Στήριξης. 
      Μέσα  στο διάστημα που μεσολάβησε, εξυγιάναμε το Γ΄ Κοινοτικό Πλαίσιο Στήριξης, ελαχιστοποιήσαμε τους κινδύνους απώλειας κοινοτικών πόρων από την αβελτηρία του παρελθόντος, κλείσαμε μεγάλες εκκρεμότητες με την Ευρωπαϊκή Επιτροπή και έχουμε υπερδιπλασιάσει τους ρυθμούς απορρόφησης.
      Παράλληλα, προχωρούμε στην υλοποίηση του Εθνικού Στρατηγικού Πλαισίου Αναφοράς 2007-2013. Με πρωτοβουλία του Πρωθυπουργού κάναμε ιδιαίτερα επιτυχείς διαπραγματεύσεις με την Ευρωπαϊκή Ένωση και εξασφαλίστηκαν πόροι που ξεπερνούν τα 20.000.000.000 ευρώ –σε πραγματικές τιμές του 2004- παρά πάλι τις κινδυνολογικές προβλέψεις της Αξιωματικής Αντιπολίτευσης που έλεγε ότι δεν θα εξασφαλίσουμε ούτε τα μισά. 
      Το 82% αυτών των πόρων κατευθύνεται στην περιφέρεια. Δίνουμε έμφαση στην ανταγωνιστικότητα, στην περιφερειακή σύγκλιση, στην καινοτομία και στη γνώση, στην αξιοποίηση των συγκριτικών μας πλεονεκτημάτων.
      Είχαμε πει και άλλα πράγματα στις προγραμματικές δηλώσεις και όσα είπαμε τα κάναμε. Είχαμε μιλήσει για ένα πλαίσιο καινούργιο, για έργα με συγχρηματοδότηση. Με τις συμπράξεις δημόσιου και ιδιωτικού τομέα, υλοποιήσαμε και αυτήν τη δέσμευση. 
      Είχαμε μιλήσει για βελτίωση της ανταγωνιστικότητας και αύξηση των εξαγωγών. Και αυτό το υλοποιούμε. Ανακόψαμε μία μακρά πορεία οπισθοδρόμησης στις εξαγωγές. Η Ελλάδα έχει ανέβει οκτώ θέσεις στην παγκόσμια κατάταξη ανταγωνιστικότητας. Οι εξαγωγές αυξήθηκαν σχεδόν κατά 19% το πρώτο ενδεκάμηνο του 2006, είχαν αυξηθεί και το 2005 σχεδόν κατά 13%.  Είναι οι εξαγωγές και οι επενδύσεις που οδηγούν πια την ανάπτυξη και όχι οι δημόσιες δαπάνες. Και αυτό οφείλεται στη νέα εξαγωγική πολιτική που εφαρμόζουμε.
      Είχαμε μιλήσει για ενίσχυση της επιχειρηματικότητας και τόνωση της περιφερειακής ανάπτυξης. Ο δείκτης οικονομικού κλίματος παρουσιάζει σταθερά ανοδική τάση από τον Ιούνιο του 2005. Με τον επενδυτικό νόμο για την ανάπτυξη και την περιφερειακή σύγκλιση, έχουμε δημιουργήσει ένα νέο πλαίσιο που ήταν απαραίτητο για να υλοποιηθούν επενδυτικά σχέδια στην περιφέρεια. 
      Ήδη, έως σήμερα, έχουν εγκριθεί δύο χιλιάδες οκτακόσια εβδομήντα δύο επενδυτικά σχέδια, ύψους 5,5 δισεκατομμυρίων ευρώ. Αυτά τα επενδυτικά σχέδια δημιουργούν δώδεκα χιλιάδες εννιακόσιες τριάντα έξι άμεσες θέσεις εργασίας και πολύ περισσότερες έμμεσες.
      Και αυτό το πλαίσιο –όπως και άλλους νόμους που φέραμε σ’ αυτήν εδώ την Αίθουσα- το καταψήφισε το ΠΑ.ΣΟ.Κ.. Ας απολογηθεί, λοιπόν, για την ανεύθυνη στάση του στους πολίτες που βρίσκουν εργασία χάρη σ’ αυτόν το νόμο. 
      Είχαμε επισημάνει στις προγραμματικές δηλώσεις ότι προτεραιότητά μας είναι η προώθηση της Κοινωνίας της Πληροφορίας και της Γνώσης. Έχουμε ήδη διαμορφώσει και υλοποιούμε με αποτελεσματικότητα μία νέα ψηφιακή στρατηγική για τη χώρα. Καλύπτουμε έτσι το χαμένο έδαφος στο χώρο των νέων τεχνολογιών και δημιουργούμε μία τεχνολογικά προηγμένη οικονομία γνώσης.
      Είχαμε αναφέρει σαφώς ότι η πολιτική μας έχει αναπτυξιακή, αλλά και κοινωνική διάσταση. Είχαμε πει πως στόχος είναι η ανάπτυξη, αλλά μια ανάπτυξη που να διαχέεται στην κοινωνία και να είναι ισόρροπη. Και σ’ αυτό έχουμε πετύχει, διότι η πολιτική μας είναι βαθιά κοινωνική. 
      Δεν υλοποιήσαμε μόνο δράσεις και μεταρρυθμίσεις που οδηγούν στην οικονομική πρόοδο. Υλοποιήσαμε σημαντικές κοινωνικές μεταρρυθμίσεις και αποκαταστήσαμε αδικίες ετών με την κατάργηση του Λ.Α.Φ.Κ.Α., με τη ρύθμιση για τα πανωτόκια, με τις ληξιπρόθεσμες οφειλές που είχαν συσσωρευτεί στο δημόσιο. Είμαστε απόλυτα συνεπείς στις δεσμεύσεις που αναλάβαμε. 
      Από τον Ιανουάριο έχουν αυξηθεί οι συντάξεις του Ο.Γ.Α., το Επίδομα κοινωνικής αλληλεγγύης (Ε.Κ.Α.Σ.) και το επίδομα ανεργίας, σύμφωνα με τις προεκλογικές δεσμεύσεις μας. Οι συνταξιούχοι αγρότες εισπράττουν φέτος 700 ευρώ περισσότερα το χρόνο, δηλαδή 22% περισσότερο. Οι δικαιούχοι του Ε.Κ.Α.Σ. εισπράττουν περίπου 500 ευρώ περισσότερα το χρόνο, δηλαδή 22%. Το κατώτατο επίδομα ανεργίας διαμορφώνεται στα 367 ευρώ από 311 ευρώ που ήταν. Δηλαδή αυξάνεται κατά 18%. Αντίστοιχες βελτιώσεις προβλέπονται και έχουν νομοθετηθεί και για τον Ιανουάριο του 2008. Διότι στόχος της πολιτικής μας είναι η αντιμετώπιση της φτώχειας και του κοινωνικού αποκλεισμού. Ενισχύουμε την κοινωνική μας πολιτική και ζητούμε τη συμπόρευση όλων στη μεγάλη προσπάθεια για τη μείωση της φτώχειας. 
      Είναι η πρώτη φορά που η Κυβέρνηση σ’ αυτόν τον τόπο προσπαθεί να αντιμετωπίσει με στοχευμένη πολιτική τα προβλήματα όσων έχουν ανάγκη. Και γι’ αυτό στο πλαίσιο αυτό θέτουμε σε εφαρμογή και για τα επόμενα χρόνια ένα πρόγραμμα ενίσχυσης της κοινωνικής πολιτικής, που στηρίζεται σε δύο πυλώνες: στην αύξηση των κοινωνικών δαπανών κατά 2.000.000.000 ευρώ σταδιακά, στοχευμένες δράσεις για την αντιμετώπιση της φτώχειας και στην καλύτερη  στόχευση των ήδη υπαρχουσών κοινωνικών δαπανών. Είναι ξεκάθαρο ότι η στόχευση σ’ αυτούς που πραγματικά έχουν ανάγκη θα οδηγήσει σε καλύτερα αποτελέσματα, διότι αποτελεί την πιο σημαντική προτεραιότητα για μια κοινωνία η συμμετοχή όλων στην ανάπτυξη και στην πρόοδο που συντελείται. 
      Τι σχέση έχουν αυτά με την κινδυνολογία και την καταστροφολογία που ακούσαμε σήμερα από την Αξιωματική Αντιπολίτευση; 
      Κυρίες και κύριοι συνάδελφοι, πραγματοποιούμε και υλοποιούμε όλα όσα είπαμε. Και θέλω να καλέσω τους συναδέλφους της Αξιωματικής Αντιπολίτευσης, τους λίγους που προσήλθαν, αφότου άρχισα να ομιλώ, να κάνουν ευθεία αντιπαραβολή των όσων είπαμε και των όσων υλοποιούμε. Γιατί είμαστε ανοικτοί σε κάθε σύγκριση. Σας προκαλούμε να κάνετε σύγκριση αυτών που είπαμε και αυτών που κάνουμε! Δεν έχουμε να φοβηθούμε τίποτα και κανέναν! Μπορούμε να κοιτάξουμε τον ελληνικό λαό στα μάτια και να πούμε ότι αυτά που υποσχεθήκαμε τα υλοποιούμε και τα υλοποιούμε με συνέπεια. 
      (Χειροκροτήματα από την πτέρυγα της Νέας Δημοκρατίας)
      Η χώρα, κυρίες και κύριοι συνάδελφοι, πηγαίνει καλά. Είναι κρίμα που το ΠΑ.ΣΟ.Κ. επιλέγει να μη συμμετέχει στην πρόοδο που συντελείται. Είναι κρίμα που επιχειρεί για μια ακόμη φορά να δυσφημίσει τη χώρα. Είναι κρίμα που γυρίζει την πλάτη του στην κοινωνία και σε όλους όσοι έχουν ανάγκη. Είναι κρίμα που το κόμμα της Αξιωματικής Αντιπολίτευσης δεν μπορεί να εκφράσει μια σταθερή πολιτική γραμμή. Είναι κρίμα που άγεται και φέρεται από μκροκομματικές σκοπιμότητες και ισορροπίες. Είναι κρίμα που αντί να κάνει αυτοκριτική, προσπαθεί να εμφανιστεί ως τιμητής. Όμως το μεγαλύτερο κρίμα είναι ότι προσπαθεί να εμποδίσει την πρόοδο των μεταρρυθμίσεων, μεταρρυθμίσεις που είναι αναγκαίες και για εμάς και για τα παιδιά μας. Είναι κρίμα που στο σημερινό πλαίσιο της παγκόσμιας οικονομίας το ΠΑ.ΣΟ.Κ. συμπεριφέρεται ως ένα κόμμα ξενοφοβικό, ένα κόμμα κλειστοφοβικό, ένα κόμμα του χθες. Είναι κρίμα για όλους και για τη χώρα που η Αξιωματική Αντιπολίτευση επιλέγει να ανήκει στο χθες. 
      Κυρίες και κύριοι συνάδελφοι, σας έχει ξεπεράσει ο καιρός και τα γεγονότα. Σας έχουν ξεπεράσει η πραγματικότητα και οι καταστάσεις. Σας έχει προσπεράσει ο χρόνος και οι εξελίξεις. Εγώ εύχομαι ειλικρινά για το καλό του τόπου να βρείτε σύντομα μια συνεπή γραμμή πλεύσης. Να αποκτήσετε τη σοβαρότητα που απαιτείται για ένα κόμμα που θέλει να λέγεται «κόμμα εξουσίας». 
      Έτσι όπως είστε οι Ελληνίδες και οι Έλληνες δεν μπορούν να σας παρακολουθήσουν στον κατήφορο που έχετε πάρει.
      Η Κυβέρνηση κινεί τα πράγματα προς τα εμπρός. Η Ελλάδα προχωρά μπροστά. Προχωρήστε κι εσείς γιατί αλλιώς θα μείνετε πολύ-πολύ πίσω.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει η συνάδελφος κ. Αντωνίου.
      ΤΟΝΙΑ ΑΝΤΩΝΙΟΥ: Κυρία Πρόεδρε, κυρίες και κύριοι συνάδελφοι, μετά την τοποθέτηση του Υπουργού Οικονομίας και Οικονομικών θα ήθελα απλώς να επισημάνω και να πω στον αγαπητό συνάδελφο ότι το ΠΑ.ΣΟ.Κ. είναι μία μεγάλη πολιτική δύναμη στον τόπο, μία πολύ μεγάλη παράταξη που όχι μόνο παρακολούθησε τις μεγάλες πολιτικές επιλογές γι’ αυτήν τη χώρα, αλλά ήταν το ίδιο το ΠΑ.ΣΟ.Κ. που τις δημιούργησε. Το λέω αυτό γιατί ο κ. Αλογοσκούφης μας μίλησε για το 1974 και το 1980. Φαίνεται ότι δεν θέλει να θυμάται την πολιτική δράση της παράταξής του πριν το 1974. 
      Θα ήθελα να υπενθυμίσω στον κ. Αλογοσκούφη ότι το ΠΑ.ΣΟ.Κ. που είχε τη διακυβέρνηση της χώρας το 1980 με τον αείμνηστο Ανδρέα Παπανδρέου έκανε πολύ μεγάλες ανατροπές για τη χώρα. Καθιέρωσε το «η Ελλάδα ανήκει στους Έλληνες» με μία ανεξάρτητη εξωτερική πολιτική. Πάλεψε στην Ευρωπαϊκή Ένωση για να πετύχουμε τα περιβόητα Μ.Ο.Π. που υπάρχουν και σήμερα, κύριε Υπουργέ, και το ξέρετε, τα ευρωπαϊκά πακέτα που στηρίζουν την ανάπτυξη της χώρας. 
      Στη δεκαετία του 1990 το ΠΑ.ΣΟ.Κ. έδωσε μάχη και πετύχαμε να ενταχθούμε στο σκληρό πυρήνα της Ευρωπαϊκής Ένωσης όταν εσείς δεν το πιστεύατε και δίνατε μάχη εδώ για να μην το πετύχουμε. 
      Είναι το ΠΑ.ΣΟ.Κ. που έδωσε μάχη για να κάνουμε Ολυμπιακούς Αγώνες ενώ μέχρι και τα τελευταία χρόνια λέγατε ότι δεν θα πραγματοποιηθούν Ολυμπιακοί Αγώνες στη χώρα και βέβαια είναι το ΠΑ.ΣΟ.Κ. που με την πολιτική του κατάφερε η Κύπρος να ενταχθεί στην Ευρωπαϊκή Ένωση χωρίς να υπάρχει κρίση στη χώρα και η παράταξή σας έλεγε ότι αυτό δεν θα γινόταν πράξη και κάθε φορά γινόταν διάψευση αυτών των λογικών που είχατε.
      Κύριε Αλογοσκούφη, είπατε ότι σήμερα εσείς έχετε έναν άλλο πολιτικό πολιτισμό και ότι δεν θα ακολουθήσετε την κατηφόρα που έχει πάρει το ΠΑ.ΣΟ.Κ., ότι δεν θα υβρίζετε, δεν θα κινδυνολογείτε διότι σας ενδιαφέρει το μέλλον.
      Μπορείτε να κάνετε μία αναδρομή -γιατί και πάλι εδώ η μνήμη σας ασθενεί- και να μου πείτε για το ρόλο της παράταξής σας τα τελευταία χρόνια; Δεν πάω πριν από το 1974. Μπορείτε να μου πείτε για την παράταξή σας που το 1990-1993 οδήγησε τον αείμνηστο Ανδρέα Παπανδρέου στο Ειδικό Δικαστήριο; Η παράταξή σας έβριζε τον πρώην Πρωθυπουργό ως αρχιερέα της διαπλοκής. 
      Το λέω αυτό διότι το ΠΑ.ΣΟ.Κ., κύριοι συνάδελφοι, έχει αποδείξει και ως κυβέρνηση και ως αντιπολίτευση ότι σέβεται τους θεσμούς και έδωσε μάχη για να καταφέρουμε η Ελλάδα να είναι σε ένα δημοκρατικό δρόμο και σε έναν ευρωπαϊκό δρόμο.
      Κυρίες και κύριοι συνάδελφοι, το λέω αυτό διότι το κοινοβουλευτικό πραξικόπημα που επεχείρησε η Νέα Δημοκρατία στην Επιτροπή για την Αναθεώρηση του Συντάγματος ήταν η σταγόνα που ξεχείλισε το ποτήρι και οδήγησε στην κατάθεση της πρότασης μομφής που συζητάμε τώρα. Με αποκορύφωμα τα γεγονότα της περιβόητης πια ψηφοφορίας που θα μείνει στην ιστορία του Κοινοβουλίου σαν μία «μαύρη» σελίδα κάνατε τα πάντα για να ακυρώσετε κάθε προϋπόθεση συναίνεσης προκειμένου η Βουλή να προχωρήσει σε Αναθεώρηση του Συντάγματος. 
      Γνωρίζετε πολύ καλά ότι η Αναθεώρηση δεν είναι διαδικασία ψήφισης ενός νόμου όπου αρκεί απλή ψηφοφορία. Η Αναθεώρηση δεν γίνεται με τροπολογίες της νύχτας σαν αυτές που χρησιμοποιείτε για να περνάτε τις αυθαιρεσίες σας. Η Αναθεώρηση του Συντάγματος προϋποθέτει ευρύτερη συναίνεση στη Βουλή, δηλαδή, ουσιαστικά προϋποθέτει ευρύτερη συναίνεση στον ελληνικό λαό που εκλέγει αυτήν τη Βουλή.
      Με την αλαζονεία σας όμως που δεν γνωρίζει πλέον κανένα όριο -γιατί έχετε ξεπεράσει όλα τα όρια- επιχειρήσατε να κατασκευάσετε πλαστό αποτέλεσμα ψηφοφορίας. Επιχειρήσατε να ευτελίσετε και τους συναδέλφους σας μέσα στο ίδιο σας το κόμμα. Με το κόμμα σας είναι δικαίωμά σας βέβαια να κάνετε ό,τι νομίζετε, όμως δεν είναι δικαίωμά σας να ευτελίζετε τους θεσμούς, να ευτελίζετε τη Βουλή, να ευτελίζετε το Σύνταγμα.
      Την πρόταση μομφής που συζητάμε σήμερα δεν την καταθέτουμε ουσιαστικά εμείς. Την πρόταση μομφής απέναντι σε μία τέτοια αναξιόπιστη Κυβέρνηση την καταθέτουν οι πολίτες της χώρας τους οποίους εσείς εξαπατήσατε.
    Την καταθέτει ο εργαζόμενος στον οποίο υποσχεθήκατε καλύτερο εισόδημα και καλύτερες μέρες. Αντί γι’ αυτά, βλέπει το εισόδημά του καθημερινά να μειώνεται, να δέχεται επίθεση από την ακρίβεια και την κερδοσκοπία. Βλέπει και εσάς ανίκανους και αδιάφορους να παρακολουθήσετε τους μισούς πολίτες αυτής της χώρας που βρίσκονται κοντά ή κάτω από το όριο της φτώχειας. 
    Την πρόταση μομφής την καταθέτει ο αγρότης, στον οποίο υποσχεθήκατε ότι θα πουλάει τα προϊόντά του και θα εισπράττει όλο το προϊόν του μόχθου του. Όλα τα κιλά, όλα τα λεφτά, λέγατε, αγαπητοί συνάδελφοι στον αγρότη. Σήμερα τα κιλά μένουν απούλητα και τα λεφτά πάνε στις τσέπες των μεσαζόντων, των μεγαλοεισαγωγέων και των καρτέλ. 
    Την πρόταση  μομφής την καταθέτει η νέα γενιά αυτής της χώρας, οι άνεργοι που προσπαθείτε να τους εξαφανίσετε με στατιστικά τερτίπια και μαγειρέματα, οι φοιτητές που καθημερινά δίνουν στους δρόμους τον αγώνα τους για να δείξουν στη Νέα Δημοκρατία  ότι πρέπει να αλλάξει πολιτική και να αντιμετωπισθούν  τα αδιέξοδα της παιδείας, οι νέοι, που όπως ισχυρίζεστε, πέφτουν πάνω σε ζαρντινιέρες και σε σιδερολοστούς. Είναι οι εργαζόμενοι που δουλεύουν ανασφάλιστοι, σε συνθήκες ωμού εκβιασμού πολλές φορές, χωρίς εργασιακά δικαιώματα, με συμβάσεις μηνών ή ημερών και παίρνουν 500 και 600 ευρώ. 
    Κύριοι συνάδελφοι της Πλειοψηφίας, υποσχεθήκατε μία λαμπερή Ελλάδα και ένα λαμπρό μέλλον σ’ αυτήν τη νέα γενιά. Αντί όμως γι’ αυτό, τους οδηγείτε σε έναν εργασιακό μεσαίωνα και βέβαια στον ιδιωτικό και στον ευρύτερο δημόσιο τομέα. Την πρόταση μομφής την καταθέτει σήμερα με όλη τη δύναμη της ψυχής του, ο συνταξιούχος, που μαζί με το χαμηλόμισθο είναι το μεγαλύτερο θύμα της τεράστιας αναδιανομής εισοδήματος που επιχειρείται στη χώρα εις βάρος των αδύνατων και υπέρ των ισχυρών. 
    Με ένα άδικο φορολογικό σύστημα, που το κόψατε και το ράψατε για να εξυπηρετήσετε συμφέροντα, για να εξοφλήσετε τα προεκλογικά σας γραμμάτια. Δυστυχώς οι πολλοί αλλά αδύναμοι, δεν μπορούν ούτε να σας πιέσουν για χαριστικές ρυθμίσεις ούτε να προχωρήσουν σε συναλλαγή  μαζί σας. Το κράτος στα χέρια σας είναι για να εξυπηρετεί αυτούς που μπορούν και σας πιέζουν. Και τότε το κράτος σας είναι πανίσχυρο. Κανένας κανόνας δεν μπορεί να σας αντισταθεί. Και όπου οι κανόνες είναι ενοχλητικοί, τους αλλάζετε νύχτα, για να μπορέσετε να στηρίξετε τα μονοπώλια και τα ολιγοπώλια, για να μπορέσετε να ξεπουλήσετε όσο-όσο τη δημόσια περιουσία, τις τηλεπικοινωνίες και τις ενεργειακές υποδομές. Για να μπορέσετε να νομιμοποιήσετε τους φοροφυγάδες, τους κακοπληρωτές των ασφαλιστικών ταμείων, τους καταπατητές δασών. 
    Τη σημερινή μομφή την καταθέτει ο Έλληνας και η Ελληνίδα της περιφέρειας που στενάζει σήμερα χωρίς υποδομές, χωρίς επενδύσεις, λόγω της ανικανότητάς σας να απορροφήσετε ευρωπαϊκούς πόρους του Γ΄ Κοινοτικού Πλαισίου Στήριξης. 
    Ο Υπουργός κ. Αλογοσκούφης που μίλησε πριν, γνωρίζει πολύ καλά ότι η Στερεά Ελλάδα είναι η τελευταία σε απορρόφηση ως περιφέρεια. Και βέβαια αν σας πούμε το ποσοστό που έχουμε απορροφήσει, κύριοι συνάδελφοι, είναι πλαστό. Έχουν ενταχθεί έργα από εθνικούς πόρους, από έργα που είχαν υλοποιηθεί από το «ΕΠΤΑ» και από άλλους εθνικούς πόρους από το ΠΑ.ΣΟ.Κ. ακόμη, τα εντάσσουμε ως ευρωπαϊκά προγράμματα για να μη χαθούν οι πόροι. 
    Κύριε Αλογοσκούφη, να μη χαθούν οι πόροι, να τους κερδίσει η χώρα, τους χάνει η Στερεά και τους χάνουν πάρα πολλές περιφέρειες. Αυτή είναι η αναπτυξιακή πολιτική στην περιφέρεια. 
    Την καταθέτουμε την πρόταση μομφής, κύριοι συνάδελφοι, για όλους όσους εξαπατήσατε. Και δεν μπορούν να είναι σήμερα εδώ να το πουν, αλλά είναι καθημερινά έξω απ’ αυτό το κτήριο: Οι συμβασιούχοι, οι αστυνομικοί, οι τρίτεκνοι και άλλες πολλές κοινωνικές ομάδες ακόμη. 
    Για τι να μιλήσουμε; Για τις παραγωγικές τάξεις που περιμένουν αυτήν τη στιγμή το Δ΄ Κοινοτικό Πλαίσιο Στήριξης, τη μεγάλη επιτυχία, υποτίθεται, της Κυβέρνησης, που δώσατε εσείς τη μάχη, από την αρχή μέχρι σήμερα; Και περιμένουμε, κύριε Υπουργέ, να αρχίσει από 1-1-2007 να υλοποιείται το Δ΄ Κοινοτικό Πλαίσιο Στήριξης.
      Ξέρετε πολύ καλά ότι θα λειτουργήσει στο πρώτο εξάμηνο του 2008. Ακόμα τσακώνεστε μεταξύ σας οι Υπουργοί ακόμη και για το ποιο θα είναι το διοικητικό του πλαίσιο. Θα είναι τελικά δεκατρείς περιφέρειες ή πέντε υπερπεριφέρειες; Πώς θα μοιραστούν οι πόροι; Το λέω αυτό, διότι χάνουμε πόρους και χρόνο για την ανάπτυξη της χώρας. 
      Βεβαίως αυτές οι εκπτώσεις είναι τεράστιες και για τις μικρομεσαίες επιχειρήσεις και για τις ελληνικές οικογένειες που πρέπει να πούμε ότι το μόνο που κάνουν σήμερα, είναι να δανείζονται από τις τράπεζες με πολύ υψηλό επιτόκιο και να χρωστούν συνεχώς στις τράπεζες, που βασικά η πολιτική σας είναι ακριβώς γι’ αυτό το σύστημα. 
      Θα μπορούσα να πω πολλά ακόμη, όμως δεν έχω το χρόνο και η κυρία Πρόεδρος θα με διακόψει. Θέλω να κλείσω, κυρίες και κύριοι συνάδελφοι, λέγοντας ότι θα κληθείτε σύντομα να δώσετε λόγο για την απαξίωση και την υποβάθμιση της διεθνούς θέσης της χώρας, που δυστυχώς έχει καταντήσει ουραγός και παρατηρητής των εξελίξεων στην Ευρώπη και στα Βαλκάνια. 
      Το ΠΑ.ΣΟ.Κ., όπως είπα και πριν, πέτυχε πολλά με το σπαθί του, με τις διαπραγματεύσεις του, αλλά και με την εμπιστοσύνη που του έδειξε ο ελληνικός λαός. Κύριοι συνάδελφοι της Πλειοψηφίας, εμείς αποδείξαμε ότι η Ελλάδα, όταν τολμά και ανοίγεται στον κόσμο, κερδίζει. Δυστυχώς εσείς είστε μια μικρή Κυβέρνηση, μία φοβική Κυβέρνηση, μία συντηρητική Κυβέρνηση, που αντί η Ελλάδα να ανοίγει τα φτερά της και να αναβαθμίζει το κύρος που εμείς πετύχαμε μέχρι εδώ, εσείς καθημερινά να το χάνετε. 
      Για όλα αυτά θα δώσετε λόγο. Η πρόταση μομφής είναι το έσχατο κοινοβουλευτικό μέσο, για να εμποδίσουμε τον οδοστρωτήρα της παράβασης των κανόνων του πολιτεύματος, του αυταρχισμού, της σκληρής ταξικής πολιτικής, της επικίνδυνης πορείας για τη χώρα και την ελληνική οικονομία. Γι’ αυτό και εμείς καταθέσαμε πρόταση μομφής και ζητούμε να πάμε σε εκλογές. Είχε πει ο Πρωθυπουργός της χώρας απ’ αυτό εδώ το Βήμα ότι «εάν θέλετε, μπορείτε να τις ζητήσετε». Τις ζητήσαμε, κύριε Πρωθυπουργέ. Από εδώ και πέρα, είναι στο χέρι σας εάν θα τολμήσετε να πάμε σε εκλογές. Γιατί αυτό δεν είναι αίτημα του ΠΑ.ΣΟ.Κ., αλλά της ελληνικής κοινωνίας που καθημερινά, κύριοι συνάδελφοι, βρίσκεται έξω από αυτό το κτήριο.
      (Θόρυβος από την πτέρυγα της Νέας Δημοκρατίας )
      Αυτές είναι οι δημοσκοπήσεις και όχι οι δημοσκοπήσεις των εταιρειών.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο συνάδελφος κ. Χρήστος Ζώης.
      ΧΡΗΣΤΟΣ ΖΩΗΣ: Ευχαριστώ, κυρία Πρόεδρε.
      Κυρία Πρόεδρε, λυπούμαι, διότι αυτές τις λίγες ώρες που ήδη διεξάγεται η συζήτηση με αφορμή την υποβολή πρότασης δυσπιστίας προς την Κυβέρνηση, δυστυχώς, όλοι σχεδόν οι ομιλητές που παρέλασαν από το Βήμα εκ μέρους της Αξιωματικής Αντιπολίτευσης και πήραν το λόγο δεν έκαναν τίποτε άλλο, παρά να αναπαράγουν έναν πολιτικό λόγο παρωχημένο, ένα λόγο που είχαμε την ευκαιρία να τον ακούσουμε και πριν από σαράντα ημέρες με αφορμή τη συζήτηση του προϋπολογισμού. 
      Κύριοι συνάδελφοι, σήμερα δεν συζητούμε για τον προϋπολογισμό, σήμερα δεν συζητούμε γι’ αυτά που συζητήσαμε και πριν από σαράντα ημέρες και για τα οποία η Κυβέρνηση πήρε ψήφο εμπιστοσύνης, ψηφιζόμενη από τη συντριπτική Πλειοψηφία της Βουλής. Πριν από σαράντα ημέρες η Βουλή συζήτησε για τον προϋπολογισμό, πριν από σαράντα ημέρες τέθηκαν υπ’ όψιν του Σώματος και του ελληνικού λαού όλα εκείνα τα στοιχεία τα οποία συνηγορούν για την καλή κατάσταση της οικονομίας, όλα εκείνα τα στοιχεία για τα οποία μπορεί κάποιος να βλέπει στα μάτια τον ελληνικό λαό και να είναι περήφανος για το έργο του. 
      Συνεπώς αναρωτιέται κανείς: Ποιος ο λόγος για την υποβολή πρότασης δυσπιστίας σήμερα από τον Αρχηγό σας; Μήπως μ’ αυτήν την πρόταση επιχειρείτε να αναδείξετε ότι υπάρχει έλλειμα συνοχής στο εσωτερικό της Κοινοβουλευτικής Ομάδας της Νέας Δημοκρατίας; Δεν χρειάζεται να σας διαβεβαιώσω ότι μόνο αυτό δεν πρόκειται να αποδειχθεί.
      Μήπως επιχειρείτε μ’ αυτήν την πρόταση δυσπιστίας προς την Κυβέρνηση να την εγκαλέσετε για το έργο της; Μα, το έργο της είναι το μεγάλο της όπλο. Με το έργο αυτής της Κυβέρνησης ήδη πραγματοποιούμε οδοιπορικό προς τον ελληνικό λαό, συνομιλούμε με τον ελληνικό λαό και είμαστε σίγουροι ότι θα τύχουμε της εμπιστοσύνης ξανά του ελληνικού λαού.
        Μήπως επιχειρείτε με την υποβολή της πρότασης δυσπιστίας να δείξετε ότι βρίσκετε σε πλήρη αναντιστοιχία με τους πόθους των Ελλήνων πολιτών; Από πού άραγε απορρέει αυτή η εντύπωση; Το μετράτε, το ξαναμετράτε, προστρέχετε σε κάθε είδους δημοσκοπήσεις, αλλά δεν σας βγαίνει. Πώς, λοιπόν, μπορεί κανείς να υποθέσει ότι έρχεστε σήμερα στο όνομα του ελληνικού λαού να καταθέσετε αυτήν την πρόταση δυσπιστίας; 
        Δεν προκύπτει, αγαπητοί συνάδελφοι, και είναι τόσο απλό. Το γνωρίζετε πολύ καλά. Συνεπώς δεν είναι αυθαίρετο να καταλήξει κανείς, διά της ατόπου απαγωγής στο συμπέρασμα ότι αυτό που επιχειρείτε με την υποβολή της πρότασης δυσπιστίας, είναι να μαζέψετε τα κομμάτια σας, να καταδείξετε στους ψηφοφόρους σας και απελπισμένους, να μου επιτρέψετε, οπαδούς σας, από το έλλειμμα της πολιτικής σας και της παρουσίας σας ότι είστε ενωμένοι, ότι έχετε συνοχή και ότι μπορείτε να έχετε έναν κοινό λόγο. Αλλά ούτε αυτό προκύπτει σήμερα. Αρκούσε η παρουσία των δύο εισηγητών σας στο ξεκίνημα αυτής της συζήτησης, για να διαπιστώσει κανείς ότι βρίσκονται δύο πόλοι σε διαφορετικές κατευθύνσεις. Μπορείτε να ανατρέξετε στα Πρακτικά και να το διαπιστώσετε. 
        Μήπως, λοιπόν, αυτή η πρόταση δυσπιστίας που υπεβλήθη από τον Πρόεδρό σας και Αρχηγό σας σήμερα δεν είναι πρόταση δυσπιστίας προς την Κυβέρνηση, αλλά είναι μια φτηνή προσπάθεια να ξαναμαζέψετε τα κομμάτια σας, να πάτε στο συνέδριό σας με μία συνοχή, η οποία κλονιζόταν εν όψει της συζήτησης για το άρθρο 16 και εν όψει της επερχόμενης συζήτησης μέσα στην Ολομέλεια για τη συνταγματική αναθεώρηση; Μια συζήτηση που θα αναδείκνυε τα ελλείμματά σας και τις αδυναμίες σας, το πόσο παρωχημένος είναι ο πολιτικός σας λόγος και το πόσο μακριά βρίσκεστε από τη σημερινή πραγματικότητα; 
        Δυστυχώς δεν μπορείτε να ανταποκριθείτε και στους πόθους και στις ανάγκες μιας σύγχρονης πραγματικότητας, μιας πραγματικότητας που απαιτεί άλλες προοπτικές, άλλες βάσεις, άλλη συνεννόηση και άλλη συναίνεση. 
        Είπε ο κύριος Υπουργός Οικονομίας ότι το ΠΑ.ΣΟ.Κ. έχει συνηθίσει και τον πολιτικό κόσμο και τους πολίτες να είναι απόν στις μεγάλες στιγμές της χώρας. Εγώ θα σας έλεγα ότι πραγματικά δεν μας παραξενεύει η στάση σας. 
        Έρχεστε, κύριοι, να επιβεβαιώσετε διά του Προέδρου σας σήμερα ότι δραπετεύετε. Έρχεστε σήμερα με την υποβολή αυτής της πρότασης να αποδείξετε ότι ευρισκόμενοι μεταξύ δύο πόλων, που απειλούσαν να συνθλίψουν τη συνοχή σας, επιλέγετε να δραπετεύσετε από το Κοινοβούλιο. Έτσι παγιδέψατε τον Πρόεδρό σας σε μία προφανώς ακραία τοποθέτηση το πρωί από το Βήμα της Βουλής ότι θα απέχετε και από τη συζήτηση στην Ολομέλεια.
        Είναι μια ακραία τοποθέτηση. Πιστέψτε με ότι θα κριθεί πολύ αυστηρά από τους Έλληνες πολίτες. Απορώ τι θα συζητήσει στο Καστρί με την ολομέλεια των πρυτάνεων ο Αρχηγός της Αξιωματικής Αντιπολίτευσης, σήμερα ή αύριο, τέλος πάντων, πότε είναι αυτή η συνάντηση. Θα τους πει ότι δεν θα είναι παρών σ’ αυτήν τη μεγάλη συζήτηση και θα τους πει ότι επέλεξε να δραπετεύσει ακριβώς, γιατί κινδύνευε να φανεί ότι ήταν μόνος του; 
        Δεν καταλαβαίνετε ότι αυτή η επιλογή σας, σας εκθέτει; Σας στερεί από το δικαίωμα, επίσης, να πάτε στον ελληνικό λαό και να του πείτε ποιες προοπτικές εσείς δίνετε στον ελληνικό λαό; Ποιο πρόγραμμα έχετε για να ζητάτε σήμερα εκλογές; Φανταστείτε να σας κάναμε το χατίρι και να λέγαμε, ναι, πάμε σε εκλογές. Πόσο θα κινδυνεύατε να εκτεθείτε στα μάτια των Ελλήνων πολιτών. Τι θα τους λέγατε; Κάναμε λάθος και έπρεπε να υπολογίσουμε διαφορετικά τους χρόνους μας; Κάναμε λάθος που κηρύξαμε το συνέδριό μας δύο μήνες μετά; Κάναμε λάθος, γιατί δεν ήμασταν έτοιμοι τρία χρόνια μετά να σας φέρουμε μία ολοκληρωμένη πρόταση διακυβέρνησης; Δεν μπορείτε, κύριοι συνάδελφοι.
      Εμείς αντιλαμβανόμαστε πλήρως και τα αδιέξοδά σας και τις αδυναμίες σας και επειδή τα κατανοούμε δεν θα σας κάνουμε τη χάρη. Θα σας δώσουμε το δικαίωμα να πάτε στο συνέδριό σας, θα σας δώσουμε το δικαίωμα να συζητήσετε, θα σας δώσουμε το δικαίωμα να αντιπαλέψει η μια άποψη την άλλη, θα σας δώσουμε το δικαίωμα να καταλήξετε σ’ ένα πρόγραμμα και θα σας δώσουμε το δικαίωμα να κάνετε μια πορεία με όλη την άνεση του χρόνου στον ελληνικό λαό για να κερδίσετε την εμπιστοσύνη του.
      Κυρίες και κύριοι συνάδελφοι, αυτό που έχουμε εμείς υπ’ όψιν μας είναι ότι έχουμε ένα έργο. Είμαστε περήφανοι για το έργο μας. Είμαστε περήφανοι γιατί μ’ αυτό το έργο μπορούμε να αντιμετωπίσουμε τους Έλληνες πολίτες τρία χρόνια μετά, τέσσερα χρόνια μετά και να τους πούμε ότι πολλά απ’ αυτά που υποσχεθήκαμε τα έχουμε κάνει πράξη. 
      Ναι, μας εγκαλείτε, γιατί δεν μπορέσαμε μέχρι στιγμής στα τρία χρόνια διακυβέρνησης να ανταποκριθούμε στο 100% των προγραμματικών μας δεσμεύσεων. Περιμένετε. Έχουμε ακόμα ένα χρόνο. Αλλά ακούστε κάτι. Είναι τουλάχιστον υποκρισία να έρχεστε σήμερα εδώ να σηκώνετε τον πήχη πολύ ψηλότερα από τον πήχη που είχατε επιφυλάξει για τον εαυτό σας και να λέτε: «Γιατί δεν τον περνάτε; Γιατί δεν περνάτε τον πήχη τόσο ψηλά όσο εμείς τον έχουμε τοποθετήσει»; Για μας αυτό είναι το κριτήριο της δοκιμασίας έναντι του ελληνικού λαού, ότι έχουμε τοποθετήσει έναν πήχη πολύ ψηλά, ότι δεν φοβηθήκαμε να τον τοποθετήσουμε ψηλά και είμαστε σίγουροι ότι στον τελικό απολογισμό θα έχουμε περάσει από πάνω. 
      Κράτησα την τελευταία μου κουβέντα για τον αγροτικό πληθυσμό γιατί πολλά ακούστηκαν. 
      (Θόρυβος στην Αίθουσα)
      Κυρίες και κύριοι συνάδελφοι, ακούστε…
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριοι συνάδελφοι.
      Κύριε Ζώη, να απευθύνεστε και στο Προεδρείο. 
      ΧΡΗΣΤΟΣ ΖΩΗΣ: Κυρία Πρόεδρε, είναι ζωντανή η συζήτηση και τη χαίρομαι, όταν γίνεται πιο ζωντανή από τις διακοπές και τα χαμόγελα των συναδέλφων. Είναι η αμηχανία τους. Τους αντιλαμβάνομαι. 
      Κράτησα την τελευταία μου κουβέντα για τον αγροτικό πληθυσμό. Για πείτε μου, κυρίες και κύριοι συνάδελφοι, εσείς που διαπιστώνετε αυτά τα προβλήματα του αγροτικού πληθυσμού, γιατί δεν είστε ειλικρινείς; Να αναγνωρίσετε κάνοντας την αυτοκριτική σας πού οφείλονται αυτά τα προβλήματα.
      Ερχόμαστε σήμερα και συζητάμε για την Κ.Α.Π.. Ποια Κ.Α.Π.;  Αυτή που συμφωνήθηκε, που ετοιμάστηκε από την κυβέρνηση  του 2003; Αυτή είναι η Κ.Α.Π. που σήμερα εφαρμόζεται και είμαστε περήφανοι γιατί αγωνιστήκαμε να μειώσουμε τη ζημιά που εσείς επιφυλάξατε στον αγροτικό πληθυσμό. Και είμαστε σίγουροι ότι με επιθετικά μέτρα πολιτικής θα μπορέσουμε να αντιμετωπίσουμε έτι περαιτέρω αυτά τα προβλήματα στα οποία εσείς βυθίσατε τον αγροτικό πληθυσμό. 
      Κυρίες και κύριοι συνάδελφοι, εγώ επικοινωνώ μ’ αυτόν τον κόσμο για τον οποίο εσείς διαπιστώνετε ότι βρίσκεται σε κατήφεια και σε απελπισία. Ξέρετε ποια είναι η διαπίστωση από την επικοινωνία αυτή; Ότι η μοναδική ελπίδα αυτού του λαού, του αγροτικού κόσμου της περιφέρειας είναι στην πλάτη της Νέας Δημοκρατίας. Η μοναδική ελπίδα που έχει ο κόσμος αυτός είναι η Νέα Δημοκρατία να μπορέσει να του επιλύσει τα προβλήματα που του επισωρεύσατε επί είκοσι πέντε χρόνια. Αυτή είναι η πραγματικότητα. 
      Γι’ αυτό καταγράφονται αυτά τα αποτελέσματα και στις δημοσκοπήσεις. Γι’ αυτό όσο και αν αγωνιστείτε, όσο και αν προσπαθήσετε, δεν μπορείτε να αλλάξετε την παγιωμένη άποψη και στον αγροτικό πληθυσμό, ότι είστε δοκιμασμένοι, μετρηθήκατε, βρεθήκατε ελλιποβαρείς, η πολιτική σας απέτυχε, η πολιτική σας ευθύνεται γι’ αυτά τα προβλήματα, γι’ αυτές τις αδυναμίες. Η μόνη διέξοδός τους  είναι η Κυβέρνηση της Νέας Δημοκρατίας. Η μόνη διέξοδός τους είναι το πρόγραμμα της Νέας Δημοκρατίας. Η μόνη διέξοδός τους είναι η συνέπεια της Νέας Δημοκρατίας με τα όσα έχει υποσχεθεί. Η μόνη τους σιγουριά είναι ότι με την Νέα Δημοκρατία θα αντιμετωπίσουν τα προβλήματά τους.
      Ευχαριστώ, κυρία Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστώ πολύ.
      Κυρίες και κύριοι συνάδελφοι, σας γνωρίζω ότι από τα άνω δυτικά θεωρεία παρακολουθούν την συνεδρίασή μας, αφού πρώτα ξεναγήθηκαν στην έκθεση με θέμα: «Οι Έλληνες στη διασπορά 15ος-21ος αι.»και στους λοιπούς χώρους του Μεγάρου της Βουλής, τριάντα έξι μαθητές και μαθήτριες και δυο συνοδοί-καθηγητές από το 1ο Λύκειο Άρτας. 
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει η κ. Ελπίδα Παντελάκη.
      ΕΛΠΙΔΑ ΠΑΝΤΕΛΑΚΗ: Ευχαριστώ, κυρία Πρόεδρε.
      Για να ξεκινήσω μ’ αυτό που τελείωσε ο Βουλευτής κ. Ζώης για τη μοναδική ελπίδα του λαού, η μοναδική ελπίδα του λαού, κύριε Ζώη, δεν είναι ούτε η Νέα Δημοκρατία ούτε το ΠΑ.ΣΟ.Κ. ούτε το Κ.Κ.Ε. ούτε κανένα κόμμα. Η μοναδική ελπίδα του λαού είναι να συνειδητοποιήσει ότι πρέπει να διεκδικήσει …
      (Θόρυβος στην Αίθουσα)
      Τι έγινε; Είμαστε στην αρχή ακόμη.
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριοι συνάδελφοι.
      ΕΛΠΙΔΑ ΠΑΝΤΕΛΑΚΗ: Να διεκδικήσει ο λαός την εξουσία για τον εαυτό του, να διεκδικήσει να είναι πραγματικά ιδιοκτήτης του πλούτου που παράγει -αυτό είναι το ζήτημα- και να βγάλει πολιτικά συμπεράσματα, γιατί τα βγάζει τα πολιτικά συμπεράσματα, γιατί όλοι που είμαστε εδώ μιλάμε με τον κόσμο. Και επειδή ακούγονται πολλά απ’ αυτό εδώ το Βήμα για τον κόσμο που πεινάει, για τον κόσμο που υποφέρει, όλα αυτά αποτέλεσμα ποιας πολιτικής είναι; Γνωρίζει αυτός ο κόσμος, γνωρίζει και την ταύτιση των δύο κομμάτων, αλλά το μεγάλο πρόβλημα είναι, και αυτό είναι υπαρκτό, ότι γνωρίζει, συνειδητοποιεί, αλλά δεν ξεκολλάει και εδώ είναι το πρόβλημα, ότι πρέπει να βρει τη δύναμη να ξεκολλήσει πραγματικά από την πολιτική εκείνη που τον έχει στο περιθώριο. Σήμερα μπορεί να είναι Νέα Δημοκρατία, αύριο ΠΑ.ΣΟ.Κ., μεθαύριο να είναι ένα μείγμα. Η ουσία είναι μία, ότι η ελπίδα βρίσκεται ακριβώς στους αγώνες του σήμερα και στην προοπτική που θα έχουν αυτοί οι αγώνες για να έχει πραγματικά μια εξουσία προς όφελός του. 
      Αυτοί οι αγώνες που γίνονται αυτό το διάστημα από τη φοιτητική νεολαία σε όλη την Ελλάδα είναι ό,τι πιο ελπιδοφόρο υπάρχει, είναι αυτό που φοβάστε, είναι αυτό που σας τσούζει, γι’ αυτόν το λόγο βρισκόμαστε εδώ και οι συζητήσεις γίνονται περί ανέμων και υδάτων, επιτρέψτε μου να πω, με την έννοια ότι έχουμε ένα ζήτημα που καίει. Γι’ αυτό το ζήτημα και με αφορμή αυτό το ζήτημα έρχεται το ΠΑ.ΣΟ.Κ. και φέρνει αυτήν την πρόταση δυσπιστίας. Είναι μία κίνηση εντυπωσιασμού. Συμφωνούμε έτσι όπως το λέει η Κυβέρνηση, έτσι είναι, είναι μια κίνηση ελιγμού, αλλά για ποιο λόγο; Για να ξεφύγει από το αδιέξοδο που έχει της ταύτισής του με τα κρίσιμα ζητήματα που είναι ακριβώς ο κόσμος έξω, με το θέμα της τριτοβάθμιας εκπαίδευσης συνολικά, να θολώσει το τοπίο, για να μετατοπίσει τον κεντρικό άξονα της συζήτησης απ’ αυτό, να δημιουργηθεί μία τεχνητή πόλωση ανάμεσα στο ΠΑ.ΣΟ.Κ. και στη Νέα Δημοκρατία και εσείς ακριβώς αξιοποιείτε αυτήν την ευκαιρία με τον καλύτερο δυνατό τρόπο. 
      Δεν ξέρω αν μπορούσατε να είχατε καλύτερη ευκαιρία αυτό το διάστημα, κύριε Πρωθυπουργέ. Πραγματικά γι’ αυτό είστε τόσο άνετος. Πραγματικά είναι ζάχαρη στο ψωμί σας αυτή η αντιπαράθεση που γίνεται αυτήν τη στιγμή. Μπαίνει το σύνολο της πολιτικής, ένας γενικός απολογισμός για όλα και για την ταμπακιέρα δεν μιλάει κανείς. 
      (Θόρυβος στην Αίθουσα)
      Εγώ, όμως, είμαι αποφασισμένη, επιτρέψτε μου, κυρίες και κύριοι Βουλευτές, να μιλήσω για την ταμπακιέρα, μια που κάνουμε και με το κόμμα μας μια τεράστια προσπάθεια αυτόν τον καιρό και γι’ αυτό λείπουν, δεν θα έρθει άλλος Βουλευτής εκτός από τον Κοινοβουλευτικό μας Εκπρόσωπο να μιλήσει, γιατί ακριβώς εμείς δεν θα χαλάσουμε αυτή τη δουλειά που έχουμε με τη μεγάλη πολιτική εξόρμηση που κάνουμε για να ενημερώσουμε τον κόσμο γι’ αυτό το ψέμα που ισχύει, για την αιχμή του δόρατος που υπάρχει με το άρθρο 16 και θα σταθώ, λοιπόν, σ’ αυτό το ζήτημα. Θέλετε να κουκουλώσετε αυτές τις ευθύνες σας και επειδή εδώ έχουν θολώσει τα πράγματα, ο κόσμος ακριβώς έχει σύγχυση και εδώ παίζεται το παιχνίδι. 
      Τι μας είπε, λοιπόν, σήμερα το πρωί ο κ. Παπανδρέου σε σχέση με το θέμα της παιδείας; Διαβάζω από τα Πρακτικά. Λέει: «Εμείς…
      ΚΩΝΣΤΑΝΤΙΝΟΣ ΓΕΙΤΟΝΑΣ: Στην Κυβέρνηση είναι η πρόταση μομφής, όχι στο ΠΑ.ΣΟ.Κ.!
      (Θόρυβος στην Αίθουσα)
      ΠΡΟΕΔΡΟΣ (Άννα Μπενάκη-Ψαρούδα): Κύριε Γείτονα, σας παρακαλώ πολύ. Θα υπαγορεύσετε στην ομιλήτρια τι θα πει; Για όνομα του Θεού! Ήσασταν και Αντιπρόεδρος εδώ επάνω. Παρακαλώ και τους συναδέλφους από τη Νέα Δημοκρατία!
      ΕΛΠΙΔΑ ΠΑΝΤΕΛΑΚΗ: Εμείς τα έχουμε ξαναπεί. Είμαστε κόντρα στην πολιτική του κεφαλαίου, αλλά εγώ πιστεύω ότι έχετε αυτήν την αμηχανία, γιατί έχετε πάρει σινιάλα ότι υπάρχουν εξαιρετικά φυγόκεντρες τάσεις από το χώρο σας, από τους εργάτες, από τους υπάλληλους που ακολουθούσαν μέχρι τώρα το ΠΑ.ΣΟ.Κ. και πρέπει να έχετε πάρει και εσείς το μήνυμα από τον αγροτικό κόσμο και ξεχάσατε κάτι, κυρίες και κύριοι Βουλευτές της Νέας Δημοκρατίας, ότι εδώ και δεκατέσσερις μέρες οι αγρότες της Χαλκιδικής είναι στο δρόμο. Τους κόβουν σήμερα το ρεύμα, γιατί δεν τους αναγνωρίζεται το δικαίωμα να έχουν μειωμένο αγροτικό ρεύμα. Αυτό είναι στα πλαίσια της απελευθέρωσης. Να, οι μεταρρυθμίσεις. Γίνονται όχι για το καλό των αγροτών, αλλά για το καλό των ομίλων που θα φάνε κομματάκια τα φιλέτα αυτά που θα κοπούν από τη Δ.Ε.Η. και όλες αυτές τις επενδύσεις που θα πληρώνει το σύνολο του ελληνικού λαού για να κάνουν στα Βαλκάνια, να βγαίνει εκεί φτηνό φυσικό αέριο και να έρχεται εδώ ακριβό για τα σπίτια και φτηνό για τη βιομηχανία. Μία παρένθεση σ’ αυτό, επειδή όλοι μιλάμε για αγρότες. Είναι στο δρόμο αυτός ο κόσμος για το ρεύμα. Πάρτε θέση γι’ αυτό και άστε τα μεγάλα λόγια. 
      Είπε, λοιπόν, ο κ. Παπανδρέου το πρωί: «Εμείς τρία χρόνια τώρα προτείναμε έναν άλλο δρόμο στο χώρο της παιδείας, έναν τρίτο δρόμο που ούτε εκθειάζει τον άκρατο γραφειοκρατικό κρατικισμό ούτε αφήνεται έρμαιο στις ορέξεις της ελεύθερης αγοράς.
      Συνέχισε ο κ. Παπανδρέου και είπε σήμερα αυτός ο τρίτος δρόμος εκφράζεται από χίλιους ακαδημαϊκούς. Εδώ είμαστε. Χθες έγινε η συνάντηση με τους χίλιους ακαδημαϊκούς, που πήραν την πρωτοβουλία στην πιο κρίσιμη στιγμή του αγώνα, που ασκούσε την πιο μεγάλη πίεση στην Κυβέρνηση. Έρχονται, λοιπόν, να υπονομεύσουν αυτόν τον αγώνα αυτοί οι ακαδημαϊκοί δάσκαλοι, που πρέπει να σκεφτούν πολύ καλά γι’ αυτήν την κίνησή τους. Αλλά είναι συνειδητή αυτή η επιλογή τους, γιατί βλέπετε και από τις προτάσεις που έκαναν ότι η Υπουργός βγήκε αμέσως με δηλώσεις και αγκάλιασε αυτήν την πρωτοβουλία, όπως ο κ. Παπανδρέου των χιλίων πανεπιστημιακών. Γιατί αγκάλιασε αυτή την κίνηση και τι παιχνίδι παίζεται; Γιατί ακριβώς αυτές οι προτάσεις των πανεπιστημιακών δασκάλων, είκοσι μία προτάσεις, που αυτήν τη στιγμή τις έχω μπροστά μου από την Εφημερίδα τα «ΝΕΑ» είναι ακριβώς όλη η ουσία του νόμου-πλαισίου που μάλιστα έκανε κριτική σήμερα από αυτό το Βήμα ο κ. Ευθυμίου, πρώην Υπουργός του ΠΑ.ΣΟ.Κ. και νυν Κοινοβουλευτικός Εκπρόσωπος του κόμματος, γιατί η Κυβέρνηση καθυστερεί να φέρει το νόμο-πλαίσιο.
      Να, γιατί είναι άνετη η Νέα Δημοκρατία, να γιατί είναι άνετη η Κυβέρνηση, απέναντι στην αντιπολίτευση που ασκείται ότι έχει ανικανότητα να προχωρήσει αυτά τα μέτρα. Θέλετε να προχωρήσουν πιο γρήγορα αυτά τα μέτρα. Αυτό να μάθει ο κόσμος. Σε τι πράγμα θέλει να πάει πιο γρήγορα η Κυβέρνηση; Και η Κυβέρνηση απαντά με αλαζονεία απέναντι στην πρόταση δυσπιστίας, αντί να απαντά με επιχειρήματα. Απαντά με τη σιγουριά ότι εδώ είμαστε εμείς και κανένας άλλος. Έχουμε την πλειοψηφία του κόσμου. Μπορούμε να πάμε σε εκλογές, μπορούμε και να μην πάμε. Σ’ αυτήν την αλαζονεία, λοιπόν, και σ’ αυτήν την πολιτική, ο κόσμος πρέπει να απαντήσει είτε τώρα γίνουν οι εκλογές είτε λίγο αργότερα. Και μέσα από αυτές τις εκλογές θα δείξει τη δύναμή του για να τιμωρήσει και το ένα κόμμα και το άλλο. Γι’ αυτό εμείς μεμφόμαστε και τους δυο σας. Να πάτε τόσο χαμηλά, ώστε κανείς να μη μπορεί να κυβερνήσει. Να συγκυβερνήσετε και οι δύο.  Να έχετε και κοινό υπουργικό συμβούλιο για να ανοίξει ο δρόμος για μεγάλες αλλαγές. Αυτό πρέπει να γίνει. Και να δοθεί και ένα καλό σινιάλο σ΄ όλη την Ευρωπαϊκή Ένωση συνολικότερα. Αυτό θα είναι το καλύτερο ώστε αυτός ο αγώνας που γίνεται σήμερα στους δρόμους, να πιάσει τόπο. Αυτή είναι η ουσία.
      Για τις συγκεκριμένες προτάσεις. Αφού, όλο το προηγούμενο διάστημα η Κυβέρνηση έπαιξε επικοινωνιακά, με μεγάλη ικανότητα όσο μπορούσε με τη βάση του «δέκα» (10), είναι δυνατόν να μπαίνει στα πανεπιστήμια με το «έξι» (6) και το «επτά» (7); Βεβαίως δεν είναι. Με τους αιώνιους φοιτητές. Είναι δυνατόν να είναι δέκα και είκοσι χρόνια φοιτητές; Βεβαίως δεν είναι. Αμέσως μετά από αυτό ξεσκαρτάραμε τους πρώτους δέκα χιλιάδες. Ετοιμάζει από τώρα και προπαγανδίζει το ζήτημα του εξεταστικού, το οποίο θα έρθει από την επόμενη κυβέρνηση, για να ξεσακαρτάρουμε μέσω των πανελλαδικών εξετάσεων στην Α΄ λυκείου στη Β΄ λυκείου μερικές χιλιάδες ακόμα. Μετά θα είναι τόσα λίγα παιδιά, που δεν θα αποκλείεται να μπαίνουν και ελεύθερα στα πανεπιστήμια και να γίνει το ξεσκαρτάρισμα στο πρώτο έτος.
      Ερχόμαστε στην αξιολόγηση τον Ιούλιο του 2005, που δεν ψήφισε το ΠΑ.ΣΟ.Κ., γιατί διαφωνούσε, αλλά το ίδιο το ΠΑ.ΣΟ.Κ. το είχε ψηφίσει στη Σύνοδο Κορυφής. Το 1989 ήταν κυβέρνηση που στη Σύνοδο Κορυφής διαπραγματεύτηκε ναι ή όχι τη Διακήρυξη της Μπολόνια που μιλάει για ενιαίο χώρο της ανώτατης εκπαίδευσης; Το 2000, στην στρατηγική της Λισαβόνας, είπε ότι εδώ και τώρα πρέπει να επιταχυνθεί το ζήτημα έρευνα-εκπαίδευση-καινοτομία και ότι η τριτοβάθμια εκπαίδευση είναι καθοριστικός παράγοντας για την ανταγωνιστικότητα της οικονομίας της Ευρώπης.
      Έρχεται το 2003, πάλι στη Σύνοδο Κορυφής του Βερολίνου, με τα δυο του χέρια βάζει πάλι το ΠΑ.ΣΟ.Κ. υπογραφή για την αξιολόγηση. Έρχεται μετά η Κυβέρνηση της Νέας Δημοκρατίας και συνεχίζει αυτό το έργο στη Σύνοδο Κορυφής στο Μπέργκεν μέσω της κ. Γιαννάκου. Και εκεί, βέβαια, στην πυραμίδα της αξιολόγησης, έβαλαν και τους βιομηχάνους. Αυτά για να ξέρει ο κόσμος ποιος αξιολογεί ποιον. Τα πανεπιστήμια θα γίνουν όπως είναι στην Ευρωπαϊκή Ένωση, μαγαζιά των επιχειρηματιών. Πολύ σωστά είπε η Υπουργός Παιδείας ότι εμένα δεν μ΄ ενδιαφέρει, αν θα έλθουν ιδιώτες να φτιάξουν πανεπιστήμια. Εμένα μ΄ ενδιαφέρει αν θα αναβαθμιστεί το δημόσιο πανεπιστήμιο. Εκεί παίζεται το παιχνίδι. Αιχμή του δόρατος είναι το άρθρο 16, αλλά η ουσία είναι ο νόμος-πλαίσιο. Και οι είκοσι μία προτάσεις των πανεπιστημιακών μιλούν για τετραετή επιχειρησιακά προγράμματα για την χρηματοδότηση που θα κατευθύνεται στην αξιολόγηση, χρηματοδότηση από μη κερδοσκοπικές οργανώσεις, από την τοπική κοινωνία. Και έτσι από τα πανεπιστήμιά μας, θα βγαίνει μία ελίτ, που θα κάνει έρευνα μέσα στο πανεπιστήμιο και οι υπόλοιποι θα είναι η μάζα που θα πηγαίνει για φτηνό εργατικό δυναμικό, θα αλλάζουν πολλές φορές, θα επιμορφώνονται και θα ξαναεπιμορφώνονται. Αυτή είναι η ουσία. 
Και η έρευνα, η αποστολή του πανεπιστημίου θα είναι παραδομένη στα συμφέροντα των επιχειρηματιών και όχι προς όφελος της κοινωνίας. Όσοι είναι φτωχοί θα χρειάζονται δάνεια για να σπουδάζουν τα παιδιά τους και όσοι δεν μπορούν, θα δουλεύουν με μερική απασχόληση. Αυτή είναι και η πρόταση των πανεπιστημιακών εδώ. Και, βεβαίως, το άσυλο έχει μια θαυμάσια θέση στην πρόταση που κάνουν, για άρση του ασύλου με αυξημένη πλειοψηφία, καρμπόν ακριβώς σ’ αυτό που σκέφτεται να βάλει η Κυβέρνηση. Γι’ αυτό έγινε η φασαρία. Ας το σκεφθεί ο κόσμος.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κυρία 	Πρόεδρε, τελειώνω αμέσως.
      Γι’  αυτό έγινε τόση φασαρία με τους κουκουλοφόρους, με το άσυλο, όσον αφορά το να καταργηθεί ή να μην καταργηθεί. Μα είναι μέσα στο νόμο-πλαίσιο. Γιατί δεν μπορεί ένα επιχειρηματικό πανεπιστήμιο, που θα είναι μαγαζί των επιχειρηματιών, να έχει ακαδημαϊκές ελευθερίες. Γιατί αυτό σημαίνει άσυλο, ακαδημαϊκές ελευθερίες. Αυτά, λοιπόν, θέλουν να χτυπηθούν. Αλλά ας βγάλει ο κόσμος συμπεράσματα, για το τι γίνεται και στα πανεπιστήμια που έχουν προχωρήσει εδώ και είκοσι-τριάντα χρόνια, όπως στην Αυστραλία, στην Μεγάλη Βρετανία, στην Αμερική. Τι έχει γίνει; Ποιο είναι το αποτέλεσμα; Ας το πούμε λοιπόν. Είναι στην κορυφή της πυραμίδας η Μεγάλη Βρετανία σ’ αυτά τα ζητήματα. Υπάρχουν ιδιωτικά πανεπιστήμια; Δύο- τρία είναι σε κάθε χώρα. Στα δημόσια πανεπιστήμια γίνεται ο τζίρος και το παιχνίδι και οι μεγάλοι παίκτες εκεί παίζουν. Και στη Μεγάλη Βρετανία το αποτέλεσμα ποιο είναι; Είναι ότι το 35% των παιδιών είναι έξω από την υποχρεωτική εκπαίδευση. Και τώρα φτιάξανε ένα εθνικό συμβούλιο πολιτικής, για να αντιμετωπίσουν τα παιδιά που είναι δεκαπέντε και δεκαέξι χρόνων, για να δουν προγράμματα κατάρτισης. Αυτό, λοιπόν, είναι το ζήτημα. Πρέπει να βγάλει συμπεράσματα ο κόσμος και να σταθεί στον αγώνα που γίνεται, στα παιδιά που είναι στο δρόμο. Αυτή είναι η πιο μεγάλη ελπίδα και θα ανοίξει το δρόμο για αλλαγές μεθαύριο, είτε πάτε για εκλογές, είτε δεν πάτε. 
      Ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα):  Ευχαριστούμε πολύ. 
      Το λόγο έχει ο συνάδελφος κ. Κοντογιάννης. 
       ΓΕΩΡΓΙΟΣ ΚΟΝΤΟΓΙΑΝΝΗΣ:  Κυρία Πρόεδρε, η πρόταση δυσπιστίας που κατέθεσε η Αξιωματική Αντιπολίτευση θα μπορούσε να πει κάποιος ότι είναι το φυσικό επακόλουθο, η κορυφαία κίνηση, θα έλεγα, μιας στείρας πολιτικής άρνησης που ακολουθεί το ΠΑ.ΣΟ.Κ. τα τελευταία τρία χρόνια. Ωστόσο η πραγματικότητα είναι, τελείως, διαφορετική. Δεν πρόκειται για τίποτε άλλο από μια κίνηση απελπισίας της ηγεσίας του ΠΑ.ΣΟ.Κ. η οποία αμφισβητείται εκ των έσω. Ζητάτε εκλογές, αλλά στην πραγματικότητα δεν τις θέλετε. 
       ΒΑΣΙΛΕΙΟΣ ΚΕΓΚΕΡΟΓΛΟΥ: Κάντε τις εσείς…
      ΓΕΩΡΓΙΟΣ ΚΟΝΤΟΓΙΑΝΝΗΣ: Εάν ήθελε να χρησιμοποιήσει κάποιος φρασεολογία, που εσείς χρησιμοποιήσατε στο παρελθόν, θα έλεγε «τζάμπα μάγκες». Γνωρίζετε ότι η Κυβέρνηση θέλει να ολοκληρώσει τη διαδικασία για αλλαγή του Συντάγματος και η επόμενη Βουλή να είναι Αναθεωρητική και λίγο πριν ολοκληρωθεί αυτή η διαδικασία ζητάτε εκλογές, όντας βέβαιοι ότι ο Πρωθυπουργός, Κώστας Καραμανλής, δεν θα θελήσει να χάσει μια τετραετία στη διαδικασία της συνταγματικής Αναθεώρησης για τον απλούστατο λόγο ότι ποντάρει στις αλλαγές που θα του επιτρέψουν να κυβερνήσει μ΄ άλλον αέρα.
       Ζητάτε εκλογές βλέποντας στο εσωτερικό του ΠΑ.ΣΟ.Κ.. Πάνω απ’ όλα, με την πρόταση δυσπιστίας και με την αποχώρησή σας από τη συζήτηση για την Αναθεώρηση του Συντάγματος κρύβεται ο φόβος σας να τοποθετηθείτε ευθέως στο άρθρο 16. Δεν ξέρω πόσο επηρέασε την απόφασή σας μια εσωτερική δημοσκόπηση, που λέγεται ότι υπάρχει στο ΠΑ.ΣΟ.Κ., σύμφωνα με την οποία το 66% της εκλογικής σας βάσης είναι αντίθετο με το άρθρο 16 και το 14% σχεδόν αντίθετο. Δηλαδή το 80% της βάσης σας διαφωνεί με την πολιτική της ηγεσίας του. 
      Θα συμφωνήσω απόλυτα με τον κ. Πάγκαλο που είπε ότι «οι εκλογές είναι στίβος ένδοξος και λυτρωτικός για τα πολιτικά πρόσωπα». Θα προσθέσω όμως ότι και μόνον το αίτημα για εκλογές αποτελεί λυτρωτική κίνηση για τα εσωκομματικά σας προβλήματα.  
      Γνωρίζετε ότι και μόνο η πρότασή σας θα προκαλέσει εσωκομματική συσπείρωση και φυσικά θα πάψουν για λίγο οι ψίθυροι και οι αμφισβητήσεις στο εσωτερικό του κόμματός σας. Αλλά το ζήτημα των εκλογών θα είναι ανοιχτό. Για πόσο όμως;
      Για μια ακόμη φορά θέτετε εκείνο, που εσείς θεωρείτε κομματικό συμφέρον υπεράνω του εθνικού συμφέροντος. Γνωρίζετε ότι από τη στιγμή που με τον πιο επίσημο τρόπο ανοίγετε το ζήτημα των εκλογών, η εκλογολογία θα κυριαρχεί για το επόμενο διάστημα. Σκεφθήκατε ποτέ αν αυτό συμφέρει την οικονομία; Αλλά για κάποιους μέσα στο ΠΑ.ΣΟ.Κ. αυτά ήταν, και εξακολουθούν να παραμένουν, δυστυχώς, ψιλά γράμματα. 
      Βλέπετε ότι η οικονομία σιγά-σιγά βγαίνει από το αδιέξοδο, στο οποίο την είχατε οδηγήσει. Το μαρτυρούν όλοι οι διεθνείς οργανισμοί, αλλά και η ίδια η Ευρωπαϊκή Ένωση. «Ο Ευρωπαίος «ασθενής» θεραπεύεται» τονίζει η «WALL STREET JOURNAL» στο χθεσινό της άρθρο. «Η προολυμπιακή Ελλάδα δεν έχει καμιά σχέση με τη σημερινή», λέει η εκπρόσωπος των «ΜOODIES». Και προσθέτει:  «Η Ελλάδα κατόρθωσε μια πολύ σημαντική ανατροπή». Γα το λόγο αυτό άλλωστε έδωσε και η «MOODIES» θετική γνωμοδότηση, πράγμα που σημαίνει ότι μπορεί πάλι να αναβαθμιστεί μέσα στα επόμενα δύο χρόνια. 
      Μέσα στα τρία χρόνια που πέρασαν, η Ελλάδα άλλαξε την εικόνα της οικονομίας και οικοδόμησε ένα πρόσωπο που αποπνέει εμπιστοσύνη στο εξωτερικό και αυτό έχει αποτέλεσμα στην προσπάθεια για προσέλκυση επενδύσεων.
      Σήμερα οι επενδύσεις από το εξωτερικό είναι δεκαπλάσιες απ’ ό,τι παλαιότερα και αυτό θα έχει θετικό αντίκτυπο στην οικονομία. Μόνο στον τουρισμό πετύχαμε 10% αύξηση το 2006 τόσο στην άφιξη τουριστών όσο και στο τουριστικό συνάλλαγμα και δεν εφησυχάζουμε. Προχωρούμε μπροστά και θέτουμε ξανά ανάλογο στόχο για το 2007. 
      Δημιουργούμε υποδομές για μια καλύτερη Ελλάδα. Μόνο σε επίπεδο έργων βρίσκονται σε εξέλιξη έργα της τάξεως των 14.000.000.000 ευρώ και το σύνολο αυτών των έργων αφορούν στην επαρχία, εκεί που θα κατευθυνθεί το 82% του Δ΄ Κοινοτικού Πλαισίου Στήριξης.
      Κυρία Πρόεδρε, σε μία έκρηξη παλαιοκομματικής αντίληψης και φρασεολογίας, στέλεχος του ΠΑ.ΣΟ.Κ. από το Βήμα αυτό ακούσθηκε πριν από λίγο, να λέει επικριτικά προς τη Νέα Δημοκρατία: «Είσθε η Δεξιά, η κοινωνική και πολιτική Δεξιά».
      Το κόμμα που κατηγορείτε και το οποίο δεν έχει καμία σχέση με τον μπαμπούλα που προσπαθείτε να παρουσιάσετε –και μάλιστα χρησιμοποιείτε και μια επιχειρηματολογία που δεν έχει καμία κοινωνική και πολιτική αντιστοιχία με την εποχή μας- το κόμμα αυτό είναι εκείνο που με μια συνετή πολιτική στους τριάντα πέντε μήνες που πέρασαν, πέτυχε τα εξής:
      Κατέβασε το έλλειμμα από το 7,8% στο 2,6%. Αποκλιμάκωσε το δημόσιο χρέος από το 108,5% στο 100,1%. Βελτίωσε το επιχειρηματικό κλίμα. Βάσει του δείκτη του Ι.Ο.Β.Ε., ενώ παλαιότερα για κάθε τρεις επιχειρήσεις που άνοιγαν έκλειναν δύο, σήμερα για κάθε τρεις που ανοίγουν κλείνει μια. Αύξησε τις εξαγωγές κατά 19%. Μείωσε την ανεργία από το 11,3% στο 8,3%. Συνέταξε δύο αναπτυξιακούς νόμους που δίνουν επιδοτήσεις σε επενδύσεις μέχρι και σε ποσοστό 60%. Ανέβασε τη χώρα οκτώ θέσεις στο διεθνή δείκτη ανταγωνιστικότητας.
      Η ανάπτυξη πλέον, κυρίες και κύριοι, βασίζεται στις ιδιωτικές επενδύσεις. Η ανάπτυξη δεν είναι κρατικοδίαιτη. Πιστοί στις προεκλογικές μας δεσμεύσεις αυξήσαμε το επίδομα ανεργίας κατά 18%. Αυξήσαμε τις συντάξεις του Ο.Γ.Α. και του Ε.Κ.Α.Σ. κατά 22%. Αντίστοιχες θα είναι οι αυξήσεις και από 1.1.2008.
      Στους τριάντα πέντε μήνες που κυβερνάμε, βάλαμε τα θεμέλια για να ανατρέψουμε τις κοινωνικές αδικίες της δικής σας πολιτικής. Κάνουμε αγώνα κατά της φτώχειας και στη συνέχεια της κυβερνητικής μας πορείας προχωρούμε στην αύξηση των κοινωνικών δαπανών κατά 2.000.000.000 σταδιακά στην πενταετία προχωρούμε, στην καλύτερη στόχευση και διανομή των κοινωνικών δαπανών, ώστε να υπάρξει αποτελεσματικότερη αντιμετώπιση του μεγάλου αυτού προβλήματος.
      Ιδρύουμε Ταμείο Κοινωνικής Αλληλεγγύης για τους ανέργους, τους ηλικιωμένους και τις περιοχές που έχουν προβλήματα. Προχωρούμε στην εθνική σύνταξη, διότι αποτελεί την πιο σημαντική προτεραιότητα για μια κοινωνία η απάλειψη αδικιών και η συμμετοχή όλων στην ανάπτυξη και στην πρόοδο του τόπου.
      Κυρία Πρόεδρε, η ανάπτυξη της χώρας μας βρίσκεται σε καλό δρόμο. Οι μεταρρυθμίσεις που έχουν γίνει και εκείνες που θα ακολουθήσουν, έχουν αρχίσει να λειτουργούν θετικά και δημιουργούν νέες προοπτικές για όλους. Δεν λέμε ότι όλα είναι ρόδινα. Τα προβλήματα είναι πολλά και κάνουμε και λάθη. Όμως, με αποφασιστικότητα, σύνεση και υπευθυνότητα προχωρούμε με σιγουριά μπροστά αναζητώντας και προσβλέποντας στην κοινωνική συναίνεση.
      Γνωρίζετε ότι κάθε μέρα που περνά τα στοιχεία αυτά όχι μόνο θα βελτιώνονται, αλλά και θα έχουν απόδοση στην τσέπη του Έλληνα, του μισθωτού, του αγρότη, του συνταξιούχου. Γνωρίζετε ότι οι μεταρρυθμίσεις υπηρετούν το στρατηγικό στόχο της ανάπτυξης, της αύξησης της απασχόλησης, της κοινωνικής συνοχής. Και αν εσείς υποκρίνεσθε ότι δεν το γνωρίζετε, το γνωρίζουν καλά οι Έλληνες, οι οποίοι μας το ανταποδίδουν με την εμπιστοσύνη τους.
      Γνωρίζετε καλά ότι οι Έλληνες, παρακολουθούν με ενδιαφέρον τις αλλαγές αυτές και κρίνουν και συγκρίνουν. Αυτήν τη σύγκριση δεν την αντέχετε. Γνωρίζετε ότι για πρώτη φορά μετά από πολλά χρόνια στα μάτια και στις καρδιές των Ελλήνων γεννιέται η ελπίδα για ένα καλύτερο αύριο και αυτό το καλύτερο αύριο η πλειοψηφία των Ελλήνων δεν θέλει να το εμποδίσει να έλθει. Γι’ αυτό στηρίζει τη Νέα Δημοκρατία και γι’ αυτό θα εξακολουθήσει να τη στηρίζει, παρά το γεγονός ότι τα μέτρα που λαμβάνουμε έχουν κόστος.
      Υπό τις παρούσες συνθήκες εκείνο που θα επιδιώκαμε εμείς οι κυβερνητικοί Βουλευτές, είναι εκλογές εδώ και τώρα. Ας καθυστερήσει η συνταγματική μεταρρύθμιση, ας μην έχουν ολοκληρωθεί οι αλλαγές στην παιδεία, ας μην έχουμε υλοποιήσει τις δεσμεύσεις μας. Οφείλουμε όμως, πάνω από το συμφέρον του κόμματος να βάζουμε το συμφέρον του τόπου. Γι’ αυτό άλλωστε μας ψήφισε ο ελληνικός λαός και γι’ αυτό θα μας ξαναψηφίσει. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Ο κ. Χριστοδουλάκης έχει το λόγο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κυρία Πρόεδρε, κυρίες και κύριοι συνάδελφοι, η πρόταση δυσπιστίας και η συνακόλουθη αποχώρηση του ΠΑ.ΣΟ.Κ. από την Αναθεώρηση του Συντάγματος πιστεύω ότι είναι μια πράξη πολιτικής ευθύνης, η μοναδική ενδεδειγμένη στάση απέναντι σε φαινόμενα τα οποία, δυστυχώς, βλέπουμε να κορυφώνονται το τελευταίο διάστημα, φαινόμενα τα οποία υπονομεύουν τους θεσμούς, προκαλούν γενικευμένη αναστάτωση στα πανεπιστήμια της χώρας, δημιουργούν μεγάλη κοινωνική δυσφορία και επιφέρουν πρωτοφανείς οικονομικές επιβαρύνσεις στους πολίτες και τη χώρα. 
      Η σταγόνα η οποία ξεχείλισε το ποτήρι, ήταν το επεισόδιο το οποίο έγινε τις προηγούμενες ημέρες στην επιτροπή Αναθεώρησης του Συντάγματος, όπου εκεί η πανικόβλητη προσπάθεια χειραγώγησης της στάσης ορισμένων Βουλευτών και μάλιστα Βουλευτών του κυβερνώντος κόμματος οδήγησε και έδειξε τις πραγματικές διαθέσεις, τις οποίες έχει η Κυβέρνηση και απέδειξε ότι μόνο ως φάρσα εκλαμβάνει αυτό το οποίο προτείνει να είναι η συνταγματική Αναθεώρηση.
      Προκειμένου να ελέγξει μερικές ψήφους έθεσε όλη τη διαδικασία υπό αμφισβήτηση και την έκανε παρανάλωμα της κομματικής της σκοπιμότητας, όπως αύριο κινδυνεύουν να γίνουν παρανάλωμα της αδηφαγίας τα δάση της Ελλάδος και όπως θα κινδυνεύσουν να γίνουν παρανάλωμα τα δημόσια πανεπιστήμια, όταν χωρίς κανόνες, χωρίς προετοιμασία και χωρίς καμία υπεύθυνη διαχείριση επιτρέψει να μπουν τα κερδοσκοπικά ΙΕΚ και τα πάσης φύσεως χαμηλής ποιότητας ιδρύματα στο χώρο της ανώτατης παιδείας. Έδειξε αυτή η διαδικασία ότι καμία εμπιστοσύνη δεν μπορεί να έχει ο Έλληνας πολίτης στους χειρισμούς της Αναθεώρησης του Συντάγματος, τους οποίους και αυτούς ακόμη η Νέα Δημοκρατία τους κάνει με κριτήρια κομματικής και μόνο σκοπιμότητας. 
      Αντί να συζητήσει με τις δυνάμεις των πανεπιστημίων, οι οποίοι τα θέλουν ανοικτά, αναβαθμισμένα, δημιουργικά και  πετυχημένα, έχει εγκαταλείψει το διάλογο, έχει εγκαταλείψει τα πανεπιστήμια στο έλεος των κουκουλοφόρων και των πάσης φύσεως εκείνων μειοψηφιών οι οποίοι θέλουν να γκρεμίσουν το ελληνικό πανεπιστήμιο για να χορεύουν στα ερείπιά του.
      Απέδειξε αυτή η διαδικασία ότι μόνον το ΠΑ.ΣΟ.Κ. είναι το κόμμα εκείνο το οποίο μπορεί να κατανοήσει τα μηνύματα των καιρών, να θεσπίσει αυστηρούς κανόνες εποπτείας και ελέγχου στην αξιολόγηση της εκπαίδευσης και των εκπαιδευτικών ιδρυμάτων, να αναβαθμίσει τα ελληνικά πανεπιστήμια και μόνο έτσι και μ΄ αυτήν την αλληλουχία, να οδηγηθούμε μετά σε μια απελευθέρωση στην ανώτατη παιδεία δημιουργώντας ενδεχομένως ορισμένα καλά μη κρατικά πανεπιστήμια και όχι μια πληθώρα φθηνών, χαμηλής ποιότητας κερδοσκοπικών ιδρυμάτων, τα οποία θα υποβαθμίσουν συνολικά τη ποιότητα του ελληνικού πανεπιστημίου. Πώς είναι δυνατόν άλλωστε να έχει κάποιος εμπιστοσύνη σε μια Κυβέρνηση η οποία μένει στην καλύτερη περίπτωση στην επιφάνεια των πραγμάτων και δεν διστάζει να παραποιεί συγκεκριμένα γεγονότα και καταστάσεις, προκειμένου να εμφανίσει μια ωραιοποιημένη εικόνα της πραγματικότητας που διαφορετικά δεν μπορεί να πετύχει; 
      Άκουσα με μεγάλη έκπληξη προηγουμένως να επαίρεται η Κυβέρνηση ότι μείωσε την ανεργία. Τη μείωσε; Στο τελευταίο τρίμηνο του 2003 η ανεργία στην Ελλάδα με πιστοποιημένα στοιχεία της Ευρωπαϊκής Στατιστικής Υπηρεσίας είχε πέσει κάτω από 9%. Επαίρεστε ότι τρία χρόνια μετά από την αδέξια πολιτική σας ξαναγυρίσατε σε εκείνο το σημείο; Άκουσα με μεγάλη έκπληξη να επαίρεται η Κυβέρνηση ότι το 2006 αυξήθηκαν οι ξένες επενδύσεις στη χώρα μας κατά ένα ποσοστό 10%. Βεβαίως. Αλλά το 2005 είχαν καταρρεύσει σε πρωτοφανή επίπεδα βγάζοντας από τη χώρα 800.000.000 ευρώ σε καθαρό επίπεδο εισροών-εκροών, πράγμα το οποίο είχε να συμβεί δεκαπέντε χρόνια στην Ελλάδα και συμβαίνει συνήθως σε περιόδους συναλλαγματικής ή βαθιάς οικονομικής κρίσης. 
      Φυσικά, αφού βυθίζεται κάτι τη μία χρονιά, κάπως θα βελτιωθεί την επόμενη. 
      Άκουσα να λέτε ότι η ανταγωνιστικότητα βελτιώθηκε επί των ημερών της Νέας Δημοκρατίας. Παρέλειψε, όμως, να μας πει η Κυβέρνηση ότι έχει υποχωρήσει κατά δέκα μονάδες, σύμφωνα με τις τελευταίες μετρήσεις του διεθνούς οικονομικού forum, σε σύγκριση με το 2003 και απλώς ξέφυγε κάπως από τη μεγάλη καταβαράθρωση στην οποία βρέθηκε πέρυσι.
      Μας λέει ότι έχει πετύχει πολύ σημαντικές φορολογικές ελαφρύνσεις, αλλά ξέχασε να μας πει ότι μεταξύ του 2004 και του 2007, σύμφωνα με το δικό της κατατεθειμένο και ήδη εφαρμοζόμενο προϋπολογισμό, οι μισθωτοί θα πληρώσουν 2.000.000.000 ευρώ παραπάνω, ενώ οι επιχειρήσεις 100.000.000 ευρώ λιγότερα. Είναι η μεγαλύτερη φορολογική αναδιανομή σε βάρος των πολλών που έχει γίνει στα χρόνια της Μεταπολίτευσης και ενδεχομένως όχι μόνο σ’ αυτά. 
      Μας μίλησε για τη βεβαιότητα την οποία έχει ο Έλληνας πολίτης. Για ρωτήστε κανένα επαγγελματία του Τ.Ε.Β.Ε. ή κανένα έμπορο του Τ.Α.Ε., πόση βεβαιότητα και ασφάλεια νοιώθει αυτές τις μέρες, όταν με το π.δ. 258 του μειώνει τις συντάξεις, ακόμα και κάτω από το επίπεδο της κατώτερης σύνταξης του Ι.Κ.Α. μαζί με το Ε.Κ.Α.Σ., επειδή θέλει η Κυβέρνηση όλα τα βάρη της προσαρμογής των ταμείων να τα φορτώσει σ’ αυτούς, αντί να αναλάβει τις υποχρεώσεις, όπως είχε συμφωνηθεί κατά τη συγχώνευση των τριών ταμείων Τ.Α.Ε., Τ.Ε.Β.Ε., και Τ.Σ.Α.. Το Τ.Σ.Α. είναι το Ταμείο Συντάξεως Αυτοκινητιστών.
      Να μιλήσουμε για τη υστέρηση και τις απώλειες στο Γ΄ Κοινοτικό Πλαίσιο Στήριξης;  Ή μήπως να μιλήσουμε για τον κίνδυνο αφελληνισμού της ελληνικής οικονομίας, τον οποίο η Κυβέρνηση παρακολουθεί ως θεατής και ως τροχονόμος ξένων κεφαλαίων, μη αναλογιζόμενη τις πιθανές συνέπειες που θα έχει μια τέτοια σημαντική αλλαγή του ιδιοκτησιακού καθεστώτος σε μείζονες τομείς, λέγοντας τάχα ότι όλη αυτή η αναδιάρθρωση, ασχέτως κριτηρίων, θα οδηγήσει σε μεγαλύτερο ανταγωνισμό; Το είδαμε αυτό να συμβαίνει στις εξαγορασθείσες τράπεζες, όπου τα επιτόκια, αντί να μειωθούν, σε σύγκριση με τις  άλλες τράπεζες, μάλλον αυξάνονται. 
      Μήπως θέλετε να μιλήσουμε, κυρίες και κύριοι, για την εμπιστοσύνη που πρέπει να έχει ο Έλληνας πολίτης, σχετικά με τη διαχείριση που κάνει η Κυβέρνηση στις Δ.Ε.Κ.Ο.; Να ανοίξουμε το θέμα των πληγών του Φαραώ που βλέπουμε να συμβαίνουν; Να μιλήσουμε για τον Ο.Τ.Ε. με τα πολυτελή προγράμματα εθελουσίας εξόδου, τις αδιαφανείς προσλήψεις εκατοντάδων, αν όχι χιλιάδων νέων στελεχών, χωρίς καμία προγραμματισμένη αναγκαιότητα για κάτι τέτοιο; Ή να μιλήσουμε για το πρωτοφανές επεισόδιο στη μεταπολιτευτική ζωή της χώρας, μια επιχείρηση η οποία ετοιμάζεται να αποκρατικοποιηθεί και να πουληθεί, να αγοράζει πρώτα τον ανταγωνιστή της, που μετά ανακαλύπτει ότι είναι μειωμένος κατά τα 2/3 της αγοράς που νόμιζε ότι είχε; Να μιλήσουμε για τη Δ.Ε.Η. που για πρώτη φορά την τελευταία δεκαετία βρέθηκε σε έλλειμμα; 
      Να μιλήσουμε για τον τομέα των πετρελαίων μετά το χθεσινό χαστούκι του Πούτιν που μετά τους πανηγυρισμούς και τα πυροτεχνήματα τα οποία προ μηνών είχε τόσο αφειδώλευτα ρίξει η Κυβέρνηση, τώρα μπορεί ο αγωγός να μην υπάρξει; Να μιλήσουμε για τον Ο.Σ.Ε. που διπλασίασε τα ελλείμματα σε μία μόνο χρονιά; Για την Εταιρεία Τουριστικών Ακινήτων η οποία είναι σε πλήρη απραξία και το μόνο που κάνει είναι να μοιράζει αμύθητα ποσά σε αδιαφανείς και χαριστικές συμβάσεις χωρίς να κάνει τίποτα; Ή μήπως να μιλήσουμε για την Ολυμπιακή με τα υπερπολυτελή ταξίδια σε αναζήτηση δήθεν επενδυτών οι οποίοι δεν έρχονται; 
      Ακόμα και την Ε.Ρ.Τ., την οποία την παραλάβατε αρκετά αξιόπιστη, την έχετε μετατρέψει σ΄ ένα διαρκές σόου μπουζουκιών, σπατάλης και τελευταία προσπαθείτε και αυτήν να τη φιμώσετε. Έτσι θα σας έχει εμπιστοσύνη ο ελληνικός λαός; 
      Αλλά σαν να μην έφταναν όλα αυτά, κυρίες και κύριοι συνάδελφοι, ήρθε το μεγάλο γραμμάτιο πριν από λίγες μέρες. Είναι πρωτοφανής, εξωφρενική πρωτοτυπία στα παγκόσμια χρονικά μια χώρα να τιμωρεί διπλά τον εαυτό της,  κάνοντας δυο φορές την ίδια ανοησία. Φουσκώνει τεχνητά τα ελλείμματα; Τιμωρείται η Ελλάδα με την επιτήρηση. Ξεφουσκώνει τεχνητά τα ελλείμματα με τη γνωστή αναθεώρηση του Α.Ε.Π.; Ετοιμάζεται να πληρώσει 4.000.000.000 ευρώ πρόστιμο, 1,8 το οποίο έχει ήδη ανακοινωθεί, αν δεν αυξηθεί ακόμα περισσότερο, συν τα 2.000.000.000 ευρώ, τα οποία οριστικώς θα απολέσουμε από το Ταμείο Συνοχής. 
      Εάν αυτά τα 4.000.000.000 ευρώ προστεθούν στα 5.000.000.000 ευρώ, τα οποία κατά τα τελευταία τρία χρόνια έχει χάσει η Κυβέρνηση από την αδυναμία της να εισπράξει έμμεσους φόρους παρά την αύξηση του 1% στον Φ.Π.Α., παρά την αύξηση στο πετρέλαιο, παρά την αύξηση στα τσιγάρα –τους οποίους όμως κατέβαλε ο Έλληνας πολίτης- προκύπτει ένα ποσό συνολικών απωλειών 9.000.000.000 ευρώ.
      Ξέρετε τι είναι αυτά τα 9.000.000.000 ευρώ; Θα μπορούσαν να υπάρχουν και να έχουν χρηματοδοτήσει την παιδεία, για να φθάσει στο 5% του εθνικού εισοδήματος επί μία τριετία. Μία, δύο και τρεις χρονιές, οι δαπάνες για την παιδεία θα ήταν 5% και τότε φαντάζομαι πως όλοι, ανεξαρτήτως κόμματος –διότι η παιδεία είναι εθνικό ζήτημα- θα μπορούσαμε να κατανοήσουμε ότι ο διάλογος για την παιδεία θα ήταν σε μία στέρεη βάση. Δεν θα βλέπαμε τα σημερινά φαινόμενα της αναστάτωσης και της διάλυσης και θα προσβλέπαμε και εμείς, όπως οι άλλες κοινωνίες και χώρες, σε μία παιδεία η οποία εξοπλίζει τους νέους με εφόδια, δημιουργεί ένα αίσθημα αυτοπεποίθησης στην κοινωνία και κάνει τον κόσμο να πιστεύει ότι τα επόμενα χρόνια θα προκόψει.
      Όμως, για να γίνουν αυτά τα πράγματα, χρειάζεται πλέον μία άλλη πολιτική. Η πρόταση του ΠΑ.ΣΟ.Κ. σήμερα ανοίγει το δρόμο. Είναι αφετηρία, έτσι ώστε ο ελληνικός λαός να πειστεί και να υιοθετήσει μία άλλη πολιτική, η οποία πιστεύω ότι θα γίνει και θα ξεκινήσει να εφαρμόζεται από τις επόμενες εκλογές.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ. )
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ. 
      Το λόγο έχει ο συνάδελφος κ. Κωνσταντίνος Μαρκόπουλος.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κυρία Πρόεδρε, επειδή πλησιάζει η λήξη της συνεδρίασης, θα μας πείτε πότε θα σταματήσουμε;
      ΠΡΟΕΔΡΟΣ (Άννα Μπενάκη-Ψαρούδα): Να μιλήσει και ο κ. Μαρκόπουλος και θα τα πούμε αμέσως μετά, κύριε Γείτονα.
      ΚΩΝΣΤΑΝΤΙΝΟΣ ΓΕΙΤΟΝΑΣ: Νομίζω ότι μπορείτε να κάνετε μία εκτίμηση, για να γνωρίζουν και οι ομιλητές που βρίσκονται στο όριο της λίστας.
      ΠΡΟΕΔΡΟΣ (Άννα Μπενάκη-Ψαρούδα): Τρεις συνάδελφοι μπορούν να μιλήσουν ακόμα, κύριε συνάδελφε, για να διακόψουμε στις 22.00΄ η ώρα, όπως έχουμε αποφασίσει. Θα μιλήσουν δηλαδή ο κ. Μαρκόπουλος, ο κ. Βρεττός και η κ. Βούλτεψη.
      Αύριο θα συνεδριάσουμε στις 18.00΄η ώρα.
      Ορίστε, κύριε Μαρκόπουλε, έχετε το λόγο.
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Κυρία Πρόεδρε, κυρίες και κύριοι συνάδελφοι, έκπληκτος άκουσα τον προηγούμενο εκλεκτό συνάδελφο, με χρόνια εμπειρία στο ελληνικό Κοινοβούλιο, να μας λέει πράγματα, τα οποία όταν ήταν στην κυβέρνηση, την τελευταία κυβέρνηση της τελευταίας τετραετίας του ΠΑ.ΣΟ.Κ., δεν τα τήρησε ποτέ.
      Είναι εκπληκτική η διγλωσσία την οποία χρησιμοποιεί το ΠΑ.ΣΟ.Κ., όταν ήταν κυβέρνηση και όταν είναι στην Αντιπολίτευση. Είναι εκπληκτική η αναχρονιστική ορολογία, η οποία περιλαμβάνεται στην πρόταση δυσπιστίας την οποία έχω μπροστά μου. Είναι εκπληκτικό το γεγονός ότι δεν ξέρουμε αυτήν τη στιγμή, αν το ΠΑ.ΣΟ.Κ. είναι υπέρ των έμμεσων φόρων τους οποίους κατηγορεί στην πρόταση δυσπιστίας, ενώ ο προηγούμενος ομιλητής του μας κατηγορούσε ότι δεν μπορούμε να τους εισπράξουμε.
      Είναι εκπληκτικό το γεγονός ότι δεν διαφαίνεται από τις μέχρι τώρα τοποθετήσεις αν είναι υπέρ του υψηλού ή του χαμηλού ελλείμματος. Και είναι εκπληκτικό διότι ουδείς από τους συναδέλφους του ΠΑ.ΣΟ.Κ. που έχουν μιλήσει, έχει πει αν είναι υπέρ του να βγούμε από την ευρωπαϊκή επιτήρηση ή να παραμείνουμε χρόνια κολλημένοι εκεί, με τα νούμερα τα οποία παραλάβαμε, με την ανεργία στο 11,5% ενώ είναι τρεις μονάδες επάνω, με το έλλειμμα τρεις φορές επάνω από όσο είναι τώρα και με τον ελληνικό λαό να δυσπιστεί απέναντι στη δική σας διακυβέρνηση, στη δική σας πρακτική και στα δικά σας νούμερα.
      Είπατε ότι αιφνιδιαστήκαμε από την πρόταση δυσπιστίας. Από τι να αιφνιδιαστούμε; Από κάτι που από εχθές είναι γνωστό; Από κάτι που γράφεται στις πρωινές εφημερίδες από σήμερα το πρωί; Από κάτι που συζητιόταν από εχθές στους διαδρόμους της Βουλής; 
      Και γιατί να εκπλαγούμε; Να εκπλαγούμε από την ίδια τακτική την οποία έχετε από τότε που ιδρυθήκατε; Στις μεγαλύτερες και δυσκολότερες στροφές του πολιτικού σκηνικού ήσασταν απόντες απ’ αυτήν την Αίθουσα. Απουσιάσατε στο πρώτο μεταπολιτευτικό Σύνταγμα του 1975. Απουσιάσατε όταν υπογράψαμε τη σύμβαση με την Ευρωπαϊκή Οικονομική Κοινότητα, την οποία μετά χρησιμοποιήσατε με τον τρόπο που τη χρησιμοποιήσατε. 
      Αποχωρήσατε, ουσιαστικά, όταν εξελέγη Πρόεδρος της Δημοκρατίας ο Κωνσταντίνος Καραμανλής και όταν είχατε εσείς την ευκαιρία να εκλέξετε έναν δικό σας, επιλέξατε τη μέθοδο των έγχρωμων ψηφοδελτίων. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Δεν είμαστε ρατσιστές εμείς.
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Αυτό το λέω, γιατί μας κατηγορείτε για τους θεσμούς και τις τακτικές. Η ιστορία σας σας κυνηγάει. Το φάντασμα του παλαιού ΠΑ.ΣΟ.Κ. είναι μέσα στο καινούργιο ΠΑ.ΣΟ.Κ. Και το ερώτημα είναι «με ποιους είστε;». Είναι λογικό για εσάς να προσπαθείτε να μιμηθείτε εν τη αδυναμία σας τις πρακτικές του ιδρυτού σας. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Λίγα τα λόγια σας.
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Όμως, εάν φθάσετε μετά από τριάντα χρόνια μεταπολιτευτικής δημοκρατίας, να μιμηθείτε με τις ίδιες αναχρονιστικές φρασεολογίες το ΠΑ.ΣΟ.Κ. του 1975, τότε, κυρίες και κύριοι συνάδελφοι, έχετε υπογράψει την πολιτική σας καταδίκη.
      Από τα Χριστούγεννα υπάρχουν προτάσεις στην ηγεσία σας για αποχώρηση από την Επιτροπή Αναθεώρησης της Βουλής. Το έγραφαν οι εφημερίδες. Ψάχνατε την αφορμή. Και γιατί την ψάχνατε; Γιατί πάντοτε στα δύσκολα υπηρετείτε δύο θεούς: Θέλετε να είστε «και με τον αστυφύλαξ και με τον χωροφύλαξ»! 
      Μέσα στην επιτροπή είστε υπέρ του άρθρου 16. Έξω από την επιτροπή, στην κοινωνία είστε με τους βολεμένους. Τους «γαργαλάτε», για να βγαίνουν στους δρόμους. 
      Μέσα στην επιτροπή είστε εναντίον της αλλαγής του άρθρου 24. Όμως, όταν ήσασταν κυβέρνηση, ποια ήταν η πρακτική σας; Κτίσατε τα κορφοβούνια από το  Πέραμα μέχρι το Ντράφι. Υπηρετήσατε το κομματικό κράτος και στις δασικές υπηρεσίες. Στείλατε χιλιάδες Έλληνες στις πρωτοβάθμιες και δευτεροβάθμιες δασικές επιτροπές και κάνατε τη διαφθορά, το ρουσφέτι και το μπαξίσι πράξη στις δασικές υπηρεσίες. Αυτή είναι η πρακτική σας. Βγείτε έξω να ρωτήσετε εμάς και τους ψηφοφόρους μας στις αγροτικές περιοχές. Ρωτήστε τους δικούς σας ψηφοφόρους ποια είναι η άποψή τους για τις δασικές εκτάσεις και γιατί κόπτεστε για ένα έγκλημα το οποίο κάνατε κάτω από την ισχυρότερη νομολογία; 
      Κυρίες και κύριοι συνάδελφοι, είναι λογικό να υπάρχει αντιπαράθεση. Εκεί είναι η καρδιά και η ψυχή της δημοκρατίας. Όμως, το να μετατρέψετε την υψηλότερη δημοκρατική διαδικασία της Αναθεώρησης του Συντάγματος σ’ ένα κομματικό τερέν να είστε σίγουροι ότι αυτό πολιτικά δεν θα μείνει αξεπλήρωτο από τον ελληνικό λαό. Διότι ο ελληνικός λαός ζητά από όλους μας να αλλάξουμε το περιβάλλον της Ελλάδας, να το κάνουμε πιο σύγχρονο και πιο ευρωπαϊκό. 
      Το ίδιο το Σύνταγμα υπογράφει και υποχρεώνει τη συναινετική διαδικασία. Ποια συναινετική διαδικασία θα υπάρχει, όταν εσείς είστε απόντες; Και τι νομίζετε ότι θα πείτε στην προεκλογική περίοδο -οψέποτε προκύψει για εσάς και για εμάς- στον ελληνικό λαό γι’ αυτήν την πολύ μεγάλη απουσία σας; 
      Κυρίες και κύριοι συνάδελφοι, διαβάζω, σταχυολογώντας από την πρόταση δυσπιστίας, τα εξής: 
      Μιλάτε για ξένα επιχειρηματικά συμφέροντα. Όταν επαιρόσασταν, την εποχή που ήσασταν κυβέρνηση, για την εισαγωγή του Ο.Τ.Ε. στο Χρηματιστήριο της Νέας Υόρκης, δεν ήταν ξένα επιχειρηματικά συμφέροντα; Όταν τα ζητιανεύατε, κύριοι συνάδελφοι, δεν ήταν ξένα; Ήταν ελεγχόμενα; 
      Μιλάτε για ξένες επενδύσεις. Τα έτη 2002-2003 μηδέν στις ξένες επενδύσεις στην Ελλάδα. Και έρχεστε εδώ και μιλάτε γι’ αυτό; 
      Μιλάτε για το καρτέλ. Κυρίες και κύριοι συνάδελφοι, η Επιτροπή Ανταγωνισμού έχει είκοσι χρόνια στην Ελλάδα. Επί είκοσι χρόνια στην Ελλάδα με ένα θέμα ασχολήθηκε και δεν τελεσφόρησε ποτέ. Στη δική μας διακυβέρνηση έχει στείλει επτά καρτέλ στον εισαγγελέα. 
      Ποιο ήταν το πρώτο καρτέλ, κυρίες και κύριοι συνάδελφοι; Ήταν το καρτέλ των μικρών σούπερ μάρκετ. Ήταν ένα υπουργικό καρτέλ με την υπογραφή του κ. Χριστοδουλάκη στη συμφωνία να πουλάνε κάτω από την τιμή του κόστους εναντίον των μικρομεσαίων επιχειρήσεων και των μικρών μπακάλικων. Αυτό έγινε με δική σας υπογραφή και γι’ αυτό τιμωρήθηκαν από την Επιτροπή Ανταγωνισμού. Και έρχεστε εδώ και μιλάτε για καρτέλ, εσείς που τα φτιάξατε; 
      Μιλάτε για απαξίωση δημοσίων οργανισμών. Ποιων δημοσίων οργανισμών; Αυτών που τους παραδώσατε απαξιωμένους; Έχετε δει την άποψη του ελληνικού λαού στις σφυγμομετρήσεις για τις δημόσιες υπηρεσίες; Μήπως έχετε υπ’ όψιν σας την απελευθέρωση των υπηρεσιών στα επίπεδα και στα πλαίσια της Ευρωπαϊκής Ένωσης; 
      Μιλάτε για την ιδιωτικοποίηση της εκπαίδευσης και το άρθρο 16. Αποφασίστε. Είστε υπέρ, όπως είπατε, ή εναντίον; Τι είναι αυτά που βρίσκονται εδώ, μέσα στην πρόταση δυσπιστίας; 
      Μιλάτε, κυρίες και κύριοι συνάδελφοι, για το συστηματικό και παράλληλο κομματικό κράτος. Ξέρετε ποιο είναι το καλύτερο ανέκδοτο στην κοινωνία; Ότι το ΠΑ.ΣΟ.Κ. θα ξανακυβερνήσει υπερκομματικά. Μέχρι και τα παιδιά ξέρουν τι είχατε φτιάξει όλα αυτά τα χρόνια και κατηγορείτε εμάς; 
      Τέλος, μιλάτε για την εκποίηση του εθνικού πλούτου, αναφερόμενοι στο άρθρο 24. Σας είπα, κυρίες και κύριοι συνάδελφοι: Κτίσατε τα κορφοβούνια κάτω από ισχυρή νομολογία. Όχι σεβασμό στο περιβάλλον δεν επιδείξατε με την πρακτική σας, αλλά διδάξατε πώς να το καταστρέψετε και κατηγορείτε εμάς, γιατί προσπαθούμε να κάνουμε δασολόγιο που δεν φτιάξατε ποτέ! 
      Είναι δυνατό να θέλετε να πείτε στον ελληνικό λαό ότι θα λύσουμε το δασικό πρόβλημα με αεροφωτογραφίες του 1940; Πιστεύετε, δηλαδή, ότι αυτό το αποδέχεται ο ελληνικός λαός; Μ’ αυτό το σύνθημα θα πάτε στις εκλογές; Γι’ αυτό τορπιλίσατε την Αναθεώρηση του Συντάγματος; Εκπληκτικά πράγματα είναι αυτά τα οποία γίνονται. 
      Η μεγαλύτερη ανισοκατανομή εισοδήματος έγινε επί των ημερών σας. Είναι τα μεγαλύτερα νέα «τζάκια» στην Ελλάδα με δημόσιες προμήθειες που έκαναν περιουσίες, που απέκτησαν ομάδες, που έκαναν κανάλια και εφημερίδες, που έγραφαν μία εβδομάδα πριν από τις εκλογές του 2004 ότι η Νέα Δημοκρατία είναι 0,5% κάτω και ότι μπορεί να χάσει τις εκλογές και μ’ αυτό το σκηνικό κερδίσαμε με 5% πάνω. Αυτά είναι δικά σας δημιουργήματα, κύριοι συνάδελφοι. 
      Εμείς και αυτό να μας προκύψει, πάλι θα σας κερδίσουμε στις εκλογές. Ξέρετε γιατί; Διότι αφουγκραζόμαστε τον ελληνικό λαό. Απ’ αυτόν αντλούμε τη δύναμη και σ’ αυτόν απευθυνόμαστε και τελικά με την πρόταση δυσπιστίας όταν μιλάτε για τσιμεντοποίηση της Πλειοψηφίας, τι επιθυμείτε να κερδίσετε; Να διακόψετε το κυβερνητικό έργο και να πάμε σε εκλογές; Και ποιο είναι το πρόγραμμά σας; Δεν το έχουμε δει πουθενά. Η επανάληψη του παρελθόντος; Ουδείς κέρδισε γυρίζοντας πίσω. Στήλη άλατος θα γίνετε. Να σταματήσετε την Αναθεώρηση του Συντάγματος; Αυτό είναι πολιτικό έγκλημα. Υποθέτω ότι δεν θα τολμήσετε ποτέ να το πείτε στον ελληνικό λαό. Αντιδράτε σε κάθε τι καινούργιο, σε κάθε τι νέο, σε κάθε τι εκσυγχρονιστικό. 
      Τι παραδώσατε στην παιδεία; Παραδώσατε τα Τ.Ε.Ι. με μόνιμους καθηγητές χωρίς διδακτορικά, χωρίς μία εργασία, χωρίς ένα μάστερ και έχετε από κάτω ωρομίσθιους με PHD, είλωτες εργασίας. Παραδώσατε ανώτατα εκπαιδευτικά ιδρύματα με ερευνητικά πρωτόκολλα στο μηδέν. Παραδώσατε ευρυζωνικά δίκτυα για τους φοιτητές και τη νέα γενιά στο μηδέν. 
      Ποια είναι η «πράσινη» οικονομία που παραδώσατε; Η χώρα με μεγαλύτερο πλούτο για τις ανανεούμενες πηγές ενέργειας παρεδόθη στη διακυβέρνηση με 80% εξάρτηση από το πετρέλαιο και κάνετε πρόταση δυσπιστίας σε μία Κυβέρνηση που άνοιξε όλα τα μέτωπα, που έδωσε διεξόδους για την επιχειρηματικότητα και λύση προβλημάτων, που τα άλλα κράτη της Ευρώπης τα έχουν κάνει πριν από είκοσι χρόνια; 
      Κυρίες και κύριοι συνάδελφοι, εμείς καταργήσαμε τους μεσάζοντες, στις αμυντικές δαπάνες. Εμείς καταργήσαμε τους μεσάζοντες και το μαθηματικό τύπο στα δημόσια έργα. Με 100% αύξηση του πετρελαίου στην παγκόσμια αγορά σε μας η βενζίνη αυξήθηκε μόνο κατά 30%. Σε τελική ανάλυση όταν απευθύνεστε στους Βουλευτές της Πλειοψηφίας και τους λέτε παραδείγματος χάρη -ενδεχομένως απειλώντας τους- ότι θα είναι συνυπεύθυνοι στη νέα διακυβέρνηση, πρέπει να ξέρετε κάτι, επειδή το έχω ακούσει σ’ αυτήν την Αίθουσα. Αυτό το οποίο λέτε ότι εμείς κριθήκαμε και χάσαμε, ας πούμε ότι είναι μία συγγνώμη.
      Θέλω να ξέρετε ότι στην Ελλάδα λένε ότι από τότε που ανακαλύφθηκε η συγγνώμη χάθηκε το φιλότιμο και το πολιτικό φιλότιμο, κυρίες και κύριοι συνάδελφοι, είναι αυτό που δίνει τις εκλογικές νίκες και την εκτίμηση του λαού στα κόμματα. Αυτήν την εκτίμηση την έχει η Νέα Δημοκρατία, θα ξεπεράσει και αυτόν το σκόπελο, που θα γίνει μπούμεραγκ για σας και οψέποτε γίνουν οι εκλογές θα δείτε τα αποτελέσματα. Μπορεί έτσι να καταλάβετε, να ομφαλοσκοπήσετε και να διορθωθείτε.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ τον κ. Μαρκόπουλο.
      Καλείται ο κ. Βρεττός στο Βήμα. Θα ακολουθήσει η κ. Βούλτεψη και θα κλείσουμε.
      Ορίστε, κύριε συνάδέλφε, έχετε το λόγο.
      ΚΩΝΣΤΑΝΤΙΝΟΣ ΒΡΕΤΤΟΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, είμαι από εκείνους που θέλουν την τροποποίηση του άρθρου 16 του Συντάγματος. Εκείνο που με είχε προβληματίσει ήταν το κατά πόσο θα μπορούσαμε να συνεννοηθούμε με τη Νέα Δημοκρατία, να δούμε ποιο μπορεί να είναι, τελικά, το αντικείμενο του νέου άρθρου 16 και ποιος θα μπορούσε να είναι ο μελλοντικός νόμος που θα λειτουργούσε για το νέο αναθεωρημένο άρθρο 16. 
      Η συμπεριφορά της Νέας Δημοκρατίας στην επιτροπή Αναθεώρησης του Συντάγματος με έπεισε ότι δεν υπήρχε καμία περίπτωση, να συνεννοηθούμε και να φτάσουμε σε κάποιο αποτέλεσμα. 
      Κυρίες και κύριοι συνάδελφοι της Νέας Δημοκρατίας, δεν είναι δική μας ευθύνη το ότι το ΠΑ.ΣΟ.Κ. δεν μπαίνει σ’ αυτήν τη διαδικασία. Είναι δική σας ευθύνη, δική σας αποκλειστική ευθύνη. Αν σας χαλάσαμε τους πολιτικούς σχεδιασμούς διότι άλλα είχατε στο μυαλό σας, εσείς φταίτε γι’ αυτό, δεν φταίμε εμείς.
      Εμείς κάναμε αυτό που έπρεπε να κάνουμε, να μη συμμετέχουμε σε τέτοιου είδους διαδικασίες όπου βάζουμε το πιστόλι στον κρόταφο σε συναδέλφους, για να ψηφίσουν αυτό που θέλει η Νέα Δημοκρατία να ψηφιστεί. Αυτό δεν είναι δημοκρατία. 
      Υποβάλαμε μία πρόταση δυσπιστίας. Μας δίνεται η ευκαιρία, εσείς να κάνετε έναν απολογισμό του έργου της Κυβέρνησης και εμείς να κάνουμε την κριτική μας. Εκείνο που διαπιστώνω, τουλάχιστον, εγώ, είναι το εξής: Ενώ εμείς σας λέμε τι δεν κάνατε, εσείς δεν μας λέτε τι κάνατε. Και δεν μας λέτε τι κάνατε, κυρίες και κύριοι συνάδελφοι και κύριε Υπουργέ, διότι δεν κάνατε σοβαρό έργο ή τουλάχιστον, αυτό το έργο που κάνατε, είναι πολύ μακριά από αυτά που υποσχεθήκατε στον ελληνικό λαό. Αυτό είναι το συμπέρασμα. Όποιος μας ακούει από την τηλεόραση σ’ αυτό το συμπέρασμα καταλήγει.
      Ας ξεκινήσουμε από την εξωτερική πολιτική. Εμείς σας παραδώσαμε μία Ελλάδα με υψηλό κύρος. Είχαμε την Ευρώπη που μας εμπιστευόταν, τον Κώστα Σημίτη και τον Γιώργο Παπανδρέου να έχουν κάνει θαύματα μέσα στην Ευρώπη και για την Ευρώπη και για την Ελλάδα. Σας παραδώσαμε το Ελσίνκι, το οποίο βάλατε στο περιθώριο. Σας παραδώσαμε την Προεδρία του Συμβουλίου Ασφαλείας και δεν την εκμεταλλευτήκατε για να φανεί η Ελλάδα όπως θα έπρεπε. Σας παραδώσαμε τους Ολυμπιακούς Αγώνες, κυρίες και κύριοι συνάδελφοι της Νέας Δημοκρατίας και κύριε Υπουργέ, που είστε εδώ. Σας παραδώσαμε μία υψηλή Ελλάδα και εσείς την κοντύνατε. Ε, δεν μπορούμε να σας το συγχωρέσουμε αυτό. 
      (Χειροκροτήματα από την πτέρυγα του ΠΑ.ΣΟ.Κ.)
      Ας μπούμε στα θέματα της καθημερινότητας που ήταν, υποτίθεται, το βαρύ πυροβολικό στο οπλοστάσιο της Νέας Δημοκρατίας. Καθημερινότητα, λοιπόν. Ξεκινώ από το πιο ζωτικό συναίσθημα του Έλληνα πολίτη, την ασφάλεια. Με το χέρι στην καρδιά πείτε μου εσείς, συνάδελφοι της Νέας Δημοκρατίας, ο Έλληνας πολίτης αισθάνεται περισσότερο ασφαλής σήμερα απ’ ό,τι τρία χρόνια πριν; Πείτε μου εσείς. Πέντε ληστείες την ημέρα γίνονται στην Αθήνα. Έχουμε τον Υπουργό εδώ, ο οποίος μόνο λόγια λέει. Με συγχωρείτε, αγαπητέ κύριε Πολύδωρα, αλλά με τα λόγια δεν γίνεται ασφάλεια. Οι Έλληνες πολίτες νιώθουν ανασφαλείς και είναι δικό σας επίτευγμα, κύριε Υπουργέ της Δημόσιας Τάξης.
      Δυστυχώς, βλέποντας και την επανάκαμψη της τρομοκρατίας και τη διάλυση της αντιτρομοκρατικής υπηρεσίας, είναι μία ακόμη ευκαιρία δυστυχώς, για να μελαγχολήσουμε, κάνοντας τη σύγκριση του σήμερα με το χθες. 
      Ας πάμε σε άλλα θέματα της καθημερινότητας, όπως είναι ο δημόσιος τομέας. Υποσχεθήκατε επανίδρυση του κράτους. Ποια επανίδρυση; Εσείς ενταφιάσατε το κράτος. 
      Είπατε ότι θα μειώσετε τη διαφθορά. Η διαφθορά μεγαλώνει. Είπατε ότι θα μειώσετε τη γραφειοκρατία και η γραφειοκρατία γιγαντώνεται. Είπατε ότι θα βελτιώσετε τους θεσμούς. Τους θεσμούς που παραλάβατε, τους διαλύετε καθημερινά και σας φέρνω το παράδειγμα το Α.Σ.Ε.Π..
      Άλλο θέμα της καθημερινότητας. Πάλι με το χέρι στην καρδιά, σας καλώ να απαντήσετε όχι σ’ εμένα, αλλά στους εαυτούς σας: Υπάρχει ή δεν υπάρχει φοβερή ακρίβεια σήμερα στον Έλληνα πολίτη; Ο Έλληνας πολίτης υποφέρει, γιατί δεν μπορεί να ψωνίσει τα αναγκαία για τις ανάγκες του και αυτό είναι αποτέλεσμα της δικής σας πολιτικής.
      Άλλο θέμα της καθημερινότητας. Είναι γνωστό, κυρίες και κύριοι συνάδελφοι, ότι το σύστημα υγείας πάσχει. Δυστυχώς, καταρρέει. Έχω φίλους γιατρούς πολύ καλούς στο Εθνικό Σύστημα Υγείας. Είναι απελπισμένοι, είναι έτοιμοι να πάνε στον ιδιωτικό τομέα, διότι ο ιδιωτικός τομέας γιγαντώνεται. Ξέρετε ότι έρχεται λαίλαπα, που θα σαρώσει όλο το δημόσιο τομέα και οι καλοί και ικανοί γιατροί θα πάνε στον ιδιωτικό τομέα. Τι σημαίνει αυτό; Σημαίνει ότι ο φτωχός δεν θα έχει υγεία, θα έχει μόνο ο πλούσιος, μόνο ο ισχυρός. Προς τα εκεί πάμε.
      Για τα θέματα της παιδείας δεν κάνατε τίποτα. Δεν είναι διάλογος αυτός. Η Υπουργός Παιδείας είναι καλή, είναι έξυπνη, αλλά από τις δέκα λέξεις που λέει οι πέντε είναι «εγώ». Με το εγώ δεν γίνεται έργο, και οπωσδήποτε είναι αδύνατον να γίνει διάλογος. 
      Πάμε τώρα σε ορισμένα θέματα ανάπτυξης και οικονομίας. Ο βασικός μοχλός ανάπτυξης είναι οι υποδομές. Είπε προηγουμένως ο συνάδελφος ότι καταργήσαμε τον μαθηματικό τύπο. Τα έργα καταργήσατε. Αυτό κάνατε. Για δύο χρόνια δεν κάνατε τίποτα. Και το μόνο που κάνατε ήταν να εγκαινιάσετε δικά μας έργα.  Καταργήσατε το νόμο κάτι που δεν έπρεπε να κάνετε και ώσπου να φέρετε τον άλλον πέρασε ένας χρόνος με πλήρη αδράνεια. Ακόμα δεν βάλατε πιστώσεις στον προϋπολογισμό, στο πρόγραμμα δημοσίων επενδύσεων, με αποτέλεσμα να παγώσουν οι απορροφήσεις του  Γ΄ Κοινοτικού Πλαισίου Στήριξης. 
      Κύριοι συνάδελφοι, χάθηκαν πολλά δισεκατομμύρια και σήμερα το Κοινοτικό Πλαίσιο Στήριξης έχει απορρόφηση 50%. Δύο χρόνια πριν από τη λήξη του, μόνο 50%. Είναι το μεγάλο έγκλημα που διέπραξε η Νέα Δημοκρατία.
      Πέρασαν τρία χρόνια και τώρα έρχεται η πρώτη σύμβαση στη Βουλή, που έπρεπε να είχε έλθει στους έξι πρώτους μήνες. Την επόμενη εβδομάδα θα επικυρωθεί η πρώτη σύμβαση από την Επιτροπή Οικονομικών Υποθέσεων. 
      Το Κτηματολόγιο πού είναι; Πριν από δύο χρόνια μας είπατε ότι το Κτηματολόγιο θα τελειώσει, ότι προχωρεί κ.λπ.. Μετά από τρία χρόνια το Κτηματολόγιο είναι εκεί που το παραδώσαμε. Έγιναν μερικά γραφεία παραπάνω από κεκτημένη ταχύτητα και τίποτε άλλο. 
      Ο κ. Σουφλιάς έλεγε ότι θα παραδώσει χωροταξικό σχέδιο τον πρώτο Μάιο μετά τις εκλογές. Είναι ο τρίτος Μάιος και δεν έχει προχωρήσει τίποτε στο χωροταξικό. Τι περιμένετε να γίνει; Όταν λείπουν αυτές οι υποδομές από την πατρίδα μας και όταν εμείς σας τα δώσαμε ώριμα για να τα προχωρήσετε και εσείς δεν το κάνατε, τότε κάνατε καταστρεπτικό έργο, κύριοι συνάδελφοι, της Νέας Δημοκρατίας.
      Θα μου πείτε ότι δεν έχετε πολιτική; Έχετε πολιτική, αλλά για να στηρίξετε συγκεκριμένες κατηγορίες πολιτών. Είδα σε μια εφημερίδα προχθές σαράντα ρυθμίσεις για ορισμένες κατηγορίες, για ορισμένους κλάδους. Ποιοι ήταν οι κλάδοι αυτοί; Οι μεγάλες επιχειρήσεις, οι μεγάλες φαρμακοβιομηχανίες, οι μεγάλες ξένες καπνοβιομηχανίες, οι τράπεζες, ήταν τα διυλιστήρια, τα μεγάλα σούπερ μάρκετ, ήταν όλα αυτά για τα οποία ενδιαφέρεται η Νέα Δημοκρατία. 
      Αυτή είναι η νέα τάξη πραγμάτων που δημιουργεί η Νέα Δημοκρατία. Ο λαός που υποφέρει και τα βλέπει όλα αυτά και καταλαβαίνει και νιώθει την εξαπάτηση που υπέστη από τη Νέα Δημοκρατία. 
      Εμείς υποβάλλοντας αυτή την πρόταση δυσπιστίας για συζήτηση στην Αίθουσα αυτή, είναι προφανές πως σαν Αντιπολίτευση έχουμε χάσει την εμπιστοσύνη μας απέναντι στην Κυβέρνηση της Νέας Δημοκρατίας.
      Το κακό νέο για σας, κύριοι συνάδελφοι, της Νέας Δημοκρατίας είναι ότι και ο ελληνικός λαός στην πλειοψηφία του έχει χάσει την εμπιστοσύνη του προς εσάς και αυτό σημαίνει πολλά πράγματα όποτε και αν γίνουν οι εκλογές. 
      Σας ευχαριστώ.
      (Χειροκροτήματα)
      ΠΡΟΕΔΡΟΣ (Άννα Μπενάκη-Ψαρούδα): Η κ. Βούλτεψη έχει το λόγο.
    ΣΟΦΙΑ ΒΟΥΛΤΕΨΗ: Ευχαριστώ πολύ, κυρία Πρόεδρε. 
    Αποδείχτηκε και σήμερα στη διαδικασία μας πως το ΠΑ.ΣΟ.Κ., μη έχοντας τίποτε άλλο να πει, διαιρεμένο και αλληλοσπαρασσόμενο, επιμένει σ’ ένα διχαστικό λόγο που βλάπτει και το λαό και τη χώρα. Επιστρέφει συστηματικά στο παρελθόν το ΠΑ.ΣΟ.Κ. και κάνει το παν για να αναμοχλεύσει παλαιά πάθη, για να καλύψει τις δικές τους ανεπάρκειες και τη δική του αδυναμία, αν και κυβέρνησε επί είκοσι χρόνια τη χώρα, να λύσει τα προβλήματα του λαού. 
    Τρία, στην ουσία τέσσερα, κοινοτικά πλαίσια στήριξης πέρασαν απ’ αυτήν τη χώρα. Τα διαχειρίστηκαν σχεδόν όλα οι κυβερνήσεις του ΠΑ.ΣΟ.Κ.. Και ας ρωτήσουμε το λαό, κυρίες και κύριοι συνάδελφοι, αν πιστεύει ότι αυτά τα χρήματα έπιασαν τόπο και έκαναν καλύτερη τη ζωή του. 
    Και εν πάση περιπτώσει, επειδή πολλά ακούστηκαν περί δημοκρατικότητας και ακούστηκαν βαριές ύβρεις σ’ αυτήν την Αίθουσα, κύριοι συνάδελφοι, του ΠΑ.ΣΟ.Κ. η δημοκρατικότητα δεν είναι συλλογική αρετή. Δεν σας τη δίνουν ως μπόνους-πριμ, επειδή ανήκετε σ’ ένα κόμμα, σε μια παράταξη. Ο καθένας μας πρέπει να έχει τις δικές του περγαμηνές δημοκρατικότητας. 
    Αντέχετε να πάμε πίσω στα χρόνια, στα οποία τόσο σας αρέσει να πηγαίνετε; Να δούμε πού ήμασταν κάποιοι τον καιρό της χούντας, αν περνάγαμε κάποιοι καλά και κάποιοι όχι; Πού ήταν οι μπαμπάδες μας, πού ήταν οι παππούδες μας τον καιρό του εμφυλίου και πιο πριν όταν γίνονταν δικτατορίες στη χώρα; Αντέχετε να βάλουμε κάτω ονόματα στελεχών μας και στελεχών σας, να δούμε πού βρίσκονταν τον καιρό της χούντας; 
      (Θόρυβος από την πτέρυγα του ΠΑ.ΣΟ.Κ. - Χειροκροτήματα από την πτέρυγα της Νέας Δημοκρατίας)
     Επειδή δεν αντέχετε -και σας συμβουλεύω να μην αντέχετε- μη το συνεχίζετε. 
    Λοιπόν, χρησιμοποιήσατε επιχειρήματα περί κοινοβουλευτικού πραξικοπήματος για μια διαδικασία που όλοι ψηφίσαμε ελεύθερα στο κάτω-κάτω της γραφής και αποδείχτηκε αυτό στην πράξη και την πρώτη και τη δεύτερη μέρα. 
      Πείτε μου, σας παρακαλώ, γιατί όλα αυτά τα διογκώσατε και τα πήγατε και στα μέσα ενημέρωσης και ξαφνικά οι Βουλευτές της Νέας Δημοκρατίας, που ψήφισαν, πράγματι, κατά συνείδηση, εμφανίστηκαν αντάρτες; Και σείς, ο κ. Βενιζέλος για παράδειγμα, που δεν προλάβαινε ο κ. Τραγάκης να εκφωνήσει πρόταση του ΠΑ.ΣΟ.Κ. και του Προέδρου του, σήκωνε το χέρι του για να ψηφίσει εναντίον του ΠΑ.ΣΟ.Κ.; Γιατί δεν έγινε στοπ-καρέ στον κ. Βενιζέλο, να δείξουν και τον αντάρτη του ΠΑ.ΣΟ.Κ. τα μέσα ενημέρωσης, που ψάχνουν αντάρτες στη Νέα Δημοκρατία  και τοποθετούν μεταξύ των ανταρτών αυτούς που υπερασπίζονται τη γνώμη τους; Γιατί; 
      Διότι, αγαπητοί συνάδελφοι, ό,τι δεν το δείχνει το γυαλί, δεν υπάρχει. Άρα, δεν υπάρχουν και οι δικές σας ανταρσίες. Μόνο εμείς έχουμε αντάρτες, σύμφωνα με τα μέσα ενημέρωσης που σας χαϊδεύουν συστηματικά εδώ και πάρα πολλά χρόνια. 
      Άλλη λεπτομέρεια από την επίμαχη επιτροπή που οδήγησε σ’ αυτήν την ιστορία: Ψηφίσατε ή δεν ψηφίσατε μια χαρά το άρθρο 16 ολόκληρο, τις προτάσεις σας, με τις ανταρσίες που είπαμε; Και για να μην ακούσουν οι οπαδοί σας, να μην ακούσει η Π.Α.Σ.Π., ότι ψηφίζετε μια χαρά το άρθρο 16, τι κάνατε; Ζητήσατε από τον κ. Τραγάκη και, τελικά, εκείνος το δέχτηκε, να μην ακούγονται οι παράγραφοι, να μην ξέρουν οι Βουλευτές τι ψηφίζουν ή τι καταψηφίζουν, αλλά φωνάζατε, «όχι, να λες τον αριθμό των παραγράφων». Και κατήντησε να ψηφίσετε: Παράγραφος 1-«ΝΑΙ», παράγραφος 2, παράγραφος 3....Με τις παραγράφους ψηφίζετε. Δεν έχετε το θάρρος να πείτε στο λαό ότι το ψηφίζετε, ότι το δέχεστε. Και δεν επιτρέψατε να ακουστεί από την τηλεόραση και ψηφίσατε με αριθμούς 1, 2, 3 ...Μάλιστα. 
      Λοιπόν, επειδή παριστάνετε το σοσιαλιστικό κόμμα και ήρθατε πάλι εδώ να μας πείτε ότι εσείς είστε υπέρ του λαού, τα όρια της φτώχειας δεν τα παραδώσατε εκεί που τα έχει η Σουηδία, για την οποία τόσο καλά λόγια έχετε να πείτε και σεις και ο Αρχηγός σας. Τα παραδώσατε πάνω από το 20%. Και δεν κατορθώσατε να τα κατεβάσετε τόσα χρόνια με όλα αυτά τα πακέτα. Διαχειριστήκατε 100.000.000.000 δραχμές. 
      Τις συντάξεις, επτά στις δέκα, μας τις παραδώσατε κάτω από τα 600 ευρώ. Το ξεχάσατε; Η σύγκλιση είναι μηδενική με την Ευρωπαϊκή Ένωση από το 1981 σε μονάδες αγοραστικής δύναμης. Εμείς φταίμε γι’ αυτό, που από το 1981 μέχρι το 2004 παρέμειναν οι μονάδες αγοραστικής δύναμης να έχουν την ίδια αξία; Αυτό βλέπουν οι Έλληνες στην τσέπη τους, δεν βλέπουν αυτό που κάναμε εμείς. Διότι εμείς τρία χρόνια είμαστε στο κάτω-κάτω στην εξουσία. 
      Να σας πω και κάτι; Όλοι κρίνονται. Και θα δείτε ότι ο λαός, μας  κρίνει. Και επειδή και εμείς μιλούμε και επικοινωνούμε με το λαό, να ξέρετε ότι ο λαός γνωρίζει τι συμβαίνει και γνωρίζει τι πέρασε όλα αυτά τα χρόνια. 
      Ξεχνάτε τις εκθέσεις του Ελεγκτικού Συνεδρίου, όλων των οργανισμών που ασχολούνται με τα θέματα της διαφάνειας; Τις εκθέσεις του Α.Σ.Ε.Π.; Δεν είχε όργια αστοχιών, της τάξης του 75%, η υλοποίηση του Γ΄ Κοινοτικού Πλαισίου Στήριξης; Παράδειγμα προς αποφυγή σας λέει  η Ευρωπαϊκή Ένωση από το πρωί ως το βράδυ. 
      Δεν μου λέτε, στα ολυμπιακά έργα υπήρξε κανένα έργο που να κόστισε στον προϋπολογισμό του; Το μικρότερο ποσό υπέρβασης ήταν 10.000.000 ευρώ. Η μαραθώνια διαδρομή κόστισε δυόμισι φορές. Ξέρετε ότι το έργο καρκινοβατούσε και μέχρι τον Ιανουάριο του 2004 πληρώνατε κανονικά τον εργολάβο. 
      Δεν μου λέτε ένα άλλο πράγμα. Φτιάξατε νόμους που θεσμοθετούν τη διαφθορά; Μια χαρά δεν τους φτιάξατε να χάνει την υπόθεση ένας εργολάβος επειδή παρανόμως την πήρε, και να συνεχίζει να κάνει το έργο και να αποζημιώνεται και ο άλλος που είχε κερδίσει την υπόθεση και να πληρώνει ο ελληνικός λαός δύο φορές το ίδιο έργο; Αυτό δεν είναι επίδομα θέρμανσης που λείπει αυτήν τη στιγμή; 
      Και επειδή σας κόπτει και το περιβάλλον και βλέπω ότι ασχολείστε και με αυτό, τη χώρα την παραδώσατε δεκάκις υπόδικη στα ευρωπαϊκά δικαστήρια για θέματα περιβάλλοντος. Αφήσατε τρεις χιλιάδες χωματερές να σέρνονται. Τα πρόστιμα για τις χωματερές τώρα έρχονται και τα πληρώνουμε, αλλά δεν βλέπω να γίνεται φασαρία. Σ’ άλλη περίπτωση θα έβγαιναν τα Μέσα Μαζικής Ενημέρωσης και θα έλεγαν ότι τόσα πληρώσαμε για πρόστιμα, επειδή έφταιγε η Νέα Δημοκρατία. Τώρα, που φταίτε εσείς; Δεν άκουσα κανένα πρόστιμο να γίνεται γνωστό στον λαό. Όμως, το πληρώνουμε χωρίς να έχει περάσει στον προϋπολογισμό.
      Επίσης, σκεφτείτε να είχε κάνει συνεργασία με το Λ.Α.Ο.Σ. καμιά δημοτική παράταξη της Νέας Δημοκρατίας. Βρε, τι θα γινόταν, σάλος μεγάλος. Θα έβγαιναν όλα τα κανάλια και θα έλεγαν: «Η Νέα Δημοκρατία που λοξοκοιτάζει προς το Λ.Α.Ο.Σ κ.λπ.» Εσείς μια χαρά το κάνατε και δεν τρέχει τίποτα .
      Και η υποκρισία για την οικονομία τώρα. Έρχονται εδώ πρώην Υπουργοί Οικονομικών και λένε ότι χάνουμε 2.000.000.000 ευρώ, επειδή έγινε αυτή η ιστορία με την οικονομία . Τι λέτε, καλέ! Χάσατε 1.500.000.000 ευρώ μόνο από ολιγωρίες σας από το Β΄ Κοινοτικό Πλαίσιο Στήριξης. Αυτό σας μάρανε; 
      (Θόρυβος από την πτέρυγα του ΠΑ.ΣΟ.Κ. )
      Ακούστε, κύριοι συνάδελφοι. Εσείς όλο το 2003 δεν υποβάλατε καθόλου έγγραφα για εισπράξεις από το Ταμείο Συνοχής και σας καίει τώρα, επειδή πάμε να βγάλουμε τη χώρα από την επιτήρηση, για τα 2.000.000.000 ευρώ; Μόνο τα χρέη των νοσοκομείων ήταν 2.500.000.000 ευρώ. Μα σας λέω ότι μόνο 1.500.000.000 χάσατε από το Β΄ Κοινοτικό Πλαίσιο Στήριξης. Φτάνει η υποκρισία. 
      Μιλάτε και για την Ολυμπιακή. Οι εξυγιάνσεις της Ολυμπιακής κόστισαν 1.000.000.000 δραχμές, ένα μετρό. Και μετά ρωτάμε γιατί δεν έχουμε εδώ μετρό και γιατί δεν έχουμε εκεί μετρό. 
      Επίσης, είναι και το πρόστιμο το ΕΡΓ.Ο.Σ.Ε.. Μην το ξεχνάτε. Δεν άκουσα να το λέει πουθενά κανένα μέσο ενημέρωσης. Ήταν 300.000.000 ευρώ. Τώρα το πληρώνουμε και αυτό. Και στις χρεωμένες Δ.Ε.Κ.Ο. με εγγυήσεις του ελληνικού δημοσίου όλες οι εγγυήσεις κατέπεσαν το 2005. Και αυτές τις πλήρωσε η Νέα Δημοκρατία. 
      Και επειδή ακούω πάλι κάτι για προσλήψεις, για «γαλάζια» παιδιά, μήπως θυμάστε το 1988, όταν έκανε ένα διαγωνισμό για προσλήψεις η Εθνική Τράπεζα καμιά εικοσαριά ονόματα που προσελήφθησαν; Τα θυμάστε; Πού να θυμάστε. Ξέρετε ήταν ονόματα των στελεχών σας. Θέλετε να σας τα απαριθμήσω; «Δύο Κατσιφάρες, η κ. Γεννηματά, Μπουρδάρας». Αξιοκρατικά  βάλατε στην Εθνική Τράπεζα το 1988 τα παιδιά σας και τα ανίψια σας;
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Με συνέντευξη. 
      ΣΟΦΙΑ ΒΟΥΛΤΕΨΗ: Με συνέντευξη!
      Λοιπόν, να τα ακούνε αυτά, αυτοί που ψηφίζουν τη Νέα Δημοκρατία και αυτοί που ψηφίζουν το ΠΑ.ΣΟ.Κ.. Είκοσι παιδιά και ανίψια σας το 1988 τα «χώσατε» στην Εθνική Τράπεζα και μας μιλάτε τώρα εσείς για αξιοκρατία! Μα, τουλάχιστον, να φροντίζατε και τα παιδιά του υπόλοιπου κόσμου που σας ψηφίζει και σας δίνει τα άλλα προνόμια. Και τα παιδιά σας βολέψατε πρώτα – πρώτα και κάθεστε τώρα και συζητάτε για εμάς, για εμάς που κάνουν μεροκάματα όλα τα παιδιά εδώ και εκεί; Εσείς το δημόσιο το είχατε για να μην μείνει τίποτε. Κολυμπηθρόξυλο! Και έρχεστε και μιλάτε, εσείς που κάνατε όλα αυτά;
      Τελειώνω, γιατί είναι αργά, κυρία Πρόεδρε. Λοιπόν, κύριοι συνάδελφοι, ακούστε να δείτε. Αυτές είναι οι αλήθειες. Δεν μπορείτε να τις διαψεύσετε. Εκεί είναι και ο διαγωνισμός της Εθνικής Τράπεζας, εκεί είναι και διάφοροι άλλοι, που σε δύσκολους καιρούς για την πατρίδα μας περνούσαν μια χαρά και εμείς τρέχαμε και δεν φτάναμε. Αυτά όλα είναι η αλήθεια και αυτήν την αλήθεια, όσο και αν προσπαθείτε με την παραπληροφόρηση, εμείς θα βρίσκουμε τρόπους να τη λέμε στον ελληνικό λαό.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 22.05΄ λύεται η συνεδρίαση για αύριο ημέρα Σάββατο 3 Φεβρουαρίου 2007 και ώρα 18.00΄, με αντικείμενο εργασιών του Σώματος: συνέχιση της συζήτησης για την πρόταση δυσπιστίας που υπέβαλαν ο Πρόεδρος της Κοινοβουλευτικής Ομάδας του ΠΑ.ΣΟ.Κ. κ. Παπανδρέου και ογδόντα πέντε Βουλευτές του κόμματός του, σύμφωνα με τα άρθρα 84 του Συντάγματος και 142 του Κανονισμού της Βουλής. 
      Η  ΠΡΟΕΔΡΟΣ 					ΟΙ ΓΡΑΜΜΑΤΕΙΣ 
