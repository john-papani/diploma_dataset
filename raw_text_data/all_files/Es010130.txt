
ΣΥΝΕΔΡΙΑΣΗ ΡΑ'
Τρίτη 30 Ιανουαρίου 2001
Π Ι Ν Α Κ Α Σ Π Ε Ρ Ι Ε Χ Ο Μ Ε Ν Ω Ν
ΘΕΜΑΤΑ
Α. ΕΙΔΙΚΑ ΘΕΜΑΤΑ
Κατάθεση πρότασης δυσπιστίας κατά του Υπουργού Εθνικής Οικονομίας και Οικονομικών από τον Πρόεδρο και Βουλευτές του κόμματος της Νέας Δημοκρατίας, 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, 
2. Απαντήσεις Υπουργών σε ερωτήσεις Βουλευτών, 
ΟΜΙΛΗΤΕΣ
Α. Επί της προτάσεως δυσπιστίας.
ΑΛΟΓΟΣΚΟΥΦΗΣ Γ., 
ΒΑΘΕΙΑΣ Ι., 
ΒΥΖΑΣ Β., 
ΓΕΙΤΟΝΑΣ Κ., 
ΓΡΗΓΟΡΑΚΟΣ Λ., 
ΚΑΛΛΙΩΡΑΣ Η., 
ΚΑΡΑΜΑΝΛΗΣ Κ., 
ΚΟΥΛΟΥΡΗΣ Κ., 
ΚΩΣΤΟΠΟΥΛΟΣ Δ., 
ΛΑΦΑΖΑΝΗΣ Π., 
ΜΑΝΤΕΛΗΣ Α., 
ΝΑΣΙΩΚΑΣ Ε., 
ΠΑΠΑΝΤΩΝΙΟΥ Γ., 
ΡΕΓΚΟΥΖΑΣ Α., 
ΣΓΟΥΡΙΔΗΣ Π., 
ΣΚΥΛΛΑΚΟΣ Α., 
ΣΠΥΡΟΠΟΥΛΟΣ Ρ., 
ΤΣΙΠΛΑΚΟΣ Α., 
ΤΣΙΠΡΑΣ Β., 
Π Ρ Α Κ Τ Ι Κ Α Β Ο Υ Λ Η Σ 
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ) 
Σ Υ Ν Ο Δ Ο Σ Α'

ΣΥΝΕΔΡΙΑΣΗ ΡΑ'
Τρίτη 30 Ιανουαρίου 2001
--------------
Αθήνα, σήμερα στις 30 Ιανουαρίου 2001, ημέρα Τρίτη και ώρα 18.35' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι,
αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από το Γραμματέα της Βουλής κ. Παναγιώτη Αντωνακόπουλο, Βουλευτή Ηλείας, τα ακόλουθα:
(Το κείμενο των ανακοινώσεων υπάρχει στο Τεύχος των Πρακτικών της
Βουλής)
ΠΡΟΕΔΡΟΣ (Απόστολος Κακλαμάνης): Ο Αρχηγός της Αξιωματικής Αντιπολίτευσης και Πρόεδρος της Νέας Δημοκρατίας κ.Κώστας Καραμανλής έχει το λόγο.
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κύριε Πρόεδρε, σύμφωνα με τις διατάξεις των άρθρων 84 παρ.2 του Συντάγματος και 142 του Κανονισμού της Βουλής, η Νέα Δημοκρατία καταθέτει πρόταση δυσπιστίας κατά του Υπουργού Εθνικής Οικονομίας και Οικονομικών. Στην πρότασή μας υπάρχει ο απαιτούμενος αριθμός των υπογραφών των Βουλευτών για την ομότυπη κατάθεση και τη διεξαγωγή της ψήφισης στη Βουλή.
Παρακαλώ να αποφασίσει και να μας ενημερώσει η Κυβέρνηση αν η
συζήτηση θα διεξαχθεί αμέσως ή αν θα κάνει χρήση του δικαιώματός της για αναβολή επί δύο ημέρες.
Κύριε Πρόεδρε, οφείλω να πω ότι είναι πεποίθησή μας ότι λόγω της έντασης και της κρίσης που υπάρχει και γύρω από το χρηματιστήριο, αλλά και για την οικονομία γενικότερα, εμείς πιστεύουμε ότι η συζήτηση πρέπει να γίνει αμέσως και ζητώ να ξεκινήσει αμέσως.
( Χειροκροτήματα από την πτέρυγα της Νέας Δημοκρατίας )
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, το Σύνταγμα και ο Κανονισμός της Βουλής ορίζουν ότι αφ'ης υποβληθεί αίτηση δυσπιστίας, η Βουλή διακόπτει τις εργασίες της για δύο ημέρες, εκτός αν η Κυβέρνηση ζητήσει αμέσως την έναρξη της διαδικασίας.
Η αίτηση η οποία υπεβλήθη τώρα από τη Νέα Δημοκρατία και στην οποία αναφέρθηκε ο Αρχηγός της, έχει τον απαιτούμενο κατά το Σύνταγμα και τον Κανονισμό της Βουλής αριθμό των Βουλευτών και πλέον αυτών, πλέον του 1/6 και επομένως μπορεί να συζητηθεί.
Ο Υπουργός Εθνικής Οικονομίας και Οικονομικών έχει το λόγο.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Κύριε Πρόεδρε, αγαπητοί συνάδελφοι, η Κυβέρνηση δεν επιθυμεί να κάνει χρήση του δικαιώματος των δύο ημερών και ζητεί να διεξαχθεί αμέσως η συζήτηση. 
Ευχαριστώ. 
( Χειροκροτήματα από την πτέρυγα του ΠΑΣΟΚ )

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, μετά την απάντηση της Κυβερνήσεως ότι δεν θα κάνει χρήση της ευχέρειας που
έχει εκ του Συντάγματος να αρχίσει η συζήτηση μετά διήμερον, αλλά θέλει να αρχίσει αμέσως η συζήτηση, νομίζω ότι μπορούμε να προχωρήσουμε στη συζήτηση πρότασης δυσπιστίας κατά του Υπουργού Εθνικής Οικονομίας και Οικονομικών.
Είναι παρόντες και Βουλευτές του τρίτου Κόμματος, δεν είναι όμως από το τέταρτο Κόμμα. Η πρόταση που έχω να κάνω αυτήν τη στιγμή είναι να διακόψουμε για δύο ώρες και να επανέλθουμε στις 20.15'. 
'Εχετε υπόψιν σας ότι η Νέα Δημοκρατία έχει προτείνει ήδη τους κατά τον Κανονισμό της Βουλής δύο ομιλητές της, τον κ. Γεώργιο Αλογοσκούφη και τον κ. Δημήτριο Κωστόπουλο, οι οποίοι κατά τον Κανονισμό θα λάβουν πρώτοι το λόγο και στη διάρκεια της ομιλίας των οποίων μπορούν να εγγραφούν όσοι επιθυμούν να μιλήσουν είτε εκ των υποβαλλόντων την πρόταση είτε εκ των επιθυμούντων να αντικρούσουν την πρόταση αυτή. Μετά την εγγραφή όσων θα ομιλήσουν, θα επανέλθω επί της διαδικασίας.
Διακόπτουμε, λοιπόν, μέχρι τις 20.15'.
Κυρίες και κύριοι συνάδελφοι, σας υπενθυμίζω ότι τα εγκαίνια της
έκθεσης ζωγραφικής των παιδιών της Θράκης θα γίνουν στις 19.00'.
(ΔΙΑΚΟΠΗ)
(ΜΕΤΑ ΤΗ ΔΙΑΚΟΠΗ)
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι,
επαναλαμβάνεται η διακοπείσα συνεδρίαση.
'Εχω την τιμή να ανακοινώσω στο Σώμα τη διαδικασία που προβλέπει ο Κανονισμός για τη συζήτηση της προτάσεως δυσπιστίας κατά του Υπουργού Εθνικής Οικονομίας και Οικονομικών που κατέθεσαν οι συνάδελφοι της Νέας Δημοκρατίας. 
Η συζήτηση θα αρχίσει με την ομιλία των δύο συναδέλφων της Νέας Δημοκρατίας, που έχουν ήδη ανακοινωθεί. Ο χρόνος ομιλίας τους είναι είκοσι λεπτά για τον καθένα. 
Η εγγραφή των άλλων ομιλητών θα γίνει ως το τέλος της ομιλίας των δύο πρώτων ομιλητών της Νέας Δημοκρατίας και ο χρόνος ομιλίας τους θα είναι δέκα λεπτά.
Κατά τα λοιπά η συζήτηση και η ψηφοφορία θα γίνουν σύμφωνα με τα λεπτομερέστερα οριζόμενα στο άρθρο 141 του Κανονισμού της Βουλής.

Θα ήθελα να σας προτείνω, σύμφωνα με το άρθρο 65, παράγραφος 5, αφού ολοκληρωθούν οι εγγραφές με το ηλεκτρονικό σύστημα, να καταρτισθεί ο κατάλογος των ομιλητών με εναλλαγή ενός της Πλειοψηφίας και ενός της Μειοψηφίας, ανάλογα προς τη δύναμη των Κομμάτων, όπως ορίζεται στον Κανονισμό της Βουλής.
Η συζήτηση θα αρχίσει, δηλαδή, με τους συναδέλφους της Νέας Δημοκρατίας και εν συνεχεία θα ακολουθήσουν ένας Βουλευτής από το

ΠΑ.ΣΟ.Κ., ένας Βουλευτής από τα δύο μικρότερα Κόμματα, εν συνεχεία ένας από τη Νέα Δημοκρατία, ένας από το ΠΑ.ΣΟ.Κ. και αυτό θα συνεχίζεται. Κατά διαστήματα δε, θα ακολουθεί Βουλευτής, αν υπάρχει στον κατάλογο, από τα μικρότερα Κόμματα. Μπορούν τα Κόμματα να δώσουν και κατάλογο, με δική τους σειρά, των ομιλητών τους. 
Η συζήτηση, σύμφωνα με τον Κανονισμό, μπορεί να κρατήσει μέχρι και
της τρίτης ημέρας και να κλείσει την δωδεκάτη νυκτερινή -εφόσον υπάρχουν ομιλητές- όμως, μπορεί να συμφωνηθεί και νωρίτερα της δωδεκάτης νυκτερινής της Πέμπτης, αν δεν υπάρχουν ομιλητές.
H δεύτερη συνεδρίαση, προτείνω να αρχίσει αύριο το απόγευμα, ακριβώς στις 18.00' μ.μ. Το ίδιο να κάνουμε και για την τρίτη συνεδρίαση, αν απαιτηθεί, την Πέμπτη ακριβώς στις 18.00' μ.μ.

Ως προς τους χρόνους των ομιλιών: 
Ο Πρόεδρος της Νέας Δημοκρατίας έχει δικαίωμα να μιλήσει για τριάντα
λεπτά.
Η Πρόεδρος της Κοινοβουλευτικής Ομάδας του Κομμουνιστικού Κόμματος
Ελλάδας και ο Πρόεδρος του Συνασπισμού της Αριστεράς και της Προόδου, καθώς και οι μη αρμόδιοι Υπουργοί, μπορούν να μιλήσουν για είκοσι λεπτά. 
Οι αρμόδιοι Υπουργοί, και ειδικότερα ο καθ' ου η πρόταση μομφής, ο
Υπουργός Εθνικής Οικονομίας και Οικονομικών για μισή ώρα. 

'Εχουν δικαίωμα τόσο οι Υπουργοί όσο και οι Πρόεδροι των Κοινοβουλευτικών Ομάδων σε παρεμβάσεις πενταλέπτου.
Οι Κοινοβουλευτικοί Εκπρόσωποι θα μιλήσουν στους χρόνους που ανέφερα, εφόσον δεν προηγηθούν οι Αρχηγοί τους, άλλως θα έχουν δικαίωμα ομιλίας δέκα λεπτών. 
Ο Πρόεδρος κ. Μητσοτάκης έχει το δεκαπεντάλεπτό του και οι δευτερολογίες θα υπάρξουν στο ήμισι του χρόνου.
Οι Κοινοβουλευτικοί Εκπρόσωποι, εφόσον προηγηθούν των Αρχηγών, έχουν είκοσι λεπτά. Εφόσον ακολουθήσουν, δέκα λεπτά.

Κύριοι συνάδελφοι, είμαστε σύμφωνοι ως εδώ;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Συνεπώς η Βουλή συνεφώνησε ομοφώνως σε αυτά που πρότεινα.
Η εγγραφή όπως είπα θα γίνει μέχρι το τέλος της ομιλίας του δεύτερου
ομιλητή, ο οποίος είναι ο κ. Δημήτρης Κωστόπουλος.
Ο κ. Γεώργιος Αλογοσκούφης Βουλευτής Αθηνών έχει το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κυρίες και κύριοι συνάδελφοι, με την πρωτοβουλία που πήραμε σήμερα, εκτός των άλλων, έχουμε και τη σπάνια ευκαιρία να έχουμε εδώ στο Κοινοβούλιο τον Υπουργό Εθνικής Οικονομίας και Οικονομικών...
ΜΙΛΤΙΑΔΗΣ ΕΒΕΡΤ: Κύριε Πρόεδρε, ο κύριος Πρωθυπουργός που είναι;
ΠΡΟΕΔΡΟΣ (Απόστολος Κακλαμάνης): Παρακαλώ!
ΜΙΛΤΙΑΔΗΣ ΕΒΕΡΤ: Τι παρακαλείτε;
ΠΡΟΕΔΡΟΣ (Απόστολος Κακλαμάνης): Παρακαλώ! Δεν είναι πράγματα αυτά! ΜΙΛΤΙΑΔΗΣ ΕΒΕΡΤ: Δεν είναι πράγματα αυτά; Γιατί δεν είναι;
ΠΡΟΕΔΡΟΣ (Απόστολος Κακλαμάνης): Τι είσθε, ο επιμελητής της τάξεως; Σας παρακαλώ, δεν αρχίσαμε καλά!
ΜΟΣΧΟΣ ΓΙΚΟΝΟΓΛΟΥ: Τον κύριο Πρωθυπουργό εγκαλείτε; Τον Υπουργό
Εθνικής Οικονομίας εγκαλείτε, ο οποίος είναι εδώ.
ΠΡΟΕΔΡΟΣ (Απόστολος Κακλαμάνης): Σας παρακαλώ, κύριε συνάδελφε!
Συνεχίστε, κύριε Αλογοσκούφη.
ΓΕΩΡΓΙΟΣ ΑΛΟΓΟΣΚΟΥΦΗΣ: 'Εχουμε τη σπάνια ευκαιρία, κυρίες και κύριοι
συνάδελφοι, να έχουμε έστω και τον Υπουργό Εθνικής Οικονομίας στην

Αίθουσα, διότι σε όλες τις διαδικασίες κοινοβουλευτικού ελέγχου των τελευταίων τεσσάρων ετών ο κ. Παπαντωνίου δεν εδέησε να εμφανισθεί στο Εθνικό Κοινοβούλιο ούτε σε επερωτήσεις ούτε σε επίκαιρες ερωτήσεις που έγιναν στον τομέα της αρμοδιότητάς του. Δεν ήρθε ποτέ. 'Εστελνε πάντοτε τους Υφυπουργούς. 'Εχουμε, λοιπόν, την ευκαιρία σήμερα εφ' όλης της ύλης, έχοντάς τον ενώπιόν μας, να αναφερθούμε σε όλες τις παραλείψεις του και σε όλες τις πράξεις του που έχουν οδηγήσει κατ' αρχάς το χρημαστιστήριο που είναι και το κύριο θέμα μας, στην κατάσταση που βρίσκεται, αλλά και την εθνική μας οικονομία στην σημερινή κατάσταση.
Χωρίς αμφιβολία, κυρίες και κύριοι συνάδελφοι, η καθίζηση του
χρηματιστηρίου τους τελευταίους δεκαέξι μήνες, αποτελεί πλέον ένα μείζον κοινωνικό και πολιτικό βεβαίως θέμα, διότι ό,τι αφορά την κοινωνία, αφορά και εμάς τους πολιτικούς. Τις ευθύνες για τη σημερινή κατάσταση τις φέρει
εξ' ολοκλήρου η σημερινή Κυβέρνηση, η Κυβέρνηση που παγίδευσε τους επενδυτές και πολύ πριν τις εκλογές αλλά και λίγο πριν από αυτές που έχει οδηγήσει σε μια κατάσταση σήμερα όπου ένα εκατομμύριο περίπου συμπολίτες μας βρίσκονται εγκλωβισμένοι στο χρηματιστήριο και πολλοί από αυτούς, η μεγάλη πλειοψηφία, έχουν χάσει τις οικονομίες μιας ζωής.
Μέσα σ' ένα χρόνο ο δείκτης του χρηματιστηρίου έχει χάσει πάνω από 3.000 μονάδες. Από τις τριακόσιες πενήντα μετοχές που είναι εισηγμένες στο χρηματιστήριο, οι διακόσιες εξήντα έχουν χάσει πάνω από το 60% της αξίας τους. Συνολικά έχουν χαθεί περίπου τριάντα πέντε τρισεκατομμύρια δραχμές στο χρηματιστήριο και μέσω αυτής της απώλειας έχει συντελεσθεί η μεγαλύτερη αναδιανομή πλούτου, που έχει συμβεί ποτέ στη χώρα μας, πλούτος ο οποίος από τους πολλούς μεταφέρθηκε στους λίγους. Ακούγεται πολλές φορές το επιχείρημα ότι τα τριάντα πέντε τρισεκατομμύρια δεν αφορούν τους πολλούς. Μα και τα μισά να αφορούν τους πολλούς μικροεπενδυτές που μπήκαν καθυστερημένα στο χρηματιστήριο, μετά απο προτροπές της Κυβέρνησης και του Υπουργού Εθνικής Οικονομίας, μιλάμε για περίπου δεκαοκτώ τρισεκατομμύρια. Και αν υπολογίσουμε το ένα εκατομμύριο κωδικούς, για το οποίο η Κυβέρνηση επαίρετο στις ευρωεκλογές ακόμη και με τηλεοπτικές διαφημίσεις και με αφίσες, δηλαδή το ένα εκατομμύριο επενδυτές, κάθε ένας από αυτούς έχει χάσει περίπου, κατά μέσο όρο βεβαίως, δεκαοκτώ εκατομμύρια δραχμές. Αυτό για να καταλάβουμε το μέγεθος του προβλήματος. 
Σήμερα η Κυβέρνηση έρχεται ιδιοτελώς και υποκριτικά βεβαίως να μας
νουθετήσει όλους να μην μιλάμε, λέει, για το χρηματιστήριο. Και λέω "ιδιοτελώς και υποκριτικά" γιατί είναι πολύ πρόσφατες οι δηλώσεις και του κυρίου Υπουργού Εθνικής Οικονομίας, τον οποίον έχουμε ενώπιόν μας και του Πρωθυπουργού και του Κυβερνητικού Εκπροσώπου να μη μιλάμε για το χρηματιστήριο, γιατί η αγορά χρειάζεται τους πολιτικούς να είναι μακριά. 
Το 1999 η Κυβέρνηση εμφάνιζε τηλεοπτικά σπότ που παρουσίαζαν την
πορεία του χρηματιστηρίου ως απόδειξη της επιτυχίας της οικονομικής της πολιτικής. Υπουργοί, συμπεριλαμβάνομένου, αν όχι πρωτοστατούντος του

κ. Παπαντωνίου, παρότρυναν με δηλώσεις τους τους επενδυτές να τοποθετήσουν τις οικονομίες τους στο Χρηματιστήριο Αξιών Αθηνών. Ο Υπουργός Εθνικής Οικονομίας διαβεβαίωνε ότι ο δείκτης θα συνεχίζει να ανεβαίνει. Υπήρχαν δημοσιεύματα, τα οποία ποτέ δεν διέψευσε, ότι είχε προβλέψει πως θα έφθανε και τις 7.000 μονάδες.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Το έχω διαψεύσει πολλαπλώς.
ΓΕΩΡΓΙΟΣ ΑΛΟΓΟΣΚΟΥΦΗΣ: Ξαφνικά από το Σεπτέμβριο του 1999 άρχισαν οι δηλώσεις για το αντίστροφο, δηλώσεις επιφυλακτικότητας, ομιλίες για

μετοχές "φούσκες" και επιχειρήθηκε μια βίαιη προσγείωση του δείκτη του χρηματιστηρίου με προφανή σκοπιμότητα, στην οποία θα αναφερθώ, η οποία οδήγησε στην κατάσταση που έχουμε σήμερα, δηλαδή σε μια συνεχή σχεδόν πτώση του χρηματιστηρίου με μια μικρή εξαίρεση, την προεκλογική περίοδο για την οποία και θα μιλήσω. 
'Οταν το χρηματιστήριο άρχισε να μην πηγαίνει καλά η Κυβέρνηση έκανε μια προσπάθεια να παρουσιάσει ως συνυπεύθυνη την Αξιωματική Αντιπολίτευση, μια άθλια προσπάθεια ανεύρεσης συνενόχων, συνενόχων που δεν υπάρχουν βεβαίως, διότι τη συνολική ευθύνη για την πορεία της οικονομίας και για την πορεία του χρημαστιστηρίου την έχει η Κυβέρνηση. 'Ολα τα όργανα που έχουν την εποπτεία του χρηματιστηρίου είναι όργανα τα οποία διορίζονται και ελέγχονται από την Κυβέρνηση. Οι κρατικές τράπεζες που πολλές φορές παρεμβαίνουν στο χρηματιστήριο -δεν έχει σημασία η σκοπιμότητα- έχουν διοικήσεις που διορίζονται από την Κυβέρνηση.
Σήμερα στο ελληνικό Χρηματιστήριο το 30% της συνολικής κεφαλαιοποίησης είναι δημόσιες επιχειρήσεις, επιχειρήσεις που ελέγχονται από την Κυβέρνηση. Το 60% του ημερησίου τζίρου των τελευταίων μηνών είναι τζίρος που αναφέρεται πάλι σε δημόσιες επιχειρήσεις, σε κρατικές επιχειρήεις, ελεγχόμενες από το δημόσιο. Δεν υπήρχε κανένας τρόπος, με τον οποίο θα μπορούσε η Κυβέρνηση να αποδείξει συνυπευθυνότητα. Είναι η μόνη και αποκλειστική υπεύθυνη για την πορεία του Χρηματιστηρίου.
Σήμερα η Κυβέρνηση παριστάνει τον Πόντιο Πιλάτο, εθελοτυφλεί, κρύβει το κεφάλι της στην άμμο και προσπαθεί να μας πείσει όλους ότι δεν πρέπει

να μιλάμε, πρέπει να υπάρχει μια σιωπή γύρω από το χρηματιστήριο για να ηρεμήσει δήθεν η αγορά. Για πολύ μεγάλα χρονικά διαστήματα υπήρχε σιωπή γύρω από το χρηματιστήριο αλλά η αγορά δεν ηρέμησε.
Χρειάζονται σοβαρές πρωτοβουλίες για να αντιστραφεί το σημερινό
κλίμα. Και οι σοβαρές πρωτοβουλίες έχουν δύο σκέλη.
Το πρώτο σκέλος έχει να κάνει με το σύνολο της οικονομικής πολιτικής. Και εδώ επιτρέψτε μου να είμαι λίγο πιο αναλυτικός. 
Η οικονομική πολιτική της Κυβέρνησης τα τελευταία χρόνια ήταν μια
καθαρά εισπρακτική πολιτική. Ακούγεται πολλές φορές ότι με αυτήν την πολιτική μπήκαμε στην ΟΝΕ. Μα, η ένταξη της Ελλάδας στην ΟΝΕ ήταν μια εξέλιξη η οποία ήταν αυτονόητη. Από τη στιγμή που τα δύο μεγάλα Κόμματα

και η συντριπτική πλειοψηφία του ελληνικού λαού συναινούσαν σε αυτόν τον εθνικό πράγματι στόχο της ένταξης, ένα στόχο, η υλοποίηση του οποίου ξεκίνησε από την κυβέρνηση της Νέας Δημοκρατίας που υπέγραψε τη Συνθήκη του Μάαστριχτ, που έκανε τις πρώτες και τις δυσκολότερες προσπάθειες για την εξυγίανση της ελληνικής οικονομίας, ήταν αυτονόητο ότι μετά από δέκα χρόνια, ακόμη και με ρυθμούς χελώνας να πηγαίναμε, θα είχαμε μπει στην ΟΝΕ.
'Ολοι οι άλλοι μπήκαν πολύ νωρίτερα από μας, όλοι όσοι ήθελαν
βεβαίως.
To γεγονός ότι η ένταξη της Ελλάδας στην ΟΝΕ καθυστέρησε, το γεγονός ότι στοίχισε υπερβολικά και το γεγονός ότι σε πολλές περιόδους υπήρξαν σοβαρές αμφιβολίες και αμφισβητήσεις,

για το εάν θα επιτυγχάνετο ο στόχος,
οφείλεται αποκλειστικά και μόνο στις πράξεις και στις παραλείψεις της οικονομικής πολιτικής, μίας πολιτικής που είχε ένα σκέλος, το
εισπρακτικό. Το μόνο που ενδιέφερε την Κυβέρνηση ήταν να εισπράττει για
να κλείνει τις τρύπες του προϋπολογισμού.
Και ξέρουμε ότι αυτή η εισπρακτική πολιτική είχε δύο σκέλη. Το ένα
ήταν η φορολογία. Η φορολογία τα τελευταία επτά χρόνια τριπλασιάστηκε εις βάρος και των μισθωτών και των συνταξιούχων και των ελευθέρων επαγγελματιών. 'Ολες οι οικονομικές ομάδες πλήρωσαν, αλλά πλήρωσαν δυσανάλογα μεγάλα ποσά, κυρίως αυτοί που δεν μπορούσαν να αποφύγουν την εφορία.
Και βεβαίως η φορολογία σε μεγάλο βαθμό οφείλεται και στο γεγονός ότι
η Κυβέρνηση επί χρόνια δεν τιμαριθμοποιούσε τη φορολογική κλίμακα με αποτέλεσμα να μπαίνουν όλο και περισσότεροι μισθωτοί και συνταξιούχοι και να πληρώνουν περισσότερους φόρους. Το ένα λοιπόν σκέλος ήταν η φορολογία. Δεν είναι παράξενο που επί χρόνια ο κ. Παπαντωνίου κατηγορείτο ως ο

πρώτος φορομπήχτης και ο κ. Σημίτης ότι ακολουθούσε φορομπηχτική πολιτική.
Το δεύτερο εισπρακτικό σκέλος έχει να κάνει με τις διαβόητες μετοχοποιήσεις. Εδώ επιτρέψτε μου να είμαι λίγο πιο αναλυτικός. Η Κυβέρνηση κατηγορείται -και δικαίως κατηγορείται- από όλη την αγορά και από το σύνολο σχεδόν του πολιτικού κόσμου ότι δεν κάνει τις τομές εκείνες, που χρειάζεται η οικονομία μας για να γίνει πιο ανταγωνιστική, πιο ισχυρή, να έχει μεγαλύτερα αποθέματα ανάπτυξης. Γιατί αυτό; Διότι το μόνο που αντιλαμβάνεται η Κυβέρνηση και ο αρχιτέκτονας αυτής της εισπρακτικής πολιτικής, ο κ. Παπαντωνίου, είναι οι μετοχοποιήσεις. Αυτό θεωρεί ότι είναι διαρθρωτική πολιτική.
Τι είναι όμως οι μετοχοποιήσεις, κυρίες και κύριοι συνάδελφοι; Είναι το ισοδύναμο για την εθνική οικονομία του να πουλάς τα ασημικά της γιαγιάς σου και της μαμάς σου για να μπορέσεις να ζήσεις καλύτερα. Αυτό έκανε ο κ. Παπαντωνίου. Πούλησε μετοχές δημοσίων επιχειρήσεων στο χρηματιστήριο και άντλησε υπέρογκα ποσά από το χρηματιστήριο. Τα ποσά αυτά πήγαν για να κλείσουν οι τρύπες του κρατικού προϋπολογισμού σε κάποιο βαθμό -όπως ξέρουμε- και τίποτε άλλο δεν άλλαξε στην οικονομία. 
Με τον ίδιο τρόπο διοικούνται οι κρατικές επιχειρήσεις που μπήκαν στο
χρηματιστήριο, όπως διοικούνταν και στο παρελθόν. Πολλές από αυτές εξακολούθησαν επί χρόνια και εξακολουθούν να είναι κρατικά μονοπώλια, πολλές από αυτές εξακολουθούν να είναι το ίδιο αναποτελεσματικές, όπως ήταν και στο παρελθόν. Και ανάπτυξη και εξυγίανση από αυτές τις επιχειρήσεις δεν προήλθε.
Αυτά ήταν τα δύο σκέλη της πολιτικής της Κυβέρνησης. Η εισπρακτική
πολιτική είχε τη φορολογία και τις μετοχοποιήσεις. Αυτή η πολιτική, ακόμα και εάν εξυπηρέτησε για ένα διάστημα το στόχο της ένταξης στην ΟΝΕ,
σήμερα έχει φθάσει στα όριά της. Δεν μπορεί να προχωρήσει. Σήμερα χρειάζονται άλλες πρωτοβουλίες. Βεβαίως και σε όλη την πορεία χρειάζονταν διαφορετικές πρωτοβουλίες. 'Επρεπε η Ελλάδα να είναι έτοιμη μπαίνοντας στην ΟΝΕ να αντιμετωπίσει τις νέες προκλήσεις.
Και τι έχουμε σήμερα; 'Εχουμε μία κατάσταση στην οικονομία, στην
οποία αντικειμενικά εάν δει κανείς τα δεδομένα, υπάρχουν και ορισμένοι παράγοντες που θα μπορούσε κανείς να τους χαρακτηρίσει θετικούς. Για παράδειγμα, υπάρχει το γεγονός αυτό καθ'εαυτό της ένταξης. Το ότι μπήκαμε στην ΟΝΕ και τα επιτόκια έχουν μειωθεί σημαντικά.
Υπάρχει κάτι ακόμα θετικό. Το ότι μέσα στην επόμενη εξαετία, λόγω της στρατηγικής επιλογής που έκανε η παράταξή μας να βάλει την Ελλάδα στην Ευρωπαϊκή Οικονομική Κοινότητα το 1981, θα υπάρχει η δυνατότητα να εισρεύσουν στη χώρα μας αναπτυξιακά κονδύλια, που ισοδυναμούν σε ετήσια βάση με το 4% του Ακαθάριστου Εγχώριου Προϊόντος. Θα εισρεύσουν περίπου είκοσι επτά δισεκατομμύρια ευρώ.
Υπάρχει μια άλλη θετική προοπτική, η προοπτική της διοργάνωσης της Ολυμπιάδας του 2004. Τι συμβαίνει και παρά τα αισιόδοξα αυτά μηνύματα το κλίμα στη χώρα μας και στην οικονομία είναι τόσο αρνητικό; Γιατί η Ελλάδα είναι η μόνη χώρα στην Ευρωπαϊκή 'Ενωση, που βλέπει επί επτά χρόνια το ποσοστό ανεργίας να αυξάνεται, να έχει ανέλθει στο 12,4%, τη στιγμή που σε όλη την Ευρωπαϊκή 'Ενωση η ανεργία καταρρέει;
Την ανάπτυξη γιατί τη θέλουμε; Την ανάπτυξη τη θέλουμε για να ζει καλύτερα η μεγάλη πλειοψηφία του ελληνικού λαού και για να μην έχουμε ανεργία, για να δημιουργούνται δουλειές για τους νέους. 'Οταν η ανάπτυξη δεν επαρκεί για να μειωθεί η ανεργία, η ανάπτυξη αυτή δεν είναι κάτι για το οποίο μπορούμε να επαιρόμαστε.
Στην Ελλάδα το 1999 η ανεργία έφθασε το 12,4% έναντι 9,7% το 1993,
όταν σε χώρες όπως η Ιρλανδία η ανεργία κατέρρευσε από το 15% στο 4%. Στο σύνολο της Ευρωπαϊκής 'Ενωσης η ανεργία έχει μειωθεί στο 8,2% από 10,6% πριν από επτά χρόνια. Γιατί εμείς δεν μπορούμε να έχουμε τις ίδιες επιδόσεις, τη στιγμή που έχουμε και αναπτυξιακές δυνατότητες άλλες; Γιατί η οικονομική πολιτική που έχουμε δεν συνεισφέρει τίποτα σ' αυτήν την ανάπτυξη.
Και ο δεύτερος δείκτης, βεβαίως, στον οποίο αναφέρθηκα προηγουμένως
είναι το χρηματιστήριο, το οποίο μετά από μία περίοδο ευφορίας, δικαιολογημένης εν μέρει λόγω της προοπτικής της ένταξης της Ελλάδας στην ΟΝΕ και της πτώσης των επιτοκίων, μπήκε σε βαθιά και παρατεταμένη κρίση. Γιατί το χρηματιστήριο δεν προεξοφλεί όλα αυτά τα θετικά, που καθημερινά σχεδόν μέσω των Μέσων Μαζικής Επικοινωνίας προσπαθεί να προβάλει ο Υπουργός Εθνικής Οικονομίας; Η απάντηση είναι πάρα πολύ απλή: Η οικονομική πολιτική είναι στρεβλή και κατώτερη των περιστάσεων. Δεν βοηθά την ανάπτυξη της χώρας. Και η οικονομική πολιτική μετά τις εκλογές, κυρίες και κύριοι συνάδελφοι, έχει οδηγηθεί σε αδιέξοδο. 'Εχει οδηγηθεί σε αδιέξοδο, διότι καμία πρωτοβουλία δεν μπορεί πλέον να προχωρήσει, ούτε καν οι εισπρακτικές πρωτοβουλίες.
Η Κυβέρνηση έχει ανακοινώσει εισπρακτικά μέτρα, δεκάδες μετοχοποιήσεις στο μέλλον και αυτά τα εισπρακτικά μέτρα δεν μπορεί καν να τα υλοποιήσει. Το χρονοδιάγραμμα συνεχώς μετατίθεται. Κανένας 'Ελληνας πολίτης, βεβαίως, δεν θα δεχόταν σήμερα νέα αύξηση της φορολογίας. Οι δε 
απελευθερώσεις των αγορών, που είναι ένα από τα ζητούμενα, καρκινοβατούν. Τι πρέπει να γίνει για να βελτιωθεί η κατάσταση στην οικονομία;
Χρειάζεται μία διαφορετική πολιτική, μια πολιτική που θα δώσει έμφαση

στην πραγματική οικονομία, θα δώσει έμφαση στην ενίσχυση των μικρομεσαίων επιχειρήσεων, που είναι η ραχοκοκαλιά της οικονομίας μας, θα απελευθερώσει τους κλάδους που σήμερα κυριαρχούνται από κρατικά μονοπώλια και θα μπορέσει να δημιουργήσει μια καινούρια πνοή. Αυτό, λοιπόν, είναι το ένα σκέλος, το σκέλος της οικονομίας.
Ωστόσο το χρηματιστήριο δεν καρκινοβατεί μόνο επειδή η οικονομική πολιτική είναι ανεπαρκής. Καρκινοβατεί διότι οι όποιες παρεμβάσεις ή παραλείψεις έχουν γίνει στο χρηματιστήριο έχουν οδηγήσει σε πλήρη αναξιοπιστία. Το χρηματιστήριο σήμερα έχει ένα θεσμικό πλαίσιο, το οποίο σε σχέση με τις υπόλοιπες ευρωπαϊκές χώρες, με τις οποίες μας αρέσει να συγκρινόμαστε, είναι τριτοκοσμικό. Είναι ένα θεσμικό πλαίσιο στο οποίο δεν υπάρχει ανεξάρτητη εποπτική αρχή, που να προστατεύει τους επενδυτές. 
Η Επιτροπή Κεφαλαιαγοράς λειτουργεί ως κυβερνητικός βραχίονας, ορίζεται και ελέγχεται αποκλειστικά από τον Υπουργό Εθνικής Οικονομίας και δεν τόλμησε σε καμία από τις μεγάλες περιπτώσεις, που είχαμε, καταδολίευσης των επενδυτών να παρέμβει έγκαιρα και να αποδώσει δικαιοσύνη, να προστατεύσει τους επενδυτές. 'Εχουμε σωρεία περιπτώσεων και οι συνάδελφοι της Νέας Δημοκρατίας θα καταγγείλουν σωρεία περιπτώσεων, όπου υπήρξαν παρατυπίες και παρανομίες και η Επιτροπή Κεφαλαιαγοράς γύριζε και κοίταζε αλλού.
Η Νέα Δημοκρατία αντιμετώπιζε την κατάσταση στο χρηματιστήριο με
συναίσθηση ευθύνης όλη αυτήν την περίοδο. Στην περίοδο που το χρηματιστήριο ανέβαινε ήμασταν πάρα πολύ προσεκτικοί στις δηλώσεις μας. Επισημαίναμε τους κινδύνους, χωρίς όμως να επιχειρούμε να φρενάρουμε το δείκτη. Στην περίοδο που το χρηματιστήριο έπεφτε, πάλι ήμασταν πολύ προσεκτικοί, ακριβώς γιατί είχαμε υπόψη μας ότι δεν έπρεπε να επιδεινώσουμε το κλίμα. Το κλίμα όμως έφθασε πλέον στο απροχώρητο. Εξαγγέλθηκαν διάφορα πυροσβεστικά μέτρα τις τελευταίες εβδομάδες και μήνες, σε περιόδους που το χρηματιστήριο δεν πήγαινε καλά, ανέβαζαν το χρηματιστήριο μια-δύο ημέρες και μετά το χρηματιστήριο πάλι κατέρρεε. 
Διότι τι λείπει; Λείπει αξιοπιστία για την οικονομική πολιτική,
λείπει αξιοπιστία στο θεσμικό πλαίσιο του χρηματιστηρίου και βέβαια δεν υπάρχει ίχνος αξιοπιστίας στην πολιτική ηγεσία του Υπουργείου Εθνικής Οικονομίας και Οικονομικών.
Οι δηλώσεις του κ. Παπαντωνίου ουδέν πλέον προσφέρουν. Ουδείς τις
παίρνει σοβαρά. 'Ολοι τις προεξοφλούν με επιτόκιο 100%, διότι πολλές φορές φάνηκε ο κ. Παπαντωνίου αναξιόπιστος, πολλές φορές φάνηκε ανακόλουθος και δεν μπορεί πλέον να πείσει κανέναν.
Εμείς με την πρόταση δυσπιστίας που έχουμε καταθέσει, δεν απαλλάσσουμε την Κυβέρνηση από τις συνολικές της ευθύνες. Οι ευθύνες είναι συνολικές, κυβερνητικές. Είναι ευθύνες προσωπικά του Πρωθυπουργού. Ωστόσο ο κύριος μοχλός του εγκλήματος, που συντελέστηκε στη Σοφοκλέους, ήταν ο κ. Παπαντωνίου και σαν ένα πρώτο βήμα, για να μπορέσει η αγορά να ορθοποδήσει, πρέπει να απομακρυνθεί. Πρέπει να αλλάξει η οικονομική πολιτική, πρέπει να αλλάξει το θεσμικό πλαίσιο λειτουργίας του χρηματιστηρίου και πρέπει στο τιμόνι της οικονομίας να μπει κάποιος που να έχει αξιοπιστία. Αυτά που λέει να τα υπολογίζει η αγορά.
Οι εποχές που χρειαζόμασταν καπετάνιους του "γλυκού νερού" πέρασαν. Η οικονομία έχει μπει σε πολύ πιο δύσκολες περιόδους τώρα, τα νερά είναι πολύ πιο ταραγμένα και οι καπετάνιοι του "γλυκού νερού", οι οποίοι το μόνο που ξέρουν να προσφέρουν είναι εκκλήσεις για να ηρεμήσει δήθεν η αγορά, όταν δεν τους συμφέρει, αλλά που παρενέβησαν με αυτόν τον καταστροφικό τρόπο στην αγορά, όταν δεν έπρεπε, πρέπει να απομακρυνθούν. Γι' αυτό και ζητούμε την απομάκρυνση του Υπουργού Εθνικής Οικονομίας. Εάν αυτό δεν γίνει, η Κυβέρνηση πρέπει να αναλάβει τις ευθύνες, οι οποίες είναι τεράστιες.
(Χειροκροτήματα από την πτέρυγα της Νέας Δημοκρατίας)

ΠΡΟΕΔΡΟΣ (Απόστολος Κακλαμάνης): Ο κ. Δημήτριος Κωστόπουλος έχει το λόγο.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κυρίες και κύριοι συνάδελφοι, είναι γνωστό σε όλους ποιο είναι το σημερινό καθεστώς και η σημερινή κατάσταση και η πορεία του χρηματιστηρίου. Και ο τελευταίος 'Ελληνας πολίτης είτε ο
ίδιος είτε τα παιδιά του είναι θύματα μιας κακής πορείας του
χρηματιστηρίου και το ερώτημα που τίθεται είναι: Γιατί φτάσαμε εκεί, υπάρχουν ευθύνες;
Και εν πάση περιπτώσει, αυτό το χρηματιστήριο στο οποίο ηλπίζαμε όλοι
σαν 'Ελληνες όχι μόνο να επενδύσουμε τα λεφτά μας, είναι ένας άλλος
τρόπος επένδυσης που δεν υπάρχει δυστυχώς εναλλακτική λύση -αλλά κυρίως ελπίζαμε να περάσουμε μέσα από το χρηματιστήριο την ανάπτυξη του τόπου,
την αύξηση της απασχόλησης και τη μείωση της ανεργίας, της μάστιγας που απασχολεί τη νεότερη Ελλάδα.
Παρατηρήσαμε το τελευταίο διάστημα ότι το χρηματιστήριο δεν μπορεί να σταθεί όρθιο. Στέκει πάνω από τις 3000 μονάδες, διότι γίνονται κάποιες προσπάθειες να σταθεί εκεί. Το ερώτημα, λοιπόν, στο οποίο επανέρχομαι είναι: Τις πταίει;
Και επειδή άκουσα προ ημερών τον Κυβερνητικό Εκπρόσωπο, αν θυμάμαι
καλά, τον πατριώτη μου να λέει ότι φταίει η Αντιπολίτευση, έχω την εντύπωση ότι θα πρέπει να σοβαρευτούμε στην πολιτική ζωή του τόπου. 
Εμείς κατηγορούμε την Κυβέρνηση, διότι μέχρι σήμερα έκανε το
χρηματιστήριο να βουλιάξει για τρεις βασικούς λόγους:
Ο πρώτος βασικός λόγος είναι οι πράξεις, οι παραλείψεις και οι
παρεμβάσεις που έκανε η Κυβέρνηση κατά το διάστημα των τελευταίων είκοσι μηνών.
Ο δεύτερος λόγος είναι, διότι η Κυβέρνηση δεν θεσμοθέτησε σωστά την
κεφαλαιαγορά, το χρηματιστήριο, άφησε φοβερά κενά -τα οποία θα αναλύσω παρακάτω- και βάσει αυτών των κενών διεπράχθησαν όχι μόνο παρατυπίες, αλλά και αδικήματα. 'Εγιναν και ποινικά αδικήματα, τα οποία δεν είναι δική μας δουλειά να τα αντιμετωπίσουμε. Αλλά έγιναν πολλές πράξεις άδικες και πάρα πολλές άλλες πράξεις εις όφελος της Κυβέρνησης και εις όφελος κάποιων ημετέρων.
Και ο τρίτος λόγος είναι η πορεία και ο μη εκσυγχρονισμός της
οικονομίας. 
Θα αναφερθώ σε καθένα από αυτά, αφού προηγουμένως πω δύο κουβέντες
πώς είναι σήμερα η κατάσταση στο χρηματιστήριο.
Τρεις χιλιάδες μονάδες, όπως είπα, είναι ο δείκτης, εκεί παίζει. Βεβαίως πρέπει να πω κάτι: Πρώτον, Τρεις χιλιάδες μονάδες είναι ο
γενικός δείκτης, αλλά για μια πλειάδα μετοχών -ίσως και για τις μισές από αυτές που είναι εισηγμένες στο χρηματιστήριο- ο δείκτης δεν είναι στις 3000. Διάβαζα σήμερα σε μια στατιστική -δεν θυμάμαι σε ποια εφημερίδαότι είναι περίπου στις 900 μονάδες, για τις μετοχές αυτές.
Δεύτερον, ο τζίρος από τα πεντακόσια και εξακόσια δισεκατομμύρια
πέρισυ κινείται στα τριάντα πέντε δισεκατομμύρια (35.000.000.000.000) δρχ..
Τρίτον, να θυμίσουμε ότι τριάντα πέντε τρισεκατομμύρια (35.000.000.000.000)δρχ. άλλαξαν χέρια. 'Εγινε η λεγόμενη αναδιανομή του εισοδήματος. Μην διαφωνείτε, κύριε Μαγκριώτη. Αν γνωρίζατε και λίγα οικονομικά θα ξέρατε για τι μιλάμε.
(Χειροκροτήματα από την πτέρυγα της Νέας Δημοκρατίας)
ΙΩΑΝΝΗΣ ΜΑΓΚΡΙΩΤΗΣ: Ε, λίγος σεβασμός!

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Σας άκουσα και άλλη μέρα να το λέτε και δεν πείστηκα.
ΙΩΑΝΝΗΣ ΜΑΓΚΡΙΩΤΗΣ: Απλώς, πείτε το ακριβές νούμερο. Είναι τριάντα
πέντε; Είναι δεκατρία; Είναι δεκαοκτώ;
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Είπαμε ότι είναι πάνω από τριάντα πέντε. 'Αλλαξαν χέρια και δεν έγινε μόνο αναδιανομή του εισοδήματος, έγινε
και υπερσυγκέντρωση υπέρ ορισμένων, μερικών εκατοντάδων ή χιλιάδων Ελλήνων. 
(Θόρυβος στην Αίθουσα)
ΠΡΟΕΔΡΟΣ (Απόστολος Κακλαμάνης): Σας παρακαλώ, μη διακόπτετε! ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Πρέπει να θυμήσω εδώ ότι εκατοντάδες
χιλιάδες -μπορεί να είναι και ένα εκατομμύριο- οικογένειες έχασαν περίπου το 90% των κεφαλαίων τους. Είναι δεδομένο ότι οι περισσότερες μετοχές της περιφέρειας έχασαν στατιστικά το 90%. Και οι οικογένειες αυτές έχασαν όλες τις οικονομίες τους. Και όχι μόνο αυτό, πολλοί από αυτούς παρεσύρθησαν και έχασαν και πάγια περιουσιακά στοιχεία. Το αποτέλεσμα; Αποταμιεύσεις μιας ολόκληρης γενιάς, μιας γενιάς που έστησε αυτή την οικονομία με τον ιδρώτα του προσώπου τους και μάλιστα δραχμή δραχμή, εξαφανίστηκαν.
Ας έρθουμε τώρα στις παραλήψεις, παρεμβάσεις και πράξεις της
Κυβέρνησης. 
ΜΙΛΤΙΑΔΗΣ ΕΒΕΡΤ: 'Εστειλαν τους επενδυτές να δανειστούν. ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Θα το πω, κύριε Πρόεδρε.
Απλώς θα αναφέρω ενδεικτικά, γιατί μπορεί να μιλά κανείς με τις ώρες, σε συγκεκριμένα γεγονότα που αποτελούν πλέον ιστορικά γεγονότα καταγεγραμμένα.
Από παραμονές ευρωεκλογών η Κυβέρνηση καθαρά για προεκλογικούς λόγους ταύτισε τον εαυτό της με το κόμμα του χρηματιστηρίου. Μάλιστα έκανε τότε την απρέπεια να λέει ότι εάν χαθούν οι εκλογές από το ΠΑΣΟΚ, τότε θα πάει και το χρηματιστήριο προς τα κάτω. Και τις εκλογές έχασε το ΠΑΣΟΚ και το χρηματιστήριο πήγε προς τα επάνω.
Δεύτερον. Καλοκαίρι του 1999. Ακόμη δεν μπορώ να το εξηγήσω. Μία
εξήγηση έχω μόνο: 'Οτι η Κυβέρνηση ετοίμαζε εκλογές το Σεπτέμβριο ή τον Οκτώβριο. 'Ολη η Κυβέρνηση μαζί και πρώτος ο κ. Σημίτης μας έλεγαν ότι το χρηματιστήριο αντιπροσωπεύει την οικονομία, είναι η βιτρίνα της
οικονομίας και ότι θα πάει πάνω από 7000 μονάδες. Αυτά μας είπε και ο κ. Σημίτης και ο καθ' ύλην αρμόδιος Υπουργός στην έκθεση της Θεσσαλονίκης την 1η Σεπτεμβρίου. Και ενώ το Χρηματιστήριο είχε υπερθερμανθεί και ενώ επίεζαν να πάει προς τα επάνω, ήρθε και ο διοικητής της Τράπεζας της Ελλάδος και έδωσε το δικαίωμα να δανείζονται για να αγοράσουν μετοχές. 
Το ερώτημα, λοιπόν, κυρίες και κύριοι συνάδελφοι είναι, ποιος
παρότρυνε να αγοράσουν μετοχές και μάλιστα σε ψηλές τιμές. Ποιος παρότρυνε νε υπερθερμανθεί το χρηματιστήριο και να πλησιάζει τις 6500 χιλιάδες μονάδες; Και ενώ όλα αυτά δεν είχαν καμία αιτιολογία -η μόνη αιτιολογία ήταν ότι πηγαίναμε για εκλογές- έφτασε η 17η Σεπτεμβρίου, όπου ο Διοικητής της Τράπεζας της Ελλάδος σε μια συνέντευξη μίλησε για κουφάρια και φούσκες μετοχές. Και από την ώρα εκείνη όλοι άλλαξαν το παιχνίδι. 'Ελεγαν ότι η πορεία του χρηματιστηρίου δεν μπορεί να είναι αυτή, υπάρχουν μετοχές φούσκες που δεν αντιπροσωπεύουν πραγματικές εταιρείες.
Εδώ πρέπει να κάνω μια παρένθεση γιατί πολλές φορές ακούστηκε τι έκανε η Νέα Δημοκρατία; Και απαντώ: Το καλοκαίρι εκείνο με πρώτο τον Κώστα Καραμανλή και όλους εμάς πίσω, επειδή είχε έρθει και ένα νομοσχέδιο στη Βουλή, αλλά και επειδή κάναμε συνεχώς παρεμβάσεις για το χρηματιστήριο -εννοώ να συνετίσουμε την Κυβέρνηση- λέγαμε στους επενδυτές -και θυμηθείτε τις φράσεις, είναι καταγεγραμμένες στα Πρακτικά της Βουλής- ότι το χρηματιστήριο είναι τόπος επενδύσεως και δεν είναι τόπος τυχερών παιγνίων. Και τα λέγαμε γνωρίζοντας ότι ήταν εις βάρος μας. 
Λέγαμε στους 'Ελληνες επενδυτές, μην επενδύετε ει μη μόνο το περίσσευμα. Και λέγαμε και στην Κυβέρνηση -θα το θυμούνται πολλοί συνάδελφοι της Διαρκούς Οικονομικής Επιτροπής- ότι στο χρηματιστήριο βάζετε εταιρείες οι οποίες δεν έχουν ουσία. Εταιρείες οι οποίες αντιπροσωπεύουν επιχειρήσεις οι οποίες είναι σκεπασμένες με τσίγκους. Μάλιστα, χαρακτηριστικά είχαμε πει ότι κάποια τεχνική εταιρεία είχε ένα τηλέφωνο και μια μπολντόζα.
Και τότε οι κύριοι συνάδελφοι και οι εκπρόσωποί τους μας λοιδωρούσαν
και μας έλεγαν ότι μόνο για αντιπολιτευτικούς λόγους τα λέτε. Εφθασαν λοιπόν οι δύσκολοι μήνες παραμονές Χριστουγέννων και άρχισε το δεύτερο ημίχρονο στήριξης των μετοχών. Και αρχίσαν να λένε τα υποτιθέμενα σχέδια "ΣΟΦΟΚΛΗΣ", να καλείται δήθεν σε μυστικές συναντήσεις ο Διοικητής της Αγροτικής Τράπεζας κ. Λάμπρου για να εφαρμόσει το σχέδιο "ΣΟΦΟΚΛΗΣ" και

να στηρίξει τις μετοχές.
Και τελειώνοντας θα θυμίσω δύο πράγματα. Τον Πρωθυπουργό παραμονές
των εκλογών, ο οποίος είπε ότι το χρηματιστήριο είναι υποτιμημένο και τον κύριο Υπουργό Εθνικής Οικονομίας, ο οποίος μεταξύ άλλων είπε, τελειώνει η νευρικότητα του χρηματιστηρίου την 9η Απριλίου όταν το ΠΑΣΟΚ θα είναι ξανά Κυβέρνηση. Από την επομένη ημέρα των εκλογών, για να στηρίξω αυτά που σας λέω, εγκατελείφθη το χρηματιστήριο. Με άλλα λόγια εγιναν παρεμβάσεις με λόγια με έργα και οτιδήποτε μπορεί να φαντασθεί κανείς μόνο και μόνο για λόγους εκλογικούς και κερδοσκοπικούς από διαφόρους επιτηδείους.
Το δεύτερο θέμα είναι το θέμα της θεσμοθέτησης του χρηματιστηρίου. Δώδεκα νομοσχέδια έφερε ο Υπουργός και κανείς δεν μπορεί να πει, πως δεν ήταν μια καλή προσπάθεια. 'Εγιναν κάποια βηματάκια, δεν έγινε όμως η ουσιαστική θωράκιση του χρηματιστηρίου. Πάντοτε ζητάγαμε από τον Υπουργό να νομοθετίσει μια ανεξάρτητη επιτροπή κεφαλαιαγοράς, διότι το μεγάλο κακό ξεκινάει από εκεί. Aντ' αυτού, εξακολουθούμε να έχουμε σήμερα μια επιτροπή που είναι διορισμένη, είναι υπάλληλοι της Κυβέρνησης, εντέλλονται και εκτελούν.
Αφήσαμε πάρα πολλά κενά και να πούμε ποια ήταν. Οι αυξήσεις κεφαλαίων εγένοντο ελευθέρως. Ενώ παλαιά υπήρχε η διάταξη με την οποία επιτρέπετε η αύξηση σε σχέση ένα προς ενάμιση, του μετοχικού κεφαλαίου, αντ' αυτού σήμερα τα απελευθερώσαμε και είχαμε το φαινόμενο το διάστημα των τελευταίων είκοσι μηνών, να γίνονται αυξήσεις κεφαλαίων είκοσι και τριάντα φορές μεγαλύτερες από τα υπάρχοντα κεφάλαια.
Προϋπήρχε και καταργήθηκε η διάταξη το ότι έπρεπε να έχουν πέντε κερδοφόρες χρήσεις οι επιχειρήσεις για να μπουν στο χρηματιστήριο και αντ' αυτού βάζαμε στο χρηματιστήριο οποιανδήποτε επιχείρηση ανεξάρτητα αν είχε κέρδη ή ζημίες.
Το μεγάλο κομμάτι αντικειμενικής εισαγωγής των μετοχών στο
χρηματιστήριο. Εκεί δεν υπάρχει νομοθεσία. Εκεί κάνει ό,τι θέλει ο επιχειρηματίας μαζί με τον ανάδοχο. Και ξέρετε τι κάνανε, γιατί δυστυχώς οι ανάδοχοι ενέδωσαν στους επιχειρηματίες, έβαλαν εξωπραγματικές τιμές. Αντι η τιμή να είναι άλφα, η τιμή ήταν άλφα στο τετράγωνο. Και επειδή δεν υπάρχει έλεγχος- και εδώ έχει μεγάλη ευθύνη ο κύριος Υπουργός- δεν είναι θεσμοθετημένο το χρηματιστήριο και η Επιτροπή Κεφαλαιαγοράς να
ελέγχουν: Το μόνο δικαίωμα που είχαν στο επιχειρησιακό σχέδιο, το
Business Plan ήταν να δουν αν τα τυπικά στοιχεία ήταν συμπληρωμένα. Ουσιαστικά έλεγχοι δεν μπορούν να γίνουν.
'Εχω εδώ κύριοι συνάδελφιοι μια εταιρεια θα πω το όνομά της, για να
δείτε ποια άλλη παρέμβαση έκανε η κυβέρνηση και ουσιαστική και τυπική, όταν η εταιρεία "ΙΜΑΚΟ" παρουσίασε την εισαγωγή της στο χρηματιστήριο. Ακούστε σχέση τιμής προς κέρδη Ρ/Ε που υπολόγισε ο ανάδοχος με τον επιχειρηματία, εκατόν εξήντα πέντε όταν τα διεθνή στάνταρ για μια καλή επιχείρηση είναι είκοσι. Και όχι μόνο αυτό, αλλά η Κυβέρνηση ήταν όλη παρούσα κατά την παρουσίασή και μου λέτε γιατί αγόραζαν οι 'Ελληνες επενδυτές. 'Ολοι ήταν παρόντες -τέτοια μελέτη έγινε. Αντιλαμβάνεσθε, λοιπόν, ότι έγιναν ανάρπαστες οι μετοχές.
Προχωρώ: Στον τομέα της επένδυσης έδωσαν το δικαίωμα να κάνουν αυξήσεις κεφαλαίων χωρίς να μπορεί να ελέγξε κανείς που πάνε τα λεφτά. 'Ενα μεγάλο κομμάτι για το οποίο ζητήσαμε πολλάκις από την Κυβέρνηση να θεσμοθετήσει τον έλεγχο επένδυσης ή μη των κεφαλαίων που αντλήθηκαν από το χρηματιστήριο, των κεφαλαίων του ελληνικού λαού και σαν απάντηση έχουμε πάρει, ότι ποτέ δεν μπορεί να γίνει αυτό, επαφιέμεθα σε κάποιες καταστάσεις που δημοσιεύουν κατά τρίμηνο οι επιχειρήσεις χωρίς να υπάρχει όργανο ελέγχου. Μας είπε ο Πρόεδρος της Επιτροπής Κεφαλαιαγοράς προ ημερών: Πρώτον, ότι "εγώ, κύριε, δεν έχω δικαίωμα να ελέγξω τις επιχειρήσεις".
Δεύτερον, ερωτηθείς απήντησε ότι επί συνόλου 5,3 τρισ. που αντλήθηκαν το δεκαοκτάμηνο 1.1.1999 με 30.6.2000 από το Χρηματιστήριο μόνον το 1,2 τρισ. πήγαν για πραγματικές επενδύσεις. Με τα υπόλοιπα, πέρα από μερικά που έγιναν κότερα, βίλες και δαπανήθηκαν για καταναλωτικές δαπάνες υπερπολυτελείας, εξαγοράσθηκαν κάποιες θυγατρικές εταιρείες, εταιρείες φίλων, ή ανύπαρκτες. Ποιος έκανε την εκτίμηση των εταιρειών αυτών, κύριοι συνάδελφοι;
Δεν ελήφθησαν ποτέ υπόψη οι παρατηρήσεις των Ορκωτών Λογιστών. 
Υπήρχαν παρατηρήσεις των Ορκωτών Λογιστών κάτω από τους ισολογισμούς και δεν τις έλαβε υπόψη το χρηματιστήριο και η Επιτροπή Κεφαλαιοαγοράς. Δικαιολογία; "Δεν έχουμε δικαίωμα".
Ευθύνη; Της Κυβέρνησης η οποία δεν έχει θεσμοθετήσει το μέρος αυτό. Αποσβέσεις; Παρακολούθησα πριν από δύο μήνες κάποιες εταιρείες από τις μεγάλες που μπήκαν στο χρηματιστήριο και μπορώ να σας πω ότι ένα μεγάλο ποσοστό, ίσως και το 70%, δεν έχει κάνει αποσβέσεις. Θα μου πείτε βέβαια οι περισσότεροι τι σημαίνει αυτό. Σημαίνει ότι παρουσιάζουν πλασματικά κέρδη και έτσι εξαπατούν τους επενδυτές, τους 'Ελληνες οικογενειάρχες. 
'Ερχομαι σε ένα άλλο κομμάτι, στις διαφημίσεις. Θα θυμάστε βεβαίως
ότι διαφήμιζαν οι εταιρείες που επρόκειτο να εισαχθούν στο χρηματιστήριο πως εδώ είναι ο παράδεισος. Ποιος ήλεγχε αυτήν την παραπληροφόρηση την οποία έκαναν μέσω της τηλεόρασης, των εφημερίδων; Η Επιτροπή Κεφαλαιοαγοράς αγρόν ηγόραζε στην προκειμένη περίπτωση. Διότι όπως λέει δεν έχει την ευθύνη, δεν είχε όργανα κλπ. Βασικά ο λόγος για τον οποίο αγνοούσε όλα αυτά ήταν ότι στις επιχειρήσεις αυτές επετρέποντο για λόγους κομματικούς, φιλικούς, να κάνουν αυτά τα παιχνίδια.
'Ενα τρίτο κομμάτι είναι το θέμα της πορείας της οικονομίας: Μας είπε η Κυβέρνηση πριν από δέκα μήνες και προεκλογικά -αλλά εγώ θα σταθώ στις προγραμματικές δηλώσεις- ότι θα προχωρήσει στον εκσυγχρονισμό της Δημόσιας Διοίκησης και της οικονομίας, και ότι δεκαέξι κρατικές επιχειρήσεις θα αποκρατικοποιηθούν.
Εκτός από την Αγροτική Τράπεζα, η οποία δυστυχώς και αυτή δεν είχε
τόσο καλή τύχη, όπως την παρουσίασαν οι διαφημιστές σχετικά με την απορρόφηση της μετοχής της, δεν είδαμε καμία άλλη εταιρεία να αποκρατικοποιείται. Και αν μεν προσπαθήσουμε τώρα να κάνουμε, με τον τρόπο που έκανε, μέχρι τώρα τις μετοχοποιήσεις η Κυβέρνηση μέσω χρηματιστηρίου, ζήσε Μάη μου να φας τριφύλλι.
Δεν βλέπουμε, λοιπόν, πορεία εκσυγχρονισμού της οικονομίας. Δεν 
βλέπουμε αποκρατικοποιήσεις. Δεν βλέπουμε ιδιωτικοποιήσεις. Δεν βλέπουμε διαρθρωτικές βαθιές αλλαγές κυρίως στον τομέα της οικονομίας. Και βασικότερο όλων δεν βλέπουμε ένα σταθερό οικονομικό περιβάλλον.
Η Ελλάδα με τη συμμετοχή της στην ΟΝΕ, μέσα στο γήπεδο της ΟΝΕ είναι
δυστυχώς σε χειροτέρα κατάσταση απ' ότι ήταν πριν από την εισαγωγή μας. Διότι ενώ τότε όλος ο ελληνικός λαός έκανε υπομονή, ενώ όλος ο ελληνικός λαός περίμενε να δει καλύτερες μέρες, ενώ όλος ο ελληνικός λαός υπέφερε από τις μηδενικές εισοδηματικές πολιτικές και από τους φόρους που υπεβλήθησαν σ' ένα αριθμό ογδόντα έξι φορολογικών επιβαρύνσεων,σήμερα μπήκαμε στην ΟΝΕ και τα πράγματα για τη χώρα μας είναι παρα πολύ δύσκολα. 
'Ενα πράγμα θα σας πω μόνο,κύριοι συνάδελφοι. Στον τομέα της
επιχειρηματικότητας, έλεγε μια μελέτη προ ημερών, ότι η Ελλάδα για να συστήσει μια εταιρεία είναι η ακριβότερη στον κόσμο. Και για να συστήσει μια επιχείρηση οποιασδήποτε μορφής, χρειάζεται πενήντα τρεις εργάσιμες ημέρες.
Αυτή η Ελλάδα δεν βοηθά την επιχειρηματικότητα. Για να δούμε τι

έκαναν τα τελευταία επτά χρόνια, που είχε την τύχη να ηγείται ο κ. Παπαντωνίου του Υπουργείου Εθνικής Οικονομίας και για να δούμε που είναι η ανταγωνιστικότητα σήμερα.
Οι εισαγωγές μας το 1993 ήταν 22,6 δισεκατομμύρια δολάρια. Τα λέω σε δολάρια γιατί δεν τα προσάρμοσα ακόμα σε ευρώ. Περίπου το ίδιο είναι. Οι εισαγωγές μας σήμερα είναι στα τριάντα δισεκατομμύρια δολλάρια περίπου. Ενώ οι εξαγωγές μας ήταν στα δέκα δισεκατομμύρια δολάρια το 1993 και σήμερα είναι πάλι στα δέκα δισεκατομμύρια δολάρια περίπου.
Αυτή είναι η πορεία της ελληνικής οικονομίας, αυτή είναι η ανταγωνιστικότητα την οποία έχουμε σήμερα και αυτή είναι αποτέλεσμα της οικονομικής πολιτικής της Κυβέρνησης.
Προσωπικά πιστεύω ότι η Κυβέρνηση στον τομέα του χρηματιστηρίου
βασικά έχει βαρύτατες ευθύνες. Σας εξήγησα και τους τρεις λόγους για τους οποίους η Κυβέρνηση έχει βαρύτατες ευθύνες. Και βεβαίως την ευθύνη όλων την έχει, ως καθ' ύλην αρμόδιος Υπουργός, ο κ. Παπαντωνίου και για τις δικές του παρεμβάσεις και για τις παραλείψεις του αλλά και για τις πράξεις και παραλείψεις όλων των στελεχών της Κυβέρνησης και κυρίως των στελεχών της Επιτροπής Κεφαλαιαγοράς, και του χρηματιστηρίου τα οποία εποπτεύει.
Εμείς λόγω του ότι πιστεύαμε και πιστεύουμε ότι κάτι έπρέπε να αλλάξει, καλέσαμε τον κυβερνήτη να αλλάξει ορισμένα πράγματα. Του ζητήσαμε να αποπέμψει τους υπευθύνους της κρίσεως του χρηματιστηρίου, να αλλάξει ρε αδελφέ, την Επιτροπή Κεφαλαιαγοράς η οποία ζητάμε να γίνει ανεξάρτητη, να αλλάξει τον πρόεδρο του χρηματιστηρίου και όλους τους περί αυτούς, γιατί τελικά εκ του αποτελέσματος απεδείχθη ότι και λάθη έκαναν και παραλείψεις και ο,τιδήποτε άλλο που δεν αφορά την παρούσα συζήτηση. Παρ'όλα αυτά δεν έκανε τίποτα.
Ζήτησε ο Πρόεδρός μας και η Νέα Δημοκρατία να παραιτηθεί ο Υπουργός
Εθνικής Οικονομίας και η απάντηση που πήραμε ήταν ότι "εγώ δεν κάνω Ιφιγένεια τον Υπουργό Εθνικής Οικονομίας".
Κύριοι συνάδελφοι, δεν υπάρχει άλλη λύση. Ζητάμε -γι'αυτό κάναμε και την πρόταση δυσπιστίας στο πρόσωπο του Υπουργού Εθνικής Οικονομίας- την παραίτησή του για να υπάρξει δικαίωση των Ελλήνων επενδυτών. 
Τελειώνοντας θέλω να πω και κάτι άλλο: Μιλήσατε, κύριε Υπουργέ για
εκεχειρία. Βέβαια η λέξη "εκεχειρία" έχει νόημα να λεχθεί μετά από πόλεμο. Δεν νομίζω ότι έχουμε σήμερα πόλεμο. Εμείς σαν Νέα Δημοκρατία -και το ξέρετε πάρα πολύ καλά- όλα αυτά τα χρόνια σ'αυτήν την Αίθουσα 
τουλάχιστον σε ό,τι αφορούσε το χρηματιστήριο, είχαμε σταθεί δίπλα σας. Δεν μας ακούσατε όμως σε πολλά. Ψηφίσαμε πολλά απ'αυτά που φέρατε. Κάναμε τις παρατηρήσεις μας, κάναμε τις εισηγήσεις μας και τις προτάσεις μας,

αλλά ποτέ δεν μας ακούσατε. Και απεδείχθη για άλλη μια φορά, ευτυχώς για
μας, δυστυχώς για σας, και δυστυχώς για τον τόπο, ότι εμείς δικαιωθήκαμε. Ευχαριστώ πάρα πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Ζήτησε το λόγο ο Υπουργός Εθνικής Οικονομίας και Οικονομικών. Θα μιλήσετε τώρα, κύριε Υπουργέ;
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών):
Κύριε Πρόεδρε, έχω σκοπό να δώσω μια σύντομη απάντηση σήμερα και
επιφυλάσσομαι αύριο ή μεθαύριο να απαντήσω εκτενέστερα στα επιχειρήματα

και στους λόγους των εισηγητών της Νέας Δημοκρατίας. Δικαιούμαι όμως, για λίγο, για ένα πεντάλεπτο να θέσω το πολιτικό πλαίσιο μέσα στο οποίο
νομίζω ότι διεξάγεται η σημερινή συζήτηση.
ΠΡΟΕΔΡΟΣ (Απόστολος Κακλαμάνης): 'Εχετε το λόγο για πέντε λεπτά κύριε Υπουργέ. Αυτός είναι ο χρόνος που δικαιούσθε. 
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών):
Κυρίες και κύριοι συνάδελφοι, είναι διαφανείς, πιστεύω, οι προθέσεις της

Νέας Δημοκρατίας με την κατάθεση της σημερινής πρότασης δυσπιστίας. Είναι διαφανείς οι προθέσεις της μέσα από τις γραμμές των παρεμβάσεων των εισηγητών της Νέας Δημοκρατίας του κ. Αλογοσκούφη και του κ. Κωστόπουλου. 
Είναι φανερό, κυρίες και κύριοι συνάδελφοι, ιδιαίτερα για όσους από
μας έχουν παρακολουθήσει την εξέλιξη της συζήτησης για την οικονομική πολιτική τα τελευταία επτά χρόνια, ότι η επιτυχία της οικονομίας και η επιτυχία της οικονομικής πολιτικής με τις δύο κυβερνήσεις του ΠΑΣΟΚ, με την κυβέρνηση του Ανδρέα Παπανδρέου και τη Κυβέρνηση του Κώστα Σημίτη, έχουν ερεθίσει το κόμμα της Αξιωματικής Αντιπολίτευσης. Ενοχλούνται ιδιαίτερα όταν γίνονται συγκρίσεις ανάμεσα στην κατάσταση που παρέλαβε η κυβέρνηση του ΠΑΣΟΚ το 1993 και την κατάσταση που παραδώσαμε το 2000 πάλι στους εαυτούς μας, μετά την περιφανή εκλογική νίκη του 2000. Ενοχλούνται ιδιαίτερα από την πτώση του πληθωρισμού, την εξυγίανση των δημοσίων οικονομικών, ενοχλούνται ακόμα περισσότερο από το γεγονός ότι με το ΠΑΣΟΚ ανέκαμψε ισχυρά η ελληνική οικονομία, και ενοχλούνται βεβαίως από το γεγονός, ότι η Κυβέρνηση του ΠΑΣΟΚ πραγματοποίησε ένα μεγάλο εθνικό

στόχο, την ένταξη της Ελλάδος στην Οικονομική και Νομισματική 'Ενωση της Ευρώπης, την ένταξη της Ελλάδας, για πρώτη φορά στην ιστορία της, στον σκληρό πυρήνα των ισχυρών ευρωπαϊκών λαών και εθνών.
Ανακάλυψαν οι εισηγητές της Νέας Δημοκρατίας ξαφνικά και πάλι τον αυτόματο πιλότο, ανακάλυψαν το αυτονόητο της ένταξης. Δεν μας τα λέγατε αυτά πρωτύτερα, αξιότιμοι κύριοι της Νέας Δημοκρατίας; Γιατί μας λέγατε ότι αποκλείεται να μπούμε στην ΟΝΕ; Γιατί μας λέγατε συστηματικά, ακόμα και πέρυσι και πρόπερσι, ότι αποκλείεται να εκπληρώσουμε τα περίφημα κριτήρια του Μάαστριχτ; Γιατί μας μιλάγατε για "τραβεστί" οικονομία, ότι ξεφεύγουν τα ελλείμματα, ότι ξεφεύγει ο πληθωρισμός; Πώς τώρα ξαφνικά ανακαλύψατε το αυτονόητο της ένταξης και μάλιστα ότι μπήκαμε καθυστερημένα, όταν είναι γνωστό ότι η Ελλάδα τα τελευταία έξι χρόνια, από το 1994 έως το 2000, κάλυψε μια απόσταση που είναι εκ των πραγμάτων τριπλάσια ή τετραπλάσια από την αντίστοιχη απόσταση, που κάλυψαν οι ευρωπαϊκές χώρες που θέλησαν να ενταχθούν στην ΟΝΕ;
Ξεχνάμε ότι αυτές είχαν πληθωρισμό 5% και το φθάσανε στο 2% σε επτά χρονια; Ενώ εμείς ξεκινήσαμε από πληθωρισμό 15% για να φθάσουμε στο ίδιο αποτέλεσμα;
Ξεχνούν ότι οι άλλες ευρωπαϊκές χώρες είχαν μικρά ελλείμματα το 1993 για να φθάσουν στο έλλειμμα του Μάαστριχτ μετά από έξι χρόνια ενώ εμείς ξεκινήσαμε από δυσθεώρητα ύψη ελλείμματος, 14% του εθνικού εισοδήματος, για να καλύψουμε τριπλάσια απόσταση μέσα στο ίδιο χρονικό διάστημα; Και ξεχνούν ότι η ελληνική οικονομία ξεκίνησε από μηδενικό ρυθμό ανάπτυξης το 1993 για να φθάσει σήμερα σε ισχυρή ανάπτυξη της τάξης του 5%; Αυτά εξάλλου δεν τα λέμε εμείς, αυτά τα αναγνωρίζει όλος ο κόσμος και εντός και εκτός Ελλάδος.
Το Διεθνές Νομισματικό Ταμείο, το οποίο δε χαρίζεται σε κανέναν, στην έκθεση του Νοεμβρίου έγραψε ότι ουδέποτε η ελληνική οικονομία είχε καλύτερες οικονομικές προοπτικές. Και ο διεθνής οικονομικός οίκος WARBURG έγραψε προχθές στο δελτίο του στους ξένους επενδυτές ότι η ελληνική οικονομία συγκαταλέγεται μεταξύ των ολίγων οικονομιών της παγκόσμιας οικονομίας, του παγκόσμιου χώρου, η οποία θα έχει βελτιωμένες οικονομικές επιδόσεις το 2001. Και θέλω να συνοψίσω αυτές τις οικονομικές επιδόσεις για όσους δεν τις θυμούνται. 
Η Ελλάδα φέτος, κυρίες και κύριοι συνάδελφοι, θα έχει πληθωρισμό 2,3%, θα έχει πλεόνασμα για πρώτη φορά στην μεταπολιτευτική της ιστορία στον κρατικό προϋπολογισμό, στη γενική κυβέρνηση, και θα έχει ανάπτυξη 5%. Αυτά δεν τα προβλέπει η ελληνική Κυβέρνηση, αυτά περιλαμβάνονται, κύριοι συνάδελφοι της Νέας Δημοκρατίας, στο πρόγραμμα σταθερότητος που υποβάλαμε και το, κυριότερο, που θα εγκρίνει το συμβούλιο ΕΚΟΦΙΝ στις 11
Φεβρουαρίου. 'Αρα, αυτά που λέγω εγώ σήμερα έχουν τη σφραγίδα της Ευρωπαϊκής 'Ενωσης.
Αλλά η Νέα Δημοκρατία έχει μια μεγάλη δυσκολία. Ενώ ερεθίζεται πάρα πολύ από την επιτυχία της οικονομίας, δεν βρίσκει τι μπορεί να προσάψει στην Κυβέρνηση. Και βεβαίως, βρήκε ένα θέμα, βρήκε ένα μέτωπο να ανοίξει, το μέτωπο του χρηματιστηρίου. Θέλω να σημειώσω ότι αυτή η διαδικασία είναι η κορύφωση μιας ανίερης, υπονομευτικής πολιτικής που έχει ασκήσει η Νέα Δημοκρατία για να ρίξει το χρηματιστήριο, θεωρώντας ότι έτσι πλήττει την Κυβέρνηση.
(Θόρυβος από την πτέρυγα της Νέας Δημοκρατίας-Κωδωνοκρουσίες)
ΠΡΟΕΔΡΟΣ (Απόστολος Κακλαμάνης): Παρακαλώ!
Τρία τέταρτα της ώρας ακουσθήκατε. Πέντε λεπτά δεν μπορεί να μιλήσει ο κύριος Υπουργός;
Σας παρακαλώ!
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Κυρίες και κύριοι συνάδελφοι, θα αναφέρω μόνο τόσο και διαψεύστε με εάν ακούσετε τα στοιχεία: 
Στο Βέλγιο, την Αυστρία, την Ελβετία και αρκετές άλλες ευρωπαϊκές
χώρες όπως η Φιλανδία και η Νορβηγία υπήρξαν την τελευταία διετία πτώσεις του δείκτη του χρηματιστηρίου εφάμιλλες των δικών μας, ανάλογες, 40%, 37%, 43%. Τα στοιχεία θα τα δώσω αύριο.
Γνωρίζετε σε κάποιο άλλο Κοινοβούλιο το κόμμα της Αξιωματικής Αντιπολίτευσης να επιχειρεί μία τέτοια υπονομευτική τακτική; Θα δώσω αύριο τα στοιχεία. Είσαστε παγκόσμια εξαίρεση ανευθυνότητας σε ό,τι αφορά την πορεία μιας ευαίσθητης αγοράς.
(Θόρυβος από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, σας παρακαλώ πολύ! Δεν μπορώ να ανεχθώ αυτήν την κατάσταση.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Και πρέπει να σκεφθείτε τους μικροεπενδυτές. Τους χλεύασε ο κ. Αλογοσκούφης λέγοντας "και όταν είμαστε ήρεμοι, πάλι έπεφτε το χρηματιστήριο". Μα, είναι αυτό επιχείρημα; Θεωρείτε ότι υπάρχουν συνθήκες ανάκαμψης του ελληνικού χρηματιστηρίου όταν υπάρχει μια τέτοια ανεύθυνη τακτική από το κόμμα της Αξιωματικής Αντιπολίτευσης;
Θα ήθελα λοιπόν να καταγγείλω...

ΠΡΟΕΔΡΟΣ (Απόστολος Κακλαμάνης): Κύριε Υπουργέ, παρακαλώ να κλείσετε, εκτός εάν αγορεύσετε.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών):
Τελείωσα, κύριε Πρόεδρε.
Καταγγέλω, λοιπόν, τη Νέα Δημοκρατία γι'αυτήν της την τακτική. Και
δηλώνω ότι η οικονομική πολιτική της Κυβέρνησης με τη δική μου

συντονιστική ευθύνη θα συνεχίσει σταθερά την πορεία της στηρίζοντας
εξίσου σταθερά το χρηματιστήριο. Ευχαριστώ πολύ.
(Χειροκροτήματα από την πτέρυγα του ΠΑ.ΣΟ.Κ.)
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, το λόγο επί προσωπικού. ΠΡΟΕΔΡΟΣ (Απόστολος Κακλαμάνης): Δεν υπάρχει προσωπικό θέμα. ΓΕΩΡΓΙΟΣ ΑΛΟΓΟΣΚΟΥΦΗΣ: Υπάρχει, κύριε Πρόεδρε, είπε ότι εγώ χλεύασα. ΠΡΟΕΔΡΟΣ (Απόστολος Κακλαμάνης): Παρακαλώ, πρώτον, να καθήσετε στη
θέση σας. Δεύτερον, σύμφωνα με τον Κανονισμό ο Πρόεδρος της Βουλής δίνει

το λόγο επί προσωπικού αν κρίνει ότι υπάρχει. Δεν υπάρχει τέτοιο θέμα. (Θόρυβος από την πτέρυγα της Νέας Δημοκρατίας)
Παρακαλώ!
Θέλω να προειδοποιήσω με όλην την αγάπη και το σεβασμό τους συναδέλφους ότι δεν πρόκειται επί τρεις μέρες να γίνεται αυτό που άρχισε τώρα. Θα γίνει σοβαρή και υπεύθυνη συζήτηση. Διάλογος. 'Οχι ύβρεις, όχι αποδοκιμασίες, όπως αυτές που άκουσα ενώ μιλούσε ο Υπουργός. Δεν είναι σωστό αυτό το πράγμα. 'Εχετε λόγο, θα τον διατυπώσετε. 'Οχι ύβρεις. Είναι Κοινοβούλιο εδώ επιτέλους, κάποιοι πρέπει να το καταλάβουν.

Ο κ. Κουλούρης, ομιλητής από το ΠΑ.ΣΟ.Κ., έχει το λόγο. 
ΚΙΜΩΝ ΚΟΥΛΟΥΡΗΣ: Κύριε Πρόεδρε, κυρίες και κύριοι συνάδελφοι, πιστεύω
απόλυτα ...
(Θόρυβος στην Αίθουσα)
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, παρακαλώ ησυχία. Ν' ακουστούν όλοι οι ομιλητές με ησυχία. Σας παρακαλώ πολύ!
ΚΙΜΩΝ ΚΟΥΛΟΥΡΗΣ: ... συμμεριζόμενος την ώρα ευθύνης, συμμεριζόμενος

μια κοινωνία που αγωνιά, συμμεριζόμενος πολίτες που περιμένουν από μας να
απαντήσουμε στα ερωτήματά τους και να τους δώσουμε διέξοδο, θεωρώ πως είναι ευθύνη όλων μας να μιλήσουμε ενώπιον της Εθνικής Αντιπροσωπείας, ενώπιον του ελληνικού λαού με αίσθημα ειλικρίνειας χωρίς να επιχειρεί κανείς ούτε να καπηλευτεί τη συγκυρία ούτε να ρίξει κροκοδείλια δάκρυα. 
Και αν για κάτι θέλω ευθύς εξαρχής να κατηγορήσω την Αξιωματική
Αντιπολίτευση είναι για τη μοναδική επίδειξη ανευθυνότητας. Κατηγορεί την Κυβέρνηση τώρα -που ο δείκτης είναι στις 3.000 εκατό μονάδες-φέρνει πρόταση μομφής κατά του Υπουργού Εθνικής Οικονομίας κι έτσι προσωποποιεί το ζήτημα. Την κατηγορώ για αίσθημα ανευθυνότητας και καπηλείας. 
ΑΠΟΣΤΟΛΟΣ ΑΝΔΡΕΟΥΛΑΚΟΣ: Φοβερή κατηγορία.
ΚΙΜΩΝ ΚΟΥΛΟΥΡΗΣ: Πού να σας αγγίζουν εσάς αυτά βεβαίως. Τώρα δείχνετε να κλαίτε και να πονάτε όταν πρέπει να θυμάστε πρώτα εσείς το 1990 πού ήταν ο δείκτης, ποια παιχνίδια παίζονταν και ποιους καλύπτατε. 
ΔΗΜΗΤΡΙΟΣ ΣΙΟΥΦΑΣ: Κλαίνε οι πολίτες.

ΠΡΟΕΔΡΟΣ (Απόστολος Κακλαμάνης): Να μην γράφεται καμία διακοπή, ώστε να μην ενθαρρύνονται οι διακοπές.
ΚΙΜΩΝ ΚΟΥΛΟΥΡΗΣ: Γιατί αυτός ο λαός, αν κάτι διαθέτει -και το
διαθέτει καλά- είναι η μνήμη.
'Εχει πράγματι τη γνωστή κρυφή γοητεία της μικροπολιτικής η Νέα Δημοκρατία και είναι φανερό αυτό σε όλους της τους χειρισμούς. 'Εχει

γίνει αυτή η κρυφή γοητεία τελικά η ίδια η αντίληψη της Νέας Δημοκρατίας. Η κατάθεση πρότασης μομφής κατά του Υπουργού Εθνικής Οικονομίας είναι
η επίδειξη ενός κόμματος που δεν μπορεί δυστυχώς να ξεφύγει από τη μικροπολιτική. Είναι φανερό -και το γνωρίζετε, κύριοι της Νέας
Δημοκρατίας- ότι η πρόταση αυτή δεν έχει ουσία, δεν έχει περιεχόμενο. Τελικά θα είναι αναποτελεσματική. Εννοώ ότι κανένας Υπουργός Εθνικής Οικονομίας δεν πρόκειται να καταδικαστεί μεθαύριο από το Εθνικό

Κοινοβούλιο και κανένας Πρωθυπουργός κάτω απ' αυτήν την πίεση δεν πρόκειται ν' αλλάξει τον Υπουργό Εθνικής Οικονομίας. 'Αρα, γιατί το κάνετε;
ΔΗΜΗΤΡΙΟΣ ΣΙΟΥΦΑΣ: ...
ΚΙΜΩΝ ΚΟΥΛΟΥΡΗΣ: Είναι ή όχι αυτό επίδειξη μικροπολιτικής ανευθυνότητας και επιχείρηση να ρίχνετε κροκοδείλια δάκρυα πάνω σ' όλους αυτούς που αγωνιούν; Και δεν είναι καινούριο αυτό που κάνει η Νέα Δημοκρατία.
Κάθε φορά -και θέλω να το καταγγείλω και να το υπενθυμίσω- που ο δείκτης ανεβαίνει, στεναχωριέσθε. Κάθε φορά που ο δείκτης πέφτει, χαίρεσθε. Και έτσι όταν στις ευρωεκλογές είδατε ότι πράγματι ο δείκτης ήταν υψηλός -και πρέπει να το θυμίσω- ο Πρόεδρός σας, ο κ. Κωνσταντίνος Καραμανλής, επισκέφθηκε το χρηματιστήριο και με την πολιτική πράξη παρουσίας του είπε "ναι, εμείς σαν κόμμα της Νέας Δημοκρατίας θέλουμε να κομματικοποιήσουμε το θεσμό", γιατί ήθελαν να αντλήσουν μικροκομματικά και να ψηφοθηρήσουν.
Σήμερα που ο δείκτης έφθασε στις 3.100 μονάδες δεν καταγγέλλονται εκείνα τα παπαγαλάκια των δημοσιογράφων με όλες εκείνες τις δεκάδες φύλλα που βγήκαν και παρακινούσαν τον κόσμο, "δώστε σε εκείνη τη μετοχή, δώστε στην άλλη".
Σήμερα, με την πρότασή σας, κυρίες και κύριοι συνάδελφοι της Νέας
Δημοκρατίας, αφήνετε απέξω τους χρηματιστές, αφήνετε απέξω τους επενδυτές, αφήνετε απέξω όλες εκείνες τις μονάδες της οικονομίας που άντλησαν δισεκατομμύρια δραχμές. Δεν μιλάτε γι'αυτούς, γιατί είναι φίλοι σας, γιατί αυτοί σας έδωσαν τα τρία δισεκατομμύρια. Δεν μιλάτε καθόλου γι'αυτούς.
Δεν μιλάτε καθόλου για όλο αυτό το σύστημα το οποίο λειτούργησε για
να αφαιρέσει τις οικονομίες από το μεροκαματιάρη. Αλλά τους φταίει η Κυβέρνηση τελικά και ο Υπουργός Εθνικής Οικονομίας.
Και πρέπει να υπενθυμίσω δυο-τρία πράγματα για να δούμε πόσο
ειλικρινείς είσθε.
Εσείς, κύριοι της Νέας Δημοκρατίας, δεν είσαστε οι ίδιοι που όταν ο Κώστας Σημίτης και αυτή η Κυβέρνηση τόλμησαν και έβαλαν τη δραχμή στο σύστημα νομισματικής ισορροπίας δεν είπατε ότι υποθηκεύθηκε η ίδια η χώρα; Δεν θα κάνετε ποτέ αυτοκριτική; 
Εσείς δεν είστε, κύριοι της Νέας Δημοκρατίας, που μιλούσατε για "τραβεστί" οικονομία και για αδυναμία της χώρας να μπει στη Ζώνη του ευρώ; Αυτό θα σας χαροποιούσε. Από αυτό μαγευόσαστε. Απ'αυτό και μόνο εμπνεόσαστε. Η ήττα της Κυβέρνησης, δηλαδή ήττα της χώρας, για να

δικαιωθείτε μικροπολιτικά.
Για να θυμίσω όμως και κάτι άλλο -επειδή εκτιμώ και θέλω να το πω και από το Βήμα της Βουλής, τον κ.Μητσοτάκη και τον αγαπώ- μήπως, κύριε Μητσοτάκη, επειδή με διακόψατε δύο-τρεις φορές, η ίδια η παράταξη αυτή της συντήρησης -τότε δεν ήσασταν με αυτήν την παράταξη- δεν είναι που το 1963 έλεγε, αυτή η δραχμή είναι δική σου και μην αφήσετε τους Παπανδρέου να σας την πάρουν; Αυτοί ήταν, κύριε Μητσοτάκη. Οι ίδιοι.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν σας διέκοψα, κύριε συνάδελφε.
ΠΡΟΕΔΡΟΣ (Απόστολος Κακλαμάνης): Κύριε συνάδελφε, σας παρακαλώ να απευθύνεσθε στο Σώμα.
ΚΙΜΩΝ ΚΟΥΛΟΥΡΗΣ: 'Εχουν την ίδια λογική, έχουν την ίδια αντίληψη. Μπροστά στο μικροπολιτικό και μπροστά στην ψηφοθηρία δεν υπολογίζουν τίποτε.
( Θόρυβος από την πτέρυγα της Νέας Δημοκρατίας )
Επειδή, κυρίες και κύριοι συνάδελφοι, είμαι από εκείνες τις δυνάμεις και από εκείνες τις φωνές που και όταν ο δείκτης ήταν στις 6.600-6.700 μονάδες έλεγα "προσοχή", γι'αυτό λέω πολύ καθαρά σήμερα και γι'αυτό νομιμοποιούμαι να λέω σήμερα απ'αυτό το Βήμα ότι πονάω γι'αυτές τις πεντακόσιες χιλιάδες παγιδευμένους.
Σας καλώ όλους να κάνουμε το καθήκον μας, να φύγει η πολιτική από το χρηματιστήριο, να φύγει η μικροπολιτική από το χρηματιστήριο, μέσα και από μια σειρά θεσμούς που έχει πάρει αυτή η Κυβέρνηση. Και θα σας αναφέρω δύο-τρεις νόμους: Το ν.2733/1999, τη σύσταση της νέας χρηματιστηριακής αγοράς, το ν.2836/2000 για τη συμπληρωματική νομοθεσία, για την εποπτεία της κεφαλαιαγοράς και το ν.2843 για τον εκσυγχρονισμό των χρηματιστηριακών συναλλαγών. Πρέπει να σταθούμε όλοι με αίσθημα ευθύνης και να δούμε πώς μπορεί να ηρεμήσει αυτός ο χώρος, για να μπορέσουμε να τον βοηθήσουμε ουσιαστικά.
Ξεκίνησα να λέω ότι είναι αυτή η Κυβέρνηση και αυτός ο συγκεκριμένος Υπουργός Εθνικής Οικονομίας που κατόρθωσε και τη χώρα να τη βάλει στην ΟΝΕ και να είμαστε στην ευρωζώνη σήμερα, και το νόμισμά μας να είναι σταθερό και τα επιτόκια να είναι στο 5% και ο πληθωρισμός να είναι στο 3% και να έχουμε τους μεγαλύτερους ρυθμούς ανάπτυξης.
'Ολα αυτά φίλες και φίλοι συνάδελφοι και συναδέλφισσες είναι το
πλαίσιο που μας δίνει τη δυνατότητα και τη σιγουριά να λέμε "μην κινδυνολογείτε για να αφήσουμε το χρηματιστήριο να βρει την ηρεμία του, για να μπορέσει να βρει το βηματισμό του και αν αγαπάτε αυτούς τους μικροκαταθέτες να μπορέσουμε πράγματι να τους βοηθήσουμε, αποφεύγοντας την εμπλοκή μας για να μπορέσει να ξεφύγει και να πάει προς τα εμπρός". 
Βεβαίως θα είμαι ο τελευταίος που δεν θα αναγνωρίσω πως πρέπει να
πάρουμε πολλά ακόμη μέτρα. Είναι η Επιτροπή Κεφαλαιαγοράς, η διοίκηση του χρηματιστηρίου και στο βαθμό βεβαίως που έχει δικαιοδοσία, ο Υπουργός Εθνικής Οικονομίας που πρέπει να προχωρήσουν και σε νέες αποφάσεις. Γιατί αυτή η αντίφαση, κύριοι της Νέας Δημοκρατίας, "κάντε κυβερνητική παρέμβαση" από τη μια μεριά, μας λέτε αλλά από την άλλη "όχι τα κόμματα στη μέση", τονίζεται. Αυτό πραγματικά δημιουργεί τη σύγχυση και στους φίλους σας και στους οπαδούς σας.
Θα έλεγα λοιπόν, ότι θα πρέπει να πάρουμε πρόσθετα μέτρα για να δούμε αυτά τα χρήματα που αντλήθηκαν απ' αυτούς τους μεγαλοκαρχαρίες
αν επενδύθηκαν και πώς επενδύθηκαν και να υπάρξουν σκληρές τιμωρίες. ΝΙΚΟΛΑΟΣ ΚΑΤΣΑΡΟΣ: ...
ΚΙΜΩΝ ΚΟΥΛΟΥΡΗΣ: Εμείς λέω, κύριε Αντιπρόεδρε. Δεν έχω κανένα δισταγμό να το πω. Μίλησα για πρόσθετα μέτρα πέρα απ' αυτά που πήραμε. 
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Ο κύριος Καραγκούνης...
ΚΙΜΩΝ ΚΟΥΛΟΥΡΗΣ: Ο κ. Καραγκούνης δικός σας είναι. Εάν θυμάστε μια εκπομπή στο ΜΕGA τον είχα αποδοκιμάσει δημόσια που λειτουργούσε σαν παπαγάλακι.
(Θόρυβος από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Παρακαλώ, κύριε συνάδελφε,
ολοκληρώστε.
ΚΙΜΩΝ ΚΟΥΛΟΥΡΗΣ: Με αυτό θα κλείσω, κύριε Πρόεδρε.
Μη γίνεστε παπαγαλάκια, για να υπονομεύετε πιο πέρα την ηρεμία και τη σταθερότητα του χρηματιστηρίου. 
(Θόρυβος από την πτέρυγα της Νέας Δημοκρατίας)
Αφήστε να ηρεμήσει ο χώρος για να μπορέσουν να απεγκλωβιστούν αυτοί
για τους οποίους ιδιαίτερα και προσωπικά πονώ. Σας ευχαριστώ.

(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΟΣ (Απόστολος Κακλαμάνης): Ο κ. Αντώνης Σκυλλάκος έχει το λόγο. Θα παρακαλέσω όλους τους ομιλητές να αποφεύγουν τη χρησιμοποίηση

εκφράσεων που προκαλούν οξύτητα. Μπορούμε νομίζω να λέμε τα επιχειρήματά μας χωρίς χαρακτηρισμούς και χωρίς να υπαινισσόμεθα και να θίγουμε η μια πλευρά την άλλη.
Ορίστε, κύριε Σκυλλάκο.
ΑΝΤΩΝΗΣ ΣΚΥΛΛΑΚΟΣ: Το Κομμουνιστικό Κόμμα της Ελλάδας καταδικάζει απερίφραστα την Κυβέρνηση και τον Υπουργό Εθνικής Οικονομίας που είναι εκφραστής της οικονομικής πολιτικής ειδικότερα για την πορεία του χρηματιστηρίου. Και επειδή το χρηματιστήριο και η πορεία του είναι στενά δεμένα με την οικονομική φιλοσοφία της Κυβέρνησης, τους καταδικάζουμε και για τη συνολική οικονομική πολιτική που εφαρμόζουν.
Δεν είναι καινούριο ότι υπέστησαν εκατοντάδες χιλιάδες μικροκαταθέτες, μικροεπενδυτές, τεράστια οικονομική καταστροφή. Αυτό που δεν λέγεται καθαρά στο Κοινοβούλιο και έξω στο λαό και από τη Νέα Δημοκρατία και από το ΠΑ.ΣΟ.Κ. είναι το ποιοι κέρδισαν. Δεν είναι μόνο αυτοί που χάνουν, είναι και αυτοί που κερδίζουν. Και αυτοί που κερδίζουν έχουν όνομα. Και δεν είναι μόνο οι κερδοσκόποι του χρηματιστηρίου, οι αετονύχηδες που γνωρίζουν τα κόλπα στο χρηματιστήριο. Είναι μια μεγάλη σειρά από επιχειρηματίες που αύξησαν το μετοχικό τους κεφάλαιο, που μπήκαν για πρώτη φορά στο χρηματιστήριο και πήραν με πλασματική τιμή των μετοχών τους τεράστια ποσά από τους μικροεπενδυτές. Κέρδισε το κεφάλαιο και έγινε τεράστια συγκέντρωση κεφαλαίων. Μεταξύ αυτών είναι και οι κερδοσκόποι και μια σειρά από μεγαλοεπιχειρηματίες.
Είναι πράγματι μεγάλη και βίαιη η ανακατανομή του εισοδήματος σε
βάρος των φτωχών. Υπάρχουν ευθύνες. Αναφέραμε τις ευθύνες της Κυβέρνησης. Δεν ευθύνεται, όμως, μόνο η Κυβέρνηση όταν και άλλες δυνάμεις, όπως και η Νέα Δημοκρατία θεωρούν ότι το χρηματιστήριο είναι ένας χρήσιμος, ένας απαραίτητος, ένας πολύ καλός θεσμός που βοηθάει στην ανάπτυξη. Αυτή είναι η λογική της ελεύθερης αγοράς, του νεοφιλελευθερισμού. Οποιονδήποτε θεσμό του καπιταλισμού τον χρυσώνουμε, τον αναβαθμίζουν αυτές οι δυνάμεις σε χρήσιμο θεσμό.
Εμείς έχουμε τη δική μας άποψη, γιατί δυστυχώς για τους μικροεπενδυτές και ευτυχώς για την ιστορία και το μέλλον, επιβεβαιώνεται ακόμη μια φορά ο Μαρξ, που πριν από εκατόν πενήντα χρόνια είπε ότι το χρηματιστήριο είναι το πορνείο του καπιταλισμού. Αυτό συμβαίνει. Υπάρχουν και ειδικότερες ευθύνες.
Ποιες είναι οι ειδικές ευθύνες της Κυβέρνησης και του Υπουργού Εθνικής Οικονομίας: Σε συνθήκες τάσης να μεταστραφούν οι μικροί και μεγαλύτεροι επενδυτές από τις καταθέσεις του ταμιευτηρίου, από τους τίτλους του δημοσίου γιατί άρχισαν να πέφτουν τα επιτόκια και να στρέφονται προς τις μετοχές, πάνω σ' αυτήν την τάση κερδοσκόπησαν πολιτικά οι κυβερνώντες ενθαρρύνοντας όλο τον κόσμο στο χρηματιστήριο, συνδέοντας μικροπολιτικά, μικροκομματικά ότι η άνοδος του χρηματιστηρίου 
υποδηλώνει και την καλή πορεία της οικονομίας και άρα "ψηφίστε ΠΑ.ΣΟ.Κ.". Υπάρχουν ειδικές ευθύνες στην Κυβέρνηση.
'Ομως, ευθύνες πρέπει να καταλογίσουμε και στη Νέα Δημοκρατία, η
οποία τι έκανε για να ανακόψει αυτήν την τάση εκείνη την περίοδο; Εκ των υστέρων πολλά λέγονται. Πηγαίναμε στην τηλεόραση εμείς του Κομμουνιστικού Κόμματος -όταν μας καλούσαν- για να μιλήσουμε για το χρηματιστήριο και λέγαμε -και έλεγα και εγώ προσωπικά- ότι συνολικά το χρηματιστήριο είναι "φούσκα". Μην τα λες αυτά, μου έλεγαν και οι δύο πλευρές και το ΠΑ.ΣΟ.Κ. και η Νέα Δημοκρατία, γιατί αποθαρρύνεις τους επενδυτές. Και συγκέντρωναν την προσοχή τους σε επιμέρους προβλήματα, σε επιμέρους επιχειρήσεις που δεν ήταν πλασματικής αξίας. Μάλιστα, η Νέα Δημοκρατία είχε κάνει και πρόταση που την αποδέχθηκε η Κυβέρνηση, να υπάρχει δηλαδή δανειοδότηση

από τις τράπεζες σ' αυτούς που θέλουν να παίξουν στο χρηματιστήριο. Δεν υπάρχουν ευθύνες, λοιπόν, και στα δύο κόμματα; 
Υπάρχει και ένα άλλο ζήτημα: Εάν λειτουργούσε καλύτερα η διοίκηση του χρηματιστηρίου και η Επιτροπή Κεφαλαιαγοράς, εάν υπήρχαν καλύτεροι θεσμοί, καλύτεροι νόμοι και καλύτερος έλεγχος, θα είχε διαμορφωθεί άλλη κατάσταση; 
Κατ' αρχήν εμείς είμαστε υπέρ της όποιας διαφάνειας και υπέρ οποιωνδήποτε μέτρων που να μη χειραγωγούνται υπέρ της μιας ή της άλλης
μετοχής. Είμαστε κατά της διασποράς ψευδών ειδήσεων που στρέφουν προς τη μία ή την άλλη κατεύθυνση τους μικροεπενδυτές. Δεν είμαστε αντίθετοι προς τέτοια μέτρα. Αλλά αυτά τα μέτρα θα διόρθωναν το χρηματιστήριο; Υπάρχει καλό και κακό Χρηματιστήριο; 'Ενας δεν είναι ο χαρακτήρας του χρηματιστηρίου, ότι άλλοι θα χάνουν και άλλοι θα κερδίζουν και θα κερδίζουν οι επιχειρηματίες και οι κατά επάγγελμα τζογαδόροι; 
Κατά τη γνώμη μας ένα είναι το Χρηματιστήριο. Δεν υπάρχει καλό και
κακό χρηματιστήριο. 
Σε συνθήκες μάλιστα στροφής των επενδυτών στο χρηματιστήριο, ακόμη και να μην υπήρχαν οι παροτρύνσεις από την Κυβέρνηση και η σιωπή από την πλευρά της Νέας Δημοκρατίας απέναντι σε αυτές τις παροτρύνσεις, πάλι κάποιοι θα έχαναν και κάποιοι θα κέρδιζαν. Και θα ήταν πάρα πολλοί. Μπορεί να μην ήταν πεντακόσιες χιλιάδες, αλλά να ήταν ακόμη μεγαλύτερος ο αριθμός αυτών που θα έχαναν από το χρηματιστήριο.
Γι' αυτό και οι εργαζόμενοι πρέπει να βγάζουν τα συμπεράσματά τους ότι αλλού βρίσκεται η υπόθεση, όχι στο χρηματιστήριο. Πρέπει συνολικά να δουν τις οικονομικές πολιτικές που εφαρμόζονται.
Μια που μιλάμε για οικονομία, τι λέει η Νέα Δημοκρατία: Προχθές είχε επερώτηση σχετική, αλλά και στα κανάλια ακούμε και στα δημοσιεύματα διαβάζουμε ότι για να αλλάξει η εικόνα των επιχειρήσεων, για να δημιουργηθεί εμπιστοσύνη στους μελλοντικούς επενδυτές, στο λαό ότι θα πάνε καλά οι ελληνικές επιχειρήσεις, για να επανέλθει ο κόσμος στο χρηματιστήριο, θα πρέπει να επιταχυνθούν και να βαθύνουν οι διαρθρωτικές αλλαγές στην οικονομία.
Τι σημαίνει αυτό; Σημαίνει: επιτάχυνση των ιδιωτικοποιήσεων, το ξεπούλημα των δημόσιων επιχειρήσεων, του δημόσιου τομέα, να πάρουν τα "φιλέτα", οπότε αν μπουν στο χρηματιστήριο αυτοί που παίρνουν τα "φιλέτα", να μπορούν να έχουν καλή εικόνα και να πάρουν "ζεστό" χρήμα από τους επενδυτές, να μειωθούν οι φόροι και οι εισφορές της εργοδοσίας, του μεγάλου κεφαλαίου, να αφαιρεθούν παραπέρα κοινωνικές κατακτήσεις, να γίνουν πιο ελαστικοί οι κανόνες εργασίας, να γίνει πιο γρήγορο και πιο σκληρό το ασφαλιστικό. Αυτές είναι οι διαρθρωτικές αλλαγές και είμαστε σε μία πορεία τέτοιων διαρθρωτικών αλλαγών.
Η Νέα Δημοκρατία λέει: "Να προχωρήσετε. Εμείς θα τα κάναμε πιο
γρήγορα. 'Ετσι θα σωθεί το χρηματιστήριο". Και βγαίνει ο Υπουργός Εθνικής Οικονομίας και λέει: "Ζηλεύετε που αυτά" -αυτά τα οποία ανέφερα- "τα εφαρμόζουμε εμείς." Υποδηλώνει και σήμερα και υποδήλωσε σε όλους τους τόνους και χθες ότι η Κυβέρνηση θα τα εφαρμόσει καλύτερα από ότι η Νέα Δημοκρατία.
Κύριοι συνάδελφοι, καταλήγοντας, εμείς ως Κομμουνιστικό Κόμμα της Ελλάδας καταλογίζουμε για ακόμη μία φορά ευθύνες ειδικά στην Κυβέρνηση, αλλά και σε όλους εκείνους οι οποίοι έχουν την ίδια οικονομική πολιτική και βλέπουν το χρηματιστήριο με το ίδιο μάτι, ως θεσμό που συμφέρει το λαό, συμφέρει τους μικροεπενδυτές, αρκεί να μπουν κάποιοι δήθεν κανόνες. 
Εμείς ζητούμε από τους εργαζόμενους, από το λαό της χώρας με τους
αγώνες του να καταδικάσει και αυτούς που σήμερα τους οδήγησαν στην καταστροφή με τις εξελίξεις στο χρηματιστήριο, αλλά και αυτούς που θα τους οδηγούν και στο μέλλον σε συνεχή και διαρκή καταστροφή με τις οικονομικές πολιτικές του νεοφιλελευθερισμού που εφαρμόζονται σήμερα από το ΠΑ.ΣΟ.Κ. και που διεκδικεί και η Νέα Δημοκρατία να τις εφαρμόσει εάν θα γίνει Κυβέρνηση.
ΠΡΟΕΔΡΟΣ (Απόστολος Κακλαμάνης): Ο κ. Μαντέλης έχει το λόγο.

ΑΝΑΣΤΑΣΙΟΣ ΜΑΝΤΕΛΗΣ: Κύριοι συνάδελφοι, συμμερίζομαι την ανησυχία και την αγωνία κυρίως των μικροεπενδυτών -οι μεγάλοι επενδυτές δεν με ενδιαφέρουν και τόσο, γιατί έχουν τον τρόπο να ρυθμίζουν τα ζητήματα- οι οποίοι μέσα από το χρηματιστήριο βλέπουν να χάνονται ενδεχομένως οι οικονομίες τους. Πολλοί από αυτούς ακόμα κρατάνε τις μετοχές τους και αναμφίβολα καλά κάνουν, αλλά η ανησυχία υπάρχει. 
Πιστεύω δε ότι αυτού του είδους τη στάση απέναντι σε όλο αυτό τον
κόσμο, έχουμε όλοι μας μέσα σε αυτήν την Αίθουσα. Θεωρώ ότι και οι συνάδελφοι από τη Συμπολίτευση και οι συνάδελφοι από την μείζονα και από την ελάσσονα Αντιπολίτευση έχουν την ίδια ανησυχία.
'Ομως, η σημερινή πρόταση μομφής μου επιτρέπει να πω ότι οι προθέσεις μας είναι διαφορετικές. Εδώ είναι που ανησυχώ κυριολεκτικά γι' αυτήν την ενέργεια της Αξιωματικής Αντιπολίτευσης. Ποιες είναι οι προθέσεις της; Τι

επιδιώκει με αυτό να κάνει; 'Ολοι συμφωνούμε ότι πρέπει κάποια πράγματα
να κάνουμε και πρέπει να συμφωνήσουμε ποια είναι αυτά. 'Ομως, το τι επιδιώκουμε, θα πρέπει να το αποκαλύψουμε σε αυτήν την Αίθουσα.
Προσωπικά πιστεύω ότι τα βασικά αιτήματα που χρειάζόοται αυτήν τη
στιγμή είναι τρία:
Πρώτα από όλα ο επενδυτής, αυτός ο οποίος βλέπει τα δικά του λεφτά να κινδυνεύουν ή που βλέπει ενδεχομένως να έχουν χαθεί, ζητάει νηφαλιότητα. Ζητάει ψυχραιμία. Ζητάει να αποκατασταθεί ένα κλίμα εμπιστοσύνης και όχι να ανατιναχθεί το κλίμα αυτό, της εμπιστοσύνης. Είναι το πρώτο που
ζητάει. Με όποιον συμπολίτη μας και να μιλήσουμε, μας λέει: "Αφήστε μας. Μη μας πανικοβάλετε". Αυτές είναι οι κουβέντες τους.
Το δεύτερο που ζητάει είναι να σταματήσει να είναι αντικείμενο
κομματικής εκμετάλλευσης το χρηματιστήριο. Λένε: οι μικροεπενδυτές "Είναι τα δικά μας λεφτά αυτά. Δεν είναι τα δικά σας λεφτά. Μην τα
εκμεταλλεύεστε για κομματικές σκοπιμότητες".
Και το τρίτο πράγμα που ζητά είναι να υπάρχει κλίμα οικονομικής σταθερότητας. 'Οπως υπήρξε κλίμα οικονομικής σταθερότητας και προχώρησε η οικονομία κι έτσι επένδυσε, αυτό ζητά να υπάρξει και τώρα. Και θα προσέθετα εδώ ότι θα μπορούσε να χρειάζεται και μία περαιτέρω θεσμική κατοχύρωση της λειτουργίας του χρηματιστηρίου όσον αφορά τις κανονιστικές διατάξεις. Πάντως, δεν το θεωρώ μείζον ζήτημα. Οι διατάξεις υπάρχουν. Και όταν υπήρχαν λιγότερες διατάξεις το χρηματιστήριο πήγαινε καλά. 'Οταν ολοκληρώθηκε το θεσμικό πλαίσιο, συνέπεσε να έχουμε αυτά τα αρνητικά φαινόμενα. 
Δεν θεωρώ ότι οι δευτερεύουσες ρυθμίσεις με τις παρατηρήσεις των ορκωτών λογιστών κλπ είναι αυτές που δημιούργησαν την αρνητική ή τη

θετική εικόνα στο χρηματιστήριο. Θα μπορούσαν τα πράγματα να κινηθούν και αντίθετα, όπως και κινήθηκαν αντίθετα. Πάντως και αυτό συμπληρωματικά θα μπορούσαμε να το εξετάσουμε.
'Ομως, αυτό που ζητά ο επενδυτής, όχι ο πολιτικός, όχι ο επιστήμονας,
όχι τα κόμματα, εξυπηρετείται από την πρόταση της Νέας Δημοκρατίας; 'Οχι. Διαβάζοντας την πρόταση της Νέας Δημοκρατίας και ακούγοντας την

υποστήριξή της, κατέληξα στο συμπέρασμα ότι είναι πέρα για πέρα υποκριτική απέναντι στους μικροεπενδυτές. Δεν την ενδιαφέρει τι θα γίνουν οι μικροεπενδυτές. Θέλει να τους χρησιμοποιήσει για να επιτύχει άλλους στόχους απ' αυτούς για τους οποίους θα έπρεπε να είμαστε όλοι σύμφωνοι ότι πρέπει να επιδιώξουμε.
Απ' αυτήν την ενέργεια της Νέας Δημοκρατίας βλέπω καθαρά τα εξής: Πρώτον, ενώ λέμε ότι πρέπει να υπάρχει νηφαλιότητα και ψυχραιμία,
επιδιώκει την υστερία και τον πανικό. Θέλει να παραιτηθεί ο Υπουργός Εθνικής Οικονομίας. Αν μπορούσε θα ζητούσε να παραιτηθεί και η Κυβέρνηση στο σύνολό της. Δεν υπολογίζει ότι αυτή η ενέργεια θα είχε ως πιθανότερο αποτέλεσμα να χειροτερεύσει τη θέση του μικροεπενδυτή. Αυτό δεν την ενδιαφέρει. Ακόμη, δεν την ενδιαφέρει, εάν αυτή η ενέργεια θα έχει ολέθριες συνέπειες για την εθνική οικονομία. Είναι πολύ πιθανό μια τέτοια ενέργεια, στην ακραία της έκφραση, να υπονομεύσει τον αγώνα που έκανε ο ελληνικός λαός επί τόσα χρόνια για να φτάσει σε ένα επίπεδο σταθερότητος, αναγνωρισμένο απ' όλον τον κόσμο. Αυτό δεν την ενδιαφέρει, αν χαθεί εν ονόματι της ικανοποίησης ενός κομματικού συμφέροντος.
Δεύτερον, αυτό που επιβεβαιώνει τον υποκριτικό χαρακτήρα της πρότασης, είναι το γεγονός ότι εδώ, μέσα στη Βουλή, ακούσαμε τη Νέα Δημοκρατία να διακατέχεται από μία περίεργη μανία, να εκδικηθεί την Κυβέρνηση, επειδή κέρδισε τις εκλογές και πριν διότι απ' αυτές είχε πει κάποια λόγια ο Υπουργός Εθνικής Οικονομίας. Πιστεύει ότι γι' αυτό έχασε τις εκλογές και γι' αυτό είναι ώρα να εκδικηθεί. Αλλά και πάλι δεν την ενδιαφέρει ποιες συνέπειες θα έχει η εκδίκησή της για τους μικροεπενδυτές και για την εθνική οικονομία. Θέλει μόνο να πάρει πίσω το αίμα της. Δεν αναζητά τους πραγματικούς λόγους που έχασε τις εκλογές. 'Ολοι ξέρουμε ότι υπάρχουν βαθύτεροι λόγοι που κατατρύχουν το Κόμμα της Νέας Δημοκρατίας εδώ και πολύ καιρό. 'Ολα αυτά δεν ενδιαφέρουν τη Νέα Δημοκρατία. Την ενδιαφέρει, ευκαιρίας δοθείσης με όποιες συνέπειες να μπορέσει να πάρει την εκδίκησή της.
Ο τρίτος λόγος είναι ότι από τις ομιλίες των υποστηρικτών της
πρότασης μομφής θα παρατηρήσατε ότι το θέμα των μικροεπενδυτών απασχόλησε το 5% του χρόνου τους. Εγώ θα περίμενα να υπάρχει ένας σοβαρότατος
προβληματισμός και όχι να σταθούμε στις παρατηρήσεις των λογιστών, ή των αποσβέσεων. 'Ισως τα θέματα αυτά να έχουν περισσότερο ή λιγότερο ενδιαφέρον και θα μπορούσαν να ήταν καλύτερα ή χειρότερα, αλλά δεν νομίζω ότι εκεί είναι το ζήτημα. Το 95% του χρόνου της η Νέα Δημοκρατία το αναλίσκει για να χτυπήσει το σύνολο μιας πετυχημένης εκ του αποτελέσματος οικονομικής πολιτικής. Εκ του αποτελέσματος η οικονομία πέτυχε και όμως αυτήν την οικονομία θέλουν να πλήξουν. Επαναλαμβάνω το 95% της παρουσίασης των ομιλητών της Νέας Δημοκρατίας αφορούσε αποκλειστικά και μόνο την αλλαγή όπως ζήτησαν οι ίδιοι μιας πολιτικής που από τα αποτελέσματά της πέτυχε και ωφέλησε τον ελληνικό λαό. Γι' αυτό πιστεύω, ότι είναι υποκριτική η πρόταση και πρέπει να αποκαλυφθεί σε αυτήν τη συζήτηση ποιες είναι οι προθέσεις της Νέας Δημοκρατίας και αυτό ωμά το λέω, γιατί συνήθως διακατεχόμαστε από μία ευγένεια μεταξύ μας και δεν θέλουμε να πούμε τα πράγματα με το όνομά τους. 'Ομως εδώ πρέπει να το κάνουμε γιατί εάν δεν τα πούμε με το όνομά τους θα κοροϊδεύουμε κόσμο και ο κόσμος αυτός θα πληρώνει. Εάν δεν ενδιαφερθούμε η συζήτησή μας να έχει πρακτικό αποτέλεσμα για τους μικροεπενδυτές, νομίζω ότι δεν θα έχουμε πετύχει τους στόχους μας.
Τώρα για την οικονομική πολιτική. Εκείνο που μου κάνει εντύπωση είναι ότι η Νέα Δημοκρατία έρχεται και ισοπεδώνει πλήρως έναν αγώνα που έκανε ο ελληνικός λαός για να μπούμε στην ΟΝΕ. Βέβαια σήμερα φαίνεται πολύ απλό το ζήτημα. Αλλά στην πραγματικότητα πετύχαμε να αναδείξουμε την ελληνική οικονομία στο επίπεδο των αναπτυγμένων οικονομιών του κόσμου, να ανεβάσουμε την παραγωγικότηα του ελληνικού λαού και την ικανότητα αυτός ο λαός να παράγει πλούτο, να μπορούμε να τον μοιράζουμε δίκαια, να μπορούμε να έχουμε μία θετική πολιτική απασχόλησης και σε ένα παγκόσμιο σύστημα που συνεχώς ανταγωνίζεται να είμαστε ανταγωνιστικοί. 
Αυτός ο αγώνας ήταν του ελληνικού λαού. 'Οχι της Κυβέρνησης, όχι του Υπουργείου της Εθνικής Οικονομίας. Η Κυβέρνηση έκανε ένα καλό σχέδιο και ο Υπουργός Εθνικής Οικονομίας το εφάρμοσε. 'Ομως τον αγώνα για να πετύχει αυτό το σχέδιο τον έκανε ο ελληνικός λαός και αυτόν τον αγώνα η Νέα Δημοκρατία μηδενίζει εντελώς. Θεωρεί ότι θα συνέβαινε έτσι, τυχαία. Και γι' αυτόν το λόγο έτσι χωρίς πόνο και χωρίς κόπο ζητάει να τον καταστρέψει.
Νομίζω λοιπόν ότι αυτή η υποκριτική πρόταση της Ν.Δ. θα πρέπει να απορριφθεί. Εάν θέλουμε να κάνουμε μία σοβαρή συζήτηση να την κάνουμε
επί της ουσίας με ένα και μοναδικό στόχο το συμφέρον των μικροεπενδυτών και όχι τα κομματικά συμφέροντα. Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, θα ήθελα να ενημερώσω το Σώμα -και πιστεύω ότι συμφωνούμε- στις δώδεκα ακριβώς θα σταματήσει για απόψε η συζήτηση. Αύριο, όπως είπα, θα αρχίσουμε στις 18.00' ακριβώς και στις δώδεκα θα σταματήσουμε και την Πέμπτη θα αρχίσουμε ακριβώς στις 18.00' και στις δώδεκα θα κλείσει η συζήτηση.
Ο κ. Τσιπλάκος έχει το λόγο. 
ΑΡΙΣΤΕΙΔΗΣ ΤΣΙΠΛΑΚΟΣ: Κύριοι συνάδελφοι, ακούγοντας τον κ. Κουλούρη και μάλιστα να χύνει κροκοδείλια δάκρυα για τους ατυχείς επενδυτές και να κατηγορεί τη Νέα Δημοκρατία αποδίδοντάς της ευθύνες, μου ήλθε στο νου μία παροιμία που λέμε στα μέρη μας ότι εκεί που μας χρωστούσαν μας πήραν και το βόδι.
Μας αποδίδουν ευθύνες για δήθεν πολιτική παρέμβαση της Νέας Δημοκρατίας στο χρηματιστήριο όταν το προηγούμενο εικοσάμηνο ξέρουμε όλοι πολύ καλά ότι χρησιμοποιούσαν το χρηματιστήριο σαν μοχλό εξυπηρετήσεως, κομματικών και εκλογικών σκοπιμοτήτων. Και ποιος δεν θυμάται το περίφημο κόμμα του χρηματιστηρίου που είχε φτιάξει το ΠΑΣΟΚ.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Με έπαρση οι προλαλήσαντες μίλησαν για την ένταξή μας στην ΟΝΕ ξεχνώντας όμως ότι τις βάσεις για την ένταξη στην ΟΝΕ τις έθεσε η Νέα Δημοκρατία και είπε ο κ. Παπαντωνίου ότι πήρε τον πληθωρισμό από 12% και έφθασε στο 2%, ξεχνώντας ότι το 1990 ο πληθωρισμός που πήρε η Νέα Δημοκρατία ήταν στα 24% και με προσπάθειες έφθασε στα 12% και εάν συνεχιζόνταν χωρίς παραλλαγές η πολιτική της Νέας Δημοκρατίας θα είχαμε πλησιάσει γρηγορότερα στο στόχο μας.
Είναι σίγουρο ότι δεν θα ήμασταν -αν δεν έχανε τις εκλογές η Νέα
Δημοκρατία το 1993- τελευταίοι και καταϊδρωμένοι στην ΟΝΕ αλλά θα είχαμε προ πολλού ενταχθεί, παρά το γεγονός ότι τα τελευταία χρόνια από το 1994 και πέρα ήρθαν τα περισσότερα χρήματα που είχε ποτέ πάρει η Ελλάδα από την Ευρωπαϊκή 'Ενωση, τα οποία κατασπαταλήθηκαν και πολλά άλλα έμειναν αδιάθετα μέχρι το τέλος του 1999.
Πέραν των άλλων δυσμενών επιπτώσεων και τις σοβαρές συνέπειες που
έχει στο κοινωνικό σύνολο το σημερινό κατάντημα του χρηματιστηρίου, θέλω να σας πω ότι υπάρχουν και παρενέργειες από τη τραγική θέση του χρηματιστηρίου στην ομαλή εκτέλεση των έργων του Γ' Κοινοτικού Πλαισίου Στήριξης.
Οι ελληνικές τεχνικές εταιρείες έτσι όπως έχει γίνει τώρα το χρηματιστήριο δεν μπορούν να αντλήσουν χρήματα και δεν μπορούν να μετάσχουν σε έργα με αυτοχρηματοδότηση και έτσι οι αρχικοί σχεδιασμοί των ξένων εταιρειών να συμμετάσχουν ως εταίροι μειοψηφίας άλλαξαν τώρα και επιδιώκουν το αντίθετο με αποτέλεσμα η εκμετάλλευση του Γ' Κοινοτικού Πλαισίου Στήριξης να περάσει σε ξένα συμφέροντα.
'Ενας άνθρωπος του χρηματιστηρίου σε χθεσινή τηλεοπτική συζήτηση
εύστοχα χαρακτήρισε την πορεία του Χρηματιστηρίου τα δύο τελευταία χρόνια σαν ρωμαϊκό όργιο και μάλιστα την εποχή της πτώσεως της Ρωμαϊκής Αυτοκρατορίας. Επεσήμανε την παντελή έλλειψη ελέγχου και κατηγόρησε ευθέως τους αρμοδίους που έκλειναν τα μάτια όταν ακόμα εταιρείες με περιουσιακά στοιχεία δύο και τρία δισεκατομμύρια δραχμές προέβαιναν σε αυξήσεις κεφαλαίων ογδόντα και εκατό δισεκατομμυρίων δραχμών χωρίς να γίνεται καμία επένδυση και τούτο γιατί κανείς δεν τολμούσε να χαλάσει την εικόνα της πλασματικής ευτυχίας και μάλιστα όταν τότε βρισκόμασταν σε παρατεταμένη προεκλογική περίοδο.
Ποιοι ήταν οι υπεύθυνοι που καλούσαν και διευκόλυναν τους απλούς πολίτες να παίρνουν τα περίφημα μετοχοδάνεια, υποσχόμενοι εύκολα και ανέλπιστα κέρδη, παρασύροντας τους απλοϊκούς ανθρώπους στην πραγματική οικονομική καταστροφή και στην απόγνωση με τα γνωστά αποτελέσματα των αυτοκτονιών και τα ελλείμματα στις τράπεζες; Ποτέ στην ιστορία δεν έγινε τόσο ανάλγητη αναδιανομή πλούτου με αποτέλεσμα οι οικονομίες του λαού να περάσουν στα χέρια των ολίγων έξυπνων αετονύχηδων και μάλιστα με την ευλογία της Κυβερνήσεως.
Κανείς δεν έχει ευθύνη, γιατί κατά μέσο όρο ο κάθε 'Ελληνας από τα
δέκα εκατομμύρια πλήρωσε το τίμημα αυτό κατά τριάμισι περίπου εκατομμύρια δραχμές; Δεν νιώθει στοιχειώδη ευθιξία να παραιτηθεί ο υπεύθυνος που προφήτευσε άνοδο του χρηματιστηρίου στις επτά χιλιάδες μονάδες και παραπάνω, παρασύροντας στον οικονομικό όλεθρο εκατομμύρια ανθρώπους; 
Κύριοι συνάδελφοι, η πυραμίδα του Σαλί Μπερίσα ωχριά στη μελετημένη
και θεσμικά κατοχυρωμένη απάτη συγκεντρώσεως πλούτου σε μερικούς επιτηδείους. Βέβαια, εκεί ξεσηκώθηκαν και σαρώθηκε ο Μπερίσα από τη λαϊκή οργή, ενώ εδώ αντίθετα με περισσή κυνικότητα ο Υπουργός ύστερα από όλα τα οποία έκανε να δημιουργήσει το περίφημο του κόμμα του χρηματιστηρίου και τα δισεκατομμύρια που σπατάλησε για να στηρίξει μέχρι τις εκλογές και να τα εγκαταλείψει στη συνέχεια, έρχεται σήμερα να μας λέει ότι η πολιτική δεν επιτρέπεται να μπαίνει στο χρηματιστήριο. Ποιος το λέει αυτό και σε ποιους απευθύνεται;
Τι έκανε μέχρι σήμερα η Επιτροπή Κεφαλαιαγοράς το θεσμικό όργανο που είναι επιφορτισμένο με την παρακολούθηση της αξιόπιστης λειτουργίας του χρηματιστήριου και την προάσπιση των συμφερόντων των μικροεπενδυτών; Ποιον κοροϊδεύουν όταν ύστερα από δεκαέξι μήνες πλήρους αδιαφορίας σύρονται τώρα από τη λαϊκή κατακραυγή για να βάζουν σε μερικούς απ'αυτούς γελοία πρόστιμα για τα τρισεκατομμύρια που καρπώθηκαν υποτιμώντας βάναυσα τη νοημοσύνη του λαού; 
Δεν έχω στοιχεία τι γίνεται σε άλλους νομούς, κύριοι συνάδελφοι, αλλά θα σας περιγράψω την τραγική κατάσταση που επικρατεί στο Νομό Βοιωτίας, όπου έχει νεκρωθεί κάθε οικονομική δραστηριότητα ύστερα από το πραγματικό στέγνωμα των μικροεπενδυτών που εμπιστεύτηκαν τις οικονομίες στις περίφημες ΕΛΔΕ, που φύτρωσαν σαν μανιτάρια στο Νομό και αποτελούσαν τις καταβόθρες στις οποίες εξαφανίζονται οι οικονομίες των απλών πολιτών. Ο τρόπος και όλη η διαδικασία για την εισαγωγή μετοχών στο χρηματιστήριο επέτρεψε την ανεξέλεγκτη εισαγωγή εταιρειών με εξωπραγματικές τιμές μετοχών. 
Υπάρχει τεχνική εταιρεία -δεν θέλω να πω το όνομά της είναι γνωστή
άλλωστε- με περιουσιακά στοιχεία παλαιά μηχανήματα, όχι πάνω από τριακόσια εκατομμύρια δραχμές, που έκανε αύξηση κεφαλαίου εκατό δισεκατομμύρια δραχμές.
Κανένας δεν έχει ευθύνη όταν οι διοικήσεις των εταιρειών με
ψευδείς δημόσιες ανακοινώσεις υπόσχονται βαρύγδουπα επιχειρηματικά σχέδια τα οποία ουδέποτε πραγματοποιήθηκαν και απλώς εξαγγέλλονται για να παρασύρουν τους μικροεπενδυτές στην παγίδα να αγοράσουν τις μετοχές σε εξωπραγματικές τιμές;
Κανένας δεν έχει ευθύνη γιατί αποκρύπτονται από το κοινό οι εκθέσεις των ορκωτών λογιστών για τις πραγματικές καταστάσεις των εταιρειών για να μη χαλάσει όπως έλεγαν το καλό κλίμα και πληγεί το λεγόμενο κόμμα του χρηματιστηρίου;
Η κοινή γνώμη, κύριοι συνάδελφοι, παρακολουθεί συγκλονισμένη τα
δραματικά γεγονότα που ακολουθούν την έκρηξη της χρηματιστηριακής φούσκας που τίναξε στον αέρα τις ελπίδες των μικροεπενδυτών να απεγκλωβιστούν και οδήγησε στην απελπισία ένα μεγάλο τμήμα του ελληνικού λαού.
Δε θέλω να σας κουράσω. Ολόκληρος ο ελληνικός λαός στρέφει με οργή το βλέμμα του προς τους υπευθύνους και ιδιαίτερα στον Υπουργό Εθνικής Οικονομίας που είναι και ο κύριος υπεύθυνος και απαιτεί την άμεση απομάκρυνσή του σαν πρώτο βήμα για την εκτόνωση της εκρηκτικής σημερινής καταστάσεως. 
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Νασιώκας έχει το λόγο. ΕΚΤΟΡΑΣ ΝΑΣΙΩΚΑΣ: Κύριε Πρόεδρε, κυρίες και κύριοι συνάδελφοι, η
Κυβέρνηση και η Πλειοψηφία δέχεται αυτήν την πρόταση θα έλεγα ασμένως υπό μία προϋπόθεση βέβαια για να ξανασυζητήσουμε για την οικονομία. Γιατί δεν πέρασε ένας μήνας τότε που μιλήσαμε για τον προϋπολογισμό, όταν μιλήσαμε για την εθνική οικονομία της χώρας και τις προοπτικές, όταν μιλήσαμε για το πού πάει η χώρα, πού πορεύεται σήμερα η Ελλάδα, πώς πορεύεται μέσα στην ΟΝΕ. Και τότε ακούστηκαν πολλές γνώμες και κριτική αλλά αυτή η καταστροφολογία η σημερινή που δημιουργεί κινδύνους δεν ακούστηκε. 
Τι άλλαξε σ' αυτόν το μήνα; Να σας πω, κύριοι συνάδελφοι: Η Νέα
Δημοκρατία δυστυχώς πολιτεύεται με σημαία ευκαιριακή, αντιπολιτεύεται με σημαία ευκαιρίας. Σήμερα είδε ένα θέμα που είναι βαθιά κοινωνικό και δύσκολο, ένα θέμα το οποίο δημιουργεί τεράστια προβλήματα στην ελληνική οικονομία και στην ελληνική κοινωνία. Είδε ένα χρηματιστήριο να έχει βαλτώσει ο δείκτης του και βεβαίως υπάρχει και ένα κλίμα το οποίο δεν είναι καλό αυτόν τον καιρό και έσπευσε να το εκμεταλλευτεί χωρίς να σκεφθεί ότι ίσως επιδείνωνε μια κατάσταση, δεν έδινε διέξοδο, δεν έχει πρόταση και ότι στρέφεται στα πρόσωπα και δημιουργεί απρόβλεπτες συνέπειες στην πορεία αυτής της αγοράς. Και λέω ότι είναι ευκαιριακή γιατί θυμάμαι ότι πριν λίγα χρόνια το ίδιο έκανε όταν έκανε πρόταση εναντίον του κ. Αρσένη τότε στο απόγειο των καταλήψεων και των εκρήξεων στην παιδεία για να εκμεταλλευτεί και τότε ένα άλλο πάλι εθνικό θέμα. Και αν εκείνο θα μπορούσε και να συζητηθεί τούτο που είναι θέμα κλίματος και θα μιλήσω αργότερα για το χρηματιστήριο στη συνέχεια και θα πω ότι είναι τελείως αδικαιολόγητο.
Στρέφεται βεβαίως εναντίον του Υπουργού Εθνικής Οικονομίας για να αλλάξει το πρόσωπο και να αλλάξει και η πορεία, να αλλάξει η πολιτική. Γιατί δεν ζητάει μομφή κατά της Κυβέρνησης να γίνουν εκλογές να αλλάξει ο τόπος να έλθει μια άλλη κυβέρνηση; Φοβάται τις εκλογές; Νιώθει πιο υπεύθυνη με το να στρέφεται εναντίον ενός προσώπου; 
Στρέφεται εναντίον του κ. Παπαντωνίου ο οποίος είναι ο μακροβιότερος και αυτό είναι τιμή όχι γιατί μόνο είναι ο μακροβιότερος Υπουργός Εθνικής Οικονομίας, αλλά γιατί μιλήσαμε πριν ένα μήνα εδώ λεπτομερώς, ότι οι επιτυχίες της εθνικής οικονομίας αυτά τα χρόνια είναι τέτοιες που δεν έχουν σύγκριση. Και δεν δικαιώνεται μόνο το πρόσωπο που κυρίως δικαιώνεται αλλά δικαιώνεται και η πολιτική. Γιατί είναι πολύ νωρίς πρόσφατο είναι το παρελθόν να σκεφθούμε ότι τα τρία χρόνια που κυβερνήσατε τρεις πάρα πολύ αξιόλογοι άνθρωποι, πραγματικά αξιόλογοι ήταν στο τιμόνι της εθνικής οικονομίας στη Νέα Δημοκρατία αλλά μετά από ένα χρόνο έφευγαν από Υπουργοί και δεν έφταιγαν βεβαίως οι ίδιοι. 'Εφταιγε η πολιτική και φταίγατε εσείς που δεν μπορούσατε να έχετε συγκεκριμένο πρόγραμμα και να προχωράτε και δεν μπορούσατε να ξεπεράσετε και τις
δυσκολίες μέσα από τα συμφέροντα τα οποία δυστυχώς σας στήριζαν εκλογικά και δεν μπορούσατε στην Κυβέρνηση να τα προχωρήσετε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ο κ. Σουφλιάς είχε πρόβλημα υγείας και το ξέρετε. 
ΕΚΤΟΡΑΣ ΝΑΣΙΩΚΑΣ: Ο κ. Παλαιοκρασσάς;
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ο κ. Παλαιοκρασσάς έγινε επίτροπος. ΕΚΤΟΡΑΣ ΝΑΣΙΩΚΑΣ: Κύριε Πρόεδρε, εγώ σας σέβομαι απόλυτα, αλλά σε
κάθε περίπτωση οι αλλαγές στους επικεφαλής της εθνικής οικονομίας ποτέ δεν κάνουν καλό στη χώρα.

Και έρχομαι τώρα να δούμε πού βρίσκεται αυτή η πορεία της οικονομίας. Είμαστε -το είπαμε- ουσιαστικά στον πρώτο χρόνο μέσα στην ΟΝΕ. Δεν είναι
εύκολη πορεία αλλά το σταθεροποιητικό πρόγραμμα, το αναπτυξιακό πρόγραμμα
που εγκρίθηκε προχθές από το ECOFIΝ το επικαλέστηκε πριν λίγο ο Υπουργός
Εθνικής Οικονομίας δίνει λαμπρές προοπτικές, μεγάλες δυνατότητες. Είμαστε

στον πρώτο χρόνο μετά τις εκλογές, άρα υλοποιούμε τώρα μια πολιτική που την ψήφισε πριν δέκα μήνες ο ελληνικός λαός και έστειλε αυτήν την Κυβέρνηση πάλι να κυβερνήσει. Είμαστε στον πρώτο χρόνο ουσιαστικά των μεγάλων έργων για την Ολυμπιάδα, άρα στο πρώτο έτος της ολυμπιακής τετραετίας και είμαστε και στον πρώτο χρόνο του Γ' Κοινοτικού Πλαισίου Στήριξης, της ουσιαστικής ένταξης των έργων και της προώθησης της οικονομίας.
Είμαστε βεβαίως στο χρόνο που πρέπει να γίνουν και οι άλλες οι μεγάλες κοινωνικές αλλαγές και βεβαίως πρέπει να προχωρήσουν τώρα οι διαρθρωτικές αλλαγές -και δεν είμαστε ευχαριστημένοι με τους ρυθμούς- και βεβαίως τώρα πρέπει να προχωρήσει ο εκσυγχρονισμός της Δημόσιας Διοίκησης γιατί το ένα φέρνει το άλλο και όλα αυτά μαζί, κυρίες και κύριοι συνάδελφοι, πρέπει να δώσουν μία διέξοδο και μία προοπτική.
Ας έρθουμε όμως να δούμε γιατί κατηγορείται ο Υπουργός Εθνικής
Οικονομίας για το χρηματιστήριο. Τι έκανε; Το πρώτο είναι ότι είχε ευνοϊκές προβλέψεις, είπε δηλαδή ότι το χρηματιστήριο πηγαίνει καλά στην Ελλάδα. Αφού πάει καλά η οικονομία και επειδή το χρηματιστήριο είναι μία ελεύθερη αγορά δεν μπορεί παρά να πάει και αυτό καλά. 'Αρα, το έγκλημα είναι ότι το είπε. Μα, το είπε και με τον προϋπολογισμό, κυρίες και κύριοι συνάδελφοι. Το γράψαμε στον προϋπολογισμό. Σε όλους τους προϋπολογισμούς υπάρχει πρόβλεψη πώς θα πάει το χρηματιστήριο, εννοούμε τι ποσά θα διακινηθούν στο χρηματιστήριο και έμμεσα μπορούμε από αυτό να καταλάβουμε και πώς θα πηγαίνει το χρηματιστήριο. Και βεβαίως η πρόβλεψη εκείνη ήταν πολύ αισιόδοξη και εκ των πραγμάτων δεν επαληθεύτηκε αλλά αυτό είναι καταστροφή; Αυτό είναι;
Ας έρθουμε και στο δεύτερο που κατηγορείται και που κατηγορείται η
Κυβέρνηση. Δεν υπήρχαν οι κανόνες για την ελεύθερη αγορά του χρηματιστηρίου και δεν τηρήθηκαν κανόνες. Και κανόνες υπήρχαν και υπάρχουν και θα υπάρχουν και θα βελτιώνονται και αυτή είναι μία εξελισσόμενη αγορά και θα προχωράει. Επίσης, καινούρια μέτρα θα παίρνονται και άλλα θα αποδίδουν και άλλα δεν θα αποδίδουν. Λέτε ότι δεν τηρήθηκαν όπως έπρεπε και πρέπει αυτό να το ψάξουμε ακόμη περισσότερο γιατί και οι επιτροπές που υπάρχουν εκεί και οι άνθρωποι -και δεν ξέρω πώς κρίνουν οι ίδιοι και πώς κρίνονται- είμαι βέβαιος ότι μπορούν να είναι πιο αποτελεσματικοί. Αλλά το κλίμα είναι το ένα και βεβαίως και η ανωριμότητα όλων όσων έπαιζαν εκεί.
Και αν η Κυβέρνηση είχε αισιόδοξες προβλέψεις και αν η Αντιπολίτευση πολλές φορές δημιουργούσε πρόβλημα στο κλίμα με απαισιόδοξες προβλέψεις, τα μέσα ενημέρωσης, κυρίες και κύριοι συνάδελφοι, κάθε μέρα και σε κάθε δελτίο ειδήσεων δεν είχαν πρώτο θέμα την άνοδο του χρηματιστηρίου; Υπήρχε άλλη συζήτηση εκείνο τον καιρό μεταξύ του λαού; Εγώ ήμουν με μία ομάδα και κάναμε ορειβασία και ήταν πενήντα άνθρωποι και οι πενήντα αυτοί μιλούσαν μόνο για το χρηματιστήριο και τι θα κάνουν. Και τους ρώτησα τότε, πώς επενδύετε; Ξέρετε τι είναι το χρηματιστήριο; Μα, δεν είναι τζόγος. Το χρηματιστήριο είναι επένδυση. Τι σημαίνει επένδυση; Σημαίνει ότι πάω να αγοράσω ένα κομμάτι από μία επιχείρηση. Μαθαίνω, λοιπόν, πρώτα για την επιχείρηση. Και τι θα επενδύσω στο χρηματιστήριο; Ρώτησα αυτούς τους ανθρώπους. Θα επενδύσω το 20% από το περίσσευμά μου και θα το 
επενδύσω μακροχρόνια γιατί τότε μόνο το Χρηματιστήριο θα μου αποδώσει. Μα, αν είναι τζόγος και βέβαια υπάρχουν κερδισμένοι και χαμένοι. Και

ποιοι κερδίζουν; Οι αετονύχηδες.
ΑΝΤΩΝΗΣ ΣΚΥΛΛΑΚΟΣ: Και οι επιχειρηματίες.
ΕΚΤΟΡΑΣ ΝΑΣΙΩΚΑΣ: Και οι επιχειρηματίες. Η ελεύθερη αυτή αγορά, το χρηματιστήριο -παίρνω αφορμή από αυτό που είπατε, κύριε Σκυλλάκολειτουργεί και μπορεί να συμβάλει στην ανάπτυξη της χώρας δημιουργικά. Αν επενδύουμε μπορεί να συμβάλει γιατί μπορούν να βρουν κεφάλαια οι επιχειρήσεις αλλά τα κεφάλαια αυτά πρέπει να επανεπενδυθούν. Και αυτό είναι ένα ζητούμενο, δηλαδή να δούμε τα στοιχεία, τι επανεπενδύθηκε και πότε θα επενδυθούν αυτά που δεν επενδύθηκαν ή τι χάθηκε. Αλλά κυρίως το χρηματιστήριο είναι θέμα ηρεμίας, κλίματος και σοβαρότητας.
Πάντως δεν είναι ένα γήπεδο στο οποίο μπορούν να παίζουν οι πολιτικοί προβλέποντας. Δεν είναι ένα γήπεδο που ο καθένας θέλει να ανεβαίνει.
Και δεν ευνοήθηκε καθόλου η Κυβέρνηση, κυρίες και κύριοι συνάδελφοι, από την άνοδο του χρηματιστηρίου του 1999, που θέλησε να την παρουσιάσει ως απότοκο της πολιτικής της. Γιατί έτσι ήταν, αλλά η παρουσίαση δεν την ευνόησε: 'Εχασε τις εκλογές το 1999. Δεν ευνοήθηκε καθόλου ούτε η Νέα Δημοκρατία που το 2000 έκανε "σημαία" το χρηματιστήριο, την πτώση και τους κινδύνους και έχασε τις εκλογές.
Βεβαίως, δεν ενδιαφέρει και πάρα πολύ τον κόσμο εάν κερδίζει το ΠΑ.ΣΟ.Κ. ή η Νέα Δημοκρατία ή αντίστροφα. Αυτό που ενδιαφέρει τον κόσμο είναι να πηγαίνει καλά το χρηματηστήριο. 
'Ερχομαι τώρα σε ένα τελευταίο και θα κλείσω: Είναι πάρα πολλές χιλιάδες οι εγλωβισμένοι. Τι μήνυμα θα τους στείλουμε σήμερα εδώ; Είναι πάρα πολλοί άνθρωποι οι οποίοι έχασαν χρήματα -λογιστικά οι περισσότεροι, ευτυχώς- αλλά προσβλέπουν και σκέφτονται αν θα δουν φως το μέλλον, αν θα υπάρχει ανάκαμψη και αν αυτοί θα βγουν. Γιατί υπάρχουν και άλλοι που έχασαν πραγματικά, γιατί πούλησαν εξ ανάγκης ή μέσα στον πανικό που δημιουργείται. 
Το μήνυμα, λοιπόν, είναι ότι η Ελλάδα ξεπέρασε, έσπασε τα σύνορά της και πάει μπροστά. Η ελληνική εθνική οικονομία προχωράει και βελτιώνεται μέρα με τη μέρα. Σήμερα είναι καλύτερη από ποτέ και αύριο μπορεί να είναι ακόμη καλύτερη, εάν όλοι συσπειρωθούμε πάνω σε αυτό. Και ως εκ τούτου αυτό το μήνυμα της ελπίδας και της προοπτικής, αυτό το αισιόδοξο μήνυμα δίνει την εικόνα, το πλαίσιο μίας σταθερότητος και για το ίδιο το χρηματηστήριο, γι' αυτήν την αγορά. Και πρέπει τώρα να καταλάβουμε ότι ωριμάσαμε όλοι, ωρίμασαν και οι επενδυτές, ότι τώρα πρέπει να επενδύουμε και όχι να παίζουμε τζόγο.
Εγώ δεν μπορώ να ξεχάσω μία περίπτωση που έζησα εκείνες τις μέρες. Μερικές μετοχές ήταν υπό επιτήρηση και ακριβώς τις μέρες εκείνες έκανε τρεις συνεχείς μέρες limit-up. Αυτό εγώ δεν μπόρεσα να το καταλάβω ποτέ και δεν ξέρω γιατί το έκαναν και ποιοι συμβούλευαν τους ανθρώπους. 
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Κωνσταντίνος Γείτονας): Ο κ. Ρεγκούζας έχει το λόγο. ΑΔΑΜ ΡΕΓΚΟΥΖΑΣ: Κυρίες και κύριοι συνάδελφοι, η πρόταση δυσπιστίας
της Νέας Δημοκρατίας ασφαλώς δεν είναι μια πράξη μικροπολιτικής εκμετάλλευσης ή εντυπώσεων. Είναι μια πολιτική πράξη ευθύνης, που είναι πλήρως εναρμονισμένη με το λαϊκό αίσθημα και τα προβλήματα που έχουν δημιουργηθεί στην ελληνική οικονομία και την ελληνική κοινωνία. 

Το πρόβλημα έχει ξεπεράσει τα πλαίσια της οικονομίας. Δεν είναι μόνο πολιτικό, είναι ταυτόχρονα και κοινωνικό. Και όποιος δεν μπορεί να το αντιληφθεί, πράγματι είναι απομονωμένος από την κοινωνία ή διακατέχεται από πολιτικό στραβισμό και μόνο. 
Είναι βέβαιο ότι όταν ξεκίνησε η έξαρση αυτή στη λειτουργία του χρηματιστηρίου και η εισδοχή πολλών πολιτών στο παιχνίδι των επενδύσεων, καταγράφηκαν πολλά προβλήματα έλλειψης χρηματιστηριακής παιδείας από πολλούς πολίτες. Προς αυτήν την κατεύθυνση η Κυβέρνηση δεν έκανε τίποτα για να ενημερωθούν αυτοί οι πολίτες και να τους διαφυλάξει. Εξάλλου ο θεσμικός ρόλος μιας Κυβέρνησης, ενός Πρωθυπουργού, ενός Υπουργού Εθνικής Οικονομίας είναι ένας ρόλος ευθύνης, κατεύθυνσης και προφύλαξης των πολιτών από τα δεινά που ενδεχομένως θα αντιμετωπίσουν. 
Επίσης, η συστηματική παραπλάνηση από την Κυβέρνηση και ειδικότερα από τον Υπουργό Εθνικής Οικονομίας, η προσπάθεια κάθε φορά ωραιοποίησης και των δεικτών της οικονομίας και της λειτουργίας του χρηματιστηρίου, ασφαλώς είναι μια πράξη για την οποία έχει ευθύνη συνολικά η Κυβέρνηση

και ο Υπουργός Εθνικής Οικονομίας. 
Η εμφάνιση εξάλλου του Υπουργού Εθνικής Οικονομίας κ. Παπαντωνίου απόψε ήταν μια πράξη πανικού μετά την εκφώνηση των τοποθετήσεων των δύο εισηγητών της Νέας Δημοκρατίας. 'Ηταν μια πράξη πανικού που είχε και το στοιχείο της επέκτασης της ευθύνης από τα όρια της προσωπικής ευθύνης του Υπουργού Εθνικής Οικονομίας σε όλη συνολικά την Κυβέρνηση. 'Εγινε, δηλαδή, μια προσπάθεια να γίνει η Κυβέρνηση συνυπεύθυνη σε αυτή την πρόταση δυσπιστίας.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αλλά η απουσία του Πρωθυπουργού τι δείχνει; Τον εγκαταλείπουν έκθετο;
ΑΔΑΜ ΡΕΓΚΟΥΖΑΣ: Ακριβώς, κύριε Πρόεδρε, αυτό είναι. 'Εδειξε όμως και κάτι άλλο.
Εμείς αποδεχόμαστε ότι ο κύριος Υπουργός έχει προσωπικές ευθύνες και γι' αυτό καταθέσαμε την πρόταση δυσπιστίας. Επίσης, αποδεχόμαστε και την προσπάθεια που έκανε απόψε για να μετακυλίσει συνολικά την ευθύνη στην Κυβέρνηση. Την αποδεχόμαστε. 'Ετσι είναι. Αλλά η νευρικότητα που
επέδειξε στην ομιλία του, δεν μας εξέπληξε, δείχνει ότι έχει επίγνωση των ευθυνών του. Ωστόσο, δεν θέλει να τις αναλάβει. 'Ηθελε να φύγει από το Υπουργείο Εθνικής Οικονομίας, όχι να εκδιωχθεί από το Υπουργείο Εθνικής Οικονομίας.
Εμάς, κύριοι συνάδελφοι, μας ενδιαφέρει η χρεοκοπία του θεσμού. Για μας το χρηματιστήριο είναι ένας υγιής θεσμός ελεύθερης οικονομίας. Δεν

τον ανακαλύψαμε τώρα. Τον έχουμε ανακαλύψει από καιρό, γιατί είναι ενταγμένος στη δική μας φιλοσοφία, στη δική μας λειτουργία της ελεύθερης οικονομίας. Και η χρεοκοπία αυτού του θεσμού δεν είναι προσωπική υπόθεση, είναι υπόθεση όλων των Ελλήνων, είναι υπόθεση της ελληνικής οικονομίας, γιατί μέσω του χρηματιστηρίου -αυτός είναι ο βασικός του σκοπός- πρέπει να αντλούνται κάθε φορά φθηνά κεφάλαια, τα οποία θα πηγαίνουν στη διαδικασία της ανάπτυξης. Και αυτόν το δρόμο τον έχετε κόψει, κύριε Υπουργέ της Εθνικής Οικονομίας. Αυτήν τη στιγμή, που μιλάμε, αυτός ο δρόμος έχει κλείσει. Και για να φθάσουμε εδώ, δεν φθάσαμε τυχαία. 'Εγιναν λάθη, έγιναν και παραλείψεις.
Μήπως δεν είναι λάθος ή πλημμέλημα ή κακούργημα, όπως θέλετε πείτε το, όταν εσείς δεν νιώσατε την ανάγκη κάποια στιγμή να βγείτε στον ελληνικό λαό και να του πείτε να είναι πιο προσεκτικός;
Μήπως δεν είναι παράλειψη η ελλειμματική θωράκιση στη λειτουργία του χρηματιστηρίου, είτε στη διαδικασία εισδοχής νέων επιχειρήσεων στο χρηματιστήριο που θα έπρεπε να γίνεται ένας πραγματικός έλεγχος, για να υπάρχει αντιστοιχία πλέον μεταξύ των μετοχών και των πραγματικών οικονομικών στοιχείων των επιχειρήσεων;
Μήπως δεν έχετε ευθύνη για την πλημμελή λειτουργία της Επιτροπής Κεφαλαιαγοράς, η οποία δεν έκανε κανέναν απολύτως έλεγχο για το πού πήγαιναν αυτά τα κεφάλαια; Γιατί γνωρίζετε πολύ καλά ότι τα κεφάλαια αυτά, μέσω της πρωτοφανούς αναδιανομής του εισοδήματος των τελευταίων ετών, έχουν φύγει έξω από τη χώρα, έχουν φύγει έξω από την παραγωγική διαδικασία της χώρας. Και εκεί ακριβώς έγκειται η πολύ μεγάλη ευθύνη, η δική σας και της Κυβέρνησης συνολικά του ΠΑ.ΣΟ.Κ.
Η αδιαφάνεια που συνεχίζει να υπάρχει ακόμη και σήμερα, δεν είναι
δική σας ευθύνη; Ποιος ευθύνεται για τη μη δημοσιοποίηση των ονομάτων εκείνων που έχουν ουσιαστικά καρπωθεί όλον αυτόν τον πλούτο των πολλών Ελλήνων πολιτών; Ποιος έχει την ευθύνη; Για την κερδοσκοπία και τα κερδοσκοπικά παιγνίδια, τα πρόσκαιρα, είτε τα διαχρονικά, δεν έχει καμία ευθύνη ο Υπουργός Εθνικής Οικονομίας; Δεν ένιωσε ποτέ την ανάγκη να πάρει συγκεκριμένα μέτρα ή να διαμορφώσει μία στρατηγική τελικά;
Γιατί τι έχετε κάνει εσείς: Ενώ η Νέα Δημοκρατία και τα άλλα κόμματα σας έλεγαν συνεχώς προτάσεις για τη θεσμική θωράκιση του χρηματιστηρίου και εσείς κάθε φορά ερχόσαστε και παίρνατε αποσπασματικά από ένα μέτρο, το φέρνατε και με ελλειμματικό τρόπο, χωρίς να αντιμετωπίζετε συνολικά το πρόβλημα, και ταυτόχρονα συντηρούσατε την κερδοσκοπία και τη φυγή των κεφαλαίων μέσα από τη χρηματαγορά σε δραστηριότητες, που δεν είχαν σχέση με την ιστορία της ανάπτυξης.
Είναι βέβαιο ότι σήμερα έχουμε φθάσει σε ένα σημείο δυσπιστίας των πολιτών, ακόμη και στη λειτουργία του χρηματιστηρίου. Είναι βέβαιο επίσης ότι και οι θεσμικοί επενδυτές δείχνουν δυσπιστία για τοποθέτηση στο χρηματιστήριο. Αυτό αποστερεί τη δυνατότητα από το χρηματιστήριο να
επιτελέσει το βασικό του ρόλο.
Τα κοινωνικά προβλήματα που έχουν δημιουργηθεί από τους μικροεπενδυτές και στη λειτουργια της οικονομίας γενικότερα, είναι το μεγάλο ζητούμενο σήμερα, γιατί αυτό έχει σχέση με την πορεία του τόπου για το αύριο, έχει σχέση με τα προβλήματα που αντιμετωπίζει ο 'Ελληνας πολίτης, έχει σχέση με την αυξητική τάση της ανεργίας, έχει σχέση γενικότερα με τη λειτουργία του πολιτικού συστήματος.
Κύριε Υπουργέ της Εθνικής Οικονομίας, υπάρχει και πρόβλημα δημοκρατίας όταν αλλοιώνεται η ουσία και το περιεχόμενο της δημοκρατίας, όταν εδώ μέσα στη Βουλή η Κυβέρνηση πολλές φορές αρνείται να απαντήσει σε αιτιάσεις της Νέας Δημοκρατίας που έχουν βάση, είναι θεμελιωμένες, όταν πολλές φορές αυτή η θεμελίωση των επιχειρημάτων οδηγεί στη μικροπολική, αν θέλετε, τακτική την Κυβέρνηση να προτείνει στη Νέα Δημοκρατία να οδηγηθεί στη δικαιοσύνη.
Και η ίδια η Κυβέρνηση προσπαθεί ακόμα να φρενάρει και τη λειτουργία της δικαιοσύνης μέσω της σύστασης επιτροπών, όπως πριν από καιρό είχε αναφέρει η Κυβέρνηση. Δεν είναι, λοιπόν, ευθύνες; Δεν έχει κανένας ευθύνη γι' αυτό το πράγμα;
Τέλος με την οικονομική πολιτική, εμείς σας έχουμε πει ότι δύο
μεγάλα λάθη έχετε κάνει στην οικονομική σας πολιτική. Προσπαθείτε να πετύχετε τους δείκτες για την Ευρωπαϊκή 'Ενωση, που αποτελούσε και αποτελεί εθνικό στόχο και για μας, με πλασματικά στοιχεία, μακριά από τα στοιχεία της πραγματικής οικονομίας.
Μας εγκαλούσατε τότε για την ονομαστική σύγκλιση, που σας λέγαμε. Σήμερα αναγνωρίζετε και σεις την ανάγκη της πραγματικής σύγκλισης. Και δε νιώθετε την ανάγκη να αναλάβετε αυτές τις πολιτικές ευθύνες ενώπιον του ελληνικού λαού; Δεν συνετίζεστε απ' αυτές τις παρενέργειες που έχουν δημιουργηθεί στην ελληνική οικονομία, που τείνουν να πάρουν τη μορφή ενός έντονου κοινωνικού φαινομένου, αλλά και χρεοκοπίας της ελληνικής οικονομίας;
Τέλος, με την πρακτική σας, με τη λειτουργία σας, δείχνετε ότι είσθε μια Κυβέρνηση του εγώ και όχι του εμείς. Ε, λοιπόν, δεν δικαιούσθε να έχετε αυτήν τη φιλοσοφία, γιατί η υπόθεση της ελληνικής οικονομίας, τα συμφέροντα του ελληνικού λαού δεν είναι δικά σας. Ο ελληνικός λαός, γιατί 
το επικαλείσθε και αυτό, όταν ψηφίζει, δεν σας δίνει την εντολή εν λευκώ. 'Εχετε και τον έλεγχο, έχετε και την ευθύνη. Η λεβεντιά, αν θέλετε, της πολιτικής είναι οι πολιτικοί να αναλαμβάνουν την πολιτική τους ευθύνη,

όταν αυτή καταγράφεται με συγκεκριμένες παρενέργειες στη λειτουργία του πολιτεύματος.
Εσείς, όμως, δεν το κάνετε. Ακριβώς γι'αυτό σας εγκαλούμε, γιατί θεωρούμε ότι είσθε ο κυριότατος υπεύθυνος αυτής της Κυβέρνησης για τις παρενέργειες της λειτουργίας μέσω του χρηματιστηρίου, αλλά και με την οικονομική πολιτική που εφαρμόζετε.
Εμείς ζητάμε την απομάκρυνσή σας σαν μία ένδειξη, αν θέλετε, τιμής για τον ελληνικό λαό αφ'ενός και αφ'ετέρου για μια αλλαγή πορείας στην οικονομία, γιατί ενδεχομένως ο δικός σας εγωισμός πολλές φορές, ο ανθρώπινος εγωισμός, με όλη την καλή προαίρεση το λέω, να απαγορεύει να παρθούν, να φρενάρει κάποιες πρωτοβουλίες, που πρέπει να πάρει η Κυβέρνηση για να βγούμε από το σημερινό αδιέξοδο.
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος
της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
Γι'αυτό, λοιπόν, επιμένουμε ότι δεν κάνουμε μικροκομματική αντιπολίτευση, ότι είναι μια πράξη ευθύνης απέναντι στον ελληνικό λαό και στα προβλήματα που έχουν δημιουργηθεί και όχι μια πράξη μικροκομματική ή πράξη εκδίκησης, όπως αναφέρθηκε από συνάδελφο της Πλειοψηφίας, απέναντι στον ελληνικό λαό ή μια προσπάθεια, μια ένδειξη ζήλιας για το ότι ο ελληνικός λαός σας έδωσε την εξουσία και την πήρατε εσείς και νομίζετε ότι είναι υπόθεση δική σας.
Κλείνοντας, κύριοι συνάδελφοι, θέλω να επιμείνω στους συναδέλφους της Πλειοψηφίας να μην υπακούσουν στις φωνές εκείνες της κομματικής πειθαρχίας, αλλά να υπακούσουν στη συνείδηση του Βουλευτή, στην ευθύνη απέναντι στον ελληνικό λαό και στα προβλήματά του και μόνο. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο συνάδελφος κ. Γρηγοράκος.
ΛΕΩΝΙΔΑΣ ΓΡΗΓΟΡΑΚΟΣ: Κυρία Πρόεδρε, κυρίες και κύριοι συνάδελφοι,

στις εκλογές που βιώσαμε όλοι πριν εννέα μήνες, γυρίζοντας την ελληνική επαρχία μέχρι το τελευταίο χωριό και ο τελευταίος συμπολίτης μας μας ρωτούσε για το χρηματιστήριο.
'Οντας γιατρός και μη έχοντας σχέση με εξειδικευμένα οικονομικά δεδομένα, έδινα μόνο απλές απαντήσεις και ό,τι μπορούσα να πληροφορηθώ από τις εφημερίδες. Η πίεση όμως των πολιτών ήταν τόσο μεγάλη, που αισθανόμουν πάρα πολλές φορές αμήχανος. Να με ρωτάνε άνθρωποι, οι οποίοι δεν είχαν πιθανόν και τις οικονομικές δυνατότητες, για τις δυνατότητες του χρηματιστηρίου, για τις δυνατότητες της ελληνικής οικονομίας και για το πού πρέπει να τοποθετήσουν τα χρήματά τους.
Το σύνδρομο της Σοφοκλέους: 'Οταν λέμε σύνδρομο, μιλάμε για ένα σύνολο καταστάσεων, που δεν είναι πάντα αρνητικές. Υπάρχει, λοιπόν, η θετική πλευρά του χρηματιστηρίου και υπήρχε τα προηγούμενα χρόνια. Κάποιοι επένδυσαν, κάποιοι έγιναν πλούσιοι και κάποιοι -δεν τους

κακίζω- πιθανόν έδειξαν, δεν θα ήθελα να είμαι τόσο σκληρός, απληστία, αλλά και κάποια ανωριμότητα ως προς τις οικονομικές τους δυνατότητες να εκτιμήσουν τη δυνατότητα της ελληνικής οικονομίας. Παρέμειναν στο χρηματιστήριο και έγιναν θύματα κάποιων οι οποίοι ήταν ειδήμονες και κάποιων οι οποίοι ήθελαν να τους εξανεμίσουν και τις τελευταίες οικονομίες.
Πραγματικά, η ελληνική κοινωνία αυτές τις μέρες παρακολουθεί συγκλονισμένη αυτό που γίνεται στη Σοφοκλέους. Κάποιοι πυροδοτούν την οργή αυτών των μικροεπενδυτών και επενδύουν και αυτοί πάνω στους αποτυχημένους πιθανόν χειρισμούς κάποιων ανθρώπων, που φωτογραφίζουν κάθε μέρα τον Υπουργό Εθνικής Οικονομίας ως το μόνο υπεύθυνο αυτής της κατάστασης. Δηλαδή, όλοι οι άλλοι εμείς είμαστε αποενοχοποιημένοι και ο μόνος ένοχος είναι ο Υπουργός Εθνικής Οικονομίας.
Κυρίες και κύριοι συνάδελφοι, υπάρχουν λαθεμένες επιλογές στη ζωή και υπάρχουν και λαθεμένες επιλογές στην απόκτηση χρήματος και αγαθών. Η 
χρηματιστηριακή αγορά βρέθηκε στο απόγειό της τα προηγούμενα δύο χρόνια. Ζήσαμε το φαινόμενο των κινητών από τις παραλίες και σήμερα, μετά από αρκετά πολιτικά παιχνίδια, το χρηματιστήριο έχει δεχθεί ένα φοβερό

πόλεμο, έχει δεχθεί ένα φοβερό πλήγμα της ύπαρξής του και είναι πράγματι σε πολύ δύσκολη κατάσταση. Είμαστε, λοιπόν, υποχρεωμένοι εμείς σήμερα εδώ να δώσουμε τη μάχη αυτών των ανθρώπων που είναι σ' αυτήν τη δύσκολη κατάσταση και να προσπαθήσουμε να τους απεγκλωβίσουμε από αυτό το παιχνίδι που τους επεφύλαξε η ζωή.
Η αγορά σήμερα χρειάζεται όσο ποτέ άλλοτε στήριξη και όχι πόλεμο. Ο
πόλεμος του χρηματιστηρίου έχει επηρεάσει την ποιότητα ζωής και τη συμπεριφορά των πολιτών. Η σιωπή στη συγκεκριμένη στιγμή κάποιων, οι οποίοι επενδύουν στην κακοτυχία του χρηματιστηρίου, νομίζω ότι είναι το καλύτερο για όλους μας. Χρειάζεται όλες οι πολιτικές δυνάμεις να στηρίξουμε το χρηματιστήριο. Θα πρέπει εδώ σήμερα να καταθέσουμε τις προτάσεις μας και όχι να προσπαθήσουμε να κερδίσουμε πολιτικά οφέλη από την απώλεια του εισοδήματος των συμπολιτών μας. Η κοινωνία σήμερα περιμένει από εμάς λύσεις. Τους επενδυτές δεν τους ενδιαφέρουν τα πρόσωπα, τους ενδιαφέρει η πολιτική, ποια πολιτική θα ακολουθηθεί ούτως ώστε σήμερα το ελληνικό χρηματιστήριο να ανακάμψει.
Η ποιότητα της ζωής του 'Ελληνα πολίτη, αγαπητοί συνάδελφοι, τα
τελευταία χρόνια έχει βελτιωθεί κατά πολύ. Αυτό πιστεύω ότι ήταν και μια από τις αιτίες, η οποία οδήγησε τον 'Ελληνα πολίτη στην υπερκατανάλωση αγαθών. Κάποιοι από εμάς επένδυσαν σε αυτήν την έφεση που έδειξε ο 'Ελληνας πολίτης.
Είπαμε πολλά πράγματα για την Ευρωπαϊκή 'Ενωση, ότι η Ευρωπαϊκή 'Ενωση και η ΟΝΕ θα είναι μία πανάκεια. Δώσαμε ελπίδες. Πιθανόν, δεν είμαστε καλοί στην πληροφόρηση. Οφείλαμε να πληροφορήσουμε καλύτερα τους 'Ελληνες πολίτες, καλύτερα τους 'Ελληνες επενδυτές, καλύτερα τους μικροεπενδυτές.
Σήμερα όμως δεν μπορούμε να λέμε ή να κάνουμε συγκρίσεις με την ποιότητα ζωής του 'Ελληνα του 1990. Ακολουθήσαμε μία πορεία ανάπτυξης και φυσικό ήταν αυτό, να προχωρήσουμε στην ανάπτυξη. Δεν μπορούμε όμως να κάνουμε συγκρίσεις του σήμερα με το τότε.
Οι κυβερνήσεις του ΠΑ.ΣΟ.Κ. από το 1993 έδειξαν μία σοβαρή αξιοπιστία στην οικονομική πολιτική. Ο μακροβιότερος Υπουργός Εθνικής Οικονομίας σήμερα βρίσκεται στο στόχαστρο της πολιτικής ως αποτυχημένος Υπουργός
Εθνικής Οικονομίας. Η οικονομία όμως, σε αντίθεση, βρίσκεται σε σταθερότητα και είναι σε ήρεμα χέρια και ήρεμα μυαλά. Γιατί αυτό σήμερα έχει ανάγκη.
Ο Υπουργός και κάθε Υπουργός, κύριοι συνάδελφοι, δεν απομακρύνεται
από τη θέση του με αυτά τα πολιτικά παιχνίδια. Απομακρύνεται από τη συνολική αποτυχία μιας οικονομικής πολιτικής. Και ο σημερινός Υπουργός Εθνικής Οικονομίας έχει δώσει εξετάσεις όχι μόνο στην ελληνική κοινωνία, αλλά στην Ευρωπαϊκή 'Ενωση και σε παγκόσμιο επίπεδο.
Ναι, το χρηματιστήριο είναι η βιτρίνα της οικονομίας. Η οικονομία μας σήμερα είναι σταθερή και υπάρχει αναντιστοιχία μεταξύ του χρηματιστηρίου και της σημερινής κατάστασης της εθνικής οικονομίας. Η πορεία της ελληνικής οικονομίας είναι σε μια σταθερή πορεία ανάπτυξης και οι συγκρίσεις αποτελούν νύχτα με τη μέρα και ο απλός 'Ελληνας το έχει αντιληφθεί γιατί βιώνει τη διαφορά της ποιότητας της ζωής του κάθε μέρα, όσο περνάει ο καιρός.
'Ολοι σήμερα είμαστε εδώ και έχουμε μερίδιο στην επιτυχία, στην αναβάθμιση της διεθνούς θέσης της χώρας λόγω των επιτευγμάτων της ελληνικής οικονομίας. Από το 1993 και μετά άρχισε μια μεγάλη πορεία, μια μακριά πορεία επίτευξης του στόχου, η Ελλάδα να είναι ισότιμο μέλος της Ευρωπαϊκής 'Ενωσης. Η αναβάθμιση της διεθνούς θέσης της χώρας είναι γραμμένη με κεφαλαία γράμματα στα οικονομικά forum της Ευρωπαϊκής 'Ενωσης 
και της παγκόσμιας οικονομίας. Αυτό δεν μπορεί να το αμφισβητήσει κανείς. Η οικονομική πολιτική της Κυβέρνησης οφείλει να ενώνει το λαό, τους
πολίτες, τους επιχειρηματίες και τους εργαζόμενους και η Αντιπολίτευση με

το θεσμικό ρόλο που έχει, οφείλει να δημιουργεί συνθήκες ασφάλειας του πολίτη, όχι αντιθέσεις, όχι διαχωριστικές γραμμές.
Τα ελλείμματα της ελληνικής οικονομίας μειώθηκαν εντυπωσιακά τα τελευταία αυτά χρόνια. Το πρόγραμμα σταθερότητας του Υπουργείου Εθνικής Οικονομίας είναι συνεπές στις υποδείξεις της Ευρωπαϊκής 'Ενωσης. Και είναι βιώσιμη αυτή η σύγκλιση της οικονομίας μας διότι ακολουθεί πιστά τα οικονομικά κριτήρια της Ευρωπαϊκής 'Ενωσης. Η προσαρμοστικότητά της είναι ένα άλλο μέγεθος που οι συνεχείς προσπάθειες του οικονομικού επιτελείου έχουν καταφέρει να αποφύγουν την ύφεση και αυτό είναι μια πραγματικότητα που κυριαρχεί στους οικονομικούς κύκλους.
Οφείλει η Αντιπολίτευση στα πλαίσια της ελληνικής ομοψυχίας, που πρέπει να μας διακρίνει αυτούς ειδικά τους καιρούς και δείχνοντας τη μεγαλοψυχία της και όχι το στείρο αντιπολιτευτικό της λόγο και στάση, να βοηθήσει στη δημιουργία κλίματος εμπιστοσύνης στο χρηματιστήριο με τους εγχώριους και ξένους επενδυτές. Το χρωστάμε αυτό, κύριοι συνάδελφοι, στο λαό, το έχουμε ανάγκη όλοι, το έχουν ανάγκη οι μικροεπενδυτές.
Κυρίες και κύριοι συνάδελφοι, οφείλουμε όσο ποτέ άλλοτε να είμαστε περισσότερο υπεύθυνοι στην ελληνική κοινωνία και με το αμείωτο ενδιαφέρον να προσπαθήσουμε να αποτρέψουμε την οικονομική καταστροφή των συμπολιτών μας, των μικροεπενδυτών, των συγγενών μας. Η αναγνώριση του προβλήματος δεν λέει τίποτα, αν δεν προχωρήσουμε σε διορθωτικές αλλαγές, κύριε Υπουργέ, με πρώτη την αλλαγή της ψυχολογίας των επενδυτών, με την εμπέδωση της ιδέας ότι η οικονομία μας είναι σταθερή και επιβάλλεται τώρα να βρούμε τρόπους αναστολής του πανικού των επενδυτών.
Κύριε Υπουργέ, οι μικροεπενδυτές ζητούν από εσάς άμεσα μέτρα στήριξης του χρηματιστηρίου, ψυχραιμία, νηφαλιότητα και σας διαβεβαιώνουμε ότι είμαστε εδώ για να σας στηρίξουμε. Η Κυβέρνηση του ΠΑΣΟΚ, η Κυβέρνηση του Κώστα Σημίτη οφείλει αυτήν τη στιγμή όσο ποτέ άλλοτε να δείξει τη σοβαρότητά της και τη σταθερότητά της στην ελληνική οικονομία. Σας ευχαριστώ πολύ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο κ. Λαφαζάνης. ΠΑΝΑΓΙΩΤΗΣ ΛΑΦΑΖΑΝΗΣ: Κυρία Πρόεδρε, δεν νομίζω ότι θα πω κάτι
πρωτότυπο αν ισχυριστώ το προφανές ότι το τελευταίο δεκαεξάμηνο στη Σοφοκλέους, στο ελληνικό χρηματιστήριο, συντελέστηκε μια πραγματική λεηλασία εκατοντάδων χιλιάδων επενδυτών, η οποία δυστυχώς συνεχίζεται. 
Και θα ήθελα να προσθέσω σ' αυτήν τη διαπίστωση και το εξής το οποίο
είναι εξοργιστικό ότι για πρώτη φορά σε τόσο μικρό χρονικό διάστημα έγινε στα χρονικά αυτής της χώρας μια τόσο μεγάλη μεταφορά πλούτου από τους
πολλούς προς τους λίγους. Αυτό έγινε στο χρηματιστήριο το τελευταίο διάστημα. Μια τεράστια, βίαιη, ανισοκατανομή πλούτου. Φυσικά, δεν θα πω αυτό που λέει η Νέα Δημοκρατία ότι ήταν ο μόνος τρόπος αφαίμαξης του ελληνικού λαού το ελληνικό χρηματιστήριο τα τελευταία χρόνια, την τελευταία δεκαετία. Είχαμε πολλαπλούς τρόπους προκειμένου να διευρυνθούν σε ένα απίστευτο σημείο, ασύλληπτο σημείο, πλέον, οι κοινωνικές ανισότητες σ' αυτήν τη χώρα. Ο πρώτος τρόπος ήταν οι πολιτικές λιτότητας στους μισθούς και στις συντάξεις, που ακολουθήθηκαν καθ' όλη τη διάρκεια της δεκαετίας. Και φθάσαμε στο σημείο, πλέον, τα επίπεδα του βασικού μισθού να βρίσκονται στο σημείο που ήταν σε πραγματικό επίπεδο το 1983. 'Ολη τη δεκαετία και ιδιαίτερα τα τελευταία χρόνια, γνωρίσαμε, επίσης, μια πρωτοφανή φορολογική αφαίμαξη των χαμηλών και μεσαίων εισοδημάτων. Επίσης είχαμε μια ανισοκατανομή πλούτου τεραστίων διαστάσεων μέσα απ' όλο αυτό το πλέγμα της διογκούμενης ανεργίας η οποία, έφθασε, πλέον, να διεκδικεί το μεταπολεμικό ρεκόρ σ' αυτήν τη χώρα.
Τώρα τελευταία, βέβαια, ο Υπουργός Εθνικής Οικονομίας συντέλεσε και σε μια άλλη έμμεση αλλά πολύ ουσιαστική αφαίμαξη των φτωχών και μεσαίων εισοδημάτων την αφαίμαξη των αποταμιεύσεων τους. Φθάσαμε στο σημείο η χώρα με το μεγαλύτερο πληθωρισμό σχεδόν το μεγαλύτερο στην Ευρωπαϊκή 'Ενωση να έχει αρνητικά επιτόκια. Βέβαια το χρηματιστήριο δεν έδωσε απλώς τη χαριστική βολή σ' αυτήν την ανισοκατανομή πλούτου που γίνεται όλη αυτήν τη δεκαετία στη χώρα μας. Ηταν η εξοργιστική, η απίστευτη, η απίθανη κορύφωσή της.
Εγώ δεν θα μπω στον άχαρο ρόλο να μετρήσω τα τρισεκατομμύρια που
μετακινήθηκαν από τους πολλούς σε λίγα χέρια. Δεν θα κάνω αυτή την 
αριθμητική, 35 τρισεκατομμύρια, 25 τρισεκατομμύρια, 10 τρισεκατομμύρια. Και δεν θα μπω και στη λογική, η οποία δεν έχει επιστημονική βάση, να

κάνουμε διάκριση εδώ ποιες ήταν οι λογιστικές και ποιες οι πραγματικές απώλειες. Διότι το ένα φέρνει το άλλο. Διότι δεν μπορεί να υπάρξουν,
κύριοι της κυβέρνησης, λογιστικές απώλειες χωρίς πραγματικές απώλειες. Πάντως ένα είναι βέβαιο ότι ο πλούτος που μετακινήθηκε από τους πολλούς

προς τους λίγους ήταν πολλά τρισεκατομμύρια. Πάρα πολλά τρισεκατομμύρια χάθηκαν από τους πολλούς και πήγανε στους λίγους. Και είναι βέβαιο επίσης ότι αυτά χάθηκαν από τα μικρά και μεσαία εισοδήματα. Δεν υπάρχουν εδώ πολιτικές ευθύνες; Η Κυβέρνηση μπορεί να σηκώνει τα χέρια ψηλά και να ισχυριστεί ότι, εν πάση περιπτώσει, χρηματιστήριο είναι, πάνω και κάτω έχει. Διότι αυτό επιχειρείται τώρα τελευταία. Αυτό είναι ανακριβές, είναι αναλήθεια, είναι παραπλάνηση. Η Κυβέρνηση έχει πελώριες και συγκεκριμένες πολιτικές ευθύνες. Διότι πρώτα απ' όλα ενίσχυσε το χρηματιστηριακό τζόγο και τη χρηματιστηριακή φρενίτιδα του '99 και πριν. Με όλους τους δυνατούς τρόπους έσπρωχνε το μικροεπενδυτή στο χρηματιστήριο και του έλεγε ότι μπαίνοντας στο χρηματιστήριο θα κερδίσεις οπωσδήποτε διότι οι προοπτικές της οικονομίας μας είναι ευοίωνες, είναι λαμπρές, λαμπρότατες.
Δεύτερον, έχει πελώρια πολιτική ευθύνη η Κυβέρνηση, διότι κατέστησε το χρηματιστήριο επίκεντρο όλης της οικονομικής πολιτικής. Το κριτήριο για την πορεία της οικονομίας μας. Τι έλεγε ο κ. Παπαντωνίου αλλά και ο κύριος Πρωθυπουργός, μέχρι πρότινος, όταν έβλεπαν το χρηματιστήριο να πηγαίνει σε ουράνια ύψη; Μας έλεγαν ότι αυτό είναι το αποτέλεσμα της πολύ καλής πορείας της οικονομίας. Τώρα, εάν εγώ κάνω την ερώτηση: Το Χρηματιστήριο είναι στις τρεις χιλιάδες, τι γίνεται με την πορεία της οικονομίας μας; Τόσο πολύ μεταβλήθη από καλή και έγινε χείριστη; Από τα ουράνια πήγε στα τάρταρα αιφνιδίως; Δεν έχετε αντιληφθεί, κύριοι της Κυβέρνησης, ότι ζείτε σε έναν κόσμο των κεφαλαιαγορών; 'Οτι το χρηματιστήριο είναι πολλές φορές αυτονομημένο από την πραγματική οικονομία και ότι εκεί παίζονται απίστευτα χρηματιστηριακά κερδοσκοπικά παιχνίδια τα οποία επιδρούν στην πραγματική οικονομία πολλές φορές καταστρεπτικά; Διότι είσθε μέσα στη λογική των κεφαλαιαγορών, διότι τη 
χρηματιστηριακή διαχείριση της οικονομίας την έχετε καταστήσει δόγμα σας. Δεν θα ήθελα να γίνω ιδιαίτερα δηκτικός γι' αυτές τις παρεμβάσεις,
αναφέροντας πάρα πολλά και όσον αφορά το τι έλεγαν κυβερνητικά στελέχη, αλλά και προσωπικά ο κ. Παπαντωνίου.

Θα ήθελα όμως να διαβάσω μόνο μια δήλωσή του, η οποία έχει μια
ιδιαίτερη αξία, διότι έγινε προεκλογικά. 'Ελεγε λοιπόν ο κ. Παπαντωνίου είκοσι μέρες πριν τις εκλογές. "Δεν θέλω να σχολιάσω αυξομειώσεις του δείκτη οι οποίες ερμηνεύονται από την υφιστάμενη προεκλογική νευρικότητα, η οποία διεγείρεται και από τρίτους παράγοντες δυστυχώς. Το μόνο που θέλω να πω είναι ότι αυτή η περίοδος νευρικότητας έχει ημερομηνία λήξεως. Είναι η 9η Απριλίου. Είναι η επανεκλογή της Κυβέρνησης του ΠΑΣΟΚ". Το ΠΑΣΟΚ επανεξελέγη. Η νευρικότητα, όμως, η οποία έχει οδηγήσει πλέον σε απόγνωση και σε ορισμένες περιπτώσεις σε αυτοκτονίες και σε δράματα συνεχίζεται. Γιατί τα είπε αυτά ο κ. Παπαντωνίου; Διότι δεν παρενέβαινε στο χρηματιστήριο; Δεν χρησιμοποίησε -κατά κυνικό θα έλεγα
τρόπο- προεκλογικά και παραπλανητικά τους μικροεπενδυτές, προκειμένου να πετύχει μια νίκη το κόμμα του από την οποία βλέπουμε, τώρα, τι συνέπειες έχουν όλοι αυτοί οι οποίοι παρεσύρθησαν.
Πολιτικές ευθύνες, επίσης, υπάρχουν διότι δεν υπήρξε κανένας έλεγχος στην πορεία του χρηματιστηρίου. Η Επιτροπή Κεφαλαιαγοράς και το διοικητικό συμβούλιο του χρηματιστηρίου, δυστυχώς ήταν απλοί θεατές τραγικών εξελίξεων και τροχονόμοι αυτών των εξελίξεων. Θα μου πείτε η Επιτροπή Κεφαλαιαγοράς και το Δ.Σ. του χρηματιστηρίου φταίνε. Δεν είναι έτσι. Διότι και η Επιτροπή Κεφαλαιαγοράς και το Δ.Σ. του χρηματιστηρίου είναι διορισμένα από την Κυβέρνηση και έχουν ευθύνη, διότι δεν έλεγξαν της αθρόες εισαγωγές στο χρηματιστήριο. Δεν έλεγξαν επίσης πού πήγαν τα λεφτά των τεράστιων αυξήσεων στο μετοχικό κεφάλαιο. Υπάρχει λοιπόν πελώρια πολιτική ευθύνη αλλά και ευθύνη των αρμοδίων στο Υπουργείο Εθνικής Οικονομίας.
Κλείνοντας επιτρέψτε μου να πω ότι οπωσδήποτε για όλη αυτήν την κατάσταση η κύρια πάντοτε ευθύνη ανήκει συνολικά στην Κυβέρνηση. Η οικονομική πολιτική δεν είναι ένα κλειστό φέουδο. Η πολιτική ευθύνη ανήκει πάντοτε και πρώτα απ' όλα στον ίδιο τον Πρωθυπουργό που ηγείται μιας κυβέρνησης, αλλά φυσικά δεν μπορεί να απαλλαγεί των πολιτικών του ευθυνών και ο αρμόδιος Υπουργός επί της Εθνικής Οικονομίας. Καταλογίζοντας λοιπόν και τη δική του προσωπική ευθύνη εμείς θα ψηφίσουμε θετικά υπέρ της πρότασης δυσπιστίας. Και αυτό όχι για να προσωποποιήσουμε το πρόβλημα, αλλά για να δείξουμε, μαζί με την ευθύνη του οικονομικού επιτελείου, τις συλλογικές ευθύνες της Κυβέρνησης, αλλά και την προσωπική και ιδιαίτερη, μέγιστη ευθύνη του κυρίου Πρωθυπουργού για τις εξελίξεις στη χρηματιστηριακή αγορά και τα ανθρώπινα δράματα τα οποία έχει επιφέρει, ευχόμενοι πάντοτε να δει το χρηματιστήριο καλύτερες μέρες, διότι αυτό είναι το συμφέρον όχι μόνο της ελληνικής οικονομίας αλλά και εκατοντάδων χιλιάδων ανθρώπων που παρακολουθούν με αγωνία καθημερινά την πορεία του δείκτη. Σας ευχαριστώ.

ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο κ. Σπυρόπουλος. ΡΟΒΕΡΤΟΣ ΣΠΥΡΟΠΟΥΛΟΣ: Κυρία Πρόεδρε, κυρίες και κύριοι συνάδελφοι, θα
ήθελα να ξεκινήσω από κάποια σημεία που τέθηκαν από τον κ. Αλογοσκούφη, βασικό υποστηρικτή της πρότασης που κατέθεσε η Νέα Δημοκρατία.
Βέβαια ως ένα βαθμό κάποια πράγματα έχουν απαντηθεί. Θα ήθελα όμως να εντοπίσω τα εξής: Θεωρώ πως η Νέα Δημοκρατία για πρώτη φορά αποκάλυψε την πολιτική της πρόβλεψη, την πολιτική της θέση ότι η ένταξη της χώρας στην ΟΝΕ ήταν μια αυτονόητη διαδικασία. Θεωρώ ότι η νέα πια διαπίστωση της

Νέας Δημοκρατίας είναι μια ακατανόητη, μη νοητή πολιτικά διαδικασία, που ακυρώνει την πολιτική, ακυρώνει την πολιτική της και βέβαια ακυρώνει την πραγματικότητα.
Στάθηκε ο πρώτος ομιλητής συνάδελφος της Νέας Δημοκρατίας και εντόπισε τρία βασικά σημεία που πρέπει να αλλάξει η Κυβέρνηση διά της αλλαγής του αρμόδιου Υπουργού και ως πρώτο σημείο είπε να αλλάξει η οικονομική πολιτική, το δεύτερο να αλλάξει το θεσμικό πλαίσιο και το τρίτο να φύγει ο κ. Παπαντωνίου. Θα σταθώ στο κομμάτι που αφορά την αλλαγή της οικονομικής πολιτικής.
Θεωρώ ότι και νομιμοποιείται και αλίμονο αν δεν είχε το δικαίωμα η
Νέα Δημοκρατία να προασπίζει μια οικονομική πολιτική που η Κυβέρνηση δεν εφαρμόζει, να την αντιπαραθέτει. Αλλά βέβαια πρέπει να ξέρει ο
κ. Αλογοσκούφης, ότι κάθε κόμμα εφαρμόζει την οικονομική του πολιτική και συνήθως, τουλάχιστον στα δύο μεγάλα κόμματα, το ΠΑΣΟΚ και η Νέα
Δημοκρατία, είναι μάλλον δύσκολο το ΠΑΣΟΚ να επιβάλει στη Νέα Δημοκρατία την οικονομική του πολιτική και η Νέα Δημοκρατία να επιβάλει στο ΠΑΣΟΚ τη δικιά της οικονομική πολιτική.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Πάντως της Νέας Δημοκρατίας την οικονομική πολιτική ακολουθείτε.
ΡΟΒΕΡΤΟΣ ΣΠΥΡΟΠΟΥΛΟΣ: Μόνο που δεν την υποστηρίζετε τώρα, κύριε
Μητσοτάκη. 
ΠΡΟΚΟΠΗΣ ΠΑΥΛΟΠΟΥΛΟΣ: Ευτυχώς που δεν την ακολουθείτε εσείς. Η
μετάνοια κάνει καλό όχι μόνο στην ψυχή!
ΡΟΒΕΡΤΟΣ ΣΠΥΡΟΠΟΥΛΟΣ: Θα απαντήσω μετά με ρεαλισμό και με υπευθυνότητα. 
Πιστεύω λοιπόν ότι το ΠΑΣΟΚ ακολούθησε αυτή την οικονομική πολιτική
διά του συγκεκριμένου Υπουργού Εθνικής Οικονομίας και είχε τα συγκεκριμένα οικονομικά αποτελέσματα που είναι γνωστά, τα οποία αξιολόγησε ο ελληνικός λαός στις εκλογές και βέβαια νομίζω ότι τα αξιολόγησε θετικά. 
Είπε και κάτι άλλο και, αν θέλετε, αυτό πολιτικά δεν είναι τόσο
υποτιμητικό, δεδομένου ότι η Νέα Δημοκρατία φαίνεται ότι δεν παρακολουθεί τις εξελίξεις ειδικότερα στο κομμάτι που αφορούσε τις θεσμικές αλλαγές και τις αναδιαρθρώσεις.
Φαίνεται ότι ενώ συντελούνταν οι διαρθρώσεις στη χώρα, η Νέα
Δημοκρατία δεν τις παρακολουθούσε. Το μόνο που μπόρεσαν να εντοπίσουν και οι δύο βασικοί αγορητές της Νέας Δημοκρατίας είναι ότι έχουν γίνει ελάχιστες αναδιαρθρώσεις ή καμία ή περίπου μία.
Σας απαριθμώ, αγαπητοί συνάδελφοι της Νέας Δημοκρατίας, ότι οι αναδιαρθρώσεις που έγιναν από το 1994 ως σήμερα, αφορούσαν το σύνολο των επιχειρήσεων των ενταγμένων στον Οργανισμό Ανασυγκρότησης Ελλειμματικών Επιχειρήσεων. Δεύτερον, αφορούσαν το σύνολο των τραπεζών, όλο το πλέγμα των τραπεζών που ήταν ενταγμένο με τον παραδοσιακό τρόπο στο δημόσιο τομέα. Και εδώ σας θυμίζω ότι ήταν ανεύθυνη η πολιτική σας, όταν ο Υπουργός Εθνικής Οικονομίας και η Κυβέρνηση πάλι μάχονταν πολιτικά, για αναδιαρθρώσεις των τραπεζών. Και σας θυμίζω πάλι την απόλυτη σύμπλευση με το Κομμουνιστικό Κόμμα Ελλάδος στην προσπάθεια που κατέβαλε ο Υπουργός 
Εθνικής Οικονομίας για την αναδιάρθρωση της Ιονικής και Λαϊκής Τράπεζας. 'Ηταν πραγματικά ανεύθυνη και επικίνδυνη η πολιτική, μια πολιτική που υπερβαίνει τις θέσεις του Κομμουνιστικού Κόμματος Ελλάδας και του Συνασπισμού, που είναι θέσεις αρχής γι'αυτήν την πλευρά.
Σας θυμίζω την απουσία σας, αν θέλετε, την απουσία της συμβολής σας ή
της ανοχής σας ακόμη για τις αναδιαρθρώσεις στον Ο.Τ.Ε., στη Δ.Ε.Η., στην Ε.Υ.Δ.Α.Π., στην Ιονική και Λαϊκή Τράπεζα, στην Τράπεζα Κρήτης, στην Τράπεζα Μακεδονίας Θράκης, στο σύνολο των ενταγμένων επιχειρήσεων στον Ο.Α.Ε., στα Ναυπηγεία Ελευσίνας και Νεωρίου, στη "SOFTEX", στην "Πειραϊκή-Πατραϊκή", στην "HELEXPO", στα "Κ.Α.Ε.", στην "OLYMPIC CATER ING", στα "Ελληνικά Πετρέλαια", στην "ΕΛΒΟ" και σε άλλες ακόμη. Πού ήσασταν όταν συντελούνταν όλες αυτές οι αναδιαρθρώσεις; Κατοικείτε πολιτικά σε αυτήν τη χώρα;
Βέβαια κατηγορείτε την Κυβέρνηση ότι δεν ακολουθεί σωστές επιλογές
στο κομμάτι των αναδιαρθρώσεων στο δημόσιο τομέα. Εσείς δεν διατυπώνετε πρόταση ή όταν επιχειρεί η Κυβέρνηση την αναδιάρθρωση με κάθε τρόπο προσπαθείτε και να υπονομεύσετε και να ανακοινώσετε πτυχές της πολιτικής σας. Ε, λοιπόν, δεν μπορείτε να πείσετε τον ελληνικό λαό και δεν νομίζω ότι συμβάλλετε και στη διαμόρφωση ενός ελάχιστου modus vivendi που απαιτείται σε μία ελληνική οικονομία όπου τα κόμματα εξουσίας ΠΑ.ΣΟ.Κ. και Νέα Δημοκρατία έχουν χρέος απέναντι στις αδήριτες εξελίξεις να διαμορφώνουν ένα ελάχιστο πολιτικό consessus μεταξύ τους, μία ελάχιστη πολιτική ισορροπία για θέματα που αφορούν το μέλλον της οικονομίας σε μία ανοικτή αγορά, σε μία παγκόσμια αγορά και ιδιαίτερα ένα ελάχιστοεπαναλαμβάνω- modus vivendi στη διαμόρφωση σωστών όρων στην οικονομία για τη λειτουργία της κεφαλαιαγοράς. Ούτε αυτό το πράξατε από πολιτική ατολμία. Ακυρώσατε πολιτικές, που λέγατε στο παρελθόν. Και βέβαια βγαίνει ο κ. Παυλόπουλος και λέει ότι εμείς ως ΠΑΣΟΚ υιοθετήσαμε πλευρές ή πτυχές της πολιτικής σας. Βεβαίως το κάναμε και σωστά πράξαμε και σωστά αναθεωρήσαμε πτυχές της πολιτικής μας. Δεν είμαστε ένα αγκυλωμένο κόμμα. Και, βεβαίως, δεν είμαστε ένα τυφλό κόμμα. Γι' αυτό ο λαός μας ψήφισε και γι' αυτό θα μας ξαναψηφίσει.
Υπάρχουν πτυχές της πολιτικής μας, που προσδιορίζουν το σκληρό

πυρήνα ή αν θέλετε το βασικό πυρήνα της ιδεολογίας μας, που δεν είναι ώρα να τις αναλύσουμε σήμερα.
Είπατε και άλλα πράγματα ακόμα, επιχειρώντας, αν θέλετε, να οικοδομήσετε ένα κλίμα σε μια περίοδο όπου απαιτείται ηρεμία, υπευθυνότητα και ρεαλισμός. 'Ησασταν ουσιαστικά απόντες, όταν η Κυβέρνηση με ένα θεσμικό πλαίσιο, που ο ένας νόμος διαδεχόταν τον άλλον, επιχειρούσε μία εναγώνια πολιτική προσπάθεια προσαρμογής της ελληνικής κεφαλαιαγοράς, που ξεκίνησε από τον 2324/95, από τον 2376/95, από τον 2324/95, από τον 2396/95, από μια σειρά νομοθετικών παρεμβάσεων, που ουσιαστικά οικοδομούσαν σκαλί-σκαλί τους όρους και τις προϋποθέσεις για τη λειτουργία μιας ώριμης κεφαλαιαγοράς. 'Ομως αυτή η αγορά χρειάζεται ώριμους επενδυτές, ώριμους επιχειρηματίες και κυρίως όμως εδώ χρειάζεται ώριμα κόμματα. Κι εγώ δεν θέλω να ψέξω τη Νέα Δημοκρατία ότι δεν είναι ώριμο κόμμα. Αλίμονο. Θα ήταν αρκετά απαισιόδοξο στη λογική προσπάθεια που πρέπει να κάνουμε, να διαμορφώσουμε όρους και προϋποθέσεις ηρεμίας στην κεφαλαιαγορά. Εγώ δεν τολμώ, ενώ είναι ταυτισμένα τα συμφέροντά μου ως Βουλευτής του κυβερνώντος κόμματος, να προσδιορίσω μελανό, αν θέλετε, το μέλλον ή να τιθασεύσω τη βούληση του ελληνικού λαού, αν κάποια στιγμή θέλει να φέρει τη Νέα Δημοκρατία ως κυβερνών κόμμα. Εγώ θεωρώ ότι θα είναι ώριμο κόμμα. Και τολμώ να το κάνω, γιατί πάνω στις κρίσιμες στιγμές και ιδιαίτερα στιγμές που όλοι μας πρέπει να έχουμε δείγματα υπευθυνότητας και πολιτικού ρεαλισμού, κάποιοι επιχειρούν να υπερβάλουν εαυτούς σε έναν ιδιότυπο και ιδιόμορφο λαϊκισμό.
Θα κλείσω λέγοντας ότι η προσπάθεια για την ένταξη της ελληνικής οικονομίας σε μια νέα πραγματικότητα περνάει μέσα από την προσπάθεια όλων 
μας να αναψηλαφίσουμε τη νέα πραγματικότητα με υπευθυνότητα και ρεαλισμό. Το πράττουμε. Και νομίζω ότι το πράττουμε σωστά. Και αν θέλετε, ο
Υπουργός Εθνικής Οικονομίας εκφράζοντας και εκπροσωπώντας τη συνισταμένη

βούληση της Κυβέρνησης, είναι αυτός που οριοθετεί αυτή μας την επιλογή. Δεν το στηρίζουμε λοιπόν τυπικά. Στηρίζουμε ουσιαστικά το κομβικό
σημείο της πολιτικής μας, το σημείο που το έχει αναγνωρίσει ο ελληνικός λαός και πιστεύω θα το αναγνωρίσει και στις επόμενες εκλογές.

Κλείνω με ένα μήνυμα προς τους επενδυτές: Δεν τους θεωρώ εγκλωβισμένους, ούτε κατεστραμμένους ούτε θα πρέπει να λέγεται αυτό από εδώ.
Κοιτάξτε, αγαπητοί συνάδελφοι. Είναι εύκολο να λέμε σκληρά λόγια ή να επιχειρούμε να αξιοποιήσουμε καταστάσεις οι οποίες σαφώς σε όλους μας είναι δυσάρεστες. 'Ομως εκεί δοκιμάζεται η πολιτική μας αντοχή και εκεί δοκιμάζεται η υπευθυνότητά μας. Εδώ δοκιμαστήκατε όχι ως κόμμα, δοκιμάστηκαν οι εμπνευστές αυτής της τακτικής. Και αυτοί ακυρώνονται στη συνείδηση του ελληνικού λαού. Δεν ξέρω ποιος είναι αυτός, πάντως υπήρχε εμπνευστής. Αυτός ακυρώνεται. Ευχαριστώ.
(Χειροκροτήματα απο την πτέρυγα του ΠΑ.ΣΟ.Κ.)
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Στο Βήμα καλείται ο κ. Βύζας. ΒΑΣΙΛΕΙΟΣ ΒΥΖΑΣ: Κυρία Πρόεδρε, αγαπητοί συνάδελφοι Βουλευτές, η Νέα
Δημοκρατία καταθέτει σήμερα μία πρόταση, δυσπιστίας απέναντι στον Υπουργό Εθνικής Οικονομίας εκ καθήκοντος σαν πολιτικό μεγάλο κόμμα εξουσίας προς τα εκατομμύρια των οπαδών που την ψήφισαν. Καταθέτει όμως την πρόταση αυτή της δυσπιστίας, για να έρθει επιτέλους ο Υπουργός Εθνικής Οικονομίας σε ένα επίσημο Βήμα, το Κοινοβούλιο και από αυτό το Βήμα να ενημερώσει

τον ελληνικό λαό, αντί με συνεχείς αισιόδοξες δηλώσεις τις οποίες κατά καιρούς κατέθετε τα τελευταία χρόνια στα ΜΜΕ σχετικά με την πορεία του χρηματιστηρίου. Δυστυχώς, εκατοντάδες χιλιάδες άνθρωποι μικροεπενδυτές, εγκλωβίστηκαν ηθελημένα ή άθελα, στον αναπτυξιακό αυτό "μοντέρνο" θεσμό. Οι ευθύνες είναι και των πολιτών, αλλά κυρίως όμως βαρύνουν την
Κυβέρνηση. Το χρηματιστήριο είναι ένας σύγχρονος θεσμός ανάπτυξης. Δυστυχώς όμως χειραγωγείται και χειραγωγήθηκε από την Κυβέρνηση και μάλιστα διαχρονικά για ίδιο πολιτικό όφελος, τελευταία για τις εκλογές της 9ης Απριλίου.
Ο ευαίσθητος, όμως, αυτός τομέας ανάπτυξης αντί να προστατευθεί σαν "κόρη οφθαλμού" ως προς τη σωστή και νόμιμη λειτουργία του από τον κατά νόμο υπεύθυνο Υπουργό, διοικείται μέχρι σήμερα από εντεταλμένες διοικήσεις. Χρειάζεται επιτέλους μία ανεξάρτητη χρηματιστηριακή αρχή.

Κύριε Υπουργέ, πραγματικά εγώ λυπούμαι που εγκαλείσθε σήμερα, αλλά
δυστυχώς οι δηλώσεις σας, ήταν τόσο αισιόδοξες, που έχετε ένα μεγάλο
μέρος ευθύνης για εγκλωβισμό πολλών Ελλήνων πολιτών μέσα στο χρηματιστήριο. Το χρηματιστήριο σαν θεσμικός εκφραστής της ελεύθερης αγοράς, της ελεύθερης οικονομίας, είναι επίσης και ο εκφραστής των πολιτικών της Ευρωπαϊκής 'Ενωσης και των πολιτικών της Παγκοσμιοποίησης. Η Κυβέρνηση κατ' επανάληψη θέλησε να παρέμβει στη λειτουργία, είτε με δηλώσεις, είτε με δηλώσεις συνεργατών. 'Ομως αυτού του είδους οι παρεμβάσεις στην αγορά του χρήματος νομίζω ότι απαγορεύονται. Και μάλιστα σε ένα χρηματιστήριο μιας Βαλκανικής χώρας, έστω προηγμένης, όπου και εκ του μεσογειακού χαρακτήρα ρέπουν οι πολίτες στον τζόγο, στη συναλλαγή,

στα λάθη από κακή πληροφόρηση και επιπολαιότητα.
Αλλά με τους χαλαρούς θεσμούς ελέγχου, μπήκαν στο χρηματιστήριο εταιρείες, που πολλές φορες απεδείχθη πως δεν είχαν ούτε ένα περιουσιακό στοιχείο εγγύησης. Δημιουργήθηκαν έτσι τεράστια κοινωνικά, οικογενειακά και ατομικά προβλήματα, δράματα πραγματικά.
Και η εθνική μας οικονομία όμως θα πάθει βλάβη και μάλιστα τα χρόνια που έρχονται, γιατί εφόσον το χρηματιστήριο είναι σήμερα το εργαλείο ανάπτυξης, οι επενδυτές από το μικρομεσαίο χώρο, θα έχουν δισταγμό στο να καταθέσουν τις οικονομίες τους σε διάφορες επιχειρήσεις προκειμένου να επενδύσουν σ' αυτές.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Ποιος έδινε, αλήθεια, τις πληροφορίες για τις εταιρείες που αθρόα εισήγοντο και δημιουργούσαν τα "limit up" κι έτρεχε όλος ο κοσμάκης και αγόραζε και μετά από μια ευφορία τεσσάρων-πέντε μηνών άρχιζε η αργή αλλά μακρά και συνεχής πτώση; Πάρα πολλοί που φέρθηκαν έξυπνα πούλησαν κι έχασαν λίγα ή έμειναν με λίγα κέρδη. 'Αλλοι όμως που είχαν μια ιώβεια υπομονή έχουν μείνει με τα χαρτιά τους σήμερα.
Επενδύθηκαν -εγώ θα έλεγα "υπεξαιρέθηκαν"- τριάντα πέντε τρισεκατομύρια (35.000.000.000.000) δραχμές σε μια πενταετία περίπου. Τώρα τα χρήματα αυτά είναι στην Ελλάδα ή παίζονται σε χρηματιστηριακές εταιρείες του εξωτερικού; Φτάσαμε σε απώλειες ορισμένων "χαρτιών" μέχρι και 70% και σε ποσοστό άνω του 50%.
'Επρεπε, κύριε Υπουργέ, να είχατε προβλέψει ότι η ελάττωση του επιτοκίου σίγουρα θα έστρεφε το μικροεπενδυτή προς το χρηματιστήριο, γιατί ήθελε τις οικονομίες του να τις έχει κάπου εναποθετημένες για να παίρνει ένα "διάφορο" μικρό ή μεγάλο προκειμένου να συντηρείται. Επομένως δική σας ήταν η ευθύνη. Το είχατε χρέος σαν Υπουργός Εθνικής Οικονομίας. Δεν είναι βέβαια αλβανική πυραμίδα, όπως λένε μερικοί. Εγώ θα πω όμως ότι είναι ένα οικονομικό "έγκλημα". 'Ενα "έγκλημα" που θα πάει τη χώρα μας πίσω στις επενδύσεις και που θα μας επηρεάσει μελλοντικά στην ανάπτυξη. Κυρίως όμως, δεν θα μπορέσουμε να θεραπεύσουμε την ανεργία, διότι χωρίς επενδύσεις είτε διαχρονικές, είτε μακροοικονομικές, δεν θα μπορέσουμε να κάνουμε μακρόπνοα έργα ανάπτυξης, γιατί δεν θα έχουμε το χρήμα που χρειάζεται.
Καλείσθε σήμερα, κύριε Υπουργέ, όπως είπα και στην αρχή, να μας πείτε εάν πράγματι αυτές οι κατηγορίες, που σήμερα και επί τρεις μέρες θα σας προσάψουμε, αληθεύουν ή αν έχετε επιχειρήματα με τα οποία μπορείτε να τις αντικρούσετε. Πάντως η εφημερίδα "ΤΟ ΒΗΜΑ" σήμερα λέει ότι δεν θα έχετε την τύχη της Ιφιγένειας. Ο στόλος του ΠΑΣΟΚ δεν χρειάζεται ούριο άνεμο. Θέλει πυξίδα προσανατολισμού.
Σας ευχαριστώ.
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Κωνσταντίνος Βρεττός): Ο Α' Αντιπρόεδρος της Βουλής κ. 
Κωνσταντίνος Γείτονας έχει το λόγο.
ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): Ευχαριστώ, κύριε Πρόεδρε.
Κυρίες και κύριοι συνάδελφοι, η πρόταση δυσπιστίας της Νέας Δημοκρατίας κατά του Υπουργού Εθνικής Οικονομίας κατά τη γνώμη μου δεν είναι απλά μια πολιτική γκάφα, είναι ένα πολιτικό ατόπημα μεγάλου

μεγέθους και αποκαλύπτει την εμμονή και τη συνέχιση σε μια αρνητική πολιτική.
ΠΡΟΚΟΠΗΣ ΠΑΥΛΟΠΟΥΛΟΣ: Τώρα βεβαιώθηκα ότι είχαμε δίκαιο. ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): Κύριε Παυλόπουλε,
ξέρετε ότι όσο και να με διακόπτετε εγώ δεν πτοούμαι. Αν έχετε την ανάγκη

πέρα από τα επιχειρήματα των εισηγητών σας και όταν μιλώ να προσθέτετε
κι άλλα, αυτό δείχνει την αδυναμία σας.
ΠΡΟΚΟΠΗΣ ΠΑΥΛΟΠΟΥΛΟΣ: Δεν διακόπτω άλλο.
ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): Λέω λοιπόν ότι αποκαλύπτει μια εμμονή σε μια αρνητική πολιτική που την είδαμε όλα αυτά τα χρόνια. Μια ανεύθυνη πολιτική, η οποία δεν δίσταζε για μικροκομματικά πολιτικά οφέλη να υπονομεύει την εξαετή προσπάθεια που γινόταν για την είσοδο της χώρας στην ΟΝΕ, να υπονομεύει την οικονομία ουσιαστικά. Δεν δίσταζε να δυσφημεί τη χώρα. Και τώρα μπήκατε με μικροπολιτικές ενέργειες και στο θέμα των χρηματιστηριακών αγορών. Κορυφώνει δηλαδή η πρότασή σας αυτήν την προσπάθεια που κάνατε εδώ και καιρό στη χρηματιστηριακή
αγορά με παρεμβάσεις.
Και αυτό, κύριοι συνάδελφοι της Νέας Δημοκρατίας, είναι σε πλήρη
αντίθεση με την ιδεολογία σας. Είσαστε φιλελεύθεροι, για να μην πω νεοφιλελεύθεροι. 'Εχετε θεοποιήσει την αγορά. 
Και επειδή μας λέτε να προσέχουμε και να διαβάζουμε, θα σας παραπέμψω να διαβάσετε ένα βιβλίο για την ιστορία των χρηματιστηρίων του
κ. Τσάνσελορ -πρέπει να το διαβάσετε- για να ξέρετε ότι η ιστορία των χρηματιστηρίων από τον 16ο αιώνα και μετά είναι σαν πράξη άνοδος και πτώση των αγορών.
Εσείς, λοιπόν, οι γνήσιοι φιλελεύθεροι ιδεολόγοι, μας λέτε ουσιαστικά τώρα γιατί δεν παρεμβαίνουμε στην αγορά, στην αγορά που όπως λέτε είναι ένας ανεξάρτητος θεσμός.
ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Γείτονα...
(Θόρυβος από την πτέρυγα της Νέας Δημοκρατίας) ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): Ναι, καλά. 
Ακούστε! Είχατε λόγο, θα ακούσετε και αντίλογο.

ΚΩΝΣΤΑΝΤΙΝΟΣ ΤΣΙΠΛΑΚΗΣ: Αντίλογο βάσιμο όμως.
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριοι συνάδελφοι, μη διακόπτετε. 'Εχει δικαίωμα να λέει ό,τι θέλει. Μην κρίνετε αυτά που λέει.
ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Γείτονα....
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριε Τσιπλάκη.
ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): Σας παρακαλώ, δεν
επιτρέπω διακοπές. Παρακαλώ να ηρεμήσετε.
ΠΡΟΕΔΡΕΥΩΝ (Κωνσταντίνος Βρεττός): Κύριε Γείτονα, είστε ομιλητής. Θα δώσω εγώ...
ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): 'Οχι, αναφέρομαι στη δικιά μου πρόθεση, σε σχέση με συγκεκριμένο συνάδελφο, ο οποίος με διακόπτει, κύριε Πρόεδρε. Εσείς να κάνετε τη δουλειά σας.
ΠΡΟΕΔΡΕΥΩΝ (Κωνσταντίνος Βρεττός): Ακριβώς.
ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): Τι μήνυμα αλήθεια δίνετε στους μικροεπενδυτές, για τους οποίους δήθεν κόπτεσθε, με αυτή σας την κίνηση ιδιαίτερα τώρα σε μία πραγματικά δύσκολη περίοδο για το χρηματιστήριο; Εγώ θα την έλεγα μία περίοδο "ασταθούς" στασιμότητας σε χαμηλό επίπεδο. Εσείς τι θέλετε επιτέλους με αυτήν την κίνηση; Να μεταφέρετε νέους φόβους και αβεβαιότητες, στο κοινό δηλαδή με άλλα λόγια
να δώσετε μία νέα κατραπακιά στο Χρηματιστήριο. Και το κάνετε λέτε
για να σώσετε δήθεν τους
εγκλωβισμένους μικροεπενδυτές.. Αυτή είναι η κίνησή σας; Να εντείνετε τη νευρικότητα, την αβεβαιότητα; Να προκαλέσετε πανικό; 'Αξιος ο μισθός σας. 'Αξιος ο μισθός σας πραγματικά! Γι'αυτό μίλησα και για γκάφα και για ατόπημα.
Η πρότασή σας είναι, επίσης, πράξη υποκρισίας και δειλίας -πολιτικής εννοώ. Διότι στηρίξατε τα επιχειρήματα -απ' όσα άκουσα από τους εισηγητές στην πρόταση σας -πάνω σε δύο άξονες. Κακή προοπτική οικονομίας -έτσι
είπε ο κ. Αλογοσκούφης-και από την άλλη μεριά, παρεμβάσεις με δημιουργία κλίματος ευφορίας από υπερβολικές εκτιμήσεις και του Υπουργού Εθνικής Oικονομίας και του Πρωθυπουργού. Μα, εφ' όσον μιλάτε για οικονομία γενική

ή για παρεμβάσεις και του Πρωθυπουργού, αν είχατε το πολιτικό θάρρος θα καταθέτατε πρόταση μομφής κατά της Κυβέρνησης.
ΠΡΟΚΟΠΗΣ ΠΑΥΛΟΠΟΥΛΟΣ: Σε έξι μήνες δεν θα είχαμε... ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): Καλώς. ΠΡΟΚΟΠΗΣ ΠΑΥΛΟΠΟΥΛΟΣ: Το χρειαζόμαστε μετά.
ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): 'Αρα, κύριε Παυλόπουλε, μικροπολιτικά σκέφτεσθε και σε αυτήν την περίπτωση. Δεν

κόπτεσθε για τους μικροεπενδυτές, για τους ανθρώπους που πράγματι επένδυσαν το μόχθο τους και έχουν σήμερα προβλήματα.
Κυρίες και κύριοι συνάδελφοι, δεν πείθετε, λοιπόν, πραγματικά
κανέναν. Γιατί, πέρα από τα άλλα, τα επιχειρήματά σας είναι έωλα. Ξέρετε πολύ καλά εσείς ότι το χρηματιστήριο δεν είναι ευκαιρία για πρόσκαιρο πλουτισμό, αλλά είναι ένας θεσμός μεσομακροπρόθεσμης επένδυσης. Και αν δείτε την πορεία του χρηματιστηρίου σε μεσομακροπρόθεσμη βάση, θα δείτε ότι παρά και την τελευταία πτώση οι αποδόσεις είναι πολύ μεγαλύτερες σε σχέση με αποδόσεις, επί παραδείγματι, στα ομόλογα ή στο ταμιευτήριο.
Τα επιχειρήματά σας στηρίζονται σε μύθους και έχουν αντιφάσεις. 
Μύθος ότι Τριάντα πέντε τρισεκατομμύρια χάθηκαν.
Ακούστε, είναι απλά μαθηματικά. Για να χαθούν τριάντα πέντε τρισεκατομμύρια, επειδή λογαριάζουμε τη διαφορά κεφαλαιοποίησης μεταξύ 1998 και 2000, σημαίνει ότι όλες -δεν ξέρω, εκατομμύρια, δισεκατομμύριαοι μετοχές άλλαξαν χέρια και όλες μάλιστα που άλλαξαν χέρια, άλλαξαν χέρια με τη μεγαλύτερη διαφορά τιμής το ξέρετε και γι' αυτό και τα μπλέκετε. Πότε μιλάτε για τριάντα πέντε τρισεκατομμύρια, πότε για είκοσι πέντε τρισεκατομμύρια, πότε για δέκα κλπ.
Δεν στηρίζονται, όμως, μόνο σε μύθους, αλλά πέφτουν και σε αντιφάσεις. Γιατί, τι μας είπατε -και ο κ. Κωστόπουλος το επανέλαβε σήμερα; Η κακές προσδοκίες για την οικονομία, οι κακές προοπτικές όπως λέτε, μας έχουν φέρει σ' αυτήν την κατάσταση, πέρα από τις
κακές κυβερνητικές παρεμβάσεις. Μα, όταν είχε την άνοδο το χρηματιστήριο το 1999, πάλι εσείς δεν ομιλούσατε για οικονομία "τραβεστί";
Τότε πώς ανέβαινε το χρηματιστήριο; Διαλέξτε πραγματικά με λογική
και συνέπεια τα επιχειρήματά σας. Γι'αυτό είπα προηγουμένως ότι δεν πείθετε κανέναν, ούτε στο επίπεδο του συμβολισμού αυτής της κίνησης ούτε στο επίπεδο της ουσίας των επιχειρημάτων.
Εάν ενδιαφερόσαστε πραγματικά για τους μικροεπενδυτές, υπήρχε μία άλλη λύση. Και ασφαλώς είστε Αντιπολίτευση, ουδείς μπορεί να αγνοήσει το ρόλο σας, ουδείς μπορεί να σας στερήσει τα δικαιώματα σας στον έλεγχο. Να ζητήσετε να γίνει προ ημερησίας διατάξεως συζήτηση σε επίπεδο αρχηγών διευρυμένα να δούμε πραγματικά -πέραν των όσων έχουμε συζητήσει με αφορμή νομοσχέδια που έχουν ψηφισθεί ή στη συζήτηση για τον προϋπολογισμό ή σε άλλες για την οικονομία- τι έγινε και πώς μπορούμε να βοηθήσουμε μέσα από σταθερότητα και ανάκαμψη αυτούς τους μικροεπενδυτές.
Και ξεχωρίζω, τους μικροκεπενδυτές συνειδητά. Γιατί εγώ θέλω να είμαι καθαρός προς όσους πολίτες με ακούν. Υπάρχουν στο χώρο του χρηματιστηρίου οι μικροεπενδυτές και υπάρχουν οι τυχοδιώκτες, οι τζογαδόροι, εκείνοι που έσκαβαν στο ορυχείο της φαντασίας τους να βρουν διαμάντια. Εκείνοι που νόμιζαν ότι θα γίνουν από τη μία μέρα στην άλλη πλούσιοι. Είναι αυτό στο οποίο είχε αναφερθεί και ο Κέινς ότι "η αφροσύνη τους δεν μπορεί να μπει σε οποιαδήποτε διαδικασία ελέγχου". Αυτοί δεν με ενδιαφέρουν.
Υπάρχουν όμως οι μικροεπενδυτές οι οποίοι είδαν ευκαιρία για
επένδυση με την άνοδο, τη βελτίωση του χρηματιστηρίου αυτούς πρέπει να προστατέψουμε. Ποιο ήταν το χρηματιστήριο, αλήθεια επί των ημερών σας; Είχαμε και τότε διακυμάνσεις μεγάλες όταν ήταν ένα "σοκάκι" το χρηματιστήριο, ήταν μικρομάγαζο. Και τότε είχαμε τέτοιες διαφορές, όταν μάλιστα ήταν ο τζίρος μερικά εκατομμύρια. Γιατί τα ανακαλύψατε σήμερα όλα αυτά; Εγώ δεν λέω ότι είναι ευχάριστη η κατάσταση.
Εάν ενδιαφερόμαστε πραγματικά για την άνοδο του χρηματιστηρίου και για την προστασία των μικροεπενδυτών, θα έπρεπε να κάνουμε εδώ μία σοβαρή συζήτηση χωρίς πολιτικές κόντρες, χωρίς πολιτικές σπέκουλες, που τελικά θα σας γίνουν μπούμεραγκ. Γιατί γνωρίζετε πολύ καλά ότι η σημερινή κατάσταση και οι προσδοκίες για την οικονομία -προσέξτε το- δεν είναι δικαιολογούν μία τέτοια εικόνα στο χρηματιστήριο. Για την οικονομία έχουμε πρόσφατη εκτίμηση από το Διεθνές Νομισματικό Ταμείο. 'Οπως επίσης γνωρίζετε πολύ καλά είναι υπό αναβάθμιση, σύμφωνη με εκτιμήσεις διεθνών οίκων, η χρηματιστηριακή αγορά.
'Αρα θα πρέπει να δούμε δύο ζητήματα. Την ψυχολογία που δημιουργήθηκε -και σε αυτή δυστυχώς την ψυχολογία πανικού και αβεβαιότητας συμβάλλετε για να κερδίσετε μικροπολιτικά αν και δεν θα το επιτύχετε, γιατί έχουν γνώση οι πολίτες- και το θέμα ρευστότητας που πραγματικά υπάρχει. Θα
πρέπει να ενισχύσουμε τη ρευστότητα μέσα από προσέλκυση κεφαλαίων στη χρηματιστηριακή αγορά, μέσα φυσικά στο πλαίσιο της λογικής, επί των αρχών ότι το χρηματιστήριο αποτελεί θεσμό επένδυσης.
Να δούμε εάν θέλετε και το τρίτο θέμα, γιατί το θίξατε και αυτό. Εάν κάποιος όπως έλεγε ο Ρούσβελτ, "ασυνείδητοι αργυραμοιβοί" -και αναφέρομαι σε επιχειρηματίες, χρηματιστές, αναδόχους- μπήκαν μέσα σε όλη αυτή τη διαδικασία παραβαίνοντας χρηματιστηριακούς νόμους και τις δεοντολογίες. Και όσοι πραγματικά ενθυλάκωσαν κάποια κεφάλαια, να τους αποκαλύψουμε ώστε να τους καταλογισθούν οι ευθύνες και να πάνε εάν θέλετε εκεί που τους αρμόζει, φυλακή.
ΜΙΛΤΙΑΔΗΣ ΒΑΡΒΙΤΣΙΩΤΗΣ: Πού είναι;
ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): Υπάρχουν ελεγκτικοί μηχανισμοί και έχει αρχίσει η Επιτροπή Εεφαλαιαγοράς και το χρηματιστήριο να κινούνται προς αυτήν την κατεύθυνση. 'Εχουν αρχίσει οι εσωτερικοί έλεγχοι και ήδη έχουν πάει υποθέσεις στη δικαιοσύνη.
'Αρα, λοιπόν, αυτό που θα έπρεπε να πούμε εδώ πέρα είναι πώς θα
κινηθούμε προς αυτήν την κατεύθυνση για να διατηρήσουμε ένα κλίμα ψυχραιμίας, να αρχίσει η ανάκαμψη, να ανακτήσει ο πολίτης την εμπιστοσύνη του μέσα και από την αυστηροποίηση των ελέγχων και βελτίωση της διαφάνειας.
Θα πρέπει να γνωρίζετε -και με αυτό τελειώνω- ότι ο κύριος Υπουργός
Εθνικής Οικονομίας, ο οποίος έχει αυτήν τη μεγάλη και αναγνωρισμένη συμβολή σε όλη αυτήν την προσπάθεια για την άνοδο της οικονομίας, θα απολαύσει της εμπιστοσύνης της Βουλής.

Η πρόταση δυσπιστίας τελικά θα είναι για σας, από τον ελληνικό λαό. Επειδή φέρεστε τόσο επιπόλαια. Για την ανεύθυνη πολιτική σας σε ένα
τέτοιο ευαίσθητο ζήτημα, όπως είναι η χρηματιστηριακή αγορά, που είναι μάλιστα, λέτε στον πυρήνα της πολιτικής και της ιδεολογίας σας. Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): O κ. Ηλίας Καλλιώρας έχει το λόγο. ΗΛΙΑΣ ΚΑΛΛΙΩΡΑΣ: Κύριε Πρόεδρε, ο προλαλήσας κ. Γείτονας μίλησε για
υπονόμευση της οικονομίας από πλευράς της Νέας Δημοκρατίας. Να θέσω δύο ερωτήματα και να τα απαντήσει ο καθένας μέσα του.
Πρώτον, θα ήθελα να μου πει ο κ. Γείτονας αν έστω και ένας Βουλευτής,
ένα στέλεχος της Νέας Δημοκρατίας έκανε συγκεκριμένη πρόβλεψη ως προς το ύψος του δείκτη και με συγκεκριμένο χρονοδιάγραμμα που κάνατε εσείς και εννοώ από τον κύριο Πρωθυπουργό, από τον παριστάμενο Υπουργό και από βασικότερα στελέχη της οικονομικής πολιτικής σας σήμερα.
Δεύτερον, μιλάτε για υπονόμευση της οικονομίας από τη Νέα Δημοκρατία. Σας ρωτάω πάλι, κύριε Γείτονα: Σήμερα καταθέσαμε την πρόταση δυσπιστίας. Σας δίνουμε την ευκαιρία να αλλάξετε την οικονομική πολιτική. Ψηφίστε να φύγει ο κ. Παπαντωνίου, για να αποδειχθεί το αυταπόδεικτο.
Κύριε Υπουργέ, καταθέσαμε σήμερα πρόσταση δυσπιστίας, γιατί χάνονται άνθρωποι, καταστρέφονται οικογένειες, εξανεμίζονται οι κόποι μιας ζωής, άνθρωποι βρίσκονται σε απόγνωση. Υπάρχει οικονομική σφαγή και το ξέρουμε,

το ζούμε από τους δέκτες της τηλεόρασης πλέον. Πρέπει να ξέρετε όταν συγκρίνετε την οικονομική κατάσταση της χώρας μας με βάση το χρηματιστήριο, οι πυραμίδες του Μπερίσα ωχριούν μπροστά στο φαινόμενο. Να σας πω και κάτι πιο συγκεκριμένα σε σχέση με αυτό το θέμα. Αυτό που έκανε ο υπόκοσμος στην Αλβανία, το κάνει το επίσημο κράτος στη χώρα μας. Επίσης αυτό που γίνεται σήμερα στην Ελλάδα είναι δεκαπέντε φορές το εθνικό προϊόν της Αλβανίας. Σας το λέω αυτό για να καταλάβετε το μέγεθος αυτού που έχετε συντελέσει σήμερα εσείς με επίσημη γλώσσα δική σας, του κράτους και του κυρίου Υπουργού ειδικότερα.
Καταθέτουμε πρόταση δυσπιστίας γιατί από τα τριάντα πέντε τρισεκατομμύρια περίπου είκοσι τρισεκατομμύρια έχουν πάει στις τσέπες τριακοσίων με τετρακοσίων ατόμων, τα οποία είναι φυσικά οι έχοντες και κατέχοντες και λειτουργούν σε βάρος των μη εχόντων και κατεχόντων.

Σε ειρηνική περίοδο έγινε η μεγαλύτερη αναδιανομή εισοδήματος που
έχει γίνει ποτέ και ούτε πρόκειται να ξαναγίνει βεβαίως και μάλιστα κάτι που δεν έχει γίνει στον τόπο μας ούτε με βίαιο τρόπο σε χίλιες περιπτώσεις του παρελθόντος.
Καταθέσαμε σήμερα πρόταση δυσπιστίας, κύριε Υπουργέ, γιατί, όπως είπαν και οι βασικοί εισηγητές της Νέας Δημοκρατίας, η οικονομική 
πολιτική, το μείγμα της οικονομικής πολιτικής της δικής σας, είναι λάθος. 

Και επειδή δεν θέλω να επανέλθω στο σημείο αυτό, γιατί έχω καλυφθεί, θα μιλήσω συγκεκριμένα για μια εταιρεία -και για ευνόητους λόγους δεν θα αναφέρω το όνομά της- για να μη μιλάμε θεωρητικά και να πάμε στο πρακτικό μέρος.
Η εφημερίδα "ΗΜΕΡΗΣΙΑ" γράφει στις 26.5.2000 ότι στη συγκεκριμένη
εταιρεία αναμένεται εντυπωσιακή αύξηση της τάξεως των σαράντα δισεκατομμυρίων δραχμών. Της εταιρείας η μετοχή από εκατόν τριάντα πέντε δραχμές έφθασε στις οκτώ χιλιάδες εννιακόσιες δραχμές. Μιλάμε για αύξηση 6.544%. Δηλαδή εάν το χρηματιστήριο της χώρας μας είχε μόνο αυτήν τη μετοχή, ο δείκτης θα ήταν πάνω από διακόσιες χιλιάδες μονάδες. Αυτό για να κατανοήσετε τι λέω. Αυτή τη στιγμή η συγκεκριμένη μετοχή είναι κάτω από τριακόσιες δραχμές.
'Οταν ζήτησα με μια ερώτησή μου στις 7.12.2000 από τον κύριο Υπουργό να μάθω γιατί δεν εφαρμόστηκε η απόφαση 19 που λέει ότι οι εταιρείες που συγχωνεύονται πρέπει να έχουν για τρία χρόνια ισολογισμούς και καταστάσεις αποτελεσμάτων χρήσεως -και εδώ έχουμε υπερδωδεκάμηνη
χρήση- μου απάντησε "ναι, δεν πήρε την απόφαση η Επιτροπή Κεφαλαιαγοράς γιατί τη μετέθεσε στο Δ.Σ. του Χρηματιστηρίου Αξιών Αθηνών, όπου πάρθηκε νόμιμη απόφαση". Μπορεί αυτό κάποιος να το εκλάβει ως σοβαρό κράτος και ως σοβαρή πολιτική;
Στη συνέχεια, στις 13 Δεκεμβρίου, καταθέτω άλλη ερώτηση, όπου ζητάω να μου πουν εάν υπάρχει πιστοποιητικό φορολογικού ελέγχου της ίδιας εταιρείας με βάση την απόφαση 19 παράγραφος α' άρθρο 3, όπως ακριβώς απαιτεί το Χρηματιστήριο Αξιών Αθηνών.
Μου απαντούν στις 27 Δεκεμβρίου του 2000 από το Υπουργείο, συγκεκριμένα είχε την υπογραφή του κ. Φωτιάδη ότι από τα ΠΕΚ Αθηνών διενεργήθηκε φορολογικός έλεγχος στην επιχείρηση τάδε για τις χρήσεις από το 1989 έως το 1997 και καταλογίστηκαν οι φόροι που προέκυψαν.
Γιατί, κύριε Υπουργέ, από το 1997 και μετά δεν έχουμε φορολογικό
έλεγχο; Για ποιο λόγο; 
Η άλλη συγχωνευόμενη εταιρεία συστάθηκε το 1997 και υπέβαλε δηλώσεις φορολογίας εισοδήματος για τα οικονομικά έτη 1999 και 2000 στην αρμόδια Δ.Ο.Υ, οι οποίες είναι ανέλεγκτες. Δύο εταιρείες μπαίνουν στο χρηματιστήριο με ανέλεγκτες χρήσεις! Αυτή η εταιρεία, λοιπόν, έχει ογδόντα πέντε περίπου εκατομμύρια μετοχές. Δείτε την περίπτωση ενός μικρού μαγαζιού, μιας ΔΕΛΤΑ στη γειτονιά και πείτε μας εάν θα συνέβαινε ανάλογα κάτι τέτοιο.
Η ίδια εταιρεία στις 29.11.2000 από σαράντα δισεκατομμύρια (40.000.000.000) δραχμές πήγε στα είκοσι ένα δισεκατομμύρια εξακόσια εκατομμύρια (21.600.000.000) για αύξηση του μετοχικού κεφαλαίου. Τελικά η ίδια εταιρεία με δικό της χαρτί είπε: "Το Διοικητικό Συμβούλιο σας γνωρίζει ότι με το υπ' αριθμ. 785/16.11.2000 πρακτικό του και μετά τη διαπίστωση περί μη καταβολής χρηματικών ποσών στο ταμείο της εταιρείας, αποφάσισε την οριστική ματαίωση της εγκριθείσας από 26.6.2000 και 10.7.2000 απόφασης της τακτικής γενικής συνέλευσης".
Μα είναι δυνατόν οι ίδιοι οι άνθρωποι να ζητάνε χρήματα για να
τοποθετηθούν άλλοι και δεν μπαίνει η ίδια εταιρεία να χρηματοδοτήσει τις δουλειές της; Δηλαδή ούτε η ίδια η εταιρεία δεν εμπιστευόταν τα δικά της πεπραγμένα, τον προϋπολογισμό, τις μελλοντικές αποφάσεις, για να κινηθεί ολόκληρο το πλαίσιο της ανάπτυξής της; 
Κύριε Υπουργέ, δεν σας έδωσαν το 1997, το 1998 και 1999 χαρτιά της
ίδιας της εταιρείας, όπου φαίνεται ότι υπάρχουν ίδια κεφάλαια με αρνητικό πρόσημο; Δηλαδή αν έκλειναν την εταιρεία εκείνη τη στιγμή έπρεπε να πληρώσουν από την τσέπη τους; Μα μόνο και μόνο αυτό το χαρτί αν είχε στα χέρια του ο κύριος Υπουργός, έπρεπε να το σταματήσει.
Αγαπητοί φίλοι και αγαπητές φίλες συνάδελφοι, φτάνουμε στο σημείο ο
ίδιος αυτός κύριος να λέει με επιστολή του προς τον
Πρόεδρο της Βουλής και κοινοποίηση προς τον κύριο Υπουργό Εθνικής Οικονομίας: "Τον τελευταίο καιρό ο Βουλευτής της Νέας Δημοκρατίας Ηλίας Καλλιώρας επιχειρεί μια απίστευτη και πρωτοφανή επίθεση εναντίον της εισηγμένης εταιρείας τάδε και αυτά που λέει είναι ψέματα."
Μα τι λέω εγώ; Δεν είπα τίποτε εγώ. Στις εφημερίδες το έβαλα
όπου ήταν. Δεν είπα τίποτα δικό μου και ούτε θα πω τίποτα παραπάνω. Είναι υπογραφές των Υπουργών. Πού υπάρχουν τα ψέματα;
Επειδή ξέρω ότι μέσα στο χρόνο που έχω δεν μπορώ να αναπτύξω όλο το φάσμα αυτών των διεργασιών, πρέπει να σας πω ότι μου έκαναν αγωγή μόλις

κατέθεσα την πρώτη ερώτηση δύο δισεκατομμύρια (2.000.000.000). Με χλεύασαν, με λοιδόρησαν στις εφημερίδες τους, γιατί έχουν δύο εφημερίδες (την μία αθλητική), μου είπαν επίθετα, με συνέδεσαν με οικογένειες του Σικάγου γι' αυτό που έκανα στη Βουλή, γι' αυτά τα οποία αυτήν τη στιγμή σας λέω.
Φυσικά υπάρχουν και περισσότερα στοιχεία και γι' αυτό θα επισκεφθώ
την Πέμπτη στις 12.00 η ώρα το κτήριο 16 της Σχολής Ευελπίδων και θα καταθέσω στο γραφείο του Εισαγγελέα Ποινικής Δίωξης Αθηνών μηνυτήρια αναφορά κατά παντός υπευθύνου, διότι εδώ είναι το Βήμα της Βουλής, εδώ έχουμε κράτος, εδώ έχουμε Βουλευτές, εδώ έχουμε Υπουργούς, έχουμε ευνομούμενη πολιτεία και δεν μπορούμε να παίζουμε με τον καθέναν.
Εδώ μέσα δεν μπορεί κανείς να είναι παραπάνω από το νόμο και από
εμάς. Αυτό πρέπει να το βάλουν όλοι καλά στο μυαλό τους. Δεν μπορούμε να κλέβουμε τους μικρούς, δεν μπορούμε να αγνοούμε αυτούς που αυτοκτονούν, τις οικογένειες, τον πόνο, το μόχθο και όλα αυτά που όταν πάω στη Φθιώτιδα και σε άλλους νομούς νιώθω ντροπή που είμαι στο Εθνικό Κοινοβούλιο και δεν έχουμε εξεγερθεί εμείς οι ίδιοι, κάτι που έκαναν σε διπλανή χώρα.

Θα πω και κάτι τελευταίο. Ο κ. Κόκκινος τις προάλλες μίλησε στο "ΣΚΑΙ" και είπε το εξής: "Αυτοί που έχασαν τα χρήματα" -διαβάζω κατά λέξη"μπορούν να θεμελιώσουν αξίωση αποζημιώσεως κατά του δημοσίου" -προσέξτε"που να στηρίζεται στο άρθρο 105 του εισαγωγικού νόμου του Αστικού
Κώδικα, το οποίο λέει ότι υπάρχει υποχρέωση του δημοσίου σε αποζημίωση

εάν όργανά του κάνουν μία παράνομη πράξη από την οποία ζημιώνονται κάποιοι ιδιώτες".
Δηλαδή από του Βήματος της Βουλής επισήμως καλώ όσους έχουν χάσει χρήματα να κάνουν ενσυνείδητα αυτό που ορίζει ο νόμος του κράτους και όχι ο Καλλιώρας και ο καθένας Βουλευτής, διότι σ' αυτόν τον τόπο για να προχωρήσουμε και να αφήσουμε κάτι καλύτερο στα παιδιά μας θα πρέπει να λάβουμε σοβαρά υπόψη μας, πρώτον, ότι είμαστε κράτος και, δεύτερον, ότι όλοι πρέπει να υπακούμε σ' αυτά που ψηφίζουμε εδώ μέσα.

(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο Β' Αντιπρόεδρος της Βουλής κ. Παναγιώτης Σγουρίδης.
ΠΑΝΑΓΙΩΤΗΣ ΣΓΟΥΡΙΔΗΣ (Β' Αντιπρόεδρος της Βουλής): Κύριοι συνάδελφοι, σας ερωτώ αν υπάρχει κανείς σ' αυτήν την Αίθουσα που να μη συμπονά όλους αυτούς που χωρίς γνώσεις έχουν επενδύσει στο χρηματιστήριο. Υπάρχει
κάποιος συνάδελφος που δεν ενδιαφέρεται για όλους αυτούς που παρασύρθηκαν στην τρέλα του χρηματιστηρίου χωρίς να έχουν το ανάλογο γνωστικό
υπόβαθρο; Υπάρχει κανείς που δεν συμπονά όλους αυτούς που μέθυσαν από την ελπίδα του άνευ ιδρώτος κέρδους; Πίστεψαν ότι θα βάλουν τα λεφτά τους σήμερα και αύριο θα πάρουν τα διπλάσια ή τα τριπλάσια. 'Ολοι αυτοί
πίστεψαν ότι το χρηματιστήριο είναι ενα επίσημο καζίνο, ένα

"αεροπλανάκι", μία "πυραμίδα" όπως αυτές της Αλβανίας ή μια "λοταρία" στην οποία κερδίζουν όλοι και συνεχώς.
Είναι δυνατόν να μην ενδιαφέρεστε για όλους αυτούς που δεν κατάλαβαν ότι η ελεύθερη αγορά και ο καπιταλισμός δεν είναι τόσο ευγενικοί, ώστε να κερδίζουν όλοι και πάντοτε; Υπάρχει κανένας καπιταλισμός ή καμιά αγορά όπου να γίνεται συνεχώς αυτό; Αυτό όμως δεν το κατάλαβαν. 
Αφού τους συμπονούμε όλους αυτούς τους ανθρώπους γιατί πράγματι έκαναν κάποια λάθη σας ερωτώ, κύριοι συνάδελφοι της Νέας Δημοκρατίας, αν με την πρόταση δυσπιστίας που καταθέσατε τους βοηθάτε, ώστε να θεραπευθεί το κοινωνικό πρόβλημα που έχει δημιουργηθεί με το χρηματιστήριο; Η πρότασή σας θα βοηθήσει, ώστε να εξυγιανθεί η χρηματαγορά; Μήπως θα δημιουργήσετε πιέσεις για να κατεβούν ακόμη πιο κάτω οι μετοχές αυτών των ανθρώπων που αλόγιστα επένδυσαν με τη πίστη ότι θα έχουν εύκολο κέρδος; 
Ας δούμε τώρα ποιος είναι ο ρόλος της Κυβέρνησης. Δηλαδή τι πρέπει να
κάνει μία Κυβέρνηση η οποία παίρνει τα ηνία της χώρας για να κυβερνήσει; Από απόψεως οικονομίας -αυτό είναι το γενικώς παραδεκτό- πρέπει να δημιουργεί ένα περιβάλλον σταθερό, ασφαλές στην οικονομία, ώστε μέσα σ' αυτό να κινούνται οι βιομήχανοι, οι επιχειρήσεις, οι επενδυτές και τα νοικοκυριά.
Η συγκεκριμένη Κυβέρνηση του ΠΑΣΟΚ έχει δημιουργήσει αυτό το σταθερό περιβάλλον. Δεν έχει πέσει ο πληθωρισμός; Δεν έχουν μειωθεί το δημόσιο έλλειμμα, το δημόσιο χρέος; Δεν δημιουργήθηκε μια σταθερή οικονομική
κατάσταση στην οποία ο καθένας μπορεί να προγραμματίζει; Αυτή δεν είναι η Κυβέρνηση που έβαλε τη χώρα στο σκληρό πυρήνα της ΟΝΕ; Δεν οδήγησε τη χώρα για να επιτευχθούν τα σκληρά κριτήρια του Μάαστριχτ;
Σήμερα η Ελλάδα από απόψεως οικονομικών και κοινωνικών κριτηρίων βρίσκεται στην εικοστή θέση από τις διακόσιες πέντε Δημοκρατίες όλου του κόσμου. 'Ολα αυτά έγιναν ως διά μαγείας; 'Ηταν αυτονόητα; 'Ηρθαν με θεία επιφοίτηση ως μάννα εξ ουρανού; Δεν υπήρχε Υπουργικό Συμβούλιο, δεν υπήρχε Υπουργός, μια Κυβέρνηση που στο επέτυχε αυτό;
Και επειδή έγινε πολύς λόγος για το χρηματιστήριο ας δούμε τι είναι
το χρηματιστήριο. Είναι ένα σύγχρονο παζάρι που λειτουργεί κάτω από γενικούς και κατάλληλους οικονομικούς κανόνες.
'Ομως σε αυτό το παζάρι ισχύουν οι σκληροί κανόνες της ελεύθερης αγοράς. Ο θάνατός σου η ζωή μου. Πάντως πρέπει να δούμε και ποιος είναι ο ρόλος του χρηματιστηρίου σε μια οικονομική πορεία που ακολουθεί η κάθε χώρα. Πρωταρχικός ρόλος του είναι να βοηθάει τις επιχειρήσεις με κεφάλαια που αντλούνται μέσα από την κεφαλαιαγορά για να μπορούν να κάνουν επενδύσεις και επανεπενδύσεις. 'Ισως υπάρχει εδώ σφάλμα, γιατί τα χρήματα που αντλήθηκαν από επιχειρήσεις για να επενδυθούν δεν επενδύθηκαν και σίγουρα η κεφαλαιαγορά εφόσον ελέγξει αυτές τις περιπτώσεις να πάνε στη δικαιοσύνη και να τιμωρηθούν. Πάντως υπάρχουν τρόποι που μπορούν να γίνουν οι έλεγχοι. Η χρονική στιγμή δεν εξαρτάται από τον Υπουργό και από την Κυβέρνηση. Το χρηματιστήριο, παρ'όλο που λειτουργεί από το 1880 και έγινε νομικό πρόσωπο δημοσίου δικαίου από το 1918, είχε μια υποτυπώδη θεσμική λειτουργία, αυτό είναι παραδεκτό σε όλους και ποτέ δεν απόκτησε αν θέλετε παράδοση. Ποτέ το χρηματιστήριο της χώρας μας δεν είχε παράδοση. Αντίθετα το χρηματιστήριο της Αγγλίας λειτουργεί βάσει παραδόσεων, δεν υπάρχουν κανόνες ούτε νόμοι. Λειτουργεί από παράδοση και αν θέλετε με ένα υποτυπώδες θεσμικό πλαίσιο, όπου αργά και σταθερά γινόταν καλύτερο και θωράκιζε το χρηματιστήριο.
Από τη στιγμή όμως που η χώρα μας μπήκε στην ΟΝΕ, ήταν πολύ φυσιολογικό η ελληνική χρηματαγορά από αναδυόμενη να γίνει ώριμη. Και αυτό το διάστημα ήταν πολύ φυσιολογικό τα κεφάλαια υψηλού ρίσκου να κάνουν το χρηματιστηριακό παιχνίδι και όταν κάποια στιγμή ωρίμασε η αγορά να φεύγανε. Αυτά τα παρατηρήσαμε και στην Ισπανία, όταν μπήκε στην ΟΝΕ, και στην Πορτογαλία και σε άλλες χώρες. Κάποιος που είχε γνώσεις χρηματιστηριακές το έβλεπε. Πρέπει να σας πω ότι όποτε επιχείρησε η Κυβέρνηση να κάνει παρεμβάσεις, αυτόματα ξεσηκώνοταν θύελλα αντιδράσεων από διάφορους ειδικούς και μη ότι η ελεύθερη αγορά πρέπει να γίνει ακόμα πιο ελεύθερη για να μπορέσει να λειτουργήσει.
'Οταν υπήρχε το όριο διακύμανσης της τάξης του 8% από αυτήν την
πτέρυγα της Βουλής της Νέας Δημοκρατίας δεν ακουγόταν να αφεθεί ελεύθερο να πάει στο 12% και στο 15%, να μην έχει όριο, γιατί μόνο τότε θα μπορούσε να λειτουργήσει ανεπηρέαστη η κεφαλαιαγορά; 'Οταν έφτασε στο 12% οι μετοχές πήγαιναν απο πάνω προς τα κάτω και χάνονταν περισσότερα χρήματα. Η Κυβέρνηση βέβαια στις 5300 μονάδες χτύπησε το καμπανάκι και κανένας δεν άκουσε. Μάλιστα τότε είπατε ότι κάνει παρεμβάσεις. Στις 5800 ομοίως. Αναγκάστηκε στις 6300 μονάδες τότε με τη δήλωση του Υπουργού Εθνικής Οικονομίας και επίσης με τη δήλωση του διοικητή της Τράπεζας της Ελλάδος να γίνει έντονο το θέμα ότι προσέξτε, γιατί βρισκόμαστε σε μια μεταβατική περίοδο. Το έκανε με τον πιο διακριτικό τρόπο και τότε βγήκατε και είπατε ότι γίνονται παρεμβάσεις στο χρηματιστήριο και ότι δεν αφήνετε ελεύθερη την αγορά.
Κυρίες και κύριοι συνάδελφοι, θα έλεγα ότι είναι άδικο να κατηγορείτε την Κυβέρνηση για κάτι που δεν φταίει, όπως επίσης είναι άδικο να κατηγορείτε τον Υπουργό Εθνικής Οικονομίας για κάτι που δεν φταίει. Είναι υποκρισία, γιατί ξέρουμε πολύ καλά ότι χαίρεστε όταν το χρηματιστήριο πιέζεται προς τα κάτω, γιατί νομίζετε πως κερδίζετε τις πολιτικές εντυπώσεις.
Λυπάμαι πολύ αν έτσι αρθρώνετε το δικο σας πολιτικό λόγο. Είναι
βέβαιο ότι θα καταψηφιστεί η πρόταση δυσπιστίας. 'Ομως ας σταματήσουμε εδώ και ας αφήσουμε επιτέλους ανεπηρέαστο από την πολιτική το ελληνικό χρηματιστήριο να συνεχίσει το δρόμο του, για να μπορέσει να υπάρξει σωτηρία στους μικροεπενδυτές, για τους οποίους ρίχνετε κροκοδείλια δάκρυα.
(Χειροκροτήματα από την πτέρυγα του ΠΑ.ΣΟ.Κ.) 
ΠΡΟΕΔΡΕΥΩΝ (Κωνσταντίνος Βρεττός): Ο κ. Τσίπρας έχει το λόγο. 
ΒΑΣΙΛΕΙΟΣ ΤΣΙΠΡΑΣ: Κύριοι Βουλευτές, λίγοι μεν οι αποτελούντες το
αποψινό ακροατήριο, αλλά εκλεκτοί. Προς αυτούς και απευθύνομαι.
Μια και μόνο και η πρώτη απορία που μου δημιούργησε η μέχρι τώρα συζήτηση, μου θύμισε την απορία του εισαγγελέα του Δικαστηρίου των Παρισίων. "Πού είναι τα πρόβατα;", είπε προς τον κατηγορούμενο, ο οποίος περί άλλα ησχολείτο. Με αλαζονεία ομιλούσε για την ιδιωτική του ζωή και την κοινωνική του προσφορά, αλλά για τα πρόβατα που τον κατηγορούσαν για κλοπή δεν είπε τίποτε.
Πράγματι, η αποψινή συζήτηση έχει συγκεκριμένο στόχο, η πρόταση έχει συγκεκριμένες κατηγορίες, για τις οποίες δεν άκουσα τίποτα. Αντίθετα, 
άκουσα βολές κατά της Αντιπολίτευσης, η οποία πρόβαλε αυτήν την πρόταση. 'Ακουσα ύμνους για την οικονομία, τη μέχρι σήμερα οικονομική πορεία
της Κυβέρνησης, για τις συγκεκριμένες κατηγορίες των ανθρώπων οι οποίοι οδηγήθηκαν στην αυτοκτονία, των ανθρώπων οι οποίοι σήμερα φυγοδικούν όμως κανένας λόγος.
Περί αυτών δεν άκουσα τίποτα. Οι φωνές των νεκρών μας συνοδεύουν
απόψε και παρακολουθούν αυτήν τη συζήτηση κι εκείνες των φυγοδίκων επίσης και η αιτία, το δράμα αυτό το οποίο δημιούργησε, αυτό που λέγεται χρηματιστήριο, τίθεται στο περιθώριο.
Πρώτο εξεταστέο θέμα είναι τούτο, υπήρξε πράγματι κοινωνικό πρόβλημα; Υπάρχει σήμερα κοινωνικό πρόβλημα ή δεν υπάρχει; Νομίζω ότι επ'αυτού δεν υπάρχει αντίρρηση, ότι οι άνθρωποι οι οποίοι με τον άλφα ή το βήτα τρόπο ενεπλάκησαν στο χρηματιστήριο, σήμερα πράγματι διάγουν τραγικές στιγμές. 'Ανθρωποι οι οποίοι δανείστηκαν, δεν είχαν χρήματα δικά τους και αναγκάστηκαν να δανειστούν, τα έχασαν στο χρηματιστήριο και σήμερα διακινδυνεύουν το σπίτι που έχουν ή το αυτοκίνητό τους. 'Αλλοι άνθρωποι
οι οποίοι είχαν μικρές οικονομίες επίσης τις διέθεσαν και εξαντλήθηκαν στο λεγόμενο χρηματιστήριο.
Γι'αυτήν την κατάσταση αιτιάται τον κύριο Υπουργό η Αντιπολίτευση, η Νέα Δημοκρατία.
Τι λέει: Κύριε, η κατάσταση αυτή δημιουργήθηκε εξαιτίας της δικής σου συμπεριφοράς, εξαιτίας των δικών σου δηλώσεων. Εσύ βγήκες, κύριε Υπουργέ της Εθνικής Οικονομίας, στην 'Εκθεση της Θεσσαλονίκης κι έλεγες ότι το χρηματιστήριο όχι μόνο ακμάζει, όχι μόνο είναι επίγειος οικονομικός παράδεισος αλλά θα φθάσει και στις επτά χιλιάδες (7.000) μονάδες.
'Οταν ο επίσημος εκπρόσωπος της πολιτείας, ο Οικονομικός Υπουργός
έρχεται και δίνει αυτές τις ενθαρρύνσεις, είναι ή δεν είναι ο ηθικός αυτουργός της σημερινής καταστάσεως, του σημερινού κοινωνικού δράματος, το οποίο βιώνουν οι απλοί άνθρωποι της κοινωνίας;
Μέσα σε μια τέτοια κατάσταση και όταν αυτό είναι δεδομένο και
αναμφισβήτητο διερωτάται κανείς, έχει το ηθικό δικαίωμα ο κύριος Υπουργός με αυτήν την αλαζονεία που εμφανίστηκε απόψε ενώπιόν σας, να λέει στην Αντιπολίτευση, "εσείς το κάνετε αυτό από μικροψυχία";
Σεις κάνατε αυτήν την πρόταση δυσπιστίας γιατί δε βρίσκετε άλλο
τίποτε να καταλογίσετε στην Κυβέρνηση και σταθήκατε σε αυτή τη συμπτωματική, την ευκαιριακή πτώση του χρηματιστηρίου. 
Είναι επιτρεπτή η επίθεση που άκουσα από άλλους συναδέλφους ότι η Αντιπολίτευση μη έχουσα με τι άλλο να ασχοληθεί ασχολείται με μικρόψυχες προτάσεις δυσπιστίας όπως αυτή η αποψινή. Αλλά, επαναλαμβάνω, ότι δεν είναι και δεν ήταν αντικείμενο της αποψινής συζητήσεως η ευδαιμονία της οικονομίας της Ελλάδος από το έτος 1981. Και όμως και εδώ ακούσθηκαν πάρα πολλές ανακρίβειες. Το έτος 1981 από το έτος 2001 απέχει είκοσι ολόκληρα χρόνια στη διαδρομή των οποίων και είναι γνωστό αυτό σ'ολόκληρον τον κόσμο και στο Κοινοβούλιο και σ'αυτούς που μας ακούνε απόψε ότι υπήρξαν παλινδρομικές οι κινήσεις του κυβερνώντος κόμματος αυτό που δημιούργησε καθεστηκυία τάξη σήμερα. Γιατί; 'Ο,τι έκτιζε στην αρχή, το κατεδάφιζε στη συνέχεια. Και έρχεται σήμερα το εκσυγχρονιστικό ΠΑ.ΣΟ.Κ., η σημερινή Κυβέρνηση να μας πει ότι εκσυγχρονίζει την Ελλάδα αποκαθιστώντας εκείνα τα οποία οι προηγούμενοι, ο ηγέτης τους, ο Ανδρέας Παπανδρέου είχε δημιουργήσει.
Οι κοινωνικοποιήσεις, οι προβληματικές επιχειρήσεις ήταν έργο του
προηγούμενου ΠΑ.ΣΟ.Κ., του αρχικού ΠΑ.ΣΟ.Κ. Σήμερα οι ίδιοι, η συνέχεια εκείνου του ΠΑ.ΣΟ.Κ., το εκσυγχρονιστικό ΠΑ.ΣΟ.Κ., έρχεται και λέει θα
σωθούμε μόνο με τις κοινωνικοποιήσεις και με την ιδιωτικοποίηση αυτών των επιχειρήσεων.
'Αρα κατεδάφισαν για να κτίσουν στη συνέχεια και να επαίρονται
σήμερα. 'Ομως, η κοινωνία δεν περιμένει μόνο την ευδαιμονία των αριθμών, διότι η ευδαιμονία των αριθμών δεν λύνει το πρόβλημα των αγροτών οι οποίοι πένονται. Η μαγική λογιστική δεν λύνει το πρόβλημα των ανθρώπων της περιφέρειας, οι οποίοι δεν έχουν τροφή. Η ευδαιμονία των αριθμών δε λύνει το πρόβλημα των δημοσίων υπαλλήλων, των εκπαιδευτικών, οι οποίοι επί συμβάσει εργάζονται σήμερα στα ινστιτούτα του δημοσίου και έχουν να πληρωθούν από το Μάρτιο. Το γάλα εκείνων των παιδιών δεν είναι δυνατόν να το υποκαταστήσει η λογιστική των αριθμών, τους οποίους επικαλείται η Κυβέρνηση.
Και πλέον αυτού, δικαιούται ο Υπουργός Εθνικής Οικονομίας να είναι επιθετικός και αλαζών, όταν εκείνος δημιούργησε αυτήν την κατάσταση για την οποία εγκαλείται σήμερα; 'Οταν το χρηματιστήριο ανεβαίνει, είναι έργο της Κυβερνήσεως, τότε συμπορεύεται με την ευημερία της οικονομίας. 'Οταν το χρηματιστήριο έχει καταστροφική πτώση, όπως αυτή η σημερινή, τότε οι ευθύνες βαρύνουν την Αντιπολίτευση η οποία δεν δικαιούται να αντιλέγει, πρέπει να σιωπά για να μη δημιουργείται κλίμα δυσπιστίας.
'Οχι, κύριοι συνάδελφοι. Νομίζω ότι σ'αυτόν το χώρο η ελευθερία η οποία εκ του πράγματος παρέχεται απ'αυτό το Βήμα δεν επιτρέπει τέτοιες εκτροπές, δεν νομίζω ότι επιτρέπει τέτοιες φράσεις σαν αυτές που άκουσα από μέρος Βουλευτών της Κυβερνήσεως εναντίον της Αντιπολίτευσης λες και εγκαλούμενη είναι σήμερα η Αξιωματική Αντιπολίτευση η οποία επί συγκεκριμένων θεμάτων έθεσε το θέμα αυτό και όχι η Κυβέρνηση η οποία οδήγησε στην καταστροφή που μαστίζει σήμερα τον ελληνικό λαό.
Επειδή πάρα πολλά ακούσθηκαν και για την οικονομική πορεία της
Κυβερνήσεως, δεν μας είπε όμως κανείς ποιο είναι το επίπεδο της ανεργίας σήμερα. Αυτό δεν είναι μέσα στα στοιχεία της οικονομικής πορείας της Κυβερνήσεως; Η ανεργία ανεβαίνει σε αντίθεση με όλα τα υπόλοιπα ευρωπαϊκά κράτη που έχουν κάθοδο της ανεργίας. Βεβαίως δεν θα ήταν αυτό αντικείμενο της αποψινής συζητήσεως αν οι ίδιοι οι εκ μέρους της Κυβερνήσεως ομιλήσαντες, ο ίδιος ο κύριος Υπουργός δεν έθετε ενώπιον του Κοινοβουλίου τα θέματα της οικονομικής του επιτυχίας χωρίς όμως να αναφέρεται σε εκείνα τα οποία πράγματι ενδιαφέρουν και πράγματι μαστίζουν τον ελληνικό λαό.
Νομίζω ότι η πρόταση της Αξιωματικής Αντιπολίτευσης είναι μέσα στα
όρια τα συνταγματικά και του Κανονισμού της Βουλής και κανείς δε δικαιούται, αν θέλουμε να λέμε για αναβάθμιση Κοινοβουλίου, να λέει ότι τέτοιες προτάσεις με τέτοια ευθύνη αποτελούν προκλήσεις και αποτελούν εφευρήματα και πυροτεχνήματα εναντίον της Κυβερνήσεως.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος
της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Και θα τελειώσω επισημαίνοντας μόνο τούτο: 'Ανθρωποι οι οποίοι στέλνουν μια κυβέρνηση στην εξουσία, οι ίδιοι αυτοί άνθρωποι την εμπιστεύονται. 'Οταν αυτή η κυβέρνηση η οποία από τον ίδιον το λαό στάλθηκε στην εξουσία τους διαβεβαιώνει ότι σήμερα το χρηματιστήριο αποτελεί πηγή πλούτου, σήμερα το χρηματιστήριο θα έχει άνοδο, νομίζω ότι αυτή η κυβέρνηση δεν δικαιούται να διαμαρτύρεται ενώπιον του ελληνικού λαού ότι αυτοί οι άνθρωποι οι βασανισμένοι, οι φυγόδικοι ή οι διελθόντες την Αχερουσία λίμνη εξαιτίας αυτού του περιστατικού, είναι άδικοι και ότι δεν πρέπει να στρέφονται εναντίον της κυβερνήσεως!
Ευχαριστώ.
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Παναγιώτης Σγουρίδης): Ο κ. Βαθειάς έχει το λόγο.

ΙΩΑΝΝΗΣ ΒΑΘΕΙΑΣ: Κυρίες και κύριοι συνάδελφοι, υπάρχουν τοποθετήσεις οι οποίες δείχνουν ότι υπάρχει μια συνολική άγνοια όσον αφορά στη λειτουργία των χρηματιστηρίων ανά τον κόσμο, πώς λειτουργεί η
κεφαλαιογορά, διότι με την πρόταση δυσπιστίας της Νέας Δημοκρατίας είναι σαν να τελείωσε η λειτουργία του ελληνικού χρηματιστηρίου και ουσιαστικά κάνουμε τον επικήδειο. Αλλά δεν μπορούμε να προσεγγίσουμε σε καμία περίπτωση την εξέλιξη η οποία διαμορφώνεται και στο ελληνικό χρηματιστήριο αλλά και γενικότερα στην εθνική οικονομία. Αυτό το οποίο μπορούμε να προσεγγίσουμε σήμερα, πέρα από τις ευθύνες που ο καθένας
μπορεί να θέσει σε αυτήν την Αίθουσα είναι αν και κατά πόσο έχει υπάρξει
μια αξιόπιστη οικονομική πολιτική η οποία έχει δημιουργήσει και έχει ωριμάσει σε ένα βαθμό το ελληνικό χρηματιστήριο, σε ποιο επίπεδο το έχει ωριμάσει και αν εμείς βοηθήσαμε σε μια κατεύθυνση, ούτως ώστε και οι 'Ελληνες επενδυτές και οι ξένοι επενδυτές να αισθάνονται ότι κινούνται στην ελληνική κεφαλαιαγορά με την επένδυση των χρημάτων τους σε μια λογική μεσομακροπρόθεσμων επενδυτών, αν θέλουμε πραγματικά να προσεγγίσουμε με τον απόλυτο τρόπο πώς λειτουργεί η κεφαλαιαφγορά, το ελληνικό χρηματιστήριο και γενικά τα χρηματιστήρια.
Είναι άλλο πράγμα οι μικροεπενδυτές και η συμπεριφορά τους -και αυτό μπορούμε να το κρίνουμε- και είναι τελείως διαφορετικό πράγμα το κοινωνικό πρόβλημα και η διάστασή του από την πορεία της ελληνική οικονομίας και από τον τρόπο που τη διαχειρίστηκε και η Κυβέρνηση και το οικονομικό επιτελείο.
Το οικονομικό επιτελείο της Κυβέρνησης διαμόρφωσε τους όρους, ούτως
ώστε η εξέλιξη της χώρας να είναι σημαντική στο οικονομικό επίπεδο, να είναι στον ισχυρό πυρήνα των χωρών της Ευρώπης και κατ' επέκταση να αναβαθμίζει τους θεσμούς που υπηρετούν την οικονομία. 'Ενας θεσμός που λειτουργεί στα πλαίσια της οικονομίας είναι και το χρηματιστήριο και η Κυβέρνηση έκανε ό,τι ήταν δυνατόν να το θωρακίσει, να το ωριμάσει και να διαμορφώσει τις κατάλληλες συνθήκες για τη λειτουργία του. Γιατί έχει τεράστια σημασία, κύριοι συνάδελφοι, να γνωρίζουμε ότι όλα αυτά δεν γίνονται από τη μια στιγμή στην άλλη, αλλά γίνονται εξελικτικά. Και εδώ φαίνεται η υποκριτική στάση της Νέας Δημοκρατίας με ένα απλό παράδειγμα. 
Ο Αρχηγός της Αξιωματικής Αντιπολίτευσης κ. Καραμανλής με επιτελείς
του στο επίπεδο της οικονομίας επισκέφτηκαν τότε το ελληνικό χρηματιστήριο και έκαναν βαρύγδουπες δηλώσεις όπως: "εμείς είμαστε το κόμμα της αγοράς".
'Εκαναν δηλώσεις ότι θα στήριζαν το θεσμό. Μάλιστα ο κ. Καραμανλής παρασύρθηκε ακόμη περισσότερο και είπε ότι ως Πρωθυπουργός της χώρας θα κρατήσει το διοικητική της Τραπέζης της Ελλάδος κ. Παπαδήμο. 'Εκανε, λοιπόν, όλες αυτές τις βαρύγδουπες δηλώσεις εκείνη την εποχή... 
ΠΡΟΚΟΠΗΣ ΠΑΥΛΟΠΟΥΛΟΣ: Είχαμε υποχρέωση από το Κοινοτικό Δίκαιο. 
ΙΩΑΝΝΗΣ ΒΑΘΕΙΑΣ: Με αυτή την υποχρέωση, λοιπόν, που είχατε, πήγατε να
"κεφαλαιοποιήσετε" εκείνη την εποχή τη θετική πορεία του ελληνικού χρηματιστηρίου. 
ΠΡΟΚΟΠΗΣ ΠΑΥΛΟΠΟΥΛΟΣ: Ο σεβασμός στους θεσμούς...
ΙΩΑΝΝΗΣ ΒΑΘΕΙΑΣ: Πώς εγκαλείτε σήμερα τον Υπουργό Εθνικής Οικονομίας, ο οποίος και εκ της θέσεώς του είχε υποχρέωση να στηρίζει ουσιαστικά την εξέλιξη και την πορεία των θεσμών, όταν πραγματικά -και οι κινήσεις γινόντουσαν με ψήφιση στο ελληνικό Κοινοβούλιο- διαμορφώνονταν οι όροι για να στηριχθούν οι θεσμοί, όσον αφορά στην εξέλιξή τους;
Θέλω ακόμη να θυμίσω ότι όταν οι δηλώσεις και Υπουργών της Κυβέρνησης αλλά και άλλων στελεχών έλεγαν ότι πρέπει να υπάρχει μια συγκράτηση όσον αφορά στο ελληνικό χρηματιστήριο, τότε βγήκαν πολλοί στις εφημερίδες και κατήγγειλαν άγαρμπες παρεμβάσεις, που δεν έπρεπε να γίνουν, χειραγωγήσεις στο ελληνικό Χρηματιστήριο, με απλές μόνο αναφορές. Και αυτές οι απλές αναφορές διαμόρφωναν τη λογική ότι η εξέλιξη έπρεπε να είναι πιο ήπια, πιο προοδευτική, για να μην έχουμε τα προβλήματα τα οποία δημιουργήθηκαν στην πορεία.
Διότι ποιο είναι, κύριοι συνάδελφοι, σήμερα το πρόβλημα στο ελληνικό χρηματιστήριο; Είναι ότι δεν υπάρχουν επενδυτές. Και δεν θέλω να αναφέρω τον όρο "παίκτες". Ας μιλήσουμε για επενδυτές. Δεν υπάρχουν. Δεν υπάρχουν οι μικροαποταμιευτές, δεν υπάρχουν οι ξένοι θεσμικοί επενδυτές και είναι φυσιολογικό σήμερα να υπάρχει αυτή η κατάσταση.
ΕΥΓΕΝΙΟΣ ΧΑΙΤΙΔΗΣ: Δώστε δάνεια.
ΙΩΑΝΝΗΣ ΒΑΘΕΙΑΣ: 'Οπως επίσης είναι πάρα πολύ φυσιολογικό ακόμα και σήμερα ....
ΕΥΓΕΝΙΟΣ ΧΑΙΤΙΔΗΣ: Δώστε δάνεια να υπάρξουν. 
ΙΩΑΝΝΗΣ ΒΑΘΕΙΑΣ: Αυτή η δυνατότητα υπήρχε και από το παρελθόν. Υπήρχε ο συγκεκριμένος νόμος και θα σας παρακαλέσω να το ψάξετε. Υπάρχει και σήμερα ακόμη αυτή δυνατότητα.
Οι δηλώσεις όλων μας πρέπει να είναι ότι το ελληνικό χρηματιστήριο
έχει μέλλον. Και είναι σαφές ότι έχει μέλλον. Υπάρχει δηλαδή κανείς σ' αυτήν την Αίθουσα ο οποίος να θεωρεί ότι το ελληνικό χρηματιστήριο έχει κλείσει τον κύκλο του όσον αφορά την παρουσία του στην ελληνική οικονομία και το ρόλο τον οποίο θα παίξει διαχρονικά;
Εάν, κύριοι συνάδελφοι της Νέας Δημοκρατίας, έχετε αυτήν την άποψη, καταθέστε την, για να κριθείτε στην πορεία. Και φυσικά δεν είσθε αυτοί οι οποίοι σήμερα θα κλαίτε για τους μικροαποταμιευτές, διότι εσείς με τη στάση σας, με τη συνεχή ποινικοποίηση της λειτουργίας του ελληνικού χρηματιστηρίου, με τις συνεχείς καταγγελίες, δημιουργείτε μια κατάσταση από τη δική σας πλευρά χειραγώγησης. Αυτή είναι η πραγματικότητα. 
ΠΡΟΚΟΠΗΣ ΠΑΥΛΟΠΟΥΛΟΣ: Εσείς δεν λέγατε, εάν έχουμε τίποτα να πάμε
στον εισαγγελέα;
ΙΩΑΝΝΗΣ ΒΑΘΕΙΑΣ: Αφήσατε να αναπνεύσει στην κυριολεξία η λειτουργία του ελληνικού χρηματιστηρίου και της κεφαλαιαγοράς; Αυτό δεν κάνετε συνέχεια;
Η Κυβέρνηση έχει και την υπευθυνότητα και φυσικά θα κινηθεί, όπως το έπραξε, ώστε να προστατεύσει, στο μέτρο που της αναλογεί, με την πορεία 
και την εξέλιξη της ελληνικής οικονομίας, όλους τους μικροαποταμιευτές. Αλλά θα πάρει και εκείνα τα διοικητικά μέτρα που χρειάζονται από την
πλευρά της, σε σχέση με το ρόλο της, που είναι καθορισμένος.
Από κει και πέρα είναι βέβαιο ότι και η προσπάθεια προσέκλυσης ξένων
επενδυτών για το ελληνικό χρηματιστήριο θα γίνει και η προσπάθεια να
μπουν θεσμικοί επενδυτές στο ελληνικό χρηματιστήριο θα γίνει, καθώς επίσης και η προσπάθεια να έχουν τη δυνατότητα τα ασφαλιστικά ταμεία να μπουν στην κεφαλαιαγορά. Αυτά θα δημιουργήσουν και την καλύτερη εικόνα που χρειαζόμαστε στους επόμενους μήνες. Επειδή, όμως, η εξέλιξη θα έχει βάθος σ' αυτήν τη διαδικασία, πιστεύω ότι και εσείς πρέπει να συμβάλετε για να φθάσουμε στα επίπεδα εκείνα τα οποία χρειαζόμαστε ως χώρα, ως οικονομία και ως θεσμός. Διότι οι ευθύνες σας αναλογούν και πρέπει να τις αναλάβετε.
Και δεν είναι δυνατόν σήμερα μ'αυτήν την πρόταση δυσπιστίας να
καταγράφεται μια πραγματικά υποκριτική συμπεριφορά, η οποία είναι βέβαιο ότι δεν τιμά την Αξιωματική Αντιπολίτευση. Και δεν την τιμά, γιατί προσπαθεί να παίξει πάνω εκεί όπου δημιουργήθηκαν προβλήματα. Πιστεύω ότι αυτό το θέμα θα έπρεπε να το αφήναμε εκτός των πολιτικών αντιπαραθέσεων. 
Ο Υπουργός Εθνικής Οικονομίας κ. Γιάννος Παπαντωνίου έχει συμβάλει
σημαντικά στην εξέλιξη της εθνικής οικονομίας και φυσικά δεν θα περιμέναμε να πάρουμε ή να πάρει τα εύσημα από τη Νέα Δημοκρατία. Υπάρχουν οι ευρωπαϊκοί αναλυτές, υπάρχουν αυτοί οι οποίοι έχουν καταγράψει τη σημαντική πορεία της ελληνικής οικονομίας, υπάρχουν αυτοί οι οποίοι με αντικειμενικό τρόπο έχουν προσδιορίσει την εξέλιξη της Ελλάδας στο ευρωπαϊκό γίγνεσθαι. Αυτήν την εξέλιξη δεν μπορεί να την ακυρώσει κανένας. Αυτήν την εξέλιξη θα τη συνεχίσουμε, αυτήν την εξέλιξη θα την ενδυναμώσουμε και είναι βέβαιο ότι στους επόμενους μήνες η ελληνική οικονομία θα προδιαγράψει μια ακόμη σημαντικότερη τροχιά και σ'αυτούς τους επόμενους μήνες πιστεύω ότι υπάρχει δυνατότητα να εξελιχθεί και το ελληνικό χρηματιστήριο.
Κύριοι συνάδελφοι, ας μιλήσουμε ειλικρινά: Το ελληνικό χρηματιστήριο σήμερα αποτελεί ευκαιρία επένδυσης, διότι όλοι οι αναλυτές λένε ότι είναι στο επίπεδο εκείνο που ο καθένας θα μπορούσε να επενδύσει. Αυτό πρέπει να μας προβληματίσει όλους, όλοι πρέπει να το καταγράψουμε, διότι οι απόψεις που σήμερα λέμε στο ελληνικό Κοινοβούλιο θα κριθούν διαχρονικά στην εξέλιξη και της ελληνικής οικονομίας και της κεφαλαιαγοράς και των θεσμών. Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, παρήλθε ο διατεθείς χρόνος για την πρώτη ημέρα της συνεδρίασης για την πρόταση δυσπιστίας της Νέας Δημοκρατίας.
Δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 00.01' λύεται η συνεδρίαση για σήμερα ημέρα Τετάρτη 31 Ιανουαρίου και ώρα 18.00' με αντικείμενο εργασιών του Σώματος: συνέχιση της συζήτησης επί της προτάσεως δυσπιστίας που υπέβαλαν ο Πρόεδρος της Κοινοβουλευτικής Ομάδας της Νέας Δημοκρατίας
κ. Κώστας Καραμανλής και ενενήντα έξι Βουλευτές του κόμματός του, σύμφωνα με τα άρθρα 84 του Συντάγματος και 142 του Κανονισμού της Βουλής.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

