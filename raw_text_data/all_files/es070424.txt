ΠΙΝΑΚΑΣ  ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Γ’
ΣΥΝΕΔΡΙΑΣΗ ΡΙΣΤ’

Τρίτη 24 Απριλίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας των Βουλευτών κ. Α. Κακλαμάνη, Ε. Μπερνιδάκη-Αλντούς, Ν. Χριστοδουλάκη και Μ. Γιαννάκη, σελ.
3. Ανακοινώνεται ότι τη συνεδρίαση παρακολουθούν μαθητές από το 2ο Γυμνάσιο «Ελευθέριου Βενιζέλου» Χανίων, το Γυμνάσιο Σκιαδού Νάξου, το Γυμνάσιο Αρχάγγελου Ρόδου και δημοτικοί σύμβουλοι του Δήμου Φιγαλίας Ηλείας, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ

1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση και ψήφιση επί του συνόλου του Υπουργείου Οικονομίας και Οικονομικών: «Προϋποθέσεις διαφάνειας για την πληροφόρηση σχετικά με εκδότες των οποίων οι κινητές αξίες έχουν εισαχθεί προς διαπραγμάτευση σε οργανωμένη αγορά και άλλες διατάξεις», σελ.
2. Συζήτηση και ψήφιση επί της αρχής, των άρθρων, της τροπολογίας και του συνόλου του σχεδίου νόμου του Υπουργείου Περιβάλλοντος, Χωροταξίας και Δημοσίων ‘Εργων: «Κύρωση Σύμβασης παραχώρησης του έργου της μελέτης, κατασκευής, χρηματοδότησης, λειτουργίας, συντήρησης και εκμετάλλευσης του αυτοκινητόδρομου «Κόρινθος-Τρίπολη-Καλαμάτα και Κλάδος Λεύκτρο-Σπάρτη» και άλλες διατάξεις», σελ.

ΟΜΙΛΗΤΕΣ
Α. Επί του σχεδίου νόμου του Υπουργείου Οικονομίας και Οικονομικών:
ΤΣΙΤΟΥΡΙΔΗΣ Σ., σελ.

Β. Επί του σχεδίου νόμου του Υπουργείου Περιβάλλοντος, Χωροταξίας και Δημοσίων ‘Εργων:
ΓΕΙΤΟΝΑΣ Κ., σελ.
ΓΡΗΓΟΡΑΚΟΣ Λ., σελ.
ΔΑΒΑΚΗΣ Α., σελ.
ΚΑΛΑΝΤΑΚΟΥ Σ., σελ.
ΚΑΤΣΙΛΙΕΡΗΣ Π., σελ.
ΚΟΡΚΑ-ΚΩΝΣΤΑ Α., σελ.
ΚΟΣΙΩΝΗΣ Π., σελ.
ΚΟΥΣΕΛΑΣ Δ., σελ.
ΚΟΥΤΣΟΥΚΟΣ Ι., σελ.
ΛΑΜΠΡΟΠΟΥΛΟΣ Ι., σελ.
ΛΟΒΕΡΔΟΣ Α., σελ.
ΜΑΓΚΡΙΩΤΗΣ Ι., σελ.
ΜΑΝΙΑΤΗΣ Ι., σελ.
ΞΑΝΘΟΠΟΥΛΟΣ Θ., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΣΑΜΠΑΖΙΩΤΗΣ Δ., σελ.
ΣΓΟΥΡΙΔΗΣ Π., σελ.
ΣΟΥΦΛΙΑΣ Γ., σελ.
ΣΠΗΛΙΟΠΟΥΛΟΣ Κ., σελ.
ΤΑΣΟΥΛΑΣ Κ., σελ.
ΤΖΕΚΗΣ Α., σελ.
ΦΟΥΣΑΣ Α., σελ.
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Γ΄
     ΣΥΝΕΔΡΙΑΣΗ  ΡΙΣΤ΄
     Τρίτη 24 Απριλίου 2007
     Αθήνα, σήμερα στις 24 Απριλίου 2007, ημέρα Τρίτη και ώρα 18.24΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
     ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, αρχίζει η συνεδρίαση.
     Παρακαλείται η κυρία Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από την κ. Αθηνά Κόρκα-Κώνστα, Βουλευτή Κορινθίας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Καλλιτεχνικός Οργανισμός Δήμου Βόλου Μαγνησίας ζητεί την καταβολή καθυστερημένων οφειλών από το Υπουργείο Πολιτισμού και την υπογραφή και υλοποίηση νέας προγραμματικής σύμβασης. 
     2) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Γεωργικός Πιστωτικός Συν/σμός Αρχαγγέλου Πέλλης ζητεί οι εγγυητικές επιστολές για τους αλλοδαπούς εργάτες να είναι ορισμένου χρόνου.
     3) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Δημοτική Επιχείρηση Πολιτιστικής και Τουριστικής Ανάπτυξης Δήμου Ιτανού Λασιθίου ζητεί την αποπληρωμή της χρηματοδότησης της 1ης φάσης του προγράμματος «Βοήθεια στο Σπίτι».
     4) Η Βουλευτής Ροδόπης κ. ΧΡΥΣΑ ΜΑΝΩΛΙΑ κατέθεσε αναφορά με την οποία η ΄Ενωση Αγροτικών Συν/μών Νομού Ροδόπης ζητεί την ένταξη του ελαιώνα της περιοχής του Δήμου Μαρώνειας Ροδόπης σε μέτρο του κοινοτικού πλαισίου στήριξης.
     5) Η Βουλευτής Λέσβου κ. ΧΡΙΣΤΙΑΝΑ ΚΑΛΟΓΗΡΟΥ κατέθεσε αναφορά με την οποία ο Δήμος Αγίας Παρασκευής Λέσβου ζητεί τη μελέτη και υλοποίηση του υδρευτικού έργου του φράγματος Τσικνιά.
     6) Οι Βουλευτές Χανίων κύριοι ΕΜΜΑΝΟΥΗΛ ΣΚΟΥΛΑΚΗΣ και ΝΙΚΟΛΑΟΣ ΧΡΙΣΤΟΔΟΥΛΑΚΗΣ κατέθεσαν αναφορά με την οποία ο Δήμος Βάμου Χανίων ζητεί την ανάκληση της απόφασης απόσπασης του παιδιάτρου από το Κέντρο Υγείας Βάμου.
     7) Ο Βουλευτής Β΄ Θεσσαλονίκης κ. ΔΗΜΗΤΡΙΟΣ ΓΑΛΑΜΑΤΗΣ κατέθεσε δημοσίευμα εφημερίδας το οποίο αναφέρεται στην ανάγκη ενίσχυσης με ασθενοφόρα οχήματα του Ε.Κ.Α.Β. Θεσσαλονίκης.
     8) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία ο κ. Εμμανουήλ Βουράκης, ο οποίος υπηρετεί τη στρατιωτική θητεία του, ζητεί μετάθεση στην Αθήνα για οικογενειακούς και λόγους υγείας.
     9) Ο Βουλευτής Λέσβου κ. ΣΤΑΥΡΟΣ ΣΚΟΠΕΛΙΤΗΣ και η Βουλευτής Α΄ Πειραιώς κ. ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία ο Νομάρχης Χίου ζητεί τη λήψη μέτρων για την αντιμετώπιση της λειψυδρίας που αντιμετωπίζει ο Νομός Χίου.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 
     1. Στην με αριθμό 2542/19-12-06 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 517/11-1-07 έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της παραπάνω ερώτησης που κατέθεσε ο Βουλευτής κ. Στ. Ματζαπετάκης και σύμφωνα με τις πληροφορίες που μας παρείχε εγγράφως η ΕΤΒΑ-ΒΙΠΕ ΑΕ, σας γνωστοποιούμε τα εξής:
     1. Η ΕΤΒΑ ΒΙΠΕ Α.Ε έχει ήδη πουλήσει το 99% των ιδιοκτησιών της, δεδομένων όμως των δυσκολιών των εγκατεστημένων επιχειρήσεων-ιδιοκτητών γης να συστήσουν το φορέα διαχείρισης ΒΕΠΕ στον οποίο θα μεταβιβαστεί η διοίκηση και διαχείριση της ΒΙΠΕ Ηρακλείου, όπως ορίζεται και στο υπάρχον νομικό πλαίσιο, εξακολουθεί η ίδια η ΕΤΒΑ ΒΙΠΕ ΑΕ να διαχειρίζεται την εν λόγο ΒΙΠΕ.
     2. Όσο αφορά το συντονιστικό θεσμοθετημένο όργανο, όπως ενημερωθήκαμε από την ΕΤΒΑ ΒΙΠΕ ΑΕ, βρίσκεται ήδη σε εξέλιξη η διαδικασία σύστασης Γνωμοδοτικής Επιτροπής, η οποία ορίζεται με το αρ. 7 του κανονισμού λειτουργίας της ΒΙΠΕ Ηρακλείου, η οποία θα ασχοληθεί με θέματα της ΒΙΠΕ Ηρακλείου και θα βοηθήσει στην σύσταση του Φορέα Διαχείρισης.
     3. Το άρθ. 11 παρ. 3 του ν. 2545/97 ορίζει ότι ο φορέας ΒΕΠΕ, έχει την υποχρέωση να μεταβιβάσει τη διοίκηση και διαχείριση της ΒΕΠΕ σε τρίτο νομικό πρόσωπο (φορέα διαχείρισης ΒΕΠΕ) το οποίο θα έχει την μορφή της ανώνυμης εταιρείας στο μετοχικό κεφάλαιο της οποίας έχουν δικαίωμα συμμετοχής οι ιδιοκτήτες γης στη ΒΕΠΕ. Η ΕΤΒΑ ΒΙΠΕ ΑΕ σε κάθε περίπτωση προσπαθεί να συνεργαστεί με τους τοπικούς φορείς και τους λοιπούς ενδιαφερόμενους προκειμένου να ολοκληρωθεί η μεταβίβαση της διοίκησης και διαχείρισης σε τρίτο νομικό πρόσωπο που θα καθοριστεί ως φορέας διαχείρισης ΒΕΠΕ. Ενώ σε συγκεκριμένες περιπτώσεις αυτό έχει ήδη γίνει εφικτό όπως π.χ. για τη ΒΙΠΕ Θίσβης και το ΒΙΟΠΑ Σχιστού.
     4. Σύμφωνα με την ΕΤΒΑ ΒΙΠΕ ΑΕ, έχει εκδηλωθεί ενδιαφέρον από το Δήμο Αλικαρνασσού να αναλάβει την διαχείριση της ΒΕΠΕ. Σε κάθε περίπτωση και προκειμένου να πραγματοποιηθεί η μεταβίβαση της διαχείρισης σε τοπικούς φορείς, η ΕΤΒΑ ΒΙΠΕ ΑΕ εντός του Ιανουαρίου θα πραγματοποιήσει τις πρώτες συναντήσεις με το Επιμελητήριο Ηρακλείου, το Δήμο Αλικαρνασσού και τις εγκατεστημένες επιχειρήσεις.
     Ο Υφυπουργός
     ΑΝΑΣΤΑΣΙΟΣ ΝΕΡΑΝΤΖΗΣ»
     2. Στις με αριθμό 4228/13-2-07, 4323/14-2-07 και 4361/14-2-07 ερωτήσεις των Βουλευτών κυρίων Αθανασίου Λεβέντη, Λεωνίδα Γρηγοράκου, Μιχάλη Καρχιμάκη και Ιωάννου Μαγκριώτη δόθηκε με το υπ’ αριθμ. 66-69-70/5-3-07 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση των με αριθ. πρωτ. 4228/13-02-2007, 4323/14-02-2007 και 4361/14-02-2007 εγγράφων σας, με τα οποία μας διαβιβάσθηκαν ερωτήσεις των Βουλευτών κ. Α. Λεβέντη, κ.κ. Λ. Γρηγοράκου- Μ. Καρχιμάκη και κ. Ι. Μαγκριώτη αντίστοιχα, που κατατέθηκαν στην Βουλή των Ελλήνων, όσον αφορά στα θέματα αρμοδιότητας ΥΕΝ σας γνωρίζουμε τα ακόλουθα:
     1. Στην παράγραφο 1 του άρθρου 22 του ν. 3409/2005 «Καταδύσεις αναψυχής και άλλες διατάξεις, ορίζεται ότι διατίθενται σε πλοία ιατροί που διορίζονται σε θέσεις ιατρών υπηρεσίας υπαίθρου (αγροτικών), οι οποίες συνιστώνται σε κέντρα υγείας και περιφερειακά ιατρεία νησιωτικών και παράκτιων περιοχών.
     Οι διατιθέμενοι ιατροί, παρέχουν υπηρεσίες πρωτοβάθμιας φροντίδας υγείας στους επιβάτες και τα πληρώματα των πλοίων, δεν έχουν την ιδιότητα του ναυτικού και δεν συμβάλλονται εργασιακά με τον πλοιοκτήτη του πλοίου, ο οποίος (σύμφωνα με το άρθρο 4 της αριθμ. Υ10γ/64899/30-05-2006 – Β΄ 785 κοινής απόφασης των Υπουργών Υγείας και Κοινωνικής Αλληλεγγύης και Εμπορικής Ναυτιλίας) δεν ευθύνεται για ενέργειες ή παραλείψεις του ιατρού κατά την άσκηση των καθηκόντων του.
     2. Σύμφωνα με τις διατάξεις του π.δ. 376/1995 (Α΄ 206) όπως έχει τροποποιηθεί και ισχύει, στα πλοία υπάρχει φαρμακευτικό υλικό που ελέγχεται για την πληρότητά του τόσο κατά τους ετήσιους όσο και κατά τους έκτακτους ελέγχους από την αρμόδια Υπηρεσία του ΥΕΝ.
     Στην αριθμ. Υ10γ/64899/30-05-2006 κοινή απόφαση των Υπουργών Υγείας και Κοινωνικής Αλληλεγγύης και Εμπορικής Ναυτιλίας, προβλέπεται επιπλέον ιατροτεχνολογικός εξοπλισμός και φαρμακευτικό υλικό για την κάλυψη αναγκών άσκησης των καθηκόντων του αγροτικού ιατρού και με σχετική διάταξη νόμου η οποία προωθείται, διευκρινίζεται ότι τα απαραίτητα μέσα και φαρμακευτικό υλικό όπως καθορίζονται από τις ισχύουσες διατάξεις συμπληρωμένα με τον επιπλέον φαρμακευτικό και ιατροτεχνολογικό εξοπλισμό των ιατρείων του πλοίου που προβλέπονται στην ανωτέρω απόφαση, διατίθενται στους ιατρούς με μέριμνα και δαπάνη των πλοιοκτητών.
     Στην ανωτέρω υπουργική απόφαση προβλέπεται επίσης ότι ως χώρος άσκησης των καθηκόντων του ιατρού ορίζεται το αναρρωτήριο του πλοίου και στις περιπτώσεις που από τους ισχύοντες κανονισμούς δεν προβλέπεται η ύπαρξη αναρρωτηρίου διατίθεται άλλος κατάλληλος χώρος του πλοίου.
     3. Στην παράγραφο 4 του άρθρου 22 του ν. 3409/2005, προβλέπεται ότι η μισθοδοσία των υπόψη ιατρών βαρύνει τον προϋπολογισμό του Υπουργείου Εμπορικής Ναυτιλίας.
     Σύμφωνα με σχετικές αποφάσεις της 20ης Διεύθυνσης Προϋπολογισμού του Γενικού Λογιστηρίου του Κράτους, έχουν ήδη μεταφερθεί πιστώσεις ύψους 60.000,00 ευρώ και 696.041,00 ευρώ, από τον Τακτικό Προϋπολογισμό ΥΕΝ στον Τακτικό Προϋπολογισμό του Υπουργείου Υγείας και Κοινωνικής Αλληλεγγύης για την καταβολή της μισθοδοσίας των ιατρών υπηρεσίας υπαίθρου (αγροτικών) που τοποθετήθηκαν σε πλοία της ακτοπλοΐας.
     4. Σημειώνεται ότι πρόσφατα ο Γ.Γ. του ΥΕΝ Καθηγητής Ιωάννης Τζωάννος συναντήθηκε με τον Πρόεδρο και τον Γ.Γ. του Πανελληνίου Ιατρικού Συλλόγου, με τους οποίους συζήτησε λειτουργικά θέματα αναφορικά με την υλοποίηση του μέτρου της παρουσίας ιατρών στα πλοία της ακτοπλοΐας.
     Ο Υπουργός
     ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
     3. Στην με αριθμό 4491/16-2-07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. Φ.10042/5249/235/9-3-07 έγγραφο από τον Υπουργό  Απασχόλησης και Κοινωνικής Προστασίας η ακόλουθη απάντηση:
     «Απαντώντας στην ερώτηση 4491/16.2.07, που κατατέθηκε στη Βουλή των Ελλήνων από το Βουλευτή κ. Μανώλη Στρατάκη, αναφορικά με την εν γένει οικονομική κατάσταση του ΤΣΑΥ, σας γνωρίζουμε τα εξής:
     1. Όπως μας γνώρισε το ΤΣΑΥ, με το 18058/2203/27.2.07 έγγραφό του, δεν αντιμετωπίζει κίνδυνο οικονομικής κατάρρευσης, δεδομένου ότι αφενός καλύπτει μέχρι σήμερα όλες τις υποχρεώσεις του χωρίς να στηρίζεται σε καμία κρατική επιχορήγηση και αφετέρου αυξάνει την κινητή και ακίνητη περιουσία του με αποδοτική οικονομική διαχείριση.
     Επιπλέον, σε σύγκριση με τους μεγαλύτερους ασφαλιστικούς φορείς της χώρας μας το ΤΣΑΥ, παρουσιάζει δημογραφική δομή που διασφαλίζει τη μακροχρόνια βιωσιμότητα του (αναλογία ασφαλισμένων προς συνταξιούχους 5,29/1).
     Επίσης, οι συντάξεις που χορηγεί το ΤΣΑΥ, συγκρινόμενες με αυτές των άλλων Ασφαλιστικών Οργανισμών είναι σαφώς μεγαλύτερες.
     Ενδεικτικά αναφέρουμε ότι η μέση μηνιαία σύνταξη του ΤΣΑΥ ανέρχεται σε 1.100 ευρώ περίπου.
     Η πρόσφατη Αναλογιστική Μελέτη του ΤΣΑΥ έδειξε ότι το έλλειμμα στον κλάδο Σύνταξης ανέρχεται στα 3,8 δις. Τα αναλογιστικά ελλείμματα παρουσιάζουν τις μακροχρόνιες υποχρεώσεις του Κλάδου Σύνταξης που είναι ιδιαίτερα επιβαρημένες για όλα τα ασφαλιστικά συστήματα της Ευρωπαϊκής Ένωσης και της Ελλάδας, λόγω της δημογραφικής γήρανσης του πληθυσμού. Ωστόσο, η συγκριτική εικόνα του ΤΣΑΥ, είναι πολύ πιο ενθαρρυντική και οικονομικά βιώσιμη σε σύγκριση με τους άλλους Ασφαλιστικούς Φορείς της χώρας. Επιπλέον, η ανάλυση των μακροχρόνιων χρηματο-οικονομικών ροών του ΤΣΑ Υ έδειξε ότι, ακόμα και στην περίπτωση που δεν ληφθεί καμιά μέριμνα, τότε πιθανόν έλλειμμα στον κλάδο σύνταξης να παρουσιασθεί το 2022.
     Προκειμένου να αποφευχθούν μακροχρόνιες δυσάρεστες οικονομικές επιπτώσεις στο Ταμείο, η Διοίκηση του ΤΣΑΥ προτίθεται να προβεί στη διασφάλιση της επάρκειας των συντάξεων προς τους ασφαλισμένους του Ταμείου με την αποτελεσματική διαχείριση της περιουσίας του και την πάταξη της εισφοροδιαφυγής.
     Επιπλέον, η Διοίκηση του Ταμείου έχει δρομολογήσει διαδικασίες για την ορθολογικότερη και αποδοτικότερη λειτουργία του (ηλεκτρονικό μητρώο ασφαλισμένων, κατάρτιση των Ισολογισμών του, αυτοματοποίηση συναλλαγών.)
     2. Αναφορικά με τους οφειλόμενους πόρους στο ΤΣΑΥ, σας γνωρίζουμε ότι με την Πράξη Νομοθετικού Περιεχομένου της 7-11-1997 ( ΦΕΚ 226 Α΄), η οποία κυρώθηκε με το v.2581/1998 ( ΦΕΚ 36 Α΄), οι εισφορές από κοινωνικούς πόρους προς το ΤΣΑΥ και ΤΕΑΥΦΕ καταργήθηκαν από 8/12/1997. Στο πλαίσιο αυτό, με την παρ. 1 του άρθρου 19 του ν.3204/2003 (ΦΕΚ 296 Α΄) οι απαιτήσεις του ΤΣΑΥ και ΤΕΑΥΦΕ από εισφορές κοινωνικών πόρων που αφορούν την περίοδο 30.10. 1997 έως και την 7.12. 1997, θεωρήθηκαν οριστικά εξοφλημένες με την καταβολή από τον Πανελλήνιο Φαρμακευτικό Σύλλογο ευρώ 401.000 υπέρ του ΤΣΑΥ και ευρώ 134.000 υπέρ του ΤΕΑΥΦΕ.
     Μετά την εξέλιξη αυτή, η απόδοση επιπλέον ποσών στα Ταμεία αυτά δεν αντιμετωπίζεται.
     Ο Υπουργός
     ΣΑΒΒΑΣ ΤΣΙΤΟΥΡΙΔΗΣ»
     4. Στην με αριθμό 4481/16-2-07 ερώτηση του Βουλευτή  κ. Δημητρίου Βαρβαρίγου δόθηκε με το υπ’ αριθμ. 6641Β/9-3-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Απαντώντας στην παραπάνω σχετική ερώτηση, σας γνωρίζουμε ότι:
     Η διαδικασία ανάρτησης των προσωρινών κτηματολογικών στοιχείων (πινάκων και διαγραμμάτων) είναι η μόνη εκ του ισχύοντος θεσμικού πλαισίου προβλεπόμενη διαδικασία δημοσιότητας. Παρ’ όλο που δεν προβλέπεται ατομική ειδοποίηση των δικαιούχων ή με άλλον τρόπο κοινοποίηση, εν τούτοις σε όλες τις υπό κτηματογράφηση περιοχές διενεργήθηκαν με πρωτοβουλία των φορέων κτηματογράφησης, του Ο.Κ.Χ.Ε. και της KΤHMAΤOΛOΓlΟ Α.Ε., αποστολές αποσπασμάτων από τους προσωρινούς κτηματολογικούς πίνακες και διαγράμματα προς τους δικαιούχους, προκειμένου να λάβουν γνώση του περιεχομένου τους και να υποβάλουν τυχόν ενστάσεις, εφόσον διαφωνούσαν με αυτό.
     Κατά την περίοδο 2003-2006 η εφαρμογή του θεσμού του Κτηματολογίου στις κτηματογραφημένες περιοχές της χώρας ανέδειξε διάφορα προβλήματα, τα οποία είτε οφείλοντο σε ιδιαιτερότητες των περιοχών αυτών, είτε αφορούσαν σε γενικότερης φύσεως ζητήματα διόρθωσης του περιεχομένου των αρχικών εγγραφών. Για την αντιμετώπιση των θεμάτων που αφορούν στη διαδικασία διόρθωσης των αρχικών εγγραφών κρίθηκε απαραίτητη η τροποποίηση του υφισταμένου θεσμικού πλαισίου για το Εθνικό Κτηματολόγιο, η οποία πραγματοποιήθηκε με την ψήφιση του νόμου 3481/2006, πριν από την ψήφιση του οποίου προηγήθηκε συνεργασία των φορέων λειτουργίας του Κτηματολογίου με λοιπούς εμπλεκόμενους επιστημονικούς φορείς, όπως την Ολομέλεια των Δικηγορικών Συλλόγων της χώρας και το Τεχνικό Επιμελητήριο Ελλάδος.
     Τα προβλήματα που ανακύπτουν κατά την εφαρμογή του Κτηματολογίου στις κτηματογραφημένες περιοχές της νήσου Ζακύνθου ως εντασσόμενα στη γενικότερη κατηγορία προβλημάτων, που αφορούν στη διόρθωση των αρχικών εγγραφών, μπορούν να αντιμετωπίζονται με βάση το νέο θεσμικό πλαίσιο, το οποίο παρέχει επαρκείς προβλέψεις και ρυθμίσεις για την διαχείρισή τους. Σχετικά δε με τη διαδικασία έκδοσης και χορήγησης πιστοποιητικών, αντιγράφων και αποσπασμάτων από τα κτηματολογικά φύλλα και διαγράμματα ισχύουν οι διατάξεις του νόμου 2664/1998.
     Ο Υφυπουργός
     ΣΤΑΥΡΟΣ ΕΛ. ΚΑΛΟΓΙΑΝΝΗΣ»
     5. Στην με αριθμό 3497/24-1-07 ερώτηση του Βουλευτή κ. Παναγιώτου Ρήγα δόθηκε με το υπ’ αριθμ. 1418/7-2-07 έγγραφο από τον Υπουργό Δικαιοσύνης η ακόλουθη απάντηση:
     «Σε απάντηση της παραπάνω ερώτησης, παρακαλώ να ενημερώσετε τον κύριο Βουλευτή για τα εξής:
     Για την αντιμετώπιση των προβλημάτων που ανακύπτουν από τις κενές οργανικές θέσεις δικαστικών υπαλλήλων σε ορισμένες δικαστικές υπηρεσίες της χώρας, προωθούνται με ταχείς ρυθμούς προσλήψεις, πληρούνται θέσεις και ολοκληρώνονται οι διαδικασίες διορισμών δικαστικών υπαλλήλων.
     Ειδικότερα, από το Μάρτιο του 2004 έως σήμερα διορίσαμε 123 νέους δικαστικούς επιμελητές και ολοκληρώσαμε τη διαδικασία μετάταξης 400 επιπλέον σε θέσεις γραμματέων. Ακόμη, έχουν διορισθεί 51 νέοι γραμματείς και 40 δακτυλογράφοι.
     Για την περαιτέρω ενίσχυση του προσωπικού των δικαστικών υπηρεσιών έχουμε ήδη δρομολογήσει την κατ' εξαίρεση πρόσληψη με διαγωνισμό 465 δικαστικών υπαλλήλων εντός του 2007. Από τις θέσεις αυτές, μια θέση δικαστικού επιμελητή έχει κατανεμηθεί στο Πρωτοδικείο Νάξου. Η οικεία Διεύθυνση του Υπουργείου Δικαιοσύνης έχει ήδη αποστείλει τη συνολική κατανομή των παραπάνω θέσεων στο Α.Σ.Ε.Π., προκειμένου να προκηρυχθεί ο σχετικός διαγωνισμός το συντομότερο δυνατό.
     Επισημαίνεται ότι έως την πρόσληψη των παραπάνω υπαλλήλων, καλύπτουμε άμεσα και σε σημαντικό βαθμό τα κενά των δικαστικών υπηρεσιών της χώρας με την τοποθέτηση 397 εκπαιδευόμενων υπαλλήλων, οι οποίοι ήδη διατίθενται από τον Ο.Α.Ε.Δ.. Ένας εκπαιδευόμενος υπάλληλος αναμένεται να παρουσιασθεί στο Πρωτοδικείο Νάξου εντός των προσεχών ημερών.
     Τέλος, η Ειδική Νομοπαρασκευαστική Επιτροπή με αντικείμενο αφενός τη μελέτη της ανακατανομής των υφισταμένων οργανικών θέσεων των δικαστικών υπαλλήλων των πολιτικών, ποινικών και διοικητικών Δικαστηρίων και Εισαγγελιών της χώρας, με βάση τα επικαιροποιημένα σχετικά στατιστικά στοιχεία και αφετέρου τη σύσταση-αύξηση των οργανικών θέσεων λόγω της αύξησης της δικαστηριακής ύλης θα παραδώσει το έργο της εντός των προσεχών ημερών, καθώς οξύ πρόβλημα υγείας του κρίσιμου εκπροσώπου και Προέδρου της Ομοσπονδίας των δικαστικών υπαλλήλων στην Επιτροπή επέβαλε τρίμηνη παράταση στην έκδοση του σχετικού πορίσματός της.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     6. Στην με αριθμό 3546/25-1-07 ερώτηση του Βουλευτή κ. Θεόδωρου Καράογλου δόθηκε με το υπ’ αριθμ. 1420/12-2-07 έγγραφο από τον Υπουργό Δικαιοσύνης η ακόλουθη απάντηση:
     «Σε απάντηση της παραπάνω ερώτησης και κατά το μέρος που εμπίπτει στην αρμοδιότητα του Υπουργείου Δικαιοσύνης, παρακαλώ να ενημερώσετε τον κ. Βουλευτή για τα εξής:
     Όπως προκύπτει από το υπ' αριθμ. πρωτ. 53653/9-2-2007 έγγραφο της Εισαγγελίας Πρωτοδικών Αθηνών, αναφορικά με τα επεισόδια που έχουν σημειωθεί στην Αθήνα από ομάδες κουκουλοφόρων, έχουν δοθεί οι ακόλουθες εισαγγελικές παραγγελίες:
     1) Η υπ' αριθμ. Ω2007/8, κατόπιν παραγγελίας του Προϊσταμένου της Εισαγγελίας Εφετών Αθηνών, προκειμένου να διενεργηθεί επείγουσα προκαταρκτική εξέταση για τη διακρίβωση των στοιχείων ταυτότητας των αγνώστων δραστών κακουργηματικών πράξεων, για τη διαπίστωση τέλεσης αυτεπαγγέλτως διωκόμενων αξιόποινων πράξεων από τους επικεφαλής των αστυνομικών δυνάμεων αναφορικά με τη σύλληψη των δραστών και για την εξακρίβωση της βασιμότητας των καταγγελιών αναφορικά με την κατάληψη Τμήματος του Πολυτεχνείου από εξωπανεπιστημιακούς.
     2) Η υπ' αριθμ. Ω2007/9, κατόπιν αναφοράς της Γενικής Αστυνομικής Διεύθυνσης Αττικής, προκειμένου να διενεργηθεί προκαταρκτική εξέταση για τη διερεύνηση ενδεχόμενης τέλεσης αυτεπαγγέλτως διωκόμενων αξιόποινων πράξεων αναφορικά με τις καταγγελίες για κουκουλοφόρους οι οποίοι βγήκαν από αστυνομική κλούβα κατά την πανεκπαιδευτική πορεία της 17ης-1- 2007.
     3) Η υπ' αριθμ. Ω2007/10, κατόπιν δημοσιεύματος της εφημερίδας «ΑΠΟΓΕΥΜΑΤΙΝΗ» με τίτλο «Γιάφκες κατασκευής μολότοφ διατηρούν οι αναρχικοί στα Α.Ε.!.», προκειμένου να διενεργηθεί προκαταρκτική εξέταση για τη διερεύνηση ενδεχόμενης τέλεσης αυτεπαγγέλτως διωκόμενων αξιόποινων πράξεων.
     4) Η υπ' αριθμ. Ω2007/11, κατόπιν δημοσιευμάτων για κουκουλοφόρους οι οποίοι βγήκαν από αστυνομική κλούβα κατά την πανεκπαιδευτική πορεία της 17ης-1-2007, προκειμένου να διενεργηθεί προκαταρκτική εξέταση για τη διερεύνηση ενδεχόμενης τέλεσης. αυτεπαγγέλτως διωκόμενων αξιόποινων πράξεων.
     Αντίστοιχα, όπως προκύπτει από το υπ' αριθμ. 686/8-2-2007 έγγραφο της Εισαγγελίας Πρωτοδικών Θεσσαλονίκης, για τα διαλαμβανόμενα στην συγκεκριμένη Ερώτηση περιστατικά που έχουν σημειωθεί στην Θεσσαλονίκη έχουν σχηματισθεί οι εξής ποινικές δικογραφίες:
     1) Αναφορικά με τον τραυματισμό φοιτητή του Αριστοτελείου Πανεπιστημίου Θεσσαλονίκης τον Φεβρουάριο του 2006, η με Αριθμό Βιβλίου Μηνύσεων Α2006/5736, για την οποία διενεργείται προκαταρκτική εξέταση από το Αστυνομικό Τμήμα Λευκού Πύργου Θεσσαλονίκης.
     2) Αναφορικά με την κατάληψη του κτιρίου της ΥΦΑΝΕΤ, η με Αριθμό Βιβλίου Μηνύσεων ΕΓ15-2004/212 προανακριτική ποινική δικογραφία, η οποία έχει τεθεί στο αρχείο.
     3) Αναφορικά με το περιστατικό της 8ης-9-2006 στο χώρο του Οργανισμού Λιμένος Θεσσαλονίκης, η με Αριθμό Βιβλίου Μηνύσεων Γ2006/7569, για την οποία διενεργείται προανάκριση από το κεντρικό Λιμεναρχείο Θεσσαλονίκης.
     Επισημαίνεται ότι, αυτονόητα, κατά συνταγματική επιταγή, το Υπουργείο Δικαιοσύνης δεν παρεμβαίνει στο δικαιοδοτικό έργο της ανεξάρτητης Δικαιοσύνης.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     7. Στην με αριθμό ΠΕΒ3584/322/26-01-2007 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. Φ1500/2622/54/15-2-07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Σε απάντηση της με αριθ.ΠΕΒ3584/322/26-01-2007 ερώτησης της Βουλευτού κ. Μαρίας Δαμανάκη, σχετικά με τη διαδοχική ασφάλιση, σας γνωρίζουμε τα ακόλουθα:
     Το θεσμικό πλαίσιο που έθεσε ο ν. 3232/2004, σχετικά με τη συνταξιοδότηση των διαδοχικά ασφαλισμένων, προσπάθησε να ενισχύσει και να συμπληρώσει το προηγούμενο νομοθετικό καθεστώς, προωθώντας ρυθμίσεις οι οποίες είχαν σκοπό την απλούστευση της διοικητικής διαδικασίας, την άρση των αδικιών και ανισοτήτων και τη βελτίωση των καταβαλλομένων ποσών συντάξεων.
     Έτσι με nς σχετικές περί διαδοχικής ασφάλισης διατάξεις, θεσπίστηκε, ένας ενιαίος τρόπος υπολογισμού του ποσού της σύνταξης, που διενεργείται πλέον από τον απονέμοντα οργανισμό, χωρίς την εμπλοκή των συμμετεχόντων, καθιερώθηκαν ποσοστά αναπλήρωσης και επήλθε επικαιροποίηση των συντάξιμων αποδοχών προς εξασφάλιση ικανοποιητικών τμημάτων σύνταξης.
     Eπιπλέoν, προβλέφθηκε η δημιουργία του Δελτίου Διαδοχικής Ασφάλισης, καθώς επίσης και η δημιουυργία του μηχανογραφικού συστήματος Διαδοχικής Ασφάλισης, ώστε να υποστηριχθεί η εφαρμογή των διαδικασιών για την ταχύτερη απονομή των συντάξεων. Ωστόσο η παντελής έλλειψη μηχανοργάνωσης στα Ασφαλιστικά Ταμεία (που αποτελεί προαπαιτούμενο για την εφαρμογή του Δ.Δ.Δ.), δεν επέτρεψε τη έως σήμερα υιοθέτηση του Δελτίου από το σύνολο των Ασφαλιστικών Οργανισμών. Το θέμα της μηχανοργάνωσης αντιμετωπίζεται σήμερα κατά τρόπο συστηματικό και σε κεντρικό επίπεδο.
     Ως αποτέλεσμα της ουσιώδης αυτής έλλειψης και μετά τη συμπλήρωση δύο και πλέον ετών από την εφαρμογή των σχετικών διατάξεων, το πρόβλημα εξακολουθεί να παραμένει, δίχως ουσιαστική βελτίωση του θεσμού. Το Υπουργείο, έχει ήδη συγκεντρώσει τις απόψεις των Ασφαλιστικών Οργανισμών, οι οποίες αφού μελετηθούν, θα κριθεί, στη συνέχεια, ο τρόπος αντιμετώπισης του όλου προβλήματος, δηλαδή εάν θα τροποποιηθεί και θα αναθεωρηθεί το ισχύον νομοθετικό καθεστώς.
     Πάντως, στο σημερινό κρίσιμο σημείο που βρίσκεται όλο το ασφαλιστικό σύστημα, χρειάζεται βαθιά μελέτη του προβλήματος για εξεύρεση νομοθετικής λύσης, η οποία θα έχει και χρονική διάρκεια.
     Σε κάθε περίπτωση το Υπουργείο θα μελετήσει τις οποιεσδήποτε μεταβολές, με γνώμονα την επίλυση των τυπικών και ουσιαστικών προβλημάτων του θεσμού και τη βελτίωσή του και ενδεχομένως την καθιέρωση ενός νέου μοντέλου διαδοχικής ασφάλισης, το οποίο, όπως προαναφέρθηκε, θα αντέξει στον χρόνο απλοποιώντας ένα μέρος των προβλημάτων του ασφαλιστικού καθεστώτος.
     Ο Υπουργός
     ΣΑΒΒΑΣ ΤΣΙΤΟΥΡΙΔΗΣ»
     8. Στην με αριθμό 5786/16-3-07 ερώτηση του Βουλευτή κ. Μάνου Φραγκιαδουλάκη δόθηκε με το υπ’ αριθμ. 31957/ΙΗ/3-4-07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Aπαντώντας στην ερώτηση με αριθμό 5786/16-3-2007, την οποία κατέθεσε ο Βουλευτής κ. Μαν. Φραγκιαδουλάκης και αφορά στις μεταθέσεις στα Πειραματικά Σχολεία, σας γνωρίζουμε τα ακόλουθα:
     Σύμφωνα με την αριθμ. 2485/28-6-2004 γνωμοδότηση του Νομικού Συμβούλου του ΥΠ.Ε.Π.Θ. την οποία αποδέχθηκε η πλειοψηφία του ΚΥΣΠΕ κατά τις πρόσφατες μεταθέσεις στα Πειραματικά Σχολεία, ως διδακτική εμπειρία θεωρείται η εμπειρία των εκπαιδευτικών σε Σχολεία αντίστοιχης βαθμίδας εκπαίδευσης αρμοδιότητας του ΥΠ.Ε.Π.Θ.. Τα διαστήματα κατά τα οποία ο εκπαιδευτικός δεν προσφέρει διδακτικό έργο για οποιοδήποτε λόγο δεν μπορούν να συνυπολογιστούν στην πενταετία της διδακτικής εμπειρίας. Σύμφωνα με το άρθρο 9 παρ. 1 β του π.δ. 50/1996, όπως αντικαταστάθηκε με το άρθρο 8 παρ. Α1 β του π.δ. 100/1997 δικαίωμα υποβολής αίτησης για μετάθεση σε Πειραματικά Σχολεία έχουν οι εκπαιδευτικοί της Α/θμιας και Β/θμιας Εκπαίδευσης οι οποίοι έχουν πενταετή τουλάχιστον διδακτική εμπειρία στα σχολεία της αντίστοιχης βαθμίδας εκπαίδευσης αρμοδιότητας του ΥΠ.Ε.Π.Θ.. Επομένως δεν μπορεί να ληφθεί υπόψη το διάστημα που οι εκπαιδευτικοί δεν προσφέρουν διδακτικό έργο λόγω μακρόχρονης απουσίας και αλλαγής αντικειμένου ενασχόλησης. Η ίδια ρύθμιση εφαρμόζεται και για τις μεταθέσεις στη Β/θμια Εκπαίδευση κατά την τελευταία τριετία. Σημειώνεται τέλος ότι με την αριθμ. 219/2004 απόφαση του Διοικητικού Εφετείου Τ ριπόλεως γίνεται δεκτό ότι διδακτική εμπειρία δεν θεωρείται το διάστημα κατά το οποίο ο εκπαιδευτικός απείχε των καθηκόντων του έστω και αν η αποχή οφείλεται σε νόμιμη αιτία (κανονική άδεια, άδεια κύησης και λοχείας, αναρρωτική άδεια, γονική άδεια κλπ.).
     Ο Υφυπουργός
     ΓΕΩΡΓΙΟΣ ΚΑΛΟΣ»
     9. Στην με αριθμό 5109/5-3-07 ερώτηση του Βουλευτή κ. Κωνσταντίνου Ρόβλια δόθηκε με το υπ’ αριθμ. 17725/27-3-07 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στην ανωτέρω ερώτηση που κατέθεσε στη Βουλή των Ελλήνων ο Βουλευτής κ. Ντίνος Ρόβλιας σας γνωρίζουμε τα εξής:
     Σύμφωνα με το άρθρο 21 του Κώδικα Νομαρχιακής Αυτοδιοίκησης δεν μπορεί να εκλεγεί ή να είναι νομαρχιακός σύμβουλος δημόσιος υπάλληλος, με εεαίqεση τους εκπαιδευτικούς, στην περιφέρεια της Νομαρχιακής Αυτοδιοίκησης που υπηρέτησε ως προϊστάμενος οργανικής μονάδας σε επίπεδο Διεύθυνσης και Γενικής Διεύθυνσης κατά τη διάρκεια του έτους διενέργειας των εκλογών για την ανάδειξη των αρχών των Νομαρχιακών Αυτοδιοικήσεων.
     Επιπλέον, σύμφωνα με τις διατάξεις του άρθρου 2 παρ. 14 του ν. 2621/98, αιρετοί εκπρόσωποι ΟΤΑ β΄ βαθμού που ασκούν καθήκοντα νομάρχη, αντινομάρχη (βοηθού νομάρχη), επάρχου ή πρόεδρου νομαρχιακής επιτροπής δεν μπορούν να επιλεγούν σε θέσεις προϊσταμένων διευθύνσεων και γραφείων, σχολικών συμβούλων και διευθυντών σχολείων.
     Εάν είναι ήδη προϊστάμενοι διευθύνσεων και γραφείων, σχολικοί σύμβουλοι ή διευθυντές σχολείων και αναλάβουν κάποια από τα αξιώματα που προαναφέρθηκαν απαλλάσσονται αυτοδικαίως από τις υπηρεσιακές θέσεις που κατέχουν.
     Επομένως, από τον συνδυασμό των ανωτέρω διατάξεων προκύπτει ότι μόνη η ιδιότητα του νομαρχιακού συμβούλου, χωρίς να ασκεί ένα από τα καθήκοντα νομάρχη, αντινομάρχη (βοηθού νομάρχη), επάρχου ή πρόεδρου νομαρχιακής επιτροπής, και του προϊσταμένου Διεύθυνσης δεν αποτελεί ασυμβίβαστο.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     10. Στην με αριθμό 5860/20-3-07 ερώτηση των Βουλευτών κυρίων Στυλιανού Ματζαπετάκη και Ιωάννου Σκουλά δόθηκε με το υπ’ αριθμ. 410/29-3-07 έγγραφο από την Υπουργό Τουριστικής Ανάπτυξης η ακόλουθη απάντηση:
     «Απαντώντας στην παραπάνω ερώτηση σας γνωρίζουμε τα εξής:
     Το θεσμικό πλαίσιο κυκλοφορίας των Δ.Χ. Ειδικών Τουριστικών Λεωφορείων διέπεται από τον ν. 711/1977 (ΦΕΚ 284/Α) «Περί ειδικών τουριστικών λεωφορείων και άλλες διατάξεις», όπως τροποποιήθηκε με τον ν. 2446/1996 (ΦΕΚ 276/Α), την 543606/5/23.12.80 υ.α. (ΦΕΚ 1298/Β), όπως τροποποιήθηκε με τις 514584/13/15-29 Απρ. 1981 (ΦΕΚ 250/Β), 501672/14/25 Ιαν.- 7 Απρ. 1983 (ΦΕΚ 161/Β) & Τ/331/13.1.2003 (ΦΕΚ 24/Β) όμοιες υ.α. Σύμφωνα με την παρ. 2 της 543606/5/23.12.80 υ.α. (όπως τροποποιήθηκε με την 501672/14/25 Ιαν-7 Απρ.1983) «Στα λεωφορεία που πραγματοποιούν εκδρομές στο εξωτερικό θα επιβαίνουν υποχρεωτικά γλωσσομαθής συνοδός του τουριστικού γραφείου και δεύτερος οδηγός».
     Επίσης από 29 Σεπτεμβρίου 1986 ισχύει ο 3820/1985 Κανονισμός του Συμβουλίου των Ευρωπαϊκών Κοινοτήτων (L 370/1/1985), ο οποίος ρυθμίζει θέματα οδικών μεταφορών (προσώπων ή εμπορευμάτων), μεταξύ των οποίων και σχετικά με την οδική ασφάλεια και τις συνθήκες εργασίας των οδηγών και λοιπών εργαζομένων στις οδικές μεταφορές. Στα άρθρα 6, 7, 8, 9 & 14 παρ. 1 αυτού προβλέπονται τα θέματα που αφορούν στα ανώτατα όρια οδήγησης, στις περιόδους διαλειμμάτων και ημερών ανάπαυσης καθώς και στις υποχρεώσεις των επιχειρήσεων για την τήρηση των οριζόμενων κανόνων.
     Το θεσμικό πλαίσιο λειτουργίας των Τουριστικών Γραφείων διέπεται από τον ν. 393/76 (ΦΕΚ 199/Α), όπως τροποποιήθηκε με το π.δ. 288/91 (ΦΕΚ 102/Α) , τον ν. 2160/93 (ΦΕΚ 198/Α) και το π.δ. 339/96 (ΦΕΚ 225/Α). Στο άρθρο 9 του ν. 393/76 αναφέρονται μεταξύ άλλων οι υποχρεώσεις των γραφείων στις περιπτώσεις διενέργειας ομαδικών εκδρομών. Στο π.δ. 339/96 περιγράφονται αναλυτικά οι ελάχιστες υποχρεώσεις των γραφείων στις περιπτώσεις διενέργειας «οργανωμένου ταξιδιού», στην έννοια του οποίου περιλαμβάνονται οι αναφερόμενες στην ερώτηση εκδρομές.
     Η Υπουργός
     ΦΑΝΗ ΠΕΤΡΑΛΙΑ-ΠΑΛΛΗ»
     11. Στην με αριθμό 6033/22.3.07 ερώτηση των Βουλευτών κυρίων Μιχάλη Καρχιμάκη, Βασιλείου Οικονόμου και Μάρκου Μπόλαρη δόθηκε με το υπ’ αριθμ. 2/20176/0023Α/11.4.07 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Απαντώντας στην με αριθμό 6033/22-3-2007 ερώτηση προς τη Βουλή των Ελλήνων σχετικά με τον προσδιορισμό της οφειλής αμυντικών δαπανών που αφορούσε η έκδοση ομολόγου 280 εκατ. ευρώ, σας γνωρίζουμε τα ακόλουθα:
     Από 1/1/2005 και ύστερα από ενημέρωση και των υπηρεσιών της Eurostat, άλλαξε ο τρόπος καταγραφής των δαπανών του εξοπλιστικού προγράμματος του ΥΕΘΑ. Με τη νέα μέθοδο οι συγκεκριμένες δαπάνες διενεργούνται από τις εγγεγραμμένες για το σκοπό αυτό πιστώσεις του κρατικού προϋπολογισμού, οι οποίες χρηματοδοτούνται με ειδικό δανεισμό (δάνεια για εξοπλιστικές δαπάνες) μέσω του Γ.Λ.Κράτους. Με τον τρόπο αυτό οι εξοπλιστικές δαπάνες καταγράφονται πλέον όχι μόνο στο ύψος του Δημοσίου Χρέους (όπως γινόταν την περίοδο 1997-2004), αλλά εμφανίζονται ισόποσα και στο έλλειμμα του κρατικού προϋπολογισμού.
     Η διενέργεια δανεισμού από την αρμόδια Διεύθυνση του Γενικού Λογιστηρίου του Κράτους γίνεται βάσει του ισχύοντος νομικού και κανονιστικού πλαισίου, που προβλέπει την έκδοση Κοινής Υπουργικής Απόφασης του Υπουργού Οικονομίας και Οικονομικών και του Yπoυργού Εθνικής Άμυνας. Βάσει του νέου τρόπου χρηματοδότησης, ο δανεισμός αυτός γίνεται πλέον όχι για τη χρηματοδότηση συγκεκριμένων προγραμμάτων εξοπλισμών, αλλά για την κάλυψη των συνολικών χρηματοδοτικών αναγκών για τα εξοπλιστικά προγράμματα κάθε τριμήνου σε βάρος των πιστώσεων του προϋπολογισμού, όπως αυτή προκύπτει από τις σχετικές προβλέψεις του ΥΠΕΘΑ (αυτή η πρακτική ακολουθείτο και πριν την 1/1/2005, όταν ήδη από κάθε-δάνειο χρηματοδοτούνταν πολλά προγράμματα).
     Με τον τρόπο αυτό, πέραν της πλήρους και διαφανούς καταγραφής των εξοπλιστικών δαπανών, επιτυγχάνεται ταυτόχρονα και η απεικόνιση του Χρέους των Ενόπλων Δυνάμεων, το οποίο ενώ εντάσσεται στο Δημόσιο Χρέος, για λογιστικούς και στατιστικούς λόγους παρακολουθείται χωριστά (πρακτική που ακολουθείται διεθνώς). Επιπλέον με την ευέλικτη αυτή πρακτική μειώνεται και το κόστος λόγω πληρωμών για τόκους του Ελληνικού Δημοσίου, που θα προέκυπτε από τη σημαντική διαφορά του (προγραμματισμένου) χρόνου διενέργειας του γενικού δανεισμού από τον Ω.Δ.ΔΗ.Χ. και του πραγματικού (και μη δυνάμενου να προγραμματισθεί) χρόνου πληρωμής των υποχρεώσεων από τις συμβάσεις προμηθειών εξοπλιστικού υλικού (carry over).
     Με τη συγκεκριμένη έκδοση ομολόγου της 22/2/07 ύψους 280 εκατ. ευρώ συνάφθηκε ταυτόχρονα συμφωνία ανταλλαγής επιτοκίου (swap) επί του ομολόγου αυτού ισόποσης αξίας. Συνεπώς η παραπάνω συμφωνία ανταλλαγής επιτοκίου (swap) δεν συνδέεται με οιονδήποτε τρόπο με κανένα παλαιότερο δάνειο.
     Ο Υφυπουργός
     ΠΕΤΡΟΣ ΔΟΥΚΑΣ»
     12. Στην με αριθμό 5638/14.3.07 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 2503/10.4.07 έγγραφο από τον Yπουργό Μακεδονίας Θράκης η ακόλουθη απάντηση: 
     «Απαντώντας στην με αριθμό 5638/14-3-07 ερώτηση, που κατέθεσε στη Βουλή ο Βουλευτής κ. Γιάννης Μαγκριώτης, σας θέτουμε υπόψη τα εξής:
     Η Eγκατάσταση Επεξεργασίας Λυμάτων Θεσσαλονίκης (ΕΕΛΘ) βρίσκεται σε συνεχή 24ωρη λειτουργία, επιτελώντας ικανοποιητικά το έργο της που είναι η επεξεργασία των αστικών λυμάτων του πολεοδομικού συγκροτήματος της Θεσσαλονίκης.
     Σε καμία περίπτωση δεν απορρίπτονται ανεπεξέργαστα λύματα στο Θερμαϊκό. Η λειτουργία της ΕΕΛΘ ως προς την ποιότητα εκροής ελέγχεται καθημερινά με σειρά χημικών και βιολογικών αναλύσεων, οι συγκεντρώσεις των οποίων είναι εντός των αποδεκτών ορίων. Αποκλίσεις παρουσιάζονται μόνον σε περιπτώσεις ασύνηθων καταστάσεων - έντονα καιρικά φαινόμενα - που προβλέπονται και από τη νομοθεσία και για τα οποία ενημερώνεται η Διεύθυνση Προστασίας Περιβάλλοντος της ΝΑΘ.
     Συγκεκριμένα, στις περιπτώσεις πολύ έντονων βροχοπτώσεων, δε γίνεται παράκαμψη και απόρριψη ανεπεξέργαστων λυμάτων, αλλά τα λύματα υφίστανται πρωτοβάθμιο καθαρισμό (εσχάρωση, εξάμμωση, καθίζηση) και παρακάμπτεται μόνον η βιολογική βαθμίδα - δευτεροβάθμιος καθαρισμός - με σκοπό την προστασία των βιολογικών αντιδραστήρων από έκπλυση της βιομάζας, την οποία θα προκαλούσε η απότομη υπερφόρτιση. Η δυνατότητα αυτή περιλαμβάνεται στους εγκεκριμένους περιβαλλοντικούς όρους της ΚΥΑ Α.Π. 106129/25.10.06. Άλλωστε, και η ΚΥΑ 5673/400/97 άρθρο 16, Παράρτημα Ι, Δ5 (εναρμόνιση της Ευρωπαϊκής Οδηγίας 91/271), λαμβάνει μέριμνα για ασυνήθεις καταστάσεις.
     Εξάλλου, τα εργαστηριακά αποτελέσματα από τον ανάδοχο-λειτουργό και τα αποτελέσματα των αναλύσεων από το πιστοποιημένο Εργαστήριο Αποχέτευσης της Ε.Υ.Α.Θ. Α.Ε., συμπεριλαμβανομένης της, δειγματοληψίας που πραγματοποίησε την 15-1-2007, δείχνουν ότι η εκροή της ΕΕΛΘ στον αποδέκτη είναι εντός των προδιαγραφών που προβλέπονται από την σχετική νομοθεσία. Συνεπώς, δεν τίθεται θέμα ρύπανσης του θαλάσσιου αποδέκτη (Θερμαϊκού κόλπου).
     Το πρόβλημα της διάθεσης της ιλύος της ΕΕΛΘ προέγραψε από 1-2-2006 λόγω αδυναμίας του Συνδέσμου ΟΤΑ Μείζονος Θεσσαλονίκης να τη δεχθεί στον ΧΥΤΑ. Η Ε.Υ.Α.Θ. Α.Ε., καταβάλλοντας κάθε προσπάθεια και στο πλαίσιο διαχείρισης της ιλύος, προβαίνει στην υγιεινοποίηση της με την προσθήκη ασβέστη από 1-8-2006 με αρκετά υψηλό κόστος. Η διαδικασία αυτή εξαλείφει τις οσμές και το μικροβιακό φορτίο και την καθιστά εύκολα διαχειρίσιμη και κατάλληλη για χρήση ακόμη και στη γεωργία. Ταυτόχρονα, βρίσκεται σε εξέλιξη διαδικασία εδαφοποίησης της ιλύος σε συνεργασία με τον Σύνδεσμο ΟΤΑ Μείζονος Θεσσαλονίκης
     Επιπροσθέτως, έχει διαβιβαστεί Περιβαλλοντική Έκθεση προς EYΠΕ/YΠEXΩΔE και τεχνικές εκθέσεις (αναλύσεις αφυδατωμένης ιλύος, μεταφορά αυτής με αδειοδοτημένη εταιρία, διαδικασία ασβεστοποίησης στο πλαίσιο διαχείρισης, αποτελέσματα από την εφαρμογή της ασβεστοποίησης) για την αδειοδότηση προσωρινής εναπόθεσης ιλύος εντός της ΕΕΛΘ, μέχρι την άρση της απαγόρευσης διάθεσης στον ΧΥΤΑ Ταγαράδων. Επίσης, διαβιβάζονται ετησίως δεδομένα παρακολούθησης των Εγκαταστάσεων Επεξεργασίας Λυμάτων στο ΥΠΕΧΩΔΕ για σχετική ενημέρωση και της Eυραπαϊκής Ένωσης. Σημειώνεται ότι η αφυδατωμένη ιλύς είναι προϊόν μη επικiνδυνo και σταθεροποιημένο.
     Το πρόβλημα της διαχείρισης και διάθεσης της ιλύος απαιτεί την εξεύρεση κοινά αποδεκτής λύσης από όλους τους αρμόδιους φορείς, μέχρι την κατασκευή της μονάδας Ξήρανσης από το ΥΠΕΧΩΔΕ/ΕΥ ΔΕ, η οποία θα τεθεί σε λειτουργία σε περίπου 4 χρόνια.
     Για την άρση δε oπoιoνδήπoτε αμφιβολιών σχετικά με την ορθή λειτουργία της εγκατάστασης εντός των απαιτούμενων ορίων, το Δ.Σ. της Ε.Υ.Α.Θ. Α.Ε. αποφάσισε παράλληλα με τους συνεχείς ελέγχους που πραγματοποιεί ούτως ή άλλως η εταιρία – τη διενέργεια ελέγχoυ της λειτουργίας της ΕΕΛΘ και από ανεξάρτητο φορέα.
     Τέλος, οι διαδικασίες πρόσληψης προσωπικού απορρέουν από τους όρους της Σύμβασης - Συγγραφής Υποχρεώσεων και η πρόσληψη προσωπικού για τη λειτουργία της ΕΕΛΘ αποτελεί ευθύνη του αναδόχου-λειτουργού.
     Ο Υπουργός
     ΓΕΩΡΓΙΟΣ ΚΑΛΑΝΤΖΗΣ»)
     ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ τη Βουλευτή κ. Αθηνά Κόρκα-Κώνστα.
     ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, εισερχόμαστε στη συζήτηση των 
     ΑΝΑΦΟΡΩΝ ΚΑΙ ΕΡΩΤΗΣΕΩΝ
     	Αναφορές και ερωτήσεις πρώτου κύκλου:
     Η με αριθμό 1722/21-2-2007 αναφορά του πρώην Προέδρου της Βουλής και Βουλευτή του Πανελληνίου Σοσιαλιστικού Κινήματος κ. Απόστολου Κακλαμάνη προς τον Υπουργό Πολιτισμού σχετικά με τη δημόσια χρήση του κτήματος «Φιξ» στο Δήμο Ηρακλείου Αττικής διαγράφεται, κατόπιν συνεννόησης.
     Αναφορές και ερωτήσεις δεύτερου κύκλου:
     Η με αριθμό 3119/284/16-1-2007 ερώτηση και αίτηση κατάθεσης εγγράφων της Βουλευτού του Πανελληνίου Σοσιαλιστικού Κινήματος κ. Παρασκευής Χριστοφιλοπούλου προς τον Υπουργό Οικονομίας και Οικονομικών σχετικά με τις αναλογιστικές μελέτες για την ενοποίηση των ασφαλιστικών ταμείων στο Ίδρυμα Κοινωνικών Ασφαλίσεων (Ι.Κ.Α.) διαγράφεται, λόγω κωλύματος του κυρίου Υπουργού.
     Πριν εισέλθουμε στην ημερήσια διάταξη νομοθετικής εργασίας παρακαλώ το Σώμα να εγκρίνει άδειες ολιγοήμερης απουσίας στο εξωτερικό του Βουλευτή και τέως Προέδρου της Βουλής κ. Απόστολου Κακλαμάνη, της Βουλευτού κ. Ελευθερίας Μπερνιδάκη-Άλντους και του Βουλευτή κ. Νικολάου Χριστοδουλάκη.
     Η Βουλή εγκρίνει;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΟΣ (Άννα Μπενάκη-Ψαρούδα): Η Βουλή ενέκρινε τις ζητηθείσες άδειες.
     ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στην ημερήσια διάταξη της
     ΝΟΜΟΘΕΤΙΚΗΣ ΕΡΓΑΣΙΑΣ
     Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
     Υπουργείου Οικονομίας και Οικονομικών.
     Ψήφιση στο σύνολο του σχεδίου νόμου: «Προϋποθέσεις διαφάνειας για την πληροφόρηση σχετικά με εκδότες των οποίων οι κινητές αξίες έχουν εισαχθεί προς διαπραγμάτευση σε οργανωμένη αγορά και άλλες διατάξεις».
     Το νομοσχέδιο θα ψηφιστεί στο σύνολο στη συνέχεια.
     Υπουργείο Περιβάλλοντος, Χωροταξίας και Δημοσίων Έργων. 
     Συζήτηση και ψήφιση, ενιαία επί της αρχής, των άρθρων  και του συνόλου του σχεδίου νόμου: «Κύρωση Σύμβασης Παραχώρησης του Έργου της Μελέτης, Κατασκευής, Χρηματοδότησης, Λειτουργίας, Συντήρησης και Εκμετάλλευσης του Αυτοκινητοδρόμου «Κόρινθος- Τρίπολη-Καλαμάτα και Κλάδος Λεύκτρο- Σπάρτη» και άλλες διατάξεις» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
     Ερωτάται το Σώμα: Γίνεται δεκτό το νομοσχέδιο;	
     ΜΕΡΙΚΟΙ ΒΟΥΛΕΥΤΕΣ: Κρατείται.
     ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία.
     Υπουργείο Δικαιοσύνης.
     Μόνη συζήτηση επί της αρχής των άρθρων και του συνόλου του σχεδίου νόμου: «Κύρωση και εφαρμογή της Σύμβασης ποινικού δικαίου για την διαφθορά και του Πρόσθετου σ’ αυτήν Πρωτοκόλλου».
     Ερωτάται το Σώμα: Γίνεται δεκτό το νομοσχέδιο;	
     ΜΕΡΙΚΟΙ ΒΟΥΛΕΥΤΕΣ: Κρατείται.
     ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία.
     Υπουργείο Πολιτισμού.
     Μόνη συζήτηση επί της αρχής των άρθρων και του συνόλου του σχεδίου νόμου: «Ίδρυση Εθνικού Κέντρου Θεάτρου και Χορού».
     Ερωτάται το Σώμα: Γίνεται δεκτό το νομοσχέδιο;	
     ΜΕΡΙΚΟΙ ΒΟΥΛΕΥΤΕΣ: Κρατείται.
     ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία.
     Μόνη συζήτηση επί της αρχής των άρθρων και του συνόλου του σχεδίου νόμου: «Έγκριση της σύστασης Ιδρύματος με την επωνυμία «ΙΔΡΥΜΑ ΕΡΕΥΝΩΝ, ΜΟΥΣΙΚΗΣ, ΤΕΧΝΩΝ ΚΑΙ ΕΠΙΣΤΗΜΩΝ ΕΥΑΓΓΕΛΟΥ ΠΑΠΑΘΑΝΑΣΙΟΥ» και κύρωση του Οργανισμού του».
     Ερωτάται το Σώμα: Γίνεται δεκτό το νομοσχέδιο;	
     ΜΕΡΙΚΟΙ ΒΟΥΛΕΥΤΕΣ: Κρατείται.
     ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία.
     Υπουργείο Ανάπτυξης.
     Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβερνήσεως της Ρωσικής Ομοσπονδίας, της Κυβερνήσεως της Δημοκρατίας της Βουλγαρίας και της Κυβερνήσεως της Ελληνικής Δημοκρατίας για Συνεργασία στην Κατασκευή και την Εκμετάλλευση των Αγωγού Πετρελαίου «Μπουργκάς-Αλεξανδρούπολη».
     Ερωτάται το Σώμα: Γίνεται δεκτό το νομοσχέδιο;	
     ΜΕΡΙΚΟΙ ΒΟΥΛΕΥΤΕΣ: Κρατείται.
     ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και θα συζητηθεί αύριο.
     Υπουργείο Εθνικής Άμυνας.
     Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου Συμφωνίας και Συναντίληψης (Memorandum of Understanding-MOU) μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανώτατου Συμμαχικού Διοικητή και του Ανώτατου Συμμαχικού Διοικητή Μετασχηματισμού της Συμμαχίας σε σχέση με τις διατάξεις Υποστήριξης της Φιλοξενούσας Χώρας σε επιχειρήσεις/ ασκήσεις ΝΑΤΟ μετά των συνημμένων Παραρτημάτων Α και Β αυτού».
     Ερωτάται το Σώμα: Γίνεται δεκτό το νομοσχέδιο;	
     ΜΕΡΙΚΟΙ ΒΟΥΛΕΥΤΕΣ: Κρατείται.
     ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία.
     Κύριοι συνάδελφοι, επανερχόμεθα στη συζήτηση του νομοσχεδίου του Υπουργείου Οικονομίας και Οικονομικών «Προϋποθέσεις διαφάνειας για την πληροφόρηση σχετικά με εκδότες των οποίων οι κινητές αξίες έχουν εισαχθεί προς διαπραγμάτευση σε οργανωμένη αγορά και άλλες διατάξεις».
     Ερωτάται το Σώμα αν γίνεται δεκτό στο σύνολο το νομοσχέδιο του Υπουργείου Οικονομίας και Οικονομικών: «Προϋποθέσεις διαφάνειας για την πληροφόρηση σχετικά με εκδότες των οποίων οι κινητές αξίες έχουν εισαχθεί προς διαπραγμάτευση σε οργανωμένη αγορά και άλλες διατάξεις».
     Κύριε Υπουργέ, έχετε κάποια διόρθωση;
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Μάλιστα, κυρία Πρόεδρε. Ευχαριστώ πολύ.
     Υπάρχει μια νομοτεχνική βελτίωση, που εκ παραδρομής δεν ολοκληρώθηκε την προηγούμενη εβδομάδα στην ψήφιση επί των άρθρων του νομοσχεδίου. Όταν προσθέσαμε τον Ε.Δ.Ο.Ε.Α.Π., είχαμε συμφωνήσει όλοι στους φορείς κοινωνικής ασφάλισης των οποίων δεν λήγει η θητεία των διοικητικών συμβουλίων. Να διαβεβαιώσω το Σώμα ότι οι Κοινοβουλευτικοί Εκπρόσωποι των κομμάτων της Αντιπολίτευσης και συγκεκριμένα ο κ. Φλωρίδης, ο κ. Τζέκης και ο κ. Λεβέντης, με τους οποίους ήρθα σε επαφή, συμφωνούν να κάνουμε αυτή τη διόρθωση.  
     Στο εδάφιο α΄ της παραγράφου 6 του άρθρου 36 μετά τις λέξεις «πλην των» προστίθενται οι λέξεις «εκλεγμένων μελών και των». Τα καταθέτω στα Πρακτικά. 
     ΠΡΟΕΔΡΟΣ (Άννα Μπενάκη-Ψαρούδα): Δηλαδή η προσθήκη είναι «εκλεγμένων μελών και των».
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Ναι. Ευχαριστώ πολύ.
     (Στο σημείο αυτό ο Υπουργός Απασχόλησης και Κοινωνικής Προστασίας κ. Τσιτουρίδης, καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
     (Να καταχωρισθεί το κείμενο της σελ. 11)
     ΠΡΟΕΔΡΟΣ (Άννα Μπενάκη-Ψαρούδα): Εφόσον συμφωνούν τα κόμματα ως προς τη διόρθωση, ας προχωρήσουμε στην ψήφιση στο σύνολο του νομοσχεδίου του Υπουργείου Οικονομίας και Οικονομικών: «Προϋποθέσεις διαφάνειας για την πληροφόρηση σχετικά με εκδότες των οποίων οι κινητές αξίες έχουν εισαχθεί προς διαπραγμάτευση σε οργανωμένη αγορά και άλλες διατάξεις». Ερωτάται το Σώμα: Γίνεται δεκτό και στο σύνολο το νομοσχέδιο με τη νομοτεχνική διόρθωση του κυρίου Υπουργού. 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο έγινε δεκτό και στο σύνολο κατά πλειοψηφία.
     Συνεπώς το νομοσχέδιο του Υπουργείου Οικονομίας και Οικονομικών: «Προϋποθέσεις διαφάνειας για την πληροφόρηση σχετικά με εκδότες των οποίων οι κινητές αξίες έχουν εισαχθεί προς διαπραγμάτευση σε οργανωμένη αγορά και άλλες διατάξεις» έγινε δεκτό σε μόνη συζήτηση κατά πλειοψηφία επί της αρχής, των άρθρων και του συνόλου και έχει ως εξής: 
     (Να καταχωρισθεί το νομοσχέδιο σελ. 13α)
     ΠΡΟΕΔΡΟΣ (Άννα Μπενάκη Ψαρούδα): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του  επικύρωση των Πρακτικών, ως προς την ψήφιση στο σύνολο του παραπάνω νομοσχεδίου. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΟΣ (Άννα Μπενάκη-Ψαρούδα): Το Σώμα παρέσχε τη ζητηθείσα εξουσιοδότηση. 
     Κύριοι συνάδελφοι, στη συζήτηση και ψήφιση, ενιαία επί της αρχής των άρθρων και του συνόλου του σχεδίου νόμου του Υπουργείου Περιβάλλοντος Χωροταξίας και Δημοσίων Έργων: «Κύρωση Σύμβασης Παραχώρησης του Έργου της Μελέτης, Κατασκευής, Χρηματοδότησης, Λειτουργίας, Συντήρησης και Εκμετάλλευσης του Αυτοκινητοδρόμου «Κόρινθος-Τρίπολη-Καλαμάτα και κλάδος Λεύκτρο-Σπάρτη» και άλλες διατάξεις σύμφωνα με τα άρθρα 72 παράγραφος 4 του Συντάγματος και 108, παράγραφος 7 του Κανονισμού της Βουλής.
     Το νομοσχέδιο αυτό συζητήθηκε στην αρμόδια Διαρκή Επιτροπή σε εφαρμογή της διάταξης του άρθρου 70, παράγραφος 2 του Συντάγματος. Θα συζητηθεί σε μια συνεδρίαση ενιαία όπως ορίζουν το Σύνταγμα και ο Κανονισμός της Βουλής προαναφερθείσες διατάξεις- μαζί με την υπ’ αριθμόν 14/47 Υπουργική τροπολογία. Η Διάσκεψη των Προέδρων αποφάσισε να διατεθεί συνολικός χρόνος έξι ωρών τεσσάρων ωρών για τις αγορεύσεις των εισηγητών, των ειδικών αγορητών και των εγγεγραμμένων στον κατάλογο ομιλητών και δύο ωρών για τις αγορεύσεις των Υπουργών και των Κοινοβουλευτικών Εκπροσώπων. 
     Η εγγραφή των Βουλευτών στον κατάλογο των ομιλητών θα είναι ελεύθερη και θα γίνει σύμφωνα με το άρθρο 96 του Κανονισμού της Βουλής, δηλαδή από την έναρξη της συζήτησης ως το τέλος της ομιλίας των εισηγητών. 
     Για τη διάρκεια των αγορεύσεων και τη σειρά των ομιλητών εφαρμόζονται αναλόγως οι διατάξεις των άρθρων 97 και 64 του Κανονισμού της Βουλής. 
     Στη συζήτηση αυτή ορίζονται ως Κοινοβουλευτικοί Εκπρόσωποι από τον Γενικό Γραμματέα της Νέας Δημοκρατίας κ. Σταύρου, ο Βουλευτής κ. Κωνσταντίνος Τασούλας, από τον Γενικό Γραμματέα της Κοινοβουλευτικής Ομάδας του ΠΑΣΟΚ ορίζεται ο Βουλευτής κ. Λοβέρδος, από τον Κοινοβουλευτικό Εκπρόσωπο του Κομμουνιστικού Κόμματος ορίζεται Κοινοβουλευτικός Εκπρόσωπος ο κ. Κοσιώνης και από τον Πρόεδρο του Συνασπισμού ορίζεται ως Κοινοβουλευτική Εκπρόσωπος η κ. Ασημίνα Ξηροτύρη-Αικατερινάρη. 
     Η κ. Κόρκα-Κώνστα εκ μέρους της Νέας Δημοκρατίας έχει το λόγο. 
     ΑΘΗΝΑ ΚΟΡΚΑ – ΚΩΝΣΤΑ: Κυρία Πρόεδρε, κύριοι συνάδελφοι, με το παρόν σχέδιο νόμου κυρώνεται και αποκτά ισχύ νόμου η σύμβαση της παραχώρησης που ανεφέρθη προηγουμένως, σχετικά με τον αυτοκινητόδρομο Κόρινθο-Τρίπολη-Καλαμάτα και κλάδο Λεύκτρο-Σπάρτη και ρυθμίζονται τα θέματα που αφορούν τη συγκεκριμένη σύμβαση.
     Πρέπει να πω ότι η σύμβαση αυτή εντάσσεται σε ένα πρόγραμμα των δημοσίων έργων, που περιλαμβάνει περίπου διακόσια εξήντα δύο δημόσια έργα προϋπολογισμού περίπου 7.000.000.000 ευρώ, που σημειωτέον μέσα σε αυτά δεν υπάγεται η Εγνατία Οδός και επτά συμβάσεις παραχώρησης προϋπολογισμού 8.000.000.000 ευρώ. 
     Αν συγκρίνει δε κανείς τη δεκαετία 1994-2003 που δημοπρατήθηκαν 10,5 δις ευρώ έργα και μέσα σε αυτά βέβαια συμπεριλαμβάνονται και τα Ολυμπιακά έργα, μπορεί να αντιληφθεί ότι σήμερα υπάρχει ένας υπερπενταπλάσιος ετήσιος ρυθμός δημοπράτησης, όπως και μέσα από αυτές τις συμβάσεις υπερδιπλασιάζεται το μήκος των αυτοκινητοδρόμων. 
     Εδώ θα ήθελα να αναφερθώ στη σημαντική και αξιοπρόσεκτη παρατήρηση που έκαναν και ελληνικές κατασκευαστικές εταιρείες, αλλά και ευρωπαϊκοί όμιλοι που συμμετέχουν οι ίδιοι σε διαγωνισμούς, που δεν πίστευαν ποτέ ότι μέσα στα δυόμισι χρόνια μπορούσαν να ολοκληρωθούν διαγωνισμοί από το Υ.ΠΕ.ΧΩ.Δ.Ε. τόσοι, σε αυτό το μέγεθος. 
     Η κατασκευή των έργων με συμβάσεις παραχώρησης, όπως γνωρίζουμε όλοι, άρχισε το 2001-2002 επί της προηγούμενης κυβέρνησης και μέχρι το Μάρτιο του 2004 δεν είχαν γίνει με πολλές δράσεις, τα πέντε βήματα ωρίμανσης που απαιτούντο, για να προχωρήσουν τα έργα. Δεν είχαν γίνει κάποιες βασικές μελέτες, τοπογραφικές εργασίες, αντίστοιχα μελέτες περιβαλλοντικών επιπτώσεων, οριστικοποίηση του κόστους του έργου, χρηματοοικονομικές μελέτες κ.λπ.. Από τον Μάρτιο του 2004 και μετά προχώρησαν αυτά τα έργα. 
     Θέλω να τονίσω, ότι μέχρι τώρα στη Βουλή των Ελλήνων έχουν έλθει προς κύρωση και έχουν κυρωθεί η υποθαλάσσια αρτηρία Θεσσαλονίκης, η Ιόνια Οδός, ο Π.Α.Θ.Ε. – Αθήνα και βρίσκονται επίσης και στο τελικό στάδιο συμβασιοποίησης, ο αυτοκινητόδρομος της Κεντρικής Ελλάδος Ε-65, καθώς και ο αυτοκινητόδρομος Κόρινθος – Πάτρα – Πύργος - Τσακώνα, που πρόκειται να υπογραφεί άμεσα. Με αυτόν τον τρόπο βλέπουμε ότι παρουσιάζεται ένα σπουδαίο επενδυτικό γεγονός, γιατί θα επενδυθούν αντίστοιχα ιδιωτικά κεφάλαια και ξένων εταιρειών από τη χώρα μας. 
     Δύο λόγια για την αναγκαιότητα, τη χρησιμότητα και τη σημασία του έργου. Στο έργο αυτό η σύμβαση υπογράφτηκε στις 31 Ιανουαρίου του 2007.
     Η Ανατολική Οδός Πελοποννήσου είναι ένα οδικό έργο εξαιρετικής σημασίας για την Πελοπόννησο, θα έλεγε κανείς ότι είναι προσδοκία και όνειρο δεκαετιών να δημιουργηθεί ένας σύγχρονος ευρωπαϊκών προδιαγραφών. Αν δε, συνδέσουμε την Ανατολική Οδό Πελοποννήσου με τον οδικό άξονα που προχωρά Ελευσίνα – Κόρινθος – Πάτρα - Πύργος, διαμορφώνεται ένα δίκτυο κλειστών αυτοκινητοδρόμων που καλύπτει ολόκληρη την Πελοπόννησο και βελτιώνει φυσικά τις αναπτυξιακές της προοπτικές. 
     Μία μικρή περίληψη για το τι γίνεται μέχρι σήμερα:
      Γνωρίζουμε όλοι ότι ο άξονας Κόρινθος-Τρίπολη-Καλαμάτα αποτελεί ένα βασικό υπεραστικό άξονα του κυρίου εθνικού δικτύου της Ελλάδας.
     Βέβαια, ο αυτοκινητόδρομος σήμερα λειτουργεί με διόδια, με το σύστημα δηλαδή του ανοιχτού τύπου, αδιακρίτως απόστασης. Γνωρίζουμε ότι λειτουργεί μόνο η μία σήραγγα, ότι έχουμε δύο λωρίδες κυκλοφορίας ανά κατεύθυνση και μία έκτακτης ανάγκης. Είναι ενενήντα ένα χιλιόμετρα, έχει φτωχά γεωμετρικά -το δε τμήμα Τρίπολη-Καλαμάτα ακόμα περισσότερο- διαδοχικές καμπύλες με την ίδια στροφή, μικρές ακτίνες καμπυλότητος. Με αυτόν τον τρόπο και μειώνεται η ταχύτητα των αυτοκινήτων και ταυτόχρονα υπάρχει και ένας μεγαλύτερος και αυξημένος κίνδυνος για να προκληθούν ατυχήματα. Αν δε, μιλήσουμε για το κομμάτι Τρίπολη-Σπάρτη, είναι ένα οδικό τμήμα το οποίο έχει μία λωρίδα ανά κατεύθυνση και καθόλου γεωμετρικά χαρακτηριστικά. Συνεπώς βγαίνει το συμπέρασμα ότι ο νέος αυτοκινητόδρομος ο οποίος θα διανύσει την Πελοπόννησο από βορειοανατολικά προς νοτιοδυτικά, θα αποτελεί ένα σημαίνοντα αυτοκινητόδρομο για την Πελοπόννησο.
     Ο σκοπός, λοιπόν, του έργου αυτού είναι να βελτιωθεί ριζικά και να αναβαθμιστεί ο αυτοκινητόδρομος Κόρινθος-Τρίπολη, που επεκτείνεται ως την Καλαμάτα και τη Σπάρτη, με νέα κατασκευή και χάραξη και αποτελεί αυτοτελή αυτοκινητόδρομο. Με αυτόν τον τρόπο, επειδή το έργο ανήκει στο διευρωπαϊκό δίκτυο υψίστης σημασίας για την εξυπηρέτηση των συγκοινωνιών, μπορεί να έχουμε μεγαλύτερη ασφάλεια, αλλά ταυτόχρονα μειώνεται και η χρονοαπόσταση των μεταφορών και διευκολύνονται πάρα πολύ οι συνθήκες κυκλοφορίας. Το όφελος, δηλαδή, είναι μεγάλο. 
     Να πάμε κατ’ αρχήν στο όφελος του χρόνου. Από πενήντα λεπτά μέχρι σήμερα βάση κάποιας μελέτης, ο δρόμος Κόρινθος-Τρίπολη γίνεται σαράντα λεπτά. Αντίστοιχα, με την ίδια μελέτη ο δρόμος Τρίπολη-Καλαμάτα από εβδομήντα πέντε λεπτά, γίνεται τριάντα πέντε λεπτά. Ο δε δρόμος Τρίπολη-Σπάρτη από πενήντα λεπτά, θα είναι τριάντα λεπτά. Αυτό έχει ένα ευεργετικό αποτέλεσμα, να μειωθούν τα οδικά ατυχήματα, γιατί δυστυχώς τα στατιστικά στοιχεία της περιόδου 2001-2005 στο συγκεκριμένο αντικείμενο και στο συγκεκριμένο δρόμο έδωσαν άσχημα αποτελέσματα, δηλαδή ότι αποτελεί μια εκατόμβη ατυχημάτων, πράγμα το οποίο υπάρχει και σήμερα στο δρόμο Κόρινθος-Πάτρα. Είναι απολύτως βέβαιο, δηλαδή, ότι με την κατασκευή αυτού του έργου έχουμε ένα μεγάλο όφελος, που δίνει δραστική μείωση των ατυχημάτων, γιατί γνωρίζουμε όλοι ότι οι αυτοκινητόδρομοι είναι ασφαλέστατοι οδοί. 
     Έχει μήκος διακόσια πέντε χιλιόμετρα και είκοσι έξι ανισόπεδους κόμβους. Αντίστοιχα, ο αυτοκινητόδρομος Κόρινθος-Τρίπολη-Καλαμάτα έχει μήκος εκατόν πενήντα οχτώ χιλιόμετρα και το τμήμα Λεύκτρο-Σπάρτη σαράντα επτά χιλιόμετρα και συνδέεται μέσω των κόμβων και με άλλους οδικούς άξονες της περιοχής.    
     Επισημαίνεται δε ότι παράλληλα κατασκευάζονται με ευθύνη και δαπάνη του δημοσίου και το κομμάτι Αθήναιο-Λεύκτρο και ο ένας κλάδος της σήραγγας Ραψομάτι, γιατί ο άλλος γίνεται από τον παραχωρησιούχο, ο οποίος είναι δωδεκάμισι χιλιόμετρα, όπως και το τμήμα Παραδείσια-Τσακώνα, όπου γίνεται αποκατάσταση κατολίσθησης μήκους δώδεκα χιλιομέτρων. Ενθυμούμαστε όλοι την κατολίσθηση του Φεβρουαρίου του 2003. Τα τμήματα αυτά, μετά την ολοκλήρωση της κατασκευής θα παραδοθούν στον παραχωρησιούχο για λειτουργία, συντήρηση και εκμετάλλευση μέχρι το τέλος της περιόδου παραχώρησης. 
     Θα αναφερθώ σε κάποια τεχνικά και λειτουργικά χαρακτηριστικά του έργου. Θα είναι κλειστού τύπου αυτοκινητόδρομος και θα έχει τρεις λωρίδες ανά κατεύθυνση, εκ των οποίων μια θα χρησιμοποιείται ως λωρίδα έκτακτης ανάγκης. Θα έχει μεσαία διαχωριστική νησίδα και λωρίδα καθοδήγησης, διπλό στηθαίο ασφαλείας τύπου «new jersey». Ταυτόχρονα ορίζεται και η κατανομή στη σύμβαση παραχώρησης των κινδύνων. 
     Ειδικότερα, θα υπάρχουν κατασκευαστικές μελέτες που κατά τη σύμβαση θα προβλέπει και θα εκτελεί ο παραχωρησιούχος στα υφιστάμενα τμήματα, δηλαδή στη σήραγγα του Αρτεμισίου με βαριά συντήρηση του υφιστάμενου κλάδου για την ευστάθεια των πρανών, των ορυγμάτων και των επιχωμάτων με βελτίωση των γεωμετρικών χαρακτηριστικών, μεσαία λωρίδα, ανισόπεδοι κόμβοι, ασφάλεια κυκλοφορίας, οδοστρώματα με αντιολισθητικές ασφαλτικές στρώσεις. Χαρακτηριστικό είναι ότι θα υπάρχει έλεγχος της απορροής των επιφανειακών υδάτων, όπως και έλεγχος των υδάτινων πόρων που διασταυρώνονται με το έργο, ηλεκτρομηχανολογικές εγκαταστάσεις, σήμανση, τεχνικά έργα με οχετούς, γέφυρες, σήραγγες, τοίχους αντιστήριξης, πλευρικές διαμορφώσεις, στηθαία ασφαλείας.
     Ο χρόνος του έργου θα είναι πενήντα τέσσερις μήνες και χωρίζεται σε διάφορες προθεσμίες. Σε είκοσι τέσσερις μήνες θα γίνει η ανακατασκευή και βελτίωση του τμήματος Κόρινθος-Τρίπολη και επίσης ο νέος κλάδος της σήραγγας Αρτεμισίου και η κατασκευή του τμήματος Τρίπολη-Αθήναιο. Αντίστοιχα, σε σαράντα μήνες από την έναρξη θα γίνει το τμήμα Τσακώνα-Καλαμάτα και σε πενήντα τέσσερις μήνες και το τμήμα Λεύκτρο-Σπάρτη. 
     Βγαίνει, δηλαδή, το συμπέρασμα ότι μέχρι το 2010 θα έχει ολοκληρωθεί ο δρόμος μέχρι την Καλαμάτα και το 2011 ο δρόμος Λεύκτρο-Σπάρτη.
     Αντιστοίχως, να θυμίσουμε δύο σημεία, ότι ο διαγωνισμός μπορεί να ξεκίνησε από τις 23 Ιουλίου του 2001, αλλά κατ’ ουσίαν η δημοπράτηση έγινε το Φεβρουάριο του 2006 και τον Ιανουάριο του 2007 υπεγράφη η σύμβαση με τον παραχωρησιούχο. Βάσει της προσφοράς του αναδόχου, το κόστος του έργου ανέρχεται σε 1.079.000.000 ευρώ και το κόστος των μελετών στα 882 εκατομμύρια ευρώ.
     Η χρηματοδοτική συμβολή του Δημοσίου είναι 330.000.000 ευρώ, εκ των οποίων τα μισά θα είναι από κοινοτικούς πόρους, δηλαδή από πόρους της Ευρωπαϊκής Ένωσης. Το 70% του κόστους θα καλυφθεί από τον παραχωρησιούχο και αξίζει να σημειωθεί ότι υπάρχουν μεταξύ παραχωρησιούχου και τραπεζών τριάντα δανειακές συμβάσεις, που σημαίνει ότι είναι εξασφαλισμένη η χρηματοδότηση του έργου. Και δεν υπάρχει εγγύηση του ελληνικού Δημοσίου, σε αντίθεση με ό,τι συνέβαινε μέχρι σήμερα στα έργα παραχώρησης.
     Ταυτόχρονα, ενώ στο πρώτο άρθρο περιλαμβάνεται η σύμβαση, συζητούνται, περιέχονται και λύνονται και διάφορα θέματα που αφορούν την περιουσία που περιήλθε από το Δημόσιο στο Τ.Ε.Ο.. Δηλαδή, οι εκτάσεις αυτές επανέρχονται στο Δημόσιο, γιατί είχε κρατήσει το Δημόσιο το δικαίωμα να μπορεί να αναθέσει την κατασκευή οποιουδήποτε αυτοκινητόδρομου με αντάλλαγμα την παραχώρηση του δικαιώματος εκμετάλλευσης του δρόμου. Ταυτόχρονα προβλέπονται και ρυθμίζονται διαδικασίες μεταβίβασης, όπως επίσης απαλλαγή των μεταβιβάσεων και των μεταβολών που προβλέπονταν αντίστοιχα από φόρους, τέλη, εισφορές, καθώς και δικαιώματα υπέρ του Δημοσίου.
     Ρυθμίζεται επίσης ο τρόπος υπολογισμού της αξίας των εκτάσεων, με εκτίμηση, η οποία λέει ότι από τα περιουσιακά στοιχεία που μεταβιβάζονται 382.000 είναι η αξία των εκτάσεων και 4.220.000 ευρώ η αξία της γης και των κτισμάτων.
     Ρυθμίζονται επίσης θέματα για τη μεταβατική περίοδο και οι προϋποθέσεις παράδοσης και παραλαβής του έργου. Ταυτόχρονα ρυθμίζονται και θέματα που αφορούν κάποιες εκκρεμείς δίκες της Τ.Ε.Ο. κατά το χρόνο παράδοσης των χώρων προς τον παραχωρησιούχο ή αυτές που θα προκύψουν αντίστοιχα στο μέλλον.
     Επίσης, στα υπόλοιπα άρθρα, τα οποία συζητήθηκαν ως τροπολογίες στην επιτροπή, περιλαμβάνονται οι πολεοδομικές ρυθμίσεις που αφορούν τον ευρύτερο χώρο εγκατάστασης του Ιδρύματος Μείζονος Ελληνισμού, στην οδό Πειραιώς. Γιατί γνωρίζουμε όλοι το σκοπό και το χαρακτήρα αυτού του Ιδρύματος, που είναι η διάσωση και η διάδοση της ιστορικής μνήμης. Υπάρχει ανάγκη στέγασης για πρόσθετες εγκαταστάσεις και γι’ αυτό απαιτείται τροποποίηση του ρυμοτομικού σχεδίου, καθώς και των όρων αντίστοιχα δόμησης.
     Έχουμε, λοιπόν, την τροποποίηση τεσσάρων οικοδομικών τετραγώνων και ταυτόχρονα έχουμε όρους δόμησης με μεγαλύτερο ποσοστό κάλυψης, συντελεστή δόμησης 0,8 και αντίστοιχα παρέκκλιση και ως προς το ύψος και ως προς το συντελεστή κατ’ όγκον.
     Περιλαμβάνεται επίσης ένα θέμα αύξησης του συντελεστή κατ’ όγκον, που αφορά το Ίδρυμα Μιχάλη Κακογιάννη, που βρίσκεται και αυτό επί ιδιοκτησίας στην οδό Πειραιώς 206. Θα στεγάσει θέατρο, θα στεγάσει δύο κινηματογράφους και αντίστοιχα εκθεσιακό κέντρο και αντιλαμβανόμαστε όλοι ότι οι αίθουσες αυτές πρέπει να έχουν εκείνα τα ύψη που απαιτεί η σύγχρονη τεχνολογία, χωρίς βέβαια να υπάρχουν επιπτώσεις στο άμεσο και ευρύτερο περιβάλλον. Γι’ αυτό αυξάνεται ο κατ’ όγκον συντελεστής σε 6.
     Γίνεται επίσης χωροθέτηση και καθορισμός όρων δόμησης του Μουσείου Χρήστου Καπράλου στην Αίγινα. Αυτό μπορεί να είναι ένα ιδιωτικό μουσείο, αλλά περιέχει μια πολύ σημαντική συλλογή από σημαντικά έργα που ανήκουν στην Εθνική Πινακοθήκη. Βρίσκεται σε μια περιοχή εκτός σχεδίου –στα Πλακάκια της νήσου Αιγίνης- και γι’ αυτό καθορίζονται ειδικοί όροι δόμησης, μέσα σε αυτήν την περιοχή που οριοθετείται, διαφορετικοί από τα εκτός σχεδίου.
     Ορίζεται, δηλαδή, ως μέγιστο ποσοστό κάλυψης το 30%, συντελεστή δόμησης 0,30, το επιτρεπόμενο μέγιστο ύψος δόμησης 8,8, ο αριθμός ορόφων 2, απόσταση κτηρίων από τα όρια 7 μέτρα και φυσικά προϋπόθεση για την έκδοση οικοδομικής άδειας είναι η έγκριση και της σχετικής μελέτης και από την αρμόδια υπηρεσία του Υπουργείου Πολιτισμού, αλλά και από την Ε.Π.Α.Ε., την Επιτροπή Πολεοδομικού και Αρχιτεκτονικού Ελέγχου.
     Στο άρθρο 5, που είχε έρθει ως τροπολογία, λαμβάνονται μέτρα για το Κτηματολόγιο. Γιατί γνωρίζουμε όλοι ότι υποχρεούμαστε να υποβάλουμε δήλωση, για να κατοχυρωθούν όλα τα ακίνητα στους κτηματολογικούς πίνακες.
     Δίνετε με αυτόν τον τρόπο μια παράταση τριών ετών, γιατί καταλαβαίνουμε όλοι ότι πέρασε ένα διάστημα, στο οποίο οι πολίτες δεν είχαν ενστερνιστεί το θέμα, ότι πρέπει να εγγράψουν τα ακίνητα στο Κτηματολόγιο. Γι’ αυτό, το εν λόγω άρθρο εισηγείται μία προθεσμία οκτώ ετών για τους κατοίκους της χώρας και δέκα ετών για τους κατοίκους και τους εργαζομένους του εξωτερικού αντίστοιχα, όταν προκύψει μία αντιδικία. 
     Θα ήθελα να αναφερθώ επ’ ολίγον και στην τροπολογία με ειδικό αριθμό 47 και γενικό αριθμό 1014, η οποία αναφέρεται στο θέμα των εγγυητικών επιστολών. Όπως γνωρίζουμε όλοι, κατά τους διαγωνισμούς κατατίθενται εγγυητικές επιστολές συμμετοχής, αλλά και εγγυητικές επιστολές καλής εκτέλεσης και προκαταβολής. Ετίθετο ένα θέμα όσον αφορά τον εγγυητή, ένα θέμα προθεσμιών σε ημέρες. Το «ημέρες» παρεφράζετο είτε σε ημερολογιακές είτε σε εργάσιμες ημέρες. Με την τροποποίηση αυτής της διάταξης πλέον, ο όρος είναι ότι εγγυητικές επιστολές θα πρέπει να πληρώνονται σε πέντε εργάσιμες ημέρες. Η διάταξη αυτή, μάλιστα, έχει αναδρομική ισχύ προς όφελος των διαγωνιζομένων σε όσους, τουλάχιστον, διαγωνισμούς βρίσκονται ακόμη σε εκκρεμότητα, ώστε να αποτραπούν αποκλεισμοί.
     Ταυτόχρονα, περιλαμβάνεται στη δεύτερη παράγραφο το ζήτημα των καταχωρήσεων των διακηρύξεων δημοπρασιών και προκηρύξεων διαγωνισμών στο νομαρχιακό και στον τοπικό Τύπο που δεν προβλέπεται για όλες τις περιπτώσεις. Θα προβλέπεται πλέον για όλες τις περιπτώσεις και γι’ αυτούς τους διαγωνισμούς που θα προκηρυχθούν στο εγγύς μέλλον και αν δεν είναι σύννομες, δεν θα είναι νόμιμοι.
     Κυρίες και κύριοι συνάδελφοι, εν κατακλείδι αυτό το σχέδιο νόμου, στο οποίο κυρώνεται αυτή η Σύμβαση για ένα σημαντικό άξονα, είναι μία μεγάλη επιτυχία. που θα βοηθήσει στην ανάπτυξη, όχι μόνο την οικονομική, αλλά και την κοινωνική και την τουριστική ανάπτυξη της Πελοποννήσου, διότι καταφέρνουμε να μειώνουμε την απόσταση στο μισό. Δηλαδή η απόσταση Αθήνα–Καλαμάτα, από τέσσερις ώρες θα γίνει δυόμισι και κατ’ αυτόν τον τρόπο μπορεί να βοηθηθεί ουσιαστικά όλη η διαδικασία της αναβάθμισης της Πελοποννήσου που θα πω ότι μέχρι πρότινος ήταν από τις περιφέρειες που είχαν το χαμηλότερο δείκτη ανάπτυξης στη χώρα μας, αλλά και στην Ευρωπαϊκή Ένωση.
     Ευχαριστώ πολύ, κυρία Πρόεδρε.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε, κυρία Κόρκα.
     Το λόγο έχει ο εισηγητής του ΠΑ.ΣΟ.Κ. κ. Δημήτριος Κουσελάς.
     ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κυρία Πρόεδρε.
     Κυρίες και κύριοι συνάδελφοι, συζητάμε σήμερα για ένα έργο που αφορά το μέλλον της Νότιας Ελλάδας, ένα έργο αποφασιστικής σημασίας για την ανάπτυξη ολόκληρης της Πελοποννήσου.
     Το πρώτο που θέλω να παρατηρήσω, είναι ότι η κύρωση αυτής της Σύμβασης Παραχώρησης στο Εθνικό μας Κοινοβούλιο έρχεται με σημαντική καθυστέρηση, με ευθύνη της Κυβέρνησης. Όμως, όπως συχνά λέει ο λαός μας, «κάλλιο αργά, παρά ποτέ». Αυτό δεν ισχύει μόνο για το χρόνο που έρχεται, ισχύει περισσότερο και για την εντυπωσιακή αλλαγή της στάσης της Νέας Δημοκρατίας απέναντι και στις συμβάσεις παραχώρησης, αλλά και στα μεγάλα έργα, τα οποία κατ’ επανάληψη είχε καταγγείλει, όταν ήταν στην Αντιπολίτευση. 
     Αναφέρομαι στα μεγάλα έργα των Κυβερνήσεων του ΠΑ.ΣΟ.Κ., στη ζεύξη Ρίου–Αντιρρίου, στο Αεροδρόμιο «Ελευθέριος Βενιζέλος», στον περιμετρικό δακτύλιο της Αθήνας, στα αστικά δίκτυα φυσικού αερίου. Για παράδειγμα, όταν συζητούσαμε εδώ στο Κοινοβούλιο τη Σύμβαση Ρίου-Αντιρρίου, έλεγε ότι αυτή η Σύμβαση είναι αποικιοκρατικού χαρακτήρα, ότι αντίκειται στο ευρωπαϊκό δίκαιο και μία σειρά από άλλα χαρακτηριστικά. Τώρα η Νέα Δημοκρατία ως Κυβέρνηση επιχειρεί να πιστωθεί η ίδια από αυτό το έργο, ένα έργο το οποίο οραματίστηκε, θεμελίωσε και σχεδίασε, δημοπράτησε και προχώρησε, ολοκληρώνοντας την πρώτη φάση του και προετοιμάζοντας τη δεύτερη, η κυβέρνηση του ΠΑ.ΣΟ.Κ..
     Παρ’ ότι διαφωνούμε με την προσπάθειά της να οικειοποιηθεί και να μηδενίσει τη συνεισφορά της προηγούμενης Κυβέρνησης, πρέπει να πω ότι αισθανόμαστε δικαιωμένοι.
     Τη συνεισφορά αυτή, θα πρέπει κυρίες και κύριοι συνάδελφοι, επιτέλους να μάθουμε να την αναγνωρίζουμε, στο μέτρο που υπάρχει και πρέπει να υπάρχει συνέχεια και συνεισφορά όλων των κυβερνήσεων σε τόσο μεγάλα έργα. 
     Αισθανόμαστε όμως δικαιωμένοι, αφού σήμερα εσείς σαν Κυβέρνηση θέλετε να υιοθετήσετε ένα κομμάτι από το μεγάλο έργο που παρήγε το ΠΑ.ΣΟ.Κ.. Τούτο σημαίνει ότι εμείς σωστά το επιλέξαμε, σωστά το προωθήσαμε και σωστά, βέβαια, εσείς σήμερα, το φέρνετε προς κύρωση στη Βουλή. Δεν συμμεριζόμαστε, βέβαια, τις ατυχείς και ακραίες αναφορές, που επισημάναμε άλλωστε και στη συζήτηση στην αρμόδια επιτροπή της Βουλής της εισηγητικής έκθεσης για παραλαβή από σας του διαγωνισμού, σε δήθεν νηπιακό στάδιο, με προεπιλογή των ομίλων, κατά δήθεν ανορθόδοξο τρόπο. Δεν ισχύει τίποτα από όλα αυτά. Το γνωρίζετε πολύ καλά. Άλλωστε, εμμέσως πλην σαφώς, το δεχθήκατε στην αρμόδια επιτροπή της Βουλής, γιατί αν συνέβαινε, δεν θα συνεχίζατε τη διαδικασία με τους ίδιους προεπιλεγέντες ομίλους. 
     Παραλάβατε, κυρίες και κύριοι της Κυβέρνησης, στρωμένο γήπεδο. Προμελέτες και εξασφαλισμένα κονδύλια για το έργο αυτό και καθυστερήσατε πάνω από ενάμισι χρόνο, στην ολοκλήρωση των τευχών δημοπράτησης και της δεύτερης φάσης του διαγωνισμού. Είναι χαρακτηριστικό ότι, ενώ είχε αποφασιστεί μέσα στο 2004 να δοθούν τα τεύχη δημοπράτησης στους ενδιαφερόμενους ομίλους και να ληφθούν οι προσφορές τους, εσείς μετά από δύο αναθεωρήσεις -ένα και πλέον χρόνο μετά- στις 7-7-2005 και στις 23-9-2005, εγκρίνατε τελικά τα τεύχη δημοπράτησης της δεύτερης φάσης στις 25-11-2005. Όμως, δεν θα σταθώ περισσότερο στα ζητήματα αυτά. Καλό είναι να τα αφήσουμε πίσω μας και να δούμε το ίδιο το έργο, τις προοπτικές του και τη συμβολή του στην περιφερειακή ανάπτυξη. 
     Εμείς δεν θα ακολουθήσουμε -το δείξαμε ήδη και στην περίπτωση της συζήτησης για την Ιόνια Οδό- τις πρακτικές που ακολουθήσατε εσείς σαν αντιπολίτευση τότε. Εμείς στηρίζουμε αυτό το έργο, γιατί όπως είπα, εμείς το οραματιστήκαμε, εμείς το σχεδιάσαμε, το επιλέξαμε και το προχωρήσαμε, μέχρι ενός συγκεκριμένου σημείου, σαν ένα έργο αιχμής, για την ανάπτυξη της Πελοποννήσου, μαζί με την Ιόνια Οδό. 
     Θα επαγρυπνούμε, ώστε αυτός ο δρόμος να γίνει ένας σύγχρονος και ασφαλής αυτοκινητόδρομος υψηλών προδιαγραφών, ενταγμένος στα διευρωπαϊκά δίκτυα, που συνδέουν την κεντρική Ευρώπη με νότια απόληξη την Πελοπόννησο και ειδικότερα την πόλη της Καλαμάτας, η οποία αποτελεί το νοτιότερο άκρο της Πελοποννήσου, ανοίγοντας νέες προοπτικές ανάπτυξης για τους νομούς μας. Θα επαγρυπνούμε για να τηρηθεί το χρονοδιάγραμμα, το οποίο τίθεται μέσα από τη σύμβαση παραχώρησης που θα κυρώσουμε σήμερα για να μη γίνει «λάστιχο», όπως πολλές φορές έχουν γίνει «λάστιχο» πολλά χρονοδιαγράμματα. 
     Ο κύριος Υπουργός, κυρίες και κύριοι συνάδελφοι, εύλογα θα έλεγα, βάφτισε και το έργο τούτο «δρόμο της ανάπτυξης». Θα συμφωνήσουμε μαζί του, επισημαίνοντας, όμως, ότι είναι μία αναγκαία, αλλά όχι ικανή συνθήκη, προκειμένου να αναπτυχθεί η περιφέρεια και ειδικότερα η περιφέρεια Πελοποννήσου. 
     Και εξηγούμαι: Ασφαλώς δεν αρκεί ένας γρήγορος και κλειστός αυτοκινητόδρομος με σημαντική, όπως αναμένεται παροχή και στους όρους ασφάλειας από τη μία πλευρά και ελαχιστοποίησης των ατυχημάτων από την άλλη, αλλά και μείωσης του χρόνου διαδρομής. Όχι από τέσσερις ώρες που ειπώθηκε από την εισηγήτρια της Νέας Δημοκρατίας, γιατί η διαδρομή σήμερα Αθήνα-Καλαμάτα δεν είναι τέσσερις ώρες, αλλά δυόμισι με τρεις ώρες, ανάλογα με την ταχύτητα που πάει κανείς. 
     Για να φέρει ανάπτυξη, όμως,  αυτός ο δρόμος, χρειάζονται και πολλά άλλα πράγματα για τους νομούς μας, που να συμπληρώνουν και να πολλαπλασιάζουν τη συμβολή αυτού του έργου. Φαντάζεστε, για παράδειγμα, να θέλει κάποιος δύο ώρες και  ένα τέταρτο να πάει από την Αθήνα στην Καλαμάτα και για να διανύσει μετά το ιστορικό νομαρχιακό δίκτυο, να χρειάζεται άλλες δύο ώρες; Το ίδιο συμβαίνει, βέβαια, όχι μόνο με τη Μεσσηνία, αλλά και με άλλες περιοχές. 
     Κυρίες και κύριοι συνάδελφοι, η περιφερειακή μας ανάπτυξη στην εποχή της επικοινωνίας και της γνώσης, απαιτεί συνδυασμένο και κατάλληλο σχεδιασμό για τις μεταφορές, τις υποδομές, τις επικοινωνίες, τα προϊόντα και τις υπηρεσίες ποιότητας. Χρειάζεται πάνω απ’ όλα ένα εξειδικευμένο και ολοκληρωμένο χωροταξικό σχεδιασμό, με σεβασμό στο περιβάλλον, ένα χωροταξικό σχεδιασμό που σήμερα απουσιάζει –ήδη, προχθές, στην επίκαιρη ερώτηση που κάναμε πριν από τη συγκεκριμένη συζήτηση, θίξαμε τα συγκεκριμένα ζητήματα- ένα σχεδιασμό που να αποτρέπει την άναρχη οικοδομική ανάπτυξη και ταυτόχρονα την αυθαίρετη δόμηση που θα υπάρξει σε όλη τη νότια Ελλάδα, εάν οι διαδικασίες του δεν επιταχυνθούν. Χρειάζεται σωστές και αναβαθμισμένες αεροπορικές συνδέσεις και οπωσδήποτε αναβαθμισμένες σιδηροδρομικές μεταφορές. 
     Ο κ. Ξανθόπουλος στη συζήτηση στην αρμόδια επιτροπή της Βουλής με διαβεβαίωσε ότι οι όροι της σύμβασης περί ανταγωνιστικών έργων δεν θίγουν το σιδηροδρομικό δίκτυο της Πελοποννήσου είτε μέσω Τρίπολης είτε μέσω Πάτρας. Εδώ θέλω να σημειώσω τη σοβαρή εκκρεμότητα της Κυβέρνησης απέναντι στο νότιο σιδηροδρομικό άξονα, τη σιδηροδρομική Ιόνια δηλαδή, που καθώς φαίνεται έχει παραπεμφθεί στις ελληνικές καλένδες. Είναι πραγματικά κρίμα για την ανάπτυξη και το  περιβάλλον να μην αναβαθμίζεται ουσιαστικά ο σιδηρόδρομος στη χώρα μας, σε αντίθεση με ότι συμβαίνει στις ανεπτυγμένες χώρες της Ευρώπης. 
     Βέβαια, όλα αυτά τα ζητήματα που προανέφερα στον τομέα της ανάπτυξης, δεν τα καλύπτει η συγκεκριμένη σύμβαση ούτε θα μπορούσε, βέβαια, να τα καλύψει. Όμως –και το λέω αυτό χωρίς να υποτιμώ τη σημασία του έργου, που συζητάμε- καλό είναι να μην νομίζει, κύριε Υπουργέ, η Κυβέρνηση ότι με τους δρόμους της ανάπτυξης ξόφλησε τις υποχρεώσεις της απέναντι στην περιφέρεια της Πελοποννήσου. 
     Ένα σημαντικό σημείο που μας απασχολεί είναι η διασφάλιση, πέραν των άλλων, κατάλληλων και επαρκών προσβάσεων από και προς το έργο παραχώρησης για τις πρωτεύουσες, αλλά και για άλλα βασικά σημεία των νομών. 
     Αναφέρομαι κατ’ αρχήν στην Αργολίδα, στην αναβάθμιση του άξονα Δερβενάκια-Άργος, που υπήρξε αντικείμενο συζήτησης στην αρμόδια επιτροπή της Βουλής. Πρέπει να διασφαλιστεί άμεσα, όχι κατά ένα μέρος από το Π.Ε.Π., όπως ελέχθη, γιατί εάν θα γίνει κάτι τέτοιο θα απορροφήσει το σύνολο των κονδυλίων για το Π.Ε.Π. και δεν θα μείνουν άλλα χρήματα για την ανάπτυξη του εν λόγω νομού, αλλά μέσα από τα τομεακά προγράμματα του Υ.ΠΕ.ΧΩ.Δ.Ε.. Αλλιώς, όπως είπα, αυτό το έργο θα εξαντλήσει όλα τα υφιστάμενα κονδύλια. 
     Για τη Μεσσηνία ζητήσαμε και πήραμε, και από τον Υφυπουργό και από τον Υπουργό, τις διαβεβαιώσεις ότι ο περιφερειακός δακτύλιος της Καλαμάτας, σαν κλειστός αυτοκινητόδρομος, με τους κόμβους πρόσβασης σε αυτόν, είναι μέσα στις υποχρεώσεις του παραχωρησιούχου σαν φυσική απόληξη του συγκεκριμένου δρόμου, χωρίς από την άλλη πλευρά να τίθενται διόδια, όπως άλλωστε έγινε και με την παράκαμψη της Τρίπολης. 
     Ένα άλλο σημαντικό θέμα αφορά στα έργα αναμόρφωσης και στην ανακατασκευή του δρόμου Κορίνθου-Τρίπολης. Χρειάζεται, όπως είπα και στη συγκεκριμένη επιτροπή, να τονιστεί ότι τα έργα αυτά θα πρέπει να γίνουν με τον εθνικό δρόμο σε λειτουργία και όχι με εκτροπή του στο παλιό εθνικό δίκτυο. Εδώ πρέπει να ληφθεί ιδιαίτερη μέριμνα, γιατί αυτό θα ήταν καταστροφικό για όλους τους νομούς της νότιας Πελοποννήσου, καθ’ όσον θα διαρκούσαν οι συγκεκριμένες διαδικασίες. 
     Δεν έχω το χρόνο να αναφερθώ σε επιμέρους σημεία της Σύμβασης, τα οποία συζητήσαμε στην επιτροπή. Θα επανέλθω, όμως, στο θέμα των διοδίων. Με προβληματίζει ιδιαίτερα το γεγονός ότι ήδη από τον Ιούλιο οι οδηγοί στον οδικό άξονα Κορίνθου-Τρίπολης θα πληρώνουν ακριβότερα διόδια. Δηλαδή η πρώτη αύξηση θα γίνει ενώ ακόμη ουσιαστικά δεν θα έχει αρχίσει το έργο παραχώρησης, εξασφαλίζοντας για τον επενδυτή και τον αυτοκινητόδρομο, για έργα που θα παραδοθούν πολύ αργότερα, όπως όλοι γνωρίζετε, μέχρι το 2011. Φοβάμαι ότι αυτή η σημαντική αύξηση του κόστους των διοδίων, που κατ’ αρχήν είναι στα υφιστάμενα διόδια, αλλά από την ολοκλήρωση του δρόμου θα γίνει με την προσθήκη δύο νέων διοδίων και με τη χιλιομετρική αποζημίωση τεσσεράμισι λεπτά, όπως περιγράφεται στη Σύμβαση, σε τιμές 2003, το οποίο θα αναπροσαρμοστεί, θα έχει αλυσιδωτές επιδράσεις στο κόστος ζωής συνολικότερα, γιατί αυτά τα αυξημένα διόδια θα μετακυληθούν και στο κόστος των Κ.Τ.Ε.Λ., αλλά και όλων των υπόλοιπων οχημάτων που περνάνε από εκεί, με επιπτώσεις και στις τιμές των προϊόντων και στους νομούς μας.  
     Ειπώθηκε από τον κύριο Υπουργό -και το ακούσαμε προσεκτικά- ότι αυτό το τέλος -που το 2011 θα είναι 20 ευρώ και πλέον, ενώ σήμερα είναι μόλις 7 ευρώ- είναι χαμηλότερο από το μέσο ευρωπαϊκό όρο. Αυτό είναι σωστό. Θα πρέπει, όμως, να λάβουμε υπ’ όψιν ότι οι μισθοί στις χώρες της Ευρωπαϊκής Ένωσης είναι δύο και δυόμισι φορές πάνω, όπως και το βιοτικό τους επίπεδο, σε σχέση με το δικό μας, και ότι αναφερόμαστε σε μια συγκεκριμένη περιοχή που έχει σημαντικές υστερήσεις στην ανάπτυξή της και πολλές φορές την έχουμε χαρακτηρίσει σαν «νότο του νότου».
     Να επισημάνω ακόμα ότι, ναι μεν, φαίνεται σαν πλεονέκτημα αυτή η Σύμβαση έναντι των προηγούμενων συμβάσεων που είχαν συνάψει κυβερνήσεις του ΠΑ.ΣΟ.Κ., ότι τα δάνεια του παραχωρησιούχου δεν έχουν την εγγύηση του δημοσίου, όμως η σύμβαση αυτή προσφέρει, κατά τη γνώμη μου, κάτι ακόμα καλύτερο στον παραχωρησιούχο. Αναφέρομαι στη δωδεκαετή επιδότηση της λειτουργίας -δηλαδή στην εγγύηση από το δημόσιο ενός συγκεκριμένου επιπέδου εσόδων για κάθε εξάμηνο- με την οποία εξασφαλίζεται η βιωσιμότητα της εκμετάλλευσης και οι πιστωτές του. Το μέγιστο ποσό της επιδότησης μπορεί να φθάσει τα 131,35 εκατομμύρια ευρώ σε τρέχουσες τιμές. 
     Συνολικά πρέπει να πω ότι ψηφίζουμε το νομοσχέδιο αυτό. Όμως, υπάρχει μία σειρά από συγκεκριμένα ζητήματα, κυρία Πρόεδρε, τα οποία πολύ σύντομα θέλω να αναφέρω και αφορούν τα επί μέρους άρθρα του.
      Αρχικά θέλω να επιμείνω, κύριε Υπουργέ, στην πρόταση που έχουν κάνει οι εργαζόμενοι. Είναι μία μικρή πρόταση, μία πρόταση που δεν έχει κόστος για τη θεμελίωση του δικαιώματος πλήρους συντάξεώς τους μέχρι τις 31-12-2014. Είναι ένα ζήτημα, το οποίο σας καλούμε, έστω και τώρα να το δείτε. 
     Ένα δεύτερο ζήτημα είναι η παρατήρηση που έχει κάνει το Τμήμα Νομοτεχνικής Επεξεργασίας Σχεδίων και Προτάσεων της Βουλής. Δεν ξέρω αν το συμπεριλάβατε τελικά αυτό. Να ξεκαθαριστεί, γιατί είναι μία σημαντική παρατήρηση. Στο τέλος της έκθεσής τους τονίζουν ότι, ενόψει των ανωτέρω και εφόσον πράγματι η βούληση των συμβαλλομένων ήταν η παραπομπή στην προϊσχύουσα μορφή του άρθρου 34 του ν.2238, θα ήταν σκόπιμο να ρυθμιστεί με την ενσωμάτωση ερμηνευτικής δήλωσης. Δεν ξέρω αν έχετε κάνει την ερμηνευτική δήλωση ή όχι. Είναι ένα ζήτημα. 
     ΑΝΔΡΕΑΣ ΛΟΒΕΡΔΟΣ: Αν την έκαναν, θα τη διάβαζαν. Στην επιτροπή, όμως, έχουν πάρει την απόφασή τους …
     ΔΗΜΗΤΡΙΟΣ ΚΟΥΣΕΛΑΣ: Δεν έχει γίνει, λοιπόν. Θα περιμένουμε, κύριε συνάδελφε, να την καταθέσουν.
     Σχετικά με την τροπολογία που καταθέσατε σχετικά με το άρθρο 4 παράγραφος 6, θέλω να πω ότι είναι μία τροπολογία, η οποία θα εφαρμοσθεί και για τους εκκρεμείς διαγωνισμούς για την ανάθεση δημοσίων έργων κατά την ημερομηνία έναρξης. Επειδή θα έχει κατ’ αυτόν τον τρόπο μία αναδρομική ισχύ, θα περιμένουμε κατά τη διάρκεια της συζήτησης να μας ενημερώσετε για το πόσες είναι αυτές οι περιπτώσεις και αν αναφέρεται σε μεγάλα ή όχι έργα -δεν ξέρουμε τι είναι αυτό- προκειμένου να πάρουμε μία τελική θέση. 
     Έρχομαι στις δύο άλλες τροπολογίες που έχουν ενσωματωθεί στο τέταρτο άρθρο, που αναφέρεται στα εγκεκριμένα ρυμοτομικά σχέδια των δήμων Ταύρου και Αγίου Ιωάννη Ρέντη. Σε σχέση με το ζήτημα αυτό, σας είχε ζητήσει ο κ. Γείτονας στην αρμόδια επιτροπή τα συνοδευτικά έγγραφα για το θέμα αυτό. Μέχρι σήμερα δεν τα προσκομίσατε. Από την άλλη πλευρά, οι αιτιάσεις, οι οποίες υπάρχουν από τους κατοίκους της περιοχής σε σχέση με την υπέρβαση των όρων δόμησης για μια περιοχή που είναι πολύ βεβαρυμμένη, είναι πολύ μεγάλες. 
     Εμείς, από την στιγμή που δεν δώσατε αυτά που σας ζητήσαμε, το άρθρο 4 δεν θα το ψηφίσουμε.
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων):  Έχει κατατεθεί ολόκληρος ο φάκελος.
     ΔΗΜΗΤΡΙΟΣ ΚΟΥΣΕΛΑΣ: Εμείς δεν έχουμε πάρει στα χέρια μας τίποτα πέραν αυτών που έχουν μοιραστεί και εδώ. Τα έγγραφα που σας ζητήσαμε τα ζήτησε ο κ. Γείτονας.
     Σε ό,τι αφορά το άρθρο 5, το οποίο αναφέρεται στο Εθνικό Κτηματολόγιο, κυρίες και κύριοι συνάδελφοι, πριν από ένα περίπου χρόνο, όταν συζητούσαμε εδώ στην Ολομέλεια της Βουλής, τις τροποποιήσεις που κάνατε στο σχετικό νόμο, σας είχαμε επισημάνει με έμφαση ότι οι ρυθμίσεις που επιχειρούσατε να κάνετε ήταν αποσπασματικές, χωρίς να υπάρχει ένα συνολικό στρατηγικό σχέδιο, ένα συνολικό business plan για το Kτηματολόγιο και τότε δεν μας ακούγατε. Πολλοί που είχαν κάνει τοποθετήσεις από την πλευρά της κυβερνητικής Πλειοψηφίας έλεγαν ότι το Κτηματολόγιο τελειώνει με το νομοσχέδιο το οποίο ψήφιζαν. Δυστυχώς, το Κτηματολόγιο δεν τελειώνει και είδατε ότι σήμερα αναγκαστήκατε να φέρετε τροποποίηση, η οποία αναφέρεται στην παράταση της προθεσμίας κατά τρία χρόνια, σχετικά με τις αναγνωριστικές και διεκδικητικές αγωγές και να επεκτείνετε την προθεσμία από πέντε σε οκτώ χρόνια. Αυτό σας το επισημαίνουμε για να γίνουν αντιληπτές οι ανακολουθίες σε ό,τι αφορά την άσκηση της πολιτικής σας, όμως, επειδή το ζήτημα αυτό είναι ένα ζήτημα ουσιαστικό και θα διευκολύνει τους πολίτες, την τροπολογία αυτή θα την ψηφίσουμε.
     Κλείνοντας, θέλω να σημειώσω ότι σαν Βουλευτής ιδιαίτερα της Μεσσηνίας θα είμαι ευτυχής αν το έργο αυτό γίνει στην ώρα του και όπως πρέπει να γίνει. Όπως είπα, θα παρακολουθήσουμε από κοντά την εξέλιξή του. Θα ήμασταν όλοι πολύ περισσότερο ευτυχείς αν και όλα τα υπόλοιπα τα οποία υποσχέθηκε ο ίδιος ο Πρωθυπουργός, όταν είχε έλθει στις 20 του Φλεβάρη στην Καλαμάτα, είχαν γίνει πραγματικότητα. Δυστυχώς τίποτα απ’ όλα αυτά δεν έχει υλοποιηθεί.
     Σας ευχαριστώ.
     ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «Οι Έλληνες στη Διασπορά 15ος-21ος αι.», καθώς και στους λοιπούς χώρους του Μεγάρου της Βουλής των Ελλήνων, τριάντα πέντε μαθήτριες και μαθητές και δύο συνοδοί καθηγητές από το 2ο Γυμνάσιο «Ελευθερίου Βενιζέλου» Χανίων.
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
     Το λόγο έχει εκ μέρους του Κομμουνιστικού Κόμματος Ελλάδος ο Κοινοβουλευτικός Εκπρόσωπος κ. Παναγιώτης Κοσιώνης. 
     ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ευχαριστώ κυρία Πρόεδρε.
     Κύριοι συνάδελφοι, έκρινα σκόπιμο να αρχίσω από την αναγκαιότητα του έργου, επειδή στο προηγούμενο νομοσχέδιο που ψηφίσαμε για την Ιόνιο Οδό υπήρξαν ορισμένες παρατηρήσεις, όχι μέσα στη Βουλή, αλλά σε έντυπα, ραδιόφωνα και στην περιοχή τη δική μου του Νομού Αχαΐας και είμαι υποχρεωμένος να το διευκρινίσω: Καταψηφίζοντας ένα νομοσχέδιο που έχει στόχο την κατασκευή, τη δημιουργία ενός έργου, δεν σημαίνει ότι δεν κρίνεις την αναγκαιότητα του έργου, διότι, εάν το κάνεις αυτό το πράγμα και το απομονώσεις από το γενικότερο πλαίσιο, μπορεί να οδηγηθείς σε λάθος δρόμο και αργότερα, μετά από χρόνια, όταν θα έχει γίνει ή δεν θα έχει γίνει ακόμα το έργο, να σε πιάνουν οι επαναστατικές αντιλήψεις και να αρχίζεις να κατακρίνεις εκείνους που είχαν ψηφίσει πιο μπροστά. 
     Εμείς κρίνουμε ότι είναι σωστή η αναγκαιότητα του έργου για την Πελοπόννησο, για διάφορους λόγους. Βέβαια, ανήκει στα διευρωπαϊκά δίκτυα,  που σημαίνει ότι είναι ένα έργο, όχι μόνο για τα εμπορεύματα, αλλά και για μετακινήσεις ανθρώπων. 
     (Στο σημείο αυτό την Προεδρική Έδρα καταλαμβάνει ο  Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
     Ένα άλλο το οποίο ακούστηκε πάρα πολλές φορές σήμερα και έχει ακουστεί και στο παρελθόν είναι ότι αυτό θα βοηθήσει στην ανάπτυξη της περιοχής. Γνωρίζουμε πάρα πολύ καλά ότι η Πελοπόννησος, η νοτιοδυτική Ελλάδα έχουν «καθίσει» από πλευράς οικονομικής ανάπτυξης, όχι γιατί δεν υπάρχουν ανάλογοι δρόμοι, αλλά γιατί έχουν ακολουθηθεί οικονομικές πολιτικές που έχουν σχέση και με τις αποφάσεις της Ευρωπαϊκής Ένωσης και των κυβερνήσεων μέχρι τώρα. Άρα, λοιπόν, καλό είναι να γίνει, αλλά όχι ότι αυτό, καλά και σώνει, θα βοηθήσει στην ανάπτυξη μιας περιοχής.
     Τώρα, στη συγκεκριμένη περίπτωση νομίζω ότι ο τίτλος «παραχώρηση και εκμετάλλευση» λέει τα πάντα, γιατί γίνεται παραχώρηση στον παραχωρησιούχο, ο οποίος θα εκμεταλλεύεται το έργο για τριάντα χρόνια. Και εδώ –γιατί δεν ακούστηκε-  υπάρχει η εξής απλή λογική γι’ αυτές τις συμπράξεις δημόσιου και ιδιωτικού τομέα: Άραγε γιατί οι μεγάλες κατασκευαστικές εταιρείες δέχονται να αναλάβουν την κατασκευή ενός τέτοιου έργου, αν δεν έχουν κέρδη; Θα βάλουν τα λεφτά τους για να τα πάρουν από τα διόδια; Μόνον αυτά; ΄Η πρέπει να έχουν και κέρδη; Θα έχουν τεράστια κέρδη. Από πού φαίνεται αυτό; 
     Δεν είναι μόνον από τον Έλληνα φορολογούμενο, από τα λεφτά του οποίου κατασκευάζονται τα έργα, αλλά είναι και από τα διόδια, τα οποία θα πληρώνει εφ’ όρου ζωής σχεδόν, γιατί δεν ξέρουμε πόσο θα κρατήσει αυτό. 
     Ένα άλλο χαρακτηριστικό, σε σχέση με τις προηγούμενες συμβάσεις που έχουν ψηφιστεί –όχι από εμάς, βέβαια- όπως για παράδειγμα για την Ιόνια Οδό, είναι ότι σ’ αυτήν την συγκεκριμένη Σύμβαση υπάρχουν μεγαλύτερες παραχωρήσεις στις μεγάλες κατασκευαστικές εταιρείες. Στόχος είναι η ενίσχυσή τους, το μεγάλωμά τους και τα μεγάλα τους κέρδη. 
     Χαρακτηριστικά παραδείγματα θα μπορούσε να αναφέρει κανείς πάρα πολλά, τα οποία μέχρι τώρα, παραδόξως, δεν έχουν ακουστεί. Εκμετάλλευση για τριάντα χρόνια. Καλά, ήταν και στα άλλα. Ένα πράγμα που έχει ιδιαίτερη σημασία. Πρόκειται για έργο διακοσίων πέντε χιλιομέτρων. Από αυτά, τα εκατόν πενήντα οκτώ χιλιόμετρα, που είναι το τμήμα Κόρινθος-Τρίπολη-Καλαμάτα, τα ογδόντα δύο χιλιόμετρα είναι σχεδόν έτοιμα, θα χρειαστούν μόνο ορισμένες παρεμβάσεις. Για το κομμάτι Λεύκτρο-Σπάρτη από τη μια μεριά δεκατρία χιλιόμετρα και από την άλλη δέκα χιλιόμετρα, η κατασκευή του θα γίνει από το δημόσιο. Δηλαδή οι παραχωρησιούχοι θα τα βρουν έτοιμα. Άρα, από τα διακόσια πέντε χιλιόμετρα τα εκατό χιλιόμετρα θα τα κατασκευάσει ο παραχωρησιούχος, τα υπόλοιπα θα του δοθούν έτοιμα. 
     Το κόστος έχει αναγραφεί. Ιδιαίτερη σημασία, όμως, έχει ποιος πληρώνει το κόστος. Είναι 1.079.000.000 ευρώ. Τα 330.000.000 είναι από το δημόσιο. Είναι πιθανόν να μπει και η Ευρωπαϊκή Ένωση στη μέση. Γιατί στο προηγούμενο νομοσχέδιο εθεωρείτο ότι ήταν κατόρθωμα πως έμπαινε  και η Ευρωπαϊκή Ένωση με τα μισά λεφτά. Τότε είχα πει χαρακτηριστικά ότι πρέπει να ξέρουμε τι σημαίνει αυτό που μας δίνει η Ευρωπαϊκή Ένωση. Δεν είναι δωρεά στον ελληνικό λαό. Είχα πει χαρακτηριστικά ότι οι οικονομολόγοι που είχαν κάνει μια μελέτη είχαν αποκαλύψει ότι για κάθε δραχμή που παίρνουμε από την Ευρωπαϊκή Ένωση –ήταν δραχμές τότε- πληρώναμε 2,3 δραχμές. Άρα, δεν είναι δωρεά της Ευρωπαϊκής Ένωσης. Πάλι ο Έλληνας φορολογούμενος πολίτης τα πληρώνει.
     Προβλέπεται, επίσης –αναφέρθηκε πιο μπροστά αλλά με πιο συγκεκαλυμμένο τρόπο- να υπάρχουν 135.000.000 από το δημόσιο για τη μεγίστη επιδότηση λειτουργίας. Δηλαδή σε περίπτωση κατά την οποία στο αρχικό στάδιο ή και αργότερα δεν θα εισπράττει τα ανάλογα διόδια από τους χρήστες, θα επιδοτείται από το ελληνικό δημόσιο. Ανάφερα τον τρόπο με τον οποίο λειτουργούν οι κυβερνήσεις, αλλά και οι μεγάλοι επιχειρηματικοί όμιλοι, για το ποιος ήταν για παράδειγμα ο προγραμματισμός για τον Π.Α.Θ.Ε., ή πείτε την όπως θέλετε, Κόρινθος-Πάτρα-Τσακώνα. Επειδή το κάτω κομμάτι Πάτρα-Τσακώνα δεν ήταν τόσο αποδοτικό, συνενώθηκε σ’ ένα έργο Κόρινθος-Πάτρα-Τσακώνα. Δηλαδή βρίσκουν πάντοτε τρόπους και υποχωρούν οι εκάστοτε κυβερνήσεις, ώστε ο παραχωρησιούχος, δηλαδή οι μεγάλες κατασκευαστικές εταιρείες να μην χάνουν τίποτα από τα κέρδη τους.
     Τώρα για τα διόδια, ανέφερε προηγουμένως και ο συνάδελφος, ότι για παράδειγμα στο κομμάτι Κόρινθος-Τρίπολη αυξάνονται από τώρα και τα βρίσκουν έτοιμα οι κατασκευαστικές εταιρίες. 
     Αυτό, όμως που ακούστηκε και σχολιάστηκε, όπως σας έλεγα και νωρίτερα, ήταν «γιατί φωνάζει το Κομμουνιστικό Κόμμα Ελλάδος; Τι αυξήσεις είναι αυτές, 0,4 λεπτά;». Δεν σκέφτηκε ο κόσμος τι θα πει αυτό ανά χιλιόμετρο, ποιο είναι το κόστος και πόσο ανεβαίνουν τα διόδια, τα οποία κανείς μπορεί να προϋπολογίσει τώρα, αν και δεν μπορεί να είναι σίγουρο 100% τι θα προκύψει στο τέλος, γιατί οι μεγάλες κατασκευαστικές εταιρείες θα έχουν το δικαίωμα παρεμβάσεων, για να αυξήσουν τα διόδια με τον τρόπο που θέλουν εκείνες. 
     Ένα άλλο χαρακτηριστικό παράδειγμα που δείχνει αυτές τις παραχωρήσεις σε σχέση με το προηγούμενο νομοσχέδιο που συζητήσαμε, ήταν τι γίνεται με τους ανταγωνιστικούς δρόμους ή ποιους κρίνουν οι μεγάλες κατασκευαστικές εταιρείες ως ανταγωνιστικούς δρόμους.
     Όταν το διάβασα, αγαπητοί συνάδελφοι, παρά το ότι δεν είμαι τεχνικός «ανατρίχιασα», διότι τα περιθώρια που αφήνει είναι τεράστια. Παραδείγματος χάριν, σε δρόμους που θα θεωρηθούν ανταγωνιστικοί και δεν έχουν διόδια, θα επιβάλλονται διόδια, τα οποία, βέβαια, θα είναι χαμηλότερα κατά 85% του ανωτάτου ορίου διοδίων. Σε αυτοκινητοδρόμους ή οδούς ταχείας κυκλοφορίας, που συνδέονται άμεσα με το έργο ανά χιλιόμετρο, θα είναι υψηλότερα κατά 15%, δηλαδή 115% στο σύνολο. 
     Θα μπορεί να κάνει εκτροπή, αποκλεισμό οδών που λειτουργούν σε οποιαδήποτε σημεία του έργου, δηλαδή παντοδυναμία στα πάντα. Όποιος γνωρίζει πολύ καλά τα γεωφυσικά χαρακτηριστικά της περιοχής καταλαβαίνει τι επιπτώσεις θα έχει σε παράδρομους και στις δυνατότητες που έχει ο κόσμος να μετακινείται από τα χωριά του σε άλλες περιοχές, πέρα από εκείνο που λέει σε μια παράγραφο ότι σε απόσταση τριάντα χιλιομέτρων δεν θα έχει κανείς το δικαίωμα να κάνει ούτε Σ.Ε.Α., ούτε χώρους εκμετάλλευσης κ.λπ.. 
     Εξαιρούνται, βέβαια –λέει- η Π.Α.Θ.Ε. και το σιδηροδρομικό δίκτυο. Θα ήταν δηλαδή έξω από τα συνηθισμένα, που γίνονται μέσα στα πλαίσια του συστήματος, να μην έχουν εξαιρεθεί αυτά, χωρίς να ξέρουμε τι μπορεί να γίνει στο τέλος. 
     Στην αρχή, αγαπητοί συνάδελφοι, είπα ότι το να γίνει το έργο είναι απαραίτητο, αλλά εμείς έχουμε ριζική διαφωνία στον τρόπο με τον οποίο πρέπει να γίνονται τα δημόσια έργα. Και ξέρουμε πάρα πολύ καλά ότι τέτοιου είδους δημόσια έργα, με συμπράξεις δημόσιου και ιδιωτικού τομέα, κοστίζουν στην πράξη πολύ περισσότερο απ’ ό,τι αν τα πραγματοποιούσε το δημόσιο, με αποκλειστική του ευθύνη στο σχεδιασμό, τη μελέτη, την επίβλεψη, την κατασκευή και λειτουργία. Όχι εκμετάλλευση, αλλά λειτουργία, όχι με διόδια, γιατί αυτά τα πληρώνει ο ελληνικός λαός έτσι και αλλιώς. Γι’ αυτούς τους λόγους, αγαπητοί συνάδελφοι, όπως και στο προηγούμενο νομοσχέδιο, θα καταψηφίσουμε και αυτό το νομοσχέδιο επί της αρχής και επί των άρθρων. 
     Όσον αφορά στις τροπολογίες, καταψηφίζουμε την τροπολογία με γενικό αριθμό 108 και ειδικό 45, διότι πρόκειται κυρίως για την παρέμβαση που γίνεται στον Ελαιώνα. Θα θυμούνται πολλοί παλαιότεροι συνάδελφοι τι λεγόταν μέσα στη Βουλή πριν από οκτώ ή δέκα χρόνια για τον Ελαιώνα, ότι θα γίνει χώρος ανάπτυξης πολιτιστικών εκδηλώσεων πρασίνου κ.λπ., αλλά τσιμεντοποιείται και αυτός τώρα, όπως έχει γίνει με το Λεκανοπέδιο της Αττικής σε πάρα πολλούς τομείς, με έλλειψη πρασίνου. 
     Δεν έχουμε αντίρρηση όσον αφορά στην τροπολογία με γενικό αριθμό 109 και ειδικό 46. Τέλος, καταψηφίζουμε την τροπολογία με γενικό αριθμό 104 και ειδικό 47. 
     Πάντως, για το κύριο θέμα μας, αγαπητοί συνάδελφοι καταψηφίζουμε το νομοσχέδιο, με τα πολιτικά και ιδεολογικά χαρακτηριστικά, και όχι την αναγκαιότητα αυτού του έργου. 
     Ευχαριστώ πολύ.
     ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Κοσιώνη.
     Κυρίες και κύριοι συνάδελφοι, γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «Οι Έλληνες στη Διασπορά 15ος-21ος αι.», και στους λοιπούς χώρους του Μεγάρου της Βουλής των Ελλήνων έξι δημοτικοί σύμβουλοι του Δήμου Φιγαλίας Ηλείας.
     Η Βουλή τους καλωσορίζει.
     (Χειροκροτήματα από όλες τις πτέρυγες)
     Το λόγο έχει η Κοινοβουλευτική Εκπρόσωπος του Συνασπισμού κ. Ασημίνα Ξηροτύρη-Αικατερινάρη.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε. 
     Κυρίες και κύριοι συνάδελφοι, όπως έχω τονίσει και στην προηγούμενη σύμβαση που ψηφίστηκε για την Ιόνια Οδό, έτσι και για τη σημερινή σύμβαση παραχώρησης, δηλαδή για την Οδό Κόρινθος-Τρίπολη- Καλαμάτα και τον Κλάδο Λεύκτρο-Σπάρτη δεν έχουμε καμμία αντίρρηση ως προς την αναγκαιότητα του έργου, όπως δεν έχουμε αντίρρηση -και το τονίζουμε εδώ και πάρα πολλά χρόνια- γενικότερα για τα έργα υποδομής και τους οδικούς άξονες που αφορούν την ανάπτυξη της περιφέρειας, πολύ περισσότερο που αυτή τη στιγμή συζητούμε για έναν οδικό άξονα που έχει πάρα πολλά προβλήματα, με σημαντικότερο αυτό του υψηλού ποσοστού ατυχημάτων –εκ των οποίων τα περισσότερα θανατηφόρα- και από την άλλη πλευρά συζητούμε για έναν βασικό υπεραστικό άξονα του κυρίου εθνικού δικτύου της χώρας μας, που ανήκει στο διευρωπαϊκό δίκτυο και εξυπηρετεί, μαζί με τον άξονα Κόρινθος - Πάτρα- Πύργος- Τσακώνα, όλη την Πελοπόννησο.
     Όμως από τότε που ξεκίνησε, θα έλεγε κάποιος, να γίνεται πιο οργανωμένα ο προγραμματισμός των έργων στην Ελλάδα, κυρίως λόγω των υποχρεώσεών μας απέναντι στην Ευρωπαϊκή Ένωση, από την οποία συγχρηματοδοτούνται τα έργα αυτά, χωρίς βέβαια να έχουμε πετύχει μέχρι τώρα προϋποθέσεις και συνθήκες ενός δημοκρατικού προγραμματισμού, λέγαμε και λέμε και τώρα με έμφαση ότι τα αποτελέσματα αυτού του προγραμματισμού και κυρίως η υλοποίηση των έργων δεν απέδωσαν οφέλη για την περιφέρεια της χώρας, ούτε για τους οδικούς άξονες ούτε για τα έργα προστασίας του περιβάλλοντος ούτε για τα έργα των κοινωνικών υποδομών. 
     Κύριοι συνάδελφοι, πρέπει να γνωρίζουμε πολύ καλά όλοι ότι τα έργα υποδομής και οι υπηρεσίες προς τους πολίτες, και μάλιστα ισόρροπα, σε όλες τις περιοχές της χώρας, είναι συνταγματική υποχρέωση της Πολιτείας, γιατί οι πολίτες είναι φορολογούμενοι γι’ αυτά τα έργα και εύλογα απαιτούν από την πολιτεία να εκπληρώσει τις βασικές της υποχρεώσεις, ιδιαίτερα για τα ζητήματα που αφορούν τις βασικές υποδομές, τους οδικούς άξονες, τον εξοπλισμό για την παιδεία, την κατοικία, την εργασία. Η αδυναμία υλοποίησής τους ή η πολύ μεγάλη καθυστέρηση, όπως, πράγματι, συμβαίνει για τα έργα της περιφέρειας, η μερική ή η καθόλου διάθεση των πόρων δεν μπορεί σε καμμία περίπτωση να αλλοιώσει τις ευθύνες και τη βασική υποχρέωση του κράτους. Είναι λοιπόν απαραίτητο για την υλοποίηση όλων αυτών των έργων το να έχουμε έναν βιώσιμο, δημοκρατικό προγραμματισμό, μια δίκαιη ιεράρχηση και ένα αυστηρό χρονοδιάγραμμα υλοποίησης των έργων. 
     Όμως τα έργα που γίνονται με τις συμβάσεις παραχώρησης δεν έχουν ως κυρίαρχο κριτήριο την ιεράρχηση, αλλά έχουν ως κριτήριο την ανταποδοτικότητα, δηλαδή το αν είναι ελκυστικά προς τους παραχωρησιούχους, σ’ αυτούς τους ιδιωτικούς ομίλους που θα αναλάβουν το ρίσκο να κατασκευάσουν τα έργα αυτά. Κατά κύριο λόγο λειτουργούν για τριάντα περίπου χρόνια ως ιδιωτικά έργα.
     Είχαμε, μάλιστα, κάνει κριτική στον προγραμματισμό του Γ΄ Κοινοτικού Πλαισίου Στήριξης, ότι τα 2/5 σχεδόν των οδικών αξόνων της χώρας είχαν προγραμματισθεί να εκτελεστούν με το σύστημα των συμβάσεων παραχώρησης, έχοντας δε υπ’ όψιν ότι το Γ΄ Κοινοτικό Πλαίσιο Στήριξης, παρά τις εξαγγελίες, τελικά δεν κάλυψε τα έργα της περιφέρειας. Και αυτό λόγω των γνωστών υποχρεώσεων ολοκλήρωσης των έργων στο λεκανοπέδιο Αττικής, λόγω της διεξαγωγής των Ολυμπιακών Αγώνων, της μεγάλης κάλυψης από το Πρόγραμμα Δημοσίων Επενδύσεων των εγκαταστάσεων των έργων των Ολυμπιακών Αγώνων κ.λπ.. Η περιφέρεια και τα έργα της βρέθηκαν εκτός Γ΄ Κοινοτικού Πλαισίου Στήριξης και απέμειναν οι βασικοί της άξονες, οι βασικές υποδομές να αναζητούν σήμερα, μέσα από τις συμβάσεις παραχώρησης, τους ιδιώτες που θα ενδιαφερθούν για την εκτέλεση των έργων αυτών.
     Δεν πρέπει λοιπόν να θεωρούμε ότι αυτό είναι ένα εργαλείο, το οποίο μπορεί να γίνει πανάκεια και να αντικαταστήσει τα μικρά αλλά και μεγάλα έργα που έχει ανάγκη η περιφέρεια. 
     Διότι μ' αυτό το δημόσιο σύστημα οι μέχρι σήμερα κυβερνήσεις προσπαθούν να καλύψουν τις μεγάλες αδυναμίες που έχει το Πρόγραμμα Δημοσίων Επενδύσεων. Δεν θέλουν να καταγράφεται ο δανεισμός για τα έργα αυτά. Και τελικά αυτός ο δανεισμός πού μετακυλύεται; Μετακυλύεται στους πολίτες ως μία δεύτερη έμμεση φορολογία μέσω των διοδίων, για τα Σ.Δ.Ι.Τ. μέσω των ενοικίων κ.λπ..
     Βέβαια σε όλα αυτά, όπως έχουμε τονίσει πάρα πολλές φορές, για να φθάσουμε δηλαδή πολλά βασικά έργα να τα κάνουμε με τις συμβάσεις παραχώρησης, παρά το ότι έχουν εισρεύσει πόροι από τρία κοινοτικά πλαίσια στήριξης, παρότι ο λαός έχει μια παρατεταμένη περίοδο λιτότητας, έπαιξαν ρόλο οι αδυναμίες, οι καθυστερήσεις, οι υπερβάσεις και γενικότερα η κακή διαχείριση των εθνικών και κοινοτικών πόρων των κυβερνήσεων των τριάντα τελευταίων ετών. 
     Είμαστε, λοιπόν, πολύ επιφυλακτικοί μ' αυτό το σύστημα. Δεν θέλουμε να εμφανίζεται ως ένα βασικό εργαλείο και να έρχεται πολλές φορές σε αντιπαράθεση με το σύστημα παραγωγής των δημοσίων έργων. Εμείς θέλουμε το σύστημα παραγωγής των δημοσίων έργων να εκσυγχρονιστεί, να αναβαθμιστεί, να συγκροτηθεί αυστηρά, να παραμείνει στην ευθύνη του δημοσίου και να ελέγχεται από τον ελληνικό λαό και από εμάς, κυρίες και κύριοι συνάδελφοι, κάθε χρόνο στον προϋπολογισμό και στα Προγράμματα Δημοσίων Επενδύσεων. 
     Από την άλλη πλευρά έχω τονίσει πάρα πολλές φορές με την ευκαιρία των συζητήσεων αυτών των συμβάσεων παραχώρησης ότι ως Αξιωματική Αντιπολίτευση τότε η Νέα Δημοκρατία έλεγε για τα θέματα των συμβάσεων παραχώρησης και απαιτούσε από τις κυβερνήσεις του ΠΑ.ΣΟ.Κ. να φέρουν ένα θεσμικό πλαίσιο γι’ αυτές τις συμβάσεις παραχώρησης, ένα πλαίσιο μέσω του οποίου θα καθορίζονται με σαφήνεια οι βασικές αρχές λειτουργίας τους. 
     Νομίζω ότι οι ιδιαιτερότητες που είναι πράγματι πολλές για κάθε σύμβαση παραχώρησης θα μπορούσε για τα οδικά, τουλάχιστον, έργα να καλυφθούν από ένα νομοθετικό πλαίσιο και οι ιδιαιτερότητες, οι υποχρεώσεις δηλαδή που αναφέρονται στη σύμβαση, να είναι η ευθύνη των υπηρεσιών του Υ.ΠΕ.ΧΩ.Δ.Ε. και κατά κύριο λόγο της πολιτικής ηγεσίας του Υ.ΠΕ.ΧΩ.Δ.Ε.. 
     Δεν θα καλούμασταν λοιπόν έτσι, όπως σήμερα, να κυρώσουμε το τεχνικό, το οικονομικό, το διαδικαστικό, ανάθεση, παρακολούθηση, λειτουργία του έργου, όλες τις τεχνικές και οικονομικές λεπτομέρειες που συνοδεύουν τη σύμβαση και τα συμβατικά τεύχη ακόμα του έργου αυτού. Δεν θα καλούμασταν όλα αυτά να τα κυρώσουμε εμείς με σύμβαση και να αναλάβουμε όλες αυτές τις ευθύνες των λεπτομερειών στη Βουλή. 
     Άλλωστε, το συζητήσαμε πάρα πολλές φορές και στο τέλος υιοθετήθηκε και από την κυβερνητική Πλειοψηφία ότι δεν έχει και νόημα να συζητάμε στην επιτροπή της Βουλής με τους φορείς, γιατί τίποτε δεν μπορούμε να διορθώσουμε και τίποτε δεν μπορούμε να αφαιρέσουμε απ’ αυτή τη σύμβαση. 
     Επομένως, κάνουμε ένα διάλογο. Μιλάμε για την αναγκαιότητα του έργου. Πολύ καλά. Μιλάμε για τα έργα αυτά που έχει ανάγκη η περιφέρεια, αλλά, κύριοι συνάδελφοι και από τη Νέα Δημοκρατία και από το ΠΑ.ΣΟ.Κ., ας σταματήσετε πλέον αυτές τις αντιπαραθέσεις ποιος έχει την πατρότητα του συστήματος ή ποιος έχει τη πατρότητα του έργου που γίνεται με σύμβαση παραχώρησης. 
     Ας μπούμε τελικά στην ουσία, να δούμε μέχρι πού πρέπει να φθάσει αυτό το σύστημα, να σκεφθούμε όλοι μαζί, να υπάρξει μια διακομματική συναίνεση και συνεργασία, για να μπορέσουμε να περιορίσουμε αυτό το σύστημα στα άκρως απαραίτητα και να μπορέσουμε, από την άλλη πλευρά, να δημιουργήσουμε τις συνθήκες για μια σύγχρονη και αξιόπιστη λειτουργία για τις τεχνικές υπηρεσίες του δημοσίου και όλους όσους εμπλέκονται στο σύστημα παραγωγής των δημοσίων έργων, στον προγραμματισμό, στη δημοπράτηση, στην επίβλεψη, στη λειτουργία και τη συντήρηση των έργων, ένα αναβαθμισμένο σύστημα υπηρεσιών που να καλύπτει ισόρροπα και με αποκεντρωμένες υπηρεσίες όλη τη χώρα. 
     Μόνο έτσι και η εμπλοκή του ιδιωτικού τομέα, που είναι μεγάλη στην παραγωγή των δημοσίων έργων, θα μπορεί να γίνει με συνθήκες υγιούς ανταγωνισμού, δίκαιης και χρηστής διαχείρισης, με βασικό στόχο του όλου συστήματος –δημοσίου και ιδιωτών- την εξυπηρέτηση του δημόσιου συμφέροντος και των πολιτών και όχι τη μεγιστοποίηση του κέρδους. 
     Θα μπω αναλυτικότερα στο έργο. Τι συμβαίνει με τα οικονομικά του έργου, τη χρηματοδότηση, τα θέματα των διοδίων, της επίβλεψης, της κατασκευής; 
     Το έργο κατ΄ αρχήν έχει χρηματοδοτική συμβολή από το δημόσιο, η οποία ανέρχεται στα 330.000.000 ευρώ. Στο ίδιο ύψος ήταν και η χρηματοδοτική συμβολή στην Ιόνια Οδό. Το ύψος των διοδίων έχει καθοριστεί σε 0,045 ευρώ ανά χιλιόμετρο, κύριοι συνάδελφοι. Είναι υψηλό για τους κατοίκους της Πελοποννήσου, οι οποίοι επί χρόνια τώρα, ανέμεναν τη βελτίωση αυτών των οδικών αξόνων, φορολογούμενοι συστηματικά και συμμετέχοντες στη μακροχρόνια λιτότητα, παρά τα χρήματα που έχουν εξασφαλιστεί και έχουν εισρεύσει και από τα κοινοτικά πλαίσια στήριξης. Και καλούνται τώρα, ακόμη και πριν από τη λειτουργία του έργου, να πληρώσουν ένα υψηλό κόστος διοδίων. 
     Και δεν μπορούμε να το συγκρίνουμε αυτό με το κόστος διοδίων στις άλλες χώρες. Έχω πει ότι ο μισθός των εργαζομένων στη χώρα μας είναι το 1/3 του μισθού των εργαζομένων στα άλλα κράτη της Ευρωπαϊκής Ένωσης και από την άλλη πλευρά, έχουμε αυτή τη στιγμή στη χώρα μας, ποσοστό 20% με 25% ανθρώπων που ζουν κάτω από το όριο της φτώχειας. Και κινούνται και αυτοί σε αυτά τα έργα. Ακόμη έχουμε και ένα πολύ σημαντικό ποσοστό ανέργων. Δεν είναι, λοιπόν, τόσο εύκολο να κάνουμε τις συγκρίσεις. Είναι σχετικές οι συγκρίσεις, δεν μπορεί να είναι με απόλυτους αριθμούς.
     Στη σύμβαση αυτή εμφανίζεται η πρόσθετη επιδότηση από πλευράς δημοσίου για τη λειτουργία που συνολικά φθάνει τα 131.000.000 ευρώ. Το έργο θα εκτελεστεί σε πενήντα τέσσερις μήνες, με ενδιάμεσες προθεσμίες για την κατασκευή των επιμέρους τμημάτων του. Η διαδικασία επιλογής έγινε πάλι σε μικρό αριθμό αναδόχων, γιατί αυτό το χαρακτηριστικό έχουν αυτά τα συστήματα. Δεν διακρίνονται από υψηλό ανταγωνισμό. Οι επιχειρηματικοί όμιλοι συνεργάζονται μεταξύ τους και πολλές φορές, όταν έχουν μπροστά τους το συνολικό αντικείμενο αυτών των έργων, μπορεί και να φθάσουν σε συνεργασίες που χωρίς να μπορούμε να το καταλάβουμε εμείς, να αποβούν σε βάρος του δημοσίου.
     Ο επιλεγείς, λοιπόν, ανάδοχος, προσέφερε ως άθροισμα καθαρής παρούσης αξίας 250.000.000 ευρώ, καθαρή αξία άμεσων εσόδων που μηδενίζουν την περίοδο επιδοτούμενης λειτουργίας 715.000.000 ευρώ, τίμημα μελετών κατασκευών 844.000.000 ευρώ, συνολικό τίμημα 1.080 εκατομμύρια ευρώ και η δεσμευτική επένδυση του παραχωρησιούχου ανέρχεται μόλις στα 105.000.000 ευρώ, ενώ όπως είπαμε η χρηματοδοτική συμβολή του δημοσίου είναι 330.000.000 ευρώ, 131.000.000 ευρώ η συμπληρωματική επιδότηση λειτουργίας και τμήματα τα οποία κατασκευάστηκαν με χρήματα του ελληνικού δημοσίου και τα οποία έχουν διόδια και παραχωρούνται και αυτά στον παραχωρησιούχο.
     Όλα αυτά είναι πάρα πολλά και εύλογα, απάντησε ο κύριος Υπουργός ότι θα μπορούσε αυτό το έργο να βγει και ως καθαρά δημόσιο έργο. Παρ΄ όλα αυτά, επειδή υπάρχουν και άλλες ανάγκες, φθάσαμε στο σύστημα της παραχώρησης. Αναγκαίο κακό. 
     Η περιγραφή των ανταγωνιστικών έργων. Σοβαρή υπόθεση τα ανταγωνιστικά έργα, διότι σφίγγουν τον κλοιό του προγραμματισμού των υπόλοιπων έργων στην περιοχή αυτή. Ανταγωνιστικά είναι τα έργα που θέτουν σε λειτουργία αυτοκινητόδρομους ή οδούς ταχείας κυκλοφορίας που ανταγωνίζονται αυτό το έργο, η μη επιβολή διοδίων που αποδεδειγμένα λειτουργούν ανταγωνιστικά στο έργο ή η επιβολή σε αυτούς με διόδια κατώτερα από το 85% -διαμορφώνουν, λοιπόν, την οικονομική πολιτική των διοδίων και το ανάποδο- η παροχή άδειας λειτουργίας σε σταθμούς εξυπηρέτησης, κ.λπ..
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Θέλω και εγώ λίγο περισσότερο χρόνο, κύριε Πρόεδρε.
     Είναι σημαντικές αυτές οι δεσμεύσεις. Τις έχουμε συζητήσει πολλές φορές ως αναγκαίο κακό. Δεν είναι ανταγωνιστικός ο αυτοκινητόδρομος Πάτρα – Πύργος – Τσακώνα και το σιδηροδρομικό δίκτυο Αθήνα – Καλαμάτα.
     Κύριοι συνάδελφοι, ο σιδηρόδρομος και από τις κυβερνήσεις του ΠΑ.ΣΟ.Κ. αλλά και από τη σημερινή Κυβέρνηση έχει εγκαταλειφθεί στην Ελλάδα, παρόλο που και οι κλιματικές αλλαγές και η εξοικονόμηση ενέργειας κι ένα σωρό άλλα πράγματα, όπως λιγότερα ατυχήματα κ.λπ., θα έπρεπε να μας είχαν κάνει να είμαστε πολύ πιο οργανωμένοι και πολύ πιο αποδοτικοί στα έργα αυτά. Φοβάμαι ότι και το σιδηροδρομικό δίκτυο της Πελοποννήσου θα παραμείνει έτσι όπως είναι εγκαταλελειμμένο για να μην γίνει ανταγωνιστικό ως προς τους οδικούς άξονες, αλλά και με τον Πάτρα – Πύργος – Τσακώνα που γίνεται με συμβάσεις παραχώρησης. Εκεί φθάσαμε. Η χώρα μας, τελικά, προσπαθεί να λύσει το κυκλοφοριακό και το μεταφορικό της πρόβλημα μόνο με τους οδικούς άξονες. Αυτό είναι καταστροφικό για το περιβάλλον, για την οικονομία της χώρας, για την εξοικονόμηση της ενέργειας και για τη μετακίνηση των απλών πολιτών, ενώ με την ευκαιρία αυτού του έργου θα έπρεπε να συζητούμε για τη μεγάλη υποχρέωση που έχει η πολιτεία να αναβαθμίσει αυτό το σιδηροδρομικό δίκτυο της Πελοποννήσου και όλης της χώρας. 
     Έχουμε συζητήσει μερικές βασικές παρατηρήσεις που αφορούν τα θέματα της επίβλεψης των μελετών και της κατασκευής του έργου και τις έχουμε συζητήσει με τον κύριο Υπουργό στις προηγούμενες συμβάσεις. Υπάρχει εδώ μία πλήρης καταστρατήγηση του νόμου. Δεν υπάρχει η προϊσταμένη αρχή και η διευθύνουσα υπηρεσία. Όλη αυτή η διαδικασία επίβλεψης του έργου κατά κύριο λόγο γίνεται από τον ανεξάρτητο μηχανικό. Ας ευχηθούμε –και πιστεύω ότι, ο κύριος Υπουργός, θα τηρήσει το λόγο του- ότι θα αναβαθμίσει και την Εγνατία Οδό και την ειδική υπηρεσία εδώ στην Αθήνα για να παρακολουθούν πιο συστηματικά αυτές τις συμβάσεις παραχώρησης. Να είναι, δηλαδή, μεγαλύτερος ο ρόλος τους και να μην περιοριστεί σε μία απλή εποπτεία. 
     Όσον αφορά τα θέματα της λειτουργίας και της ασφάλειας του έργου αυτά είναι σημαντικά. Βέβαια περιγράφονται πολλές προϋποθέσεις και δεσμεύσεις. Προβλέπεται ο αρμόδιος ασφάλειας και προβλέπονται διαδικασίες για την ασφάλεια των σηράγγων, γιατί είναι πολύ κρίσιμο αυτό το θέμα και είναι μικρή η εμπειρία της χώρας μας όσον αφορά τα θέματα ασφάλειας στις σήραγγες. Υπάρχουν κάποια άλλα προβλήματα, όπως πώς θα εμπλέκεται ο παραχωρησιούχος και πώς θα καταρτίσει αυτή την ειδική συμφωνία με το Υπουργείο Δημόσιας Τάξης.
     Έχω πολλά ερωτηματικά –και θα τα δούμε στη δευτερολογία- όσον αφορά τις συμπληρωματικές εργασίες που μπορούν να ανατεθούν στον ανάδοχο με έκπτωση μόνο μέχρι 12% και που μπορούν να φθάνουν στο 50% του τιμήματος του έργου. Βέβαια αυτά τα έργα παραχώρησης έχουν πάρα πολλές φορολογικές ελαφρύνσεις προς τον παραχωρησιούχο.
     Για όλους αυτούς τους λόγους εμείς καταψηφίζουμε τη σύμβαση λέγοντας και πάλι ότι είναι μεγάλη η αναγκαιότητα του έργου και ότι ήταν πολύ σοβαρή η προετοιμασία των υπηρεσιών του Υπουργείου –ταχύρρυθμη, θα έλεγα κάποιος- και τα τελευταία χρόνια. Έκαναν ένα πολύ μεγάλο έργο και το έφθασαν στο παρά πέντε. 
     Λοιπόν, με το σύστημα δεν συμφωνούμε και γι’ αυτό αναγκαζόμαστε να καταψηφίσουμε τη σύμβαση. Ψηφίζουμε, δηλαδή, την αναγκαιότητα και τη μέχρι τώρα προσπάθεια των υπηρεσιών του Υπουργείου, αλλά το πρόβλημά μας είναι αυτό που σας προανέφερα.
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας):  Ευχαριστούμε την κ. Ξηροτύρη.
Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.», καθώς και στους λοιπούς χώρους του Μεγάρου της Βουλής των Ελλήνων είκοσι μαθητές και μαθήτριες και τέσσερις συνοδοί καθηγητές από το Γυμνάσιο Σκιαδού Νάξου.
     Η Βουλή τους καλωσορίζει και τους εύχεται «Καλές σπουδές».
     (Χειροκροτήματα απ’ όλες τις πτέρυγες της Βουλής)
     Εισερχόμαστε στον κατάλογο των ομιλητών.
     Το λόγο έχει ο κ. Σαμπαζιώτης.
     ΔΗΜΗΤΡΙΟΣ ΣΑΜΠΑΖΙΩΤΗΣ: Κύριε Πρόεδρε, κύριοι Υπουργοί, κυρίες και κύριοι συνάδελφοι, όλοι σήμερα συμφωνούμε ότι η ανάπτυξη αποτελεί το μεγαλύτερο στρατηγικό στοίχημα και ότι το πρόβλημα των περιφερειακών ανισοτήτων είναι παλαιό και ίσως το σημαντικότερο για τη χώρα μας. 
     Τα αίτια που κράτησαν την περιφέρεια χαμηλά και σταδιακά την οδήγησαν στην εγκατάλειψη, εντοπίζονται κυρίως στη μορφολογία του εδάφους, στην έλλειψη των υποδομών, κυρίως όμως στην έλλειψη του σωστού προγραμματισμού από τις κυβερνήσεις των προηγούμενων δυο δεκαετιών του ΠΑ.ΣΟ.Κ..
     Το πιο σημαντικό είναι ότι αυτές οι ανισότητες δεν ξεπεράστηκαν με την ευκαιρία που δημιούργησαν οι τεράστιοι κοινοτικοί πόροι και οι κοινές ευρωπαϊκές πολιτικές. Και βέβαια, πώς να γινόταν η σύγκλιση ανάμεσα στο κέντρο και την περιφέρεια χωρίς εθνικό χωροταξικό σχεδιασμό και ειδικά χωροταξικά σχέδια, χωρίς συγκροτημένη πολιτική περιφερειακής ανάπτυξης; 
     Δυστυχώς οι κυβερνήσεις του ΠΑ.ΣΟ.Κ. καλλιέργησαν την αντίληψη ότι υπάρχουν δυο Ελλάδες και η χειρότερη έκφραση αυτής της άλλης Ελλάδας καλλιεργήθηκε στη δυτική Ελλάδα και τη νότια Πελοπόννησο, η οποία παρέμεινε όχι μόνο στην ίδια άσχημη θέση που ήταν πριν, αλλά πήγε ακόμα χαμηλότερα, σε πιο μειονεκτική θέση. 
     Χαρακτηριστικό παράδειγμα αποτελεί η ιδιαίτερη πατρίδα μου, η Μεσσηνία, η οποία κατρακύλησε τα τελευταία είκοσι χρόνια στον πίνακα ανάπτυξης των νομών και έφτασε σχεδόν στην τελευταία θέση, όταν με βάση τα συγκριτικά της πλεονεκτήματα και τις πλουτοπαραγωγικές της πηγές έπρεπε να βρίσκεται τουλάχιστον στην πρώτη δεκαπεντάδα. 
     Ως Βουλευτή Μεσσηνίας, κυρίες και κύριοι συνάδελφοι, πιστεύω ότι είναι ανθρώπινο να με διακατέχει σήμερα ένα ανάμεικτο συναίσθημα χαράς και περηφάνιας μιλώντας για το σχέδιο νόμου με το οποίο κυρώνεται η σύμβαση κατασκευής του δρόμου Κόρινθος-Καλαμάτα. Είναι μια σύμβαση με την οποία ολόκληρη η περιοχή θα αποκτήσει νέα πνοή ζωής. Είναι ένα τεράστιο αναπτυξιακό έργο, ίσως το μεγαλύτερο έργο υποδομής στην ιστορία της Πελοποννήσου και ένα από τα μεγαλύτερα της Ευρώπης. Ολόκληρες περιοχές βγαίνουν από την απομόνωση και με μικρότερες αποστάσεις, μεγαλύτερη ταχύτητα αλλά κυρίως με μεγαλύτερη ασφάλεια επικοινωνούν με το κέντρο. 
     Αυτή η Κυβέρνηση, λοιπόν, αποδεικνύει με πράξεις ότι η λογική της άλλης Ελλάδας δεν την αγγίζει. Ιδιαίτερα, κυρίες και κύριοι συνάδελφοι, ο δρόμος από την Κόρινθο μέχρι την Καλαμάτα –ένας δρόμος τον οποίο εμείς που προερχόμαστε από αυτήν την περιοχή βιώνουμε δυο φορές την εβδομάδα- έχει τεράστια προβλήματα τα οποία ανάγονται κυρίως στις κακοτεχνίες που έγιναν στο παρελθόν. 
     Κορυφαίο τεχνικό ανοσιούργημα αποτελεί το τμήμα Παραδείσια-Τσακώνα που στοίχισε πολλά δισεκατομμύρια στον ελληνικό λαό, αλλά τέθηκε εκτός λειτουργίας από τις κατολισθήσεις του Φεβρουαρίου του 2003 και το καμαρώσαμε όλοι εμείς να κείτεται στις ρεματιές της Τσακώνας. Επίσης, είναι και μια πτέρυγα της σήραγγας του Αρτεμισίου, μια πτέρυγα η οποία από την εποχή που έγινε είναι δυστυχώς ακόμα κλειστή. Τώρα βεβαίως, μέσω του έργου αυτού, ήρθε επιτέλους η ώρα να γίνει και αυτός ο νέος κλάδος. 
     Σήμερα, κύριε Πρόεδρε, είναι μια μεγάλη μέρα για τους κατοίκους της Πελοποννήσου. Ένα όνειρο δεκαετιών γίνεται πραγματικότητα. Δημιουργούμε έναν υπερσύγχρονο αυτοκινητόδρομο ευρωπαϊκών προδιαγραφών που θα επιτρέπει το 2010 να διανύουμε την απόσταση Κόρινθος-Καλαμάτα σε μία ώρα και ένα τέταρτο, δηλαδή μια λεωφόρο οικιστικής, χωροταξικής, κοινωνικής και οικονομικής ανάπτυξης. Με τη σύμβαση που κυρώνουμε σήμερα δεν κατασκευάζεται απλά ένας καινούριος αυτοκινητόδρομος, αλλά ανοίγονται επιτέλους όλοι οι δρόμοι της ανάπτυξης όχι μόνο για τη Μεσσηνία αλλά για ολόκληρη την Πελοπόννησο. 
     Αυτός ο δρόμος που ήταν μεγάλη επιθυμία τόσων ετών είναι γνωστό ότι έχει σχεδιαστεί από το 2001 από τις κυβερνήσεις του ΠΑ.ΣΟ.Κ., αλλά παρέμενε, δυστυχώς, από τότε στους σχεδιασμούς. Το Μάρτιο του 2004 παραλάβαμε το διαγωνισμό για το έργο σε νηπιακό στάδιο. Δεν είχαν ξεκινήσει ούτε καν οι βασικές έρευνες και οι μελέτες και ειλικρινά το έργο αυτό είχε τελματώσει. Μέσα σε τρία χρόνια, δια της νέας διακυβέρνησης, ολοκληρώθηκαν όλες οι απαραίτητες προϋποθέσεις. Μελετήσαμε, δημοπρατήσαμε και υπογράψαμε τη σύμβαση του έργου και επιτέλους, μετά την κύρωση στη Βουλή, τον Ιούνιο ξεκινάει να κατασκευάζεται.
     Λυπάμαι γιατί ορισμένοι εκ των συναδέλφων του ΠΑ.ΣΟ.Κ. διακατέχονται από το σύνδρομο της πατρότητας και θεωρούν ότι η ανάπτυξη σ’ αυτή τη χώρα ξεκίνησε και τελείωσε επί των ημερών του ΠΑ.ΣΟ.Κ.. 
     Θα σας έλεγα, λοιπόν, κύριοι συνάδελφοι, ότι είναι, τουλάχιστον, μικρόψυχο από μέρους σας να προσπαθείτε να οικειοποιηθείτε και να μειώσετε τις εντυπώσεις για ένα τόσο μεγάλο έργο, του οποίου οι επιπτώσεις είναι θετικές και αναμφίβολα τεράστιες για την περιοχή και για τον τόπο, γιατί να είστε βέβαιοι ότι την αξία αυτού του έργου τη γνωρίζει καλά ο Μεσσήνιος πολίτης, ο οποίος το περιμένει να γίνει είκοσι χρόνια. 
     Το συνολικό κόστος του έργου, αγαπητοί συνάδελφοι, ανέρχεται σε 1.000.000.000 ευρώ. Η χρηματοδοτική συμβολή του δημοσίου είναι 330.000.000 ευρώ, εκ των οποίων τα μισά θα διατεθούν από την Ευρωπαϊκή Ένωση. 
     Επίσης, έχουν υπογραφεί μεταξύ του παραχωρησιούχου και των τραπεζών οι τριάντα δανειακές συμβάσεις, με αποτέλεσμα να είναι εξασφαλισμένη από σήμερα η χρηματοδότηση του έργου και μάλιστα, χωρίς να υπάρχει εγγύηση του ελληνικού δημοσίου, σε αντίθεση με ό,τι συνέβαινε στο παρελθόν με τα έργα τα οποία κατασκευάστηκαν παλαιότερα με συμβάσεις παραχώρησης.
     Βεβαίως, θεωρώ πολύ σημαντική την πρόβλεψη για την Καλαμάτα και σωτήρια για την ασφάλεια των πολιτών, κυρίως για τα επόμενα χρόνια του μεγάλου κυκλοφοριακού φόρτου, την κατασκευή του περιμετρικού της που θα δώσει ανάσα ανάπτυξης στην πόλη της Καλαμάτας.
     Όσα έργα υποδομής δεν είχαν γίνει στην περιοχή μας την τελευταία εικοσαετία, κύριοι συνάδελφοι, βλέπω να έχουν δρομολογηθεί όλα μέσα στα τρία μόλις χρόνια της νέας διακυβέρνησης και ειλικρινά νιώθω ιδιαίτερα ικανοποιημένος γι’ αυτό.
     Στη Νέα Δημοκρατία είμαστε πραγματικά περήφανοι γιατί κάνουμε τα οράματά μας πράξη, γιατί είμαστε συνεπείς απέναντι στις προγραμματικές μας δεσμεύσεις προς τον ελληνικό λαό. 
     Στα τρία χρόνια διακυβέρνησης της χώρας, κυρίες και κύριοι συνάδελφοι, καταρτίσθηκε και μπήκε σε εφαρμογή το Πρόγραμμα: «ΔΡΟΜΟΙ ΤΗΣ ΑΝΑΠΤΥΞΗΣ». Πρόκειται για το μεγαλύτερο Πρόγραμμα έργων υποδομής που γνώρισε ποτέ η χώρα και ένα από τα μεγαλύτερα της Ευρωπαϊκής Ένωσης, με έργα που ξεπερνούν τα 16.000.000.000 δραχμές. 
     Μ’ αυτή, λοιπόν, τη σημερινή σύμβαση εγκαταλείπεται επιτέλους οριστικά η μιζέρια. Οι συγκοινωνίες δημιουργούν δυναμική κίνηση και μετακίνηση των πληθυσμών. Η Μεσσηνία βγαίνει από τη συγκοινωνιακή, οικονομική και αναπτυξιακή απομόνωση. Οι άνθρωποι έρχονται πιο κοντά. Τίθενται πραγματικά πλέον οι βάσεις για την αποκέντρωση που όλοι επιζητούμε.
     Η Ελλάδα, κυρίες και κύριοι συνάδελφοι, αλλάζει όψη και αλλάζει όψη γιατί το θέλει η Νέα Δημοκρατία. Γι’ αυτό να είστε βέβαιοι, κύριοι συνάδελφοι του ΠΑ.ΣΟ.Κ., ότι στις προσεχείς εκλογές ο ελληνικός λαός θα την επιβραβεύσει για το σπουδαίο έργο που επιτελεί με μία ακόμα νέα τετραετία για να συνεχίσει την εργώδη προσπάθειά της να οδηγήσει τη χώρα μας, επιτέλους, στην ανάπτυξη και την πρόοδο και τον ελληνικό λαό στην ευημερία.
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σαμπαζιώτη.
     Το λόγο έχει ο κ. Σγουρίδης.
     ΠΑΝΑΓΙΩΤΗΣ ΣΓΟΥΡΙΔΗΣ: Ο προηγούμενος συνάδελφος, κυρίες και κύριοι συνάδελφοι, μίλησε για δύο Ελλάδες. Όμως αυτές οι δύο Ελλάδες δεν δημιουργήθηκαν από το ΠΑ.ΣΟ.Κ.. Οι δύο Ελλάδες δημιουργήθηκαν όταν μετά το Β΄ Παγκόσμιο Πόλεμο η Ελλάδα είχε εμφύλιο πόλεμο για δέκα χρόνια και όταν το 1955 οι άλλες χώρες ασχολούνταν με την ανάπτυξη και την ανοικοδόμηση, εδώ στην Ελλάδα επικρατούσε η λογική του νικητή και του ηττημένου. Αυτή η νοοτροπία του νικητή και του ηττημένου χώρισε την Ελλάδα και την κοινωνία της Ελλάδας σε δύο κομμάτια και χρειάστηκε πολύς χρόνος για να έρθει η Εθνική Συμφιλίωση, αγαπητέ κύριε συνάδελφε.
     Άρα, οι «δύο Ελλάδες» δεν δημιουργήθηκαν από το ΠΑ.ΣΟ.Κ., αλλά από αυτούς που είχαν τη νοοτροπία του νικητή στο κράτος, ενώ έτμησε και την οικογένεια, διότι υπήρχαν οι οικογένειες που είχαν μέλη και στη μεριά του νικητή και στη μεριά του ηττημένου. Αυτά για την ιστορία.
     Για την κύρωση μιας σύμβασης στη Βουλή, ενός τόσο μεγάλου τεχνικού έργου όπου οι μελέτες, τα τεύχη δημοπράτησης, οι προϋπολογισμοί και η ειδική συγγραφή υποχρεώσεων καταλαμβάνουν χώρο ενός δωματίου 4Χ5 είναι περιττό, αν όχι αφέλεια, να συζητούμε επ’ αυτής, γιατί ούτε οι όροι πρόκειται να αλλάξουν –όπως αυτοί συμφωνήθηκαν με τον παραχωρησιούχο- αλλά ούτε και μπορεί να αλλάξει κάποια άλλη προϋπόθεση επί της συμβάσεως αυτής.
     Το ζήτημα θα μπορούσε να κλείσει, αγαπητές κυρίες και κύριοι συνάδελφοι, με ένα «ναι»  ή με ένα «όχι». Όμως, επειδή έγινε πολύς λόγος για την πατρότητα και μάλιστα έγινε και παρομοίωση της πατρότητας με το παιδί της Νικόλ Σμιθ, που ανακαλύφθηκε με τη μέθοδο του DNA, οφείλω να κάνω κάποιους σχολιασμούς. 
     Ο πρώτος σχολιασμός μου έχει να κάνει με το ότι το όραμα των μεγάλων έργων ανήκει στο λαό. Το κράτος έχει υποχρέωση να υλοποιεί αυτά τα οράματα. Η ωρίμανση των έργων διαχέεται ανάμεσα στις κυβερνήσεις. Αναρωτήθηκα στην προηγούμενη κύρωση σύμβασης για το μετρό της Θεσσαλονίκης πάνω στο θέμα της πατρότητας τι έχει μεγαλύτερη αξία. Μεγαλύτερη αξία έχει, παραδείγματος χάρη, για το θέμα της κατασκευής της γέφυρας του Νέστου στην Εγνατία οδό η έγκριση της μελέτης περιβαλλοντικών επιπτώσεων που κράτησε τέσσερα χρόνια ή η κατασκευή της γέφυρας; 
     Και επειδή ακούστηκε -το διάβασα στα Πρακτικά- για το θέμα της Εγνατίας ότι εμείς υποσχεθήκαμε να την τελειώσουμε το 2000, οφείλω να σας πω ότι ξεκίνησε ως δίιχνη και κατέληξε ως τετράιχνη, κλειστός αυτοκινητόδρομος. Κάποια πράγματα, όταν είσαι μηχανικός τα καταλαβαίνεις. Όταν έχεις πρακτικό μυαλό τα καταλαβαίνεις. Μόνο όταν έχεις παρωπίδες, δεν τα καταλαβαίνεις. 
     Θα κλείσω αυτόν τον πρώτο σχολιασμό μου, λέγοντας ότι δεν είναι τόσο η σημασία της πατρότητας ενός παιδιού, αλλά η διαπαιδαγώγησή του. Άρα, οι κυβερνήσεις ελέγχονται από την αποτελεσματικότητα, την αντικειμενικότητα και τη διαφάνεια των διαδικασιών και εκεί βαθμολογούνται από το λαό. 
     Ακούστηκε, επίσης, ένα σχόλιο για τον τρόπο και τη μέθοδο κατασκευής των μεγάλων έργων διά της παραχωρήσεως. Δεν ανακαλύπτουμε εμείς τον τροχό. Πριν από εμάς, ευτυχώς, τον ανακάλυψαν κάποιοι άλλοι. Είναι και αυτό μια μορφή Σ.Δ.Ι.Τ., δηλαδή Σύμπραξη Δημοσίου και Ιδιωτικού Τομέα. 
     Δεν θα μείνω στο επιχείρημα που αναφέρθηκε ο Υπουργός, κατά πόσο το κράτος μπορεί να κατασκευάσει όλα τα μεγάλα έργα μαζί, αν έχει τα κεφάλαια να τα κατασκευάσει όλα μαζί. 
     Θα εστιάσω, κύριοι συνάδελφοι, στο θέμα της συντήρησης, όπου ο ιδιωτικός τομέας (λέγε με παραχωρησιούχο) για να έχει την προτίμηση του καταναλωτή προσέχει και τα ασφαλτικά και τις διαγραμμίσεις και τα πάντα (λέγε με Αττική Οδό). Δείτε τη συντήρηση που ακολουθείται στην Αττική Οδό. Η ίδια συντήρηση ακολουθείται, αν θέλετε, στο θέμα της Π.Α.Θ.Ε.; 
     Είναι νόμος ότι στον ιδιωτικό τομέα οι υπάλληλοι έχουν πελατοκεντρική αντίληψη και νοοτροπία, διότι ο υπάλληλος σκέφτεται πρώτα απ’ όλα πώς θα εξυπηρετήσει τον πελάτη, για να έχει κι αυτός θέση. Αντιθέτως, στον κρατικό τομέα οι υπάλληλοι έχουν προϊσταμενοκεντρική νοοτροπία. Αν τα πάνε καλά με τον προϊστάμενο, τα υπόλοιπα δεν τους ενδιαφέρουν. 
     Αυτά τα λέω, γιατί είπα προηγουμένως ότι δεν ανακαλύπτουμε εμείς τον τροχό. Κάποιοι άλλοι τον ανακάλυψαν πριν από εμάς. 
     Να προχωρήσω σε έναν σχολιασμό για το θέμα του ύψους των διοδίων. Στην εποχή των  ηλεκτρονικών υπολογιστών, κύριοι συνάδελφοι, κανένα από τα συμβαλλόμενα μέρη δεν μπορεί να ξεγελάσει το άλλο συμβαλλόμενο μέρος, εκτός αν το θέλει το ίδιο για ίδιον όφελος (λέγε με δομημένα ομόλογα). 
     Τι συμβαίνει, λοιπόν, κύριοι συνάδελφοι; Ανάλογα με το σενάριο που επιλέγεις –χρόνος επιστροφής του έργου, ποιότητα κατασκευής και όλα αυτά τα σχετικά- υπάρχει και η ανάλυση του κόστους οφέλους. Ανάλογα με το κόστος οφέλους επιλέγεις τη λύση που θέλεις. 
     Μέσα σε αυτή την ανάλυση θα πρέπει να προσθέσεις ότι υπάρχει και η παράμετρος του κυκλοφοριακού φόρτου. Διότι αλλιώς ένας δρόμος αποπληρώνεται με τον κυκλοφοριακό φόρτο που έχει, ειδάλλως πρέπει να έρθει το κράτος, εφ’ όσον θέλει, να συμβάλει σε αυτό. 
     Στα Σ.Δ.Ι.Τ. υπάρχει το ρίσκο υπό έλεγχο και υπάρχει το επιχειρηματικό ρίσκο υπό προϋποθέσεις. Το επιχειρηματικό ρίσκο υπό έλεγχο τι σημαίνει; Παίρνω εγώ ένα ξενοδοχείο και ανάλογα με τη διαφήμιση που θα κάνω, ανάλογα με τον τρόπο που θα το διαχειριστώ, τους πελάτες που θα έχω, θα μπορέσω να το ξεπληρώσω. Η ευθύνη βαρύνει εμένα.  Επομένως, σε ένα δρόμο όπως είναι αυτός, είναι πολύ λογικό ότι οι φόρτοι θα εξαρτηθούν και από την ανάπτυξη της γύρω περιοχής. Η ανάπτυξη, όμως, της γύρω περιοχής έχει να κάνει με το ίδιο το κράτος. Άρα, αν το κράτος  δεν συμμετέχει, σημαίνει ότι η διαφορά επιστροφής του έργου και όλα αυτά θα είναι σχετικά. 
     Δεν κάνω μαθήματα απλής οικονομίας, αλλά απλής λογικής. Θα μου πείτε «γιατί τα λες όλα αυτά. Τα αναφέρεις για να αιτιολογήσεις γιατί ψηφίζεις τη σύμβαση αυτή»; Τα επισημαίνω, κύριοι συνάδελφοι, για να αναδείξω την υπευθυνότητα του ΠΑ.ΣΟ.Κ. Εσείς καταψηφίζατε όλα τα μεγάλα έργα, ενώ  γνωρίζατε ότι όλα αυτά έτσι ισχύουν, ενώ γνωρίζατε ότι οι όροι είναι αυτοί, οι προϋποθέσεις είναι αυτές. Μιλούσατε περί διαπλοκής και διαφθοράς. 
     Θυμάστε τι λέγατε για το κτηματολόγιο; Ακόμη και στην τελευταία νομοθετική παρέμβαση λέγατε ότι αυτή θα είναι η τελευταία και δεν θα τελειώσουμε και πριν αλέκτωρ λαλείσαι τρις, κατεβαίνει η τροπολογία επί του κτηματολογίου. Αυτή είναι η διαφορά ανάμεσα σε σας και σε μας, διότι εμείς έχουμε και μια ποιότητα κοινοβουλευτικού πολιτισμού. Γι’ αυτό ψηφίζουμε τη σύμβαση αυτή που είναι για την ανάπτυξη της Πελοποννήσου. 
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.) 
     ΠΡΟΕΔΡΕΥΩΝ (Γεώργιος Σούρλας): Για την ποιότητα, το Προεδρείο είναι υποχρεωμένο να πει ότι όλοι έχουν ποιότητα, όπως λέγατε και σεις όταν προεδρεύατε από τη θέση αυτή αξιότιμε και αγαπητέ συνάδελφε, κύριε Σγουρίδη. Έτσι λέγατε και σεις. Είμαστε πολλά χρόνια σε αυτή τη Βουλή.
     Ο κ. Φούσας έχει το λόγο.
     ΑΝΤΩΝΙΟΣ ΦΟΥΣΑΣ: Ευχαριστώ, κύριε Πρόεδρε. 
     Ο εκλεκτός συνάδελφος κ. Σγουρίδης άρχισε, θα έλεγα, κακά, ενδιάμεσα ήταν πολύ καλός και κατέληξε πικρόχολα. Δεν θα τον αντικρούσω, όπως δεν θα αντικρούσω και κανέναν άλλον αγορητή, γιατί τα πράγματα δείχνουν μόνα τους και φαίνονται καθαρά. 
     Υπογράφηκε μια ακόμη σύμβαση σπουδαία και μάλιστα ύστερα από την υπογραφείσα σύμβαση πριν από λίγες μέρες για την Ιόνια οδό. Κι αυτό είναι πολύ σπουδαίο και ενδιαφέρον, ότι μέσα σε λίγο χρονικό διάστημα η Ελληνική Βουλή καλείται να κυρώσει δυο συμβάσεις που αλλάζουν το τοπίο στην πατρίδα μας και ιδίως αλλάζουν το τοπίο στην ελληνική περιφέρεια. 
     Η σύμβαση αυτή είναι η σπουδαιότερη, αφού διασχίζει όλη την Πελοπόννησο και δημιουργεί νέες προϋποθέσεις για την περιοχή αυτή, προϋποθέσεις αναπτυξιακές, οικονομικές, αλλά και ασφαλώς προϋποθέσεις που έχουν σχέση με το οδικό όλης αυτής της περιοχής. Δεν είναι απλώς σπουδαία αυτή η σύμβαση, αλλά έχει και την έννοια ότι σε όλη την Ελλάδα γίνεται σπουδαίο έργο. 
     Κατά την προηγούμενη σύμβαση που υπογράψαμε για την Ιόνια οδό ασφαλώς αναφέραμε τα θετικά αυτών των συμβάσεων,  τα  οποία δεν είναι ανάγκη να τα επαναλάβουμε. Εξ΄ άλλου η εκλεκτή εισηγήτρια του κόμματός μας κ.  Αθηνά Κόρκα με ιδιαίτερη πληρότητα ανέπτυξε τους λόγους για τους οποίους πρέπει να κυρωθεί αυτή η σύμβαση και συμφωνώ με τις θέσεις της.
     Είναι πολύ θετικό ότι το ΠΑ.ΣΟ.Κ. κυρώνει, ψηφίζει αυτήν την σύμβαση. Είναι πράγματι πολύ θετικό. Θα ήταν θετικότερο όμως αν δεν μεμψιμοιρούσατε και δεν ησχολείστο, τάχα, τι κάναμε εμείς πριν από λίγα χρόνια ή τι συνέβαινε στον τόπο μας πριν από σαράντα και πενήντα χρόνια. Οφείλω μια απάντηση και ελπίζω πως θα την δώσουν οι Υπουργοί.  
     Εμείς, όταν πράγματι διαφωνούσαμε με τις δικές σας συμβάσεις, δεν το κάναμε αυτό γιατί δεν θέλαμε τα έργα -το είχαμε ξεκαθαρίσει εξάλλου- το κάναμε γιατί κρίναμε ότι οι όροι που εσείς είχατε συμπεριλάβει ήταν ασύμφοροι για τον τόπο και ήταν πολύ ακριβά τα έργα. Και ακόμη είχατε τέτοιες προϋποθέσεις, που εκ των πραγμάτων απεδείχθη ότι όποια έργα αρχίσατε, δυστυχώς καθυστέρησαν αδικαιολόγητα πάρα πολύ. Αντίθετα, αυτές οι συμβάσεις και η συγκεκριμένη σύμβαση είναι συμβάσεις που έχουν προϋποθέσεις, ώστε και φθηνότερα να είναι τα έργα, ιδίως όμως να τελειώσουν μέσα στις συμβατικές προθεσμίες. 
     Άκουσα δύο κριτικές:
      Η μία κριτική είναι όχι βέβαια από την πλευρά του ΠΑ.ΣΟ.Κ. αλλά από την πλευρά των αριστερών κομμάτων, η σύμβαση παραχώρησης. Κατηγορήθηκε η Κυβέρνηση γιατί τάχα εφαρμόζει αυτό το σύστημα. 
     Κυρίες και κύριοι συνάδελφοι, ευτυχώς που εφαρμόζεται πλέον αυτό το σύστημα, αυτή η μέθοδος, την οποία κι εσείς του ΠΑ.ΣΟ.Κ. επίσης την εφαρμόσατε. Είναι ο μόνος τρόπος να γίνουν επιτέλους στην πατρίδα μας μεγάλα έργα και γίνονται ευτυχώς. Και δεν είναι μόνο αυτό αλλά είναι και ο μόνος τρόπος να απορροφηθούν τα κονδύλια της Ευρωπαϊκής ‘Ένωσης, που επί τόσα χρόνια, επί δικών σας κυβερνήσεων, δυστυχώς δεν μπορούσαμε να τα απορροφήσουμε. 
     Υπάρχει και δεύτερη άλλη κριτική, τα διόδια.
     Κυρίες και κύριοι συνάδελφοι, εκ πρώτης όψεως θα μπορούσε κανείς να πει ότι πράγματι τα διόδια είναι ακριβά. Η δική μου άποψη είναι -όπως υποστήριξε  και ο Υπουργός και υποστηρίζω κι εγώ- ότι δεν είναι ακριβά. Αλλά θα συμφωνήσω προς το παρόν με την άποψή σας. Θα πρέπει όμως να συνεκτιμήσετε: Πρώτον, πόσα περισσότερα καύσιμα καίει κάποιος για να πάει επί τέσσερις ώρες από την Αθήνα στην Καλαμάτα, ενώ τώρα θα πρέπει να πηγαίνει μόνο για δυόμισι ώρες, επομένως, αποσβαίνει κάποιος το κονδύλι των διοδίων. Δεύτερον, να συνεκτιμήσετε τις βλάβες των αυτοκινήτων, οι οποίες με τον δρόμο αυτόν που θα είναι καλύτερος,  δεν θα υπάρχουν, αλλά και γιατί ο χρόνος που θα κυκλοφορούν τα αυτοκίνητα θα είναι λιγότερος. Τρίτον, το χρόνο που καταναλίσκεται, γιατί σήμερα βρισκόμαστε σε μία περίοδο που ασφαλώς ο χρόνος είναι χρήμα. Και τέταρτον, θα αποφεύγονται τα πολλά ατυχήματα που δυστυχώς γίνονται σήμερα. Επομένως, από την άποψη αυτή και πόσα άλλα θα μπορούσα να αναφέρω. Δεν είναι ώρα όμως.
      Θα πρέπει να συγχαρώ τον Υπουργό κ. Σουφλιά, τους Υφυπουργούς κ. Ξανθόπουλο και κ. Καλογιάννη, αλλά βεβαίως και τους εκλεκτούς συνεργάτες τους γιατί με τόσο ταχύ ρυθμό, με τόση προσοχή, με τόση επιτηδειότητα, με τόση μεθοδικότητα όλη η Ελλάδα γίνεται πλέον ένα εργοτάξιο όσον αφορά ιδιαίτερα την ελληνική περιφέρεια, που αυτό είχαμε χρόνια να το δούμε. 
     Δεν λέω, κατά τη δική σας προηγούμενη διακυβέρνηση έγιναν μερικά έργα και είμαστε υποχρεωμένοι να τα γνωρίζουμε και το αναγνώρισε πρώτον, προς τιμήν του, ο Υπουργός κ. Σουφλιάς. Τώρα, όμως, γίνεται κάτι άλλο. Επαναλαμβάνω, όλη η Ελλάδα είναι ένα εργοτάξιο! 
     Κύριε Υπουργέ, ήθελα να επαινέσω το έργο σας. Επιτρέψτε μου, όμως,  να αναφερθώ και σε ένα ειδικότερο θέμα, που γι’ αυτό βασικά πήρα το λόγο. 
     Η Ιόνια Οδός, που όπως είχα αναφέρει και την άλλη φορά, φθάνει μέχρι τα Γιάννενα μόνο και όχι όπως είχε μελετηθεί αρχικά από την Καλαμάτα μέχρι την Κακαβιά. Για λόγους που κι εσείς γνωρίζετε κι εγώ γνωρίζω δυστυχώς ο δρόμος Ιωάννινα – Κακαβιά εξαιρέθηκε από την Ιόνια Οδό. Είναι ένα μεγάλο πρόβλημα για την περιοχή αυτή, ιδίως γιατί συνδέει δύο χώρες, την Ελλάδα με την Αλβανία, ιδίως γιατί η κυκλοφορία των αυτοκινήτων είναι πολύ μεγάλη, ιδίως γιατί καθημερινά γίνονται πολλά ατυχήματα. 
     	Επαναλαμβάνω: Δεν καταλογίζω ευθύνη στο Υπουργείο ΠΕ.ΧΩ.Δ.Ε. γιατί δεν έχουν ευθύνη. Υπάρχουν ευθύνες γιατί παλιότερα είχε σχεδιαστεί και είχε μελετηθεί αυτός ο δρόμος εσφαλμένα και υπήρξε αντίδραση των τοπικών παραγόντων και ιδίως του Δημοτικού Συμβουλίου Ιωαννίνων.
     	Θέλω να σας παρακαλέσω λοιπόν, κύριε Υπουργέ, για μία φορά ακόμα και θα ήθελα αν έχετε χρόνο, αν μπορείτε και αν είστε ενήμερος να έχετε μία τοποθέτηση για το πότε θα μελετηθεί και πότε θα σχεδιαστεί και πότε προβλέπεται να γίνει αυτός ο δρόμος Ιωάννινα-Κακαβιά, δρόμος που ξεκίνησε, κυρίες και κύριοι συνάδελφοι, από το 1992. Δυστυχώς, ο εργολάβος μετά, επί κυβερνήσεων ΠΑ.ΣΟ.Κ., εξέπεσε και το έργο δεν λέει μέχρι σήμερα να γίνει και θρηνούμε καθημερινά πολλά θύματα, θα έλεγα πολλές δεκάδες θύματα ετησίως. 
     	Γνωρίζω το ενδιαφέρον σας και το ενδιαφέρον όλων σας και του συντοπίτη μου Βουλευτή του ίδιου νομού κ. Καλογιάννη, αλλά είναι ώρα να σας παρακαλέσω να μας πείτε, αν μπορείτε, πώς προβλέπεται να γίνει αυτό το έργο. Το συνδέω μ’ αυτήν την τοποθέτησή μου γιατί υποθέτω ότι είναι περίπου η τελευταία μεγάλη κύρωση που κάνουμε. Δυστυχώς, από την προηγούμενη αυτός ο δρόμος δεν μπόρεσε να γίνει για τους λόγους που ανέφερα και εξαιρέθηκε.
     	Κλείνω την αγόρευσή μου με τα θερμά μου συγχαρητήρια προς την πολιτική ηγεσία του Υπουργείου ΠΕ.ΧΩ.Δ.Ε., προς τους εκλεκτούς συνεργάτες και εύχομαι αυτό το έργο να ολοκληρωθεί και θα ολοκληρωθεί στις μέρες που έχει προβλεφθεί. Εύχομαι όλα τα έργα στην πατρίδα μας να ολοκληρωθούν για να βγει επιτέλους και η ελληνική περιφέρεια από την οικονομική, αναπτυξιακή και συγκοινωνιακή απομόνωση. 
     	Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Φούσα.
     	Ο κ. Γείτονας έχει το λόγο.
     	ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
     	Κυρίες και κύριοι συνάδελφοι, θέλω να πω στον αγαπητό προλαλήσαντα συνάδελφο της Νέας Δημοκρατίας ότι δεν μεμψιμοιρεί το ΠΑ.ΣΟ.Κ. Εσείς που, όπως άκουσα και τώρα να λέτε, δεν βλέπατε τα έργα επί ΠΑ.ΣΟ.Κ. προσπαθείτε ανεπιτυχώς να ξαναγράψετε την ιστορία των έργων. Αλλά αυτή είναι γραμμένη, δεν μπορείτε να τη γράψετε κατά το δοκούν σας. Πολύ περισσότερο μάλιστα όταν στην τριετία κόβετε κορδέλες από τα έργα του ΠΑ.ΣΟ.Κ.. 
     Εμείς θεωρούμε θετικό το ότι έρχεται αυτή η σύμβαση παραχώρησης για κύρωση στη Βουλή, έστω και με καθυστέρηση. Είναι το τρίτο από τα μεγάλα έργα της νέας γενιάς με συμβάσεις παραχώρησης -από τα εφτά μεγάλα έργα, εννοώ- έργα τα οποία είχε σχεδιάσει, προετοιμάσει και δημοπρατήσει το ΠΑ.ΣΟ.Κ.. Αυτή είναι η αλήθεια.
     Δεν θα επαναλάβω την αντιπαράθεση που είχαμε στην επιτροπή με τον κύριο Υπουργό, γιατί πάλι έδειξε μικροψυχία. Γράφει και  σ’ αυτήν την εισηγητική έκθεση ότι το ΠΑ.ΣΟ.Κ. είχε κάνει μόνο την προεπιλογή και αυτή με «ανορθόδοξο τρόπο». Δεν μπορείτε να οικειοποιηθείτε τα έργα που σχεδίασε το ΠΑ.ΣΟ.Κ. μηδενίζοντας μάλιστα τις προεργασίες που είχαν γίνει που ήταν σημαντικές. Όπως είπα και στην επιτροπή στον κύριο Υπουργό, αυτό είναι και επικίνδυνο. Είναι ολισθηρός αυτός ο δρόμος διότι όταν αναφέρει ότι η προεπιλογή έγινε «με ανορθόδοξο τρόπο» αυτό μπορεί να γεννήσει ακόμα και τώρα ενστάσεις. Όταν μάλιστα συνεχίστηκε ο διαγωνισμός, με βάση την προεπιλογή. Προχώρησε η δεύτερη φάση του διαγωνισμού και ο παραχωρησιούχος με τον οποίο υπεγράφη η σύμβαση που κυρώνουμε είχε προεπιλεγεί από τότε, επί ΠΑ.ΣΟ.Κ.. Είπε ο κ. Σουφλιάς –και ελπίζω ότι θα το κάνει- ότι θα αποφύγει στις μελλοντικές εισηγητικές εκθέσεις τέτοιου είδους άστοχες αναφορές. 
     	ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Με την προϋπόθεση ότι θα πάψετε να λέτε αυτά τα πράγματα.
     	ΚΩΝΣΤΑΝΤΙΝΟΣ ΓΕΙΤΟΝΑΣ: Ναι, υπό την προϋπόθεση ότι δεν θα προσπαθείτε, κύριε Υπουργέ –δεν το κάνετε μόνο εσείς αλλά και η παράταξή σας- να ξαναγράφετε την ιστορία των έργων κατά το δικό σας δοκούν.
     	ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Μετά την ομιλία σας δεν το βλέπω.
     	ΚΩΝΣΤΑΝΤΙΝΟΣ ΓΕΙΤΟΝΑΣ: Το κράτος έχει συνέχεια, τα έργα δεν έχουν χρώμα, το έχω πει χιλιάδες φορές. Εμείς ψηφίζουμε την κύρωση της σύμβασης γιατί ακριβώς στηρίζουμε το έργο και τα έργα. Είναι ένα σημαντικό έργο για την ανάπτυξη της Πελοποννήσου, το ανέλυσε ο εισηγητής μας, ο κ. Κουσελάς.
     Αναγνωρίζουμε ότι η σύμβαση για το έργο αυτό, ιδιαίτερα λόγω προβλεπόμενης χαμηλής κυκλοφορίας στον κλάδο Λεύκτρο-Σπάρτη, είχε ιδιαίτερες δυσκολίες. Γι’ αυτό και από την αρχή, από τη διακήρυξη που έκανε το ΠΑ.ΣΟ.Κ., αλλά και στη συνέχεια, προβλέφθηκε πέραν της συμμετοχής του δημοσίου και πρόσθετη επιδότηση λειτουργίας –«μέγιστη επιδότηση λειτουργίας» είναι ο όρος στη σύμβαση- ανάλογα με την κυκλοφορία, κάτι που αποτέλεσε πράγματι και στοιχείο του διαγωνισμού.
     Με το έργο αυτό εξυπηρετούνται οι Νομοί Αρκαδίας, Μεσσηνίας, Λακωνίας και ο νομός Αργολίδας, που όμως αδικείται. Το ανέφερε ο εισηγητής μας, το τονίσαμε και στην επιτροπή, το επισήμανε ιδιαίτερα ο Βουλευτής μας κ. Μανιάτης, όταν μίλησε στην επιτροπή. Γιατί; Διότι δεν προβλέπεται αναβάθμιση της υπάρχουσας σύνδεσης με το Άργος, το Ναύπλιο και τις ανατολικές περιοχές του Νομού Αργολίδας. 
     Είναι θετικό μετά τις προτάσεις μας ότι ο κύριος Υπουργός δεσμεύτηκε ότι θα αναβαθμιστεί αυτός ο συνδετήριος άξονας. Ασφαλώς δεν μπορεί να ενταχθεί στη σύμβαση και θα γίνει ως δημόσιο έργο. Η δέσμευση, όμως, αυτή έχει σχέση με τη συμμετοχή στη χρηματοδότηση -εφόσον γίνει αυτός ο συνδετήριος άξονας ως δημόσιο έργο- του τομεακού προγράμματος του Υπουργείου ΠΕ.ΧΩ.ΔΕ.. Γιατί εάν χρηματοδοτηθεί ο άξονας αυτός από το Π.Ε.Π. Αργολίδος, τότε δεν μπορεί να ενταχθεί κανένα άλλο έργο στο Π.Ε.Π. Αργολίδος. Άρα, και για λόγους κοινωνικής δικαιοσύνης για την περιοχή, αλλά και για την προώθηση του στόχου που επιδιώκουμε και με αυτό το έργο, δηλαδή της ισόρροπης ανάπτυξης των περιφερειών και των νομών, θα πρέπει να γίνει ο συνδετήριος αυτός άξονας και να χρηματοδοτηθεί κεντρικά η κατασκευή του.
     Με την ευκαιρία, μιας και αναφέρομαι στα δημόσια έργα, κύριε Υπουργέ, και δεδομένου ότι έχει σχέση με τη σύμβαση, που αναφέρεται στο Τ.Ε.Ο. και στα διόδια, θέλω να σας επισημάνω ένα ζήτημα, που έχω θέσει και με ερώτησή μου. Έχει περικοπεί στα χρόνια αυτά από την Κυβέρνηση –είναι γνωστό για ποιους λόγους- το Πρόγραμμα Δημοσίων Επενδύσεων. Αυτό, πέρα από τις επιπτώσεις που έχει στη ματαίωση έργων της περιφέρειας, έχει επιπτώσεις και στη συντήρηση του υπάρχοντος οδικού δικτύου, το οποίο σε πολλές περιοχές είναι σε πολύ κακή να μην πω απαράδεκτη κατάσταση. 
     Η λειτουργία των αρμόδιων περιφερειακών Διευθύνσεων Ελέγχου και Συντήρησης, των ΔΕΣΕ, κύριε Υπουργέ, έχει γίνει προβληματική. Είναι σε πλήρη αδυναμία να εκτελέσουν έργα συντήρησης, στοιχειώδους ακόμα συντήρησης, αλλά και να αντιμετωπίσουν τις έκτακτες ανάγκες στις περιοχές αρμοδιότητάς τους. Αυτό είναι αποτέλεσμα περικοπής κονδυλίων, αλλά και έλλειψης συντονισμού μεταξύ Υ.ΠΕ.ΧΩ.ΔΕ και Υπουργείου Εσωτερικών και Δημόσιας Διοίκησης. 
     Γιατί το τονίζω ιδιαίτερα σήμερα; Διότι στο εξής πιστεύω και εάν δεν ληφθούν μέτρα, τα πράγματα θα χειροτερέψουν. Δεδομένου ότι αυτές οι Διευθύνσεις Συντήρησης ανά την περιφέρεια χρηματοδοτούνταν με κονδύλια του Τ.Ε.Ο., δηλαδή από πόρους διοδίων. Τώρα, λόγω των έργων με συμβάσεις παραχώρησης και μεταφοράς των εσόδων των διοδίων στους παραχωρησιούχους, θα περικοπούν ακόμα περισσότερα τα κονδύλια. 
     Εδώ, κύριε Υπουργέ, θα ήθελα στην ομιλία σας να ακούσω τις θέσεις του Υπουργείου για το πώς θα αντιμετωπίσεις το πρόβλημα. Υπάρχουν μεγάλα ζητήματα συντήρησης στο οδικό δίκτυο, ακόμα και  για τον άξονα που μιλάμε. Προχθές γύριζα από μία εκδήλωση στην Καλαμάτα και ο κλάδος προς Αθήνα, στην αρχή, στην είσοδο της Τρίπολης, έχει προβλήματα από ανεπαρκή συντήρηση, έχει επικίνδυνα σημεία. 
     Όσον αφορά τη σύμβαση τώρα, στο λίγο χρόνο που έχω. Δεν θα επαναλάβω λεπτομερώς επισημάνσεις που έκανα στην επιτροπή. Πράγματι, υπήρξαν διευκρινήσεις από τον κύριο Υπουργό και τον κύριο Υφυπουργό, που ξεκαθαρίζουν ορισμένα θέματα. Είχαμε θέσει το θέμα των ανταγωνιστικών έργων σε σχέση με το σιδηροδρομικό δίκτυο. Ξεκαθαρίστηκε ότι όλο το δίκτυο της Πελοποννήσου -και ο κλάδος μέσω Τρίπολης και ο κλάδος μέσω Πύργου- δεν εξαιρείται από τα ανταγωνιστικά έργα. Αυτό έχει ιδιαίτερη σημασία.
     Επίσης, διευκρινίστηκε ένα ζήτημα που είχα θέσει σε σχέση με τις αρχαιολογικές τομές –αναφέρομαι στο άρθρο 13- για να αποφύγουμε στο μέλλον προβλήματα ερμηνείας. 
     Επιπλέον, δόθηκαν εξηγήσεις για τον τρόπο αλλαγής του όρου, όσον αφορά τη διαιτησία στην περίπτωση συγκρουόμενων συμφερόντων μεταξύ παραχωρησιούχου και τραπεζών. Αυτά είναι θετικά και θεωρώ τις δηλώσεις δεσμευτικές.
     Όσον αφορά τα συμπληρωματικά έργα, οφείλω να επαναλάβω την παρατήρησή μου: Διευκρινίστηκε μεν το θέμα, ότι τα συμπληρωματικά έργα θα συντελεσθούν με  τις διαδικασίες που προβλέπονται από τις κοινοτικές οδηγίες και τα δημόσια έργα, για να είναι καθαρό. Εγώ όμως εξακολουθώ να λέω ότι το περιθώριο, μέχρι 50% του τιμήματος μελέτης κατασκευής, τουτέστιν, πρόβλεψη για  400.000.000 ευρώ για συμπληρωματικά έργα, είναι ευρύ.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω με δυο κουβέντες για τις τροπολογίες. Σας είχα πει, κύριε Υπουργέ, όσον αφορά την τροπολογία για το Ίδρυμα Μείζονος Ελληνισμού, όπου αλλάζουν ο πολεοδομικός σχεδιασμός και οι όροι δομήσεως, ότι θα ήθελα να έχω την άποψη του Δήμου Ταύρου. Αναφέρεστε στο Δήμο Ταύρου στην εισηγητική έκθεση. Δεν μας δώσατε όμως την γραπτή άποψή του. Οι πληροφορίες μου από το Δήμο Ταύρου είναι ότι αντιτίθεται. Διότι η περιοχή πλέον είναι κορεσμένη και με τους κατά παρέκκλιση όρους δομήσεως –αύξηση συντελεστή και αύξηση κάλυψης- ουσιαστικά δεν έχουμε ισοζύγιο κοινόχρηστων χώρων. Επομένως, ιδιαίτερα σε αυτό το ζήτημα κρατάμε τις επιφυλάξεις.
     Όσον αφορά την τελευταία τροπολογία, την τροπολογία που κατατέθηκε στην Ολομέλεια, κύριε Υπουργέ, ήθελα να ρωτήσω συγκεκριμένα. Με την τροπολογία αυτή διευκρινίζετε ότι η εγγυητική επιστολή θα κατατίθεται με περιθώριο πέντε εργάσιμων ημερών. Αναφέρεστε όμως σε αναδρομική ισχύ και για συμβάσεις, που όπως λέτε, δεν έχουν ολοκληρωθεί. Ήθελα να ξέρω, πώς γεννήθηκε το θέμα, ύστερα από τόσο καιρό που ισχύει ο νόμος;
     (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε.
     Και θα ήθελα, παρακαλώ, να γνωρίζει το Σώμα ποιες είναι οι συμβάσεις εκείνες, στις οποίες έχει γίνει αποκλεισμός –να μας δώσετε τον πλήρη κατάλογο- και τις οποίες λέτε ότι θα επανεξετασθούν με βάση τη διάταξη αυτή, την οποία φέρατε με την τροπολογία. Είναι εφικτό αυτό; Ποιες συμβάσεις αφορά; Δεν πιστεύω να πρόκειται για φωτογραφική διάταξη. Περιμένω απαντήσεις.
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε συνάδελφε.
     Το λόγο έχει η κ. Καλαντζάκου.
     ΣΟΦΙΑ ΚΑΛΑΝΤΖΑΚΟΥ: Κυρίες και κύριοι συνάδελφοι, η Ελλάδα αλλάζει. Δεν θα το καταλάβαινε, βέβαια, κανείς παρακολουθώντας τα δελτία ειδήσεων, αλλά η Ελλάδα αλλάζει με τις πολιτικές της Κυβέρνησης της Νέας Δημοκρατίας. Το 80% των πόρων από το Δ΄ Κοινοτικό Πλαίσιο Στήριξης θα κατευθυνθούν στην περιφέρεια.
     Αυτό ήταν και το μεγάλο στοίχημα και η μεγάλη δέσμευση της Νέας Δημοκρατίας στις εκλογές, για να δοθεί πραγματικά η αναπτυξιακή ώθηση που τόσα χρόνια περιμέναμε και που είχε καθυστερήσει. Έργα, που επί δεκαετίες συζητούνται, τώρα δρομολογούνται και πραγματικά θα αλλάξουν τη ζωή του κάθε πελοποννήσιου πολίτη.
     Και το λέω αυτό, γιατί σε πολλές δημοσκοπήσεις τίθενται ερωτήματα για το ποια μέτρα της Κυβέρνησης έχουν επηρεάσει τον καθένα ή την καθεμιά χωριστά. Θεωρώ πως τέτοια τεράστια έργα υποδομής, όπως είναι αυτοί οι οδικοί άξονες, που αυτή τη στιγμή θα γίνουν πραγματικότητα με την κύρωση από τη Βουλή, αυτά τα τεράστια αναπτυξιακά πακέτα –για να αναφέρω ένα ενδεικτικό παράδειγμα- επηρεάζουν τελικά καθοριστικά τη ζωή του πολίτη. Και επηρεάζουν καθοριστικά τη ζωή του πολίτη όχι μόνο στις μετακινήσεις, αλλά και στις δυνατότητες ανάπτυξης της περιφέρειας στην οποία ζει.
     Και αν όλοι συζητούμε για την ανάγκη να ξεφύγουμε από το αθηνοκεντρικό κράτος και να μπορούν πραγματικά οι νέοι και οι νέες να έχουν τις επαγγελματικές ευκαιρίες να δραστηριοποιηθούν και να παραμείνουν στις περιοχές, όπου έχουν γεννηθεί και έχουν μεγαλώσει, τότε τέτοια είναι τα μέτρα και τέτοιες οι πρακτικές πολιτικές, που πραγματικά θα αλλάξουν το χάρτη και το ρου της ιστορίας στην Ελλάδα.
     Με την κύρωση, λοιπόν, της Σύμβασης για την κατασκευή του οδικού άξονα Κόρινθος – Τρίπολη – Καλαμάτα και Λεύκτρο – Σπάρτη, η Πελοπόννησος μπαίνει πραγματικά στην τροχιά ανάπτυξης και βγαίνει από την απομόνωση.
     Πήρε δεκαετίες, κυρίως εξαιτίας των αγκυλώσεων του ΠΑ.ΣΟ.Κ. –επειδή ζούμε σε ένα κράτος που εναλλάσσονται τα μεγάλα κόμματα στις θέσεις εξουσίας-, για να δεχτούμε ότι χρειάζεται και η συμβολή του ιδιωτικού τομέα, ότι για να γίνουν τα μεγάλα έργα χρειάζεται η συνεργασία του. Αυτό ήταν κάτι που ήταν ήδη επιλογή της Νέας Δημοκρατίας από τις αρχές της δεκαετίας του ’90 και το ΠΑ.ΣΟ.Κ. χρειάστηκε τουλάχιστον άλλη μία δεκαετία για να πιστέψει ότι ο ιδιωτικός τομέας προσθέτει αξία και δεν αφαιρεί.
     Έχουν γίνει πολύ μεγάλες αλλαγές στην Ελλάδα, που ακόμη και στη δική μας τη ζωή είναι πολύ εμφανείς. Εγώ θυμάμαι ως μικρό παιδί ότι, ανεβοκατεβαίνοντας τη Μεσσηνία, χρειαζόσουν επτάμισι ώρες για να φθάσεις και σήμερα με τρεις ώρες θεωρούμε πως δεν είναι αρκετό. Και στον εικοστό πρώτο αιώνα δεν είναι αρκετό. Σε έναν κόσμο που κινείται γρήγορα χρειάζονται ασφαλή δίκτυα κυκλοφορίας.
     Βλέπω από τις τοποθετήσεις των συναδέλφων του ΠΑ.ΣΟ.Κ. ότι δεν διαφωνούν στην κύρωση αυτής της σύμβασης, γιατί στο κάτω-κάτω, μετά από τις δεκαετίες που είπαμε, αποφάσισε και εκείνο να ακολουθήσει αυτήν τη στρατηγική. Υπάρχει, όμως, μία ανάλωση στο ποιος ξεκίνησε τα έργα. 
     Θεωρώ ότι για εμάς, στη Μεσσηνία ιδιαίτερα, τα είκοσι χρόνια του ΠΑ.ΣΟ.Κ. δεν άφησαν μεγάλες τομές και αλλαγές στο οδικό μας δίκτυο. Μείναμε πάρα πολύ πίσω σε αυτά τα έργα και στα διάφορα χρονοδιαγράμματα που οι Υπουργοί ΠΕ.ΧΩ.Δ.Ε. ανακοίνωναν από καιρού εις καιρόν και με φυλλάδια.
     Βεβαίως, θα ήθελα να αναφερθώ πολύ γρήγορα στην καταστροφική εξέλιξη του κομματιού του οδικού δικτύου που παραδόθηκε λίγες μέρες πριν από τις εκλογές του 2000, στο κομμάτι Παραδείσια-Τσακώνα που κατέληξε στο γκρεμό. Είναι κάτι το οποίο είναι πέρα από κάθε φαντασία κάθε πολίτη, το πώς δηλαδή ένα τόσο τεράστιο και πανάκριβο έργο μπορούσε να έχει τέτοια κατάληξη.
     Κύριε Υπουργέ, εμείς, οι Μεσσήνιοι, αυτήν τη στιγμή έχουμε ορισμένες ανησυχίες. Είμαστε ευγνώμονες που τελικά δρομολογούνται αυτά τα έργα. Η μεγάλη αγωνία, όμως, όλων των πολιτών είναι να δουν τα έργα να ολοκληρώνονται στα χρονοδιαγράμματα που έχουν προβλεφθεί. Ξέρω, βεβαίως, πως με αυτές τις συμβάσεις υπάρχουν αυστηρά χρονοδιαγράμματα για την παράδοση των έργων, αλλά είναι κάτι για το οποίο πρέπει να πείσουμε, για να κερδίσουμε την εμπιστοσύνη των πολιτών που έχουν συνηθίσει να ακούν εξαγγελίες και να μην βλέπουν τα αποτελέσματα μέσα στα χρονοδιαγράμματα που είχαν προβλεφθεί.
     Το δεύτερο θέμα που πιστεύω ότι μας γεμίζει όλους ανησυχία, ιδιαίτερα μετά από αυτήν την καταστροφή που σας προανέφερα, είναι η ποιότητα των έργων. Χρειαζόμαστε μεν σύγχρονα οδικά δίκτυα, αλλά ποιοτικά και ασφαλή οδικά δίκτυα. 
     Θα ήθελα να υπενθυμίσω και πάλι ότι ολόκληρο το εσωτερικό δίκτυο της Μεσσηνίας χρήζει μεγάλης αναβάθμισης, ιδιαίτερα σε μία περίοδο που ο νομός μας μετά από την έγκριση για την Περιοχή Ολοκληρωμένης Τουριστικής Ανάπτυξης, την Π.Ο.Τ.Α., θα γίνει ένας διεθνής τουριστικός προορισμός. Εκτός από αυτό το τεράστιο έργο που θα γίνει και με τη βοήθεια του κράτους και με πολύ μεγάλη ιδιωτική επένδυση, θέλω να συμπληρώσω ότι και οι υπόλοιποι που ασχολούνται στον τουριστικό τομέα στη Μεσσηνία έχουν προχωρήσει σε τεράστιες αναβαθμίσεις των υπηρεσιών τους.
     Κύριε Υπουργέ, θα ήθελα να πω το εξής: Για εμάς, ως Νέα Δημοκρατία, η ολοκλήρωση των τεράστιων αυτών προκλήσεων, των υποδομών της χώρας, ήταν προτεραιότητα. Στη δική μας την πλατεία ο Κώστας Καραμανλής διαβεβαίωσε τους πολίτες ότι όλοι αυτοί οι δρόμοι που τόσα χρόνια συζητούνται επί των δικών του ημερών θα δρομολογηθούν και θα υλοποιηθούν. Ευχόμαστε γρήγορα να προχωρήσουν τα έργα, έτσι ώστε οι πολίτες πραγματικά να καρπωθούν από τις ευκαιρίες που θα τους ανοίξει αυτή η γρήγορη πρόσβαση όχι μόνο με το κέντρο, αλλά και με την υπόλοιπη Ελλάδα. 
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Καλαντζάκου.
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση της Αίθουσας «ΕΛΕΥΘΕΡΙΟΣ ΒΕΝΙΖΕΛΟΣ»  με θέμα: «Οι Έλληνες στη Διασπορά 15ος-21ος αι.», καθώς και στους λοιπούς χώρους του Μεγάρου της Βουλής των Ελλήνων, πενήντα ένας μαθητές και μαθήτριες και τρεις συνοδοί-καθηγητές από το Γυμνάσιο Αρχάγγελου Ρόδου.
     Η Βουλή τους καλωσορίζει και τους εύχεται «καλές σπουδές».
     (Χειροκροτήματα από όλες τις πτέρυγες της Βουλής)
     Το λόγο έχει ο κ. Σπηλιόπουλος.
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, συζητούμε σήμερα και κυρώνουμε τη σύμβαση για το τρίτο μεγάλο έργο από τη νέα μεγάλη γενιά έργων, των έξι πολύ σημαντικών έργων που θα γίνουν με τις συμβάσεις παραχώρησης. Το δρόμο Κόρινθο-Τρίπολη-Καλαμάτα. Δεν θα πω πολλά πράγματα για το δρόμο αυτό καθαυτό, γιατί ανέπτυξε ο εισηγητής του κόμματός μας όλα τα επιχειρήματα και τις θέσεις μας, θα πω μόνο ότι στηρίζουμε, ψηφίζουμε και κυρώνουμε αυτή τη σύμβαση για την κατασκευή αυτού του σημαντικού έργου. 
     Άλλωστε αυτό το έργο, όπως και τα υπόλοιπα που κυρώσαμε, αλλά και τα άλλα που έρχονται, όπως ο Π.Α.Θ.Ε., η Ιόνια Οδός, το κλειδί Μαλλιακός, ο Ε-65, υποθαλάσσια Θεσσαλονίκης κ.λπ., είναι έργα τα οποία αποφάσισε το ΠΑ.ΣΟ.Κ., προετοίμασε, δημοπράτησε και έκανε τις προεπιλογές των αναδόχων και σας παρέδωσε ένα κεκτημένο, για να προχωρήσετε γρηγορότερα και να αρχίσει η κατασκευή των έργων γρήγορα.
     Θα κάνω, όμως, κάποιες γενικότερες παρατηρήσεις επί των έργων. Κατ’ αρχάς θέλω να τονίσω και πάλι ποια ήταν η στάση του κόμματος της Νέας Δημοκρατίας σαν αντιπολίτευση, όταν το ΠΑ.ΣΟ.Κ. έφερνε στη Βουλή τα μεγάλα έργα, που ήδη έχουν τελεστεί, όπως είναι το Ρίο-Αντίρριο, όπως είναι η Αττική Οδός και βεβαίως το Αεροδρόμιο των Σπάτων. 
     Θέλω να θυμίσω κάτι που είδα προχθές και μου έκανε μεγάλη εντύπωση. Το περιοδικό National Geographic επέλεξε μεταξύ των μεγάλων σπουδαίων τεχνικών έργων -τα τεχνικά θαύματα της εποχής μας- ένα έργο ελληνικό. Το έργο της Γέφυρας του Ρίου-Αντιρρίου. Είδα τον Υπουργό προχθές, λοιπόν, να κάνει μία δήλωση, ότι είναι τιμή για τη χώρα και βεβαίως πολύ μεγάλη ευκαιρία για να διαφημιστεί η χώρα μας από αυτό το σημαντικό έργο, μέσα από την προβολή που παρέχει το National Geographic σε παγκόσμιο επίπεδο. 
     Σκεφτόμουν, όμως, πως θα αισθάνεται το κόμμα της Νέας Δημοκρατίας, πόσο ένοχα πρέπει να αισθάνεται το κόμμα της Νέας Δημοκρατίας, που ούτε και σήμερα δεν μπορεί να ομολογήσει ότι έκανε λάθος τότε που δεν στήριξε αυτά τα μεγάλα έργα, που σήμερα είναι η εικόνα της χώρας μας και η διαφήμιση της χώρας μας σε παγκόσμιο επίπεδο. Άλλωστε αυτό το έργο χρησιμοποίησε και ο κ. Καραμανλής, σαν ένα από τα μεγάλα επιτεύγματα της νέας εποχής στη χώρα μας, όταν έγινε η γιορτή για τα πενήντα χρόνια της Ευρωπαϊκής Ένωσης στην Ευρώπη. Αυτή είναι η πραγματικότητα και αυτή είναι η στάση σας. Αλλά είναι καιρός,  να αναγνωρίσετε κάποια στιγμή το λάθος σας και με παρρησία να το τονίσετε εδώ μέσα στη Βουλή.
      Εσείς, αγαπητοί κυρίες και κύριοι συνάδελφοι και κύριε Υπουργέ, είσαστε μια τυχερή κυβέρνηση, ένα τυχερό Υπουργείο, γιατί μαζί με τη διακυβέρνηση της χώρας τον Μάρτιο του 2004, παραλάβατε και ένα κεκτημένο όσον αφορά τα έργα.
     Παραλάβατε έργα που έχουν εκτελεστεί και έχουν δοθεί για χρήση στους πολίτες. Παραλάβατε ώριμα έργα σε εξέλιξη, έργα που είχε αποφασίσει η προηγούμενη κυβέρνηση. Παραλάβατε τεχνογνωσία, παραλάβατε εμπειρία, παραλάβατε υπηρεσίες υψηλού επιπέδου, για να εκτελέσετε τα έργα. Παρόλα αυτά, καθυστερείτε, παρόλα αυτά οι ρυθμοί εκτέλεσης των έργων δεν είναι αυτοί που επιθυμούμε και δεν είναι αυτοί που αρμόζουν στη χώρα μας.
     Είδα πριν από λίγες ημέρες μια διαφήμιση ολοσέλιδη στον Τύπο για τη διαφήμιση των έργων στη χώρα μας. Κάποιος που εκτελεί έργα, όπως λέει ο Υπουργός ΠΕ.ΧΩ.Δ.Ε.,  κ. Σουφλιάς και που τα έργα φαίνονται, δεν έχει ανάγκη να διαφημίσει αυτά τα έργα, δεν έχει ανάγκη να τα προβάλει με ολοσέλιδες καταχωρήσεις στον Αθηναϊκό Ημερήσιο και Εβδομαδιαίο Τύπο. Τα έργα φαίνονται από μόνα τους και βεβαίως ο Έλληνας πολίτης ξέρει και ποιος κατασκεύασε τα έργα, ποιος αποφάσισε έργα, ποιος ωρίμασε έργα και ποιος παρέδωσε αυτό το κεκτημένο σε σας.
     Κυρίες και κύριοι συνάδελφοι, εμείς στο ΠΑ.ΣΟ.Κ. παρακολουθούμε με πολύ μεγάλη προσοχή την εξέλιξη των έργων. Γνωρίζουμε την εικόνα. Είχαμε επισημάνει από την αρχή ότι και το θεσμικό πλαίσιο που εισήγαγε το Υπουργείο ΠΕ.ΧΩ.Δ.Ε. και οι αδυναμίες με τη μείωση του προγράμματος δημοσίων επενδύσεων και η έλλειψη συντονισμού, δημιουργούν προβλήματα στην εκτέλεση των έργων. Αλλά πέρασε αρκετός καιρός και σήμερα τα πράγματα φαίνονται από μόνα τους. 
     Εμείς, το ΠΑ.ΣΟ.Κ., με επικεφαλής τον υπεύθυνο του κόμματός μας για τα δημόσια έργα, τον Ανδρέα τον Λοβέρδο, επισκεφθήκαμε σημαντικά έργα στη χώρα μας. Επισκεφθήκαμε τα έργα στο Μαλλιακό, επισκεφθήκαμε τα έργα στην Εγνατία Οδό και επισκεφθήκαμε και τα έργα της Αχαΐας. 
     Θα σταθώ μόνο στα έργα της Αχαΐας που είδαμε προχθές. Τι παρατηρήσαμε; Παρατηρήσαμε ότι υπάρχουν καθυστερήσεις. Τα περισσότερα από τα έργα αυτά έχουν μεγάλες εκπτώσεις και οι εργολάβοι δυστροπούν και αδυνατούν να τα εκτελέσουν.
     Όπως μας είπαν οι υπεύθυνοι, ο εργολάβος μπαίνει μέσα σε όλες τις τιμές και σε όλες τις εργασίες και υπάρχει το ερώτημα: Θα ολοκληρωθούν τα έργα; Τι ποιότητα θα έχουν αυτά τα έργα; Ή θα μείνουν κολοβά; Ή θα αρχίσουν οι υπηρεσίες να κάνουν εκπτώσεις όσον αφορά τα χρονοδιαγράμματα, όσον αφορά νέες συμβάσεις, νέες τιμές και όσον αφορά προπιστοποιήσεις; 
     Αλήθεια, κύριε Υπουργέ, θέλω να ρωτήσω: Στα έργα της Αχαΐας, υπάρχουν προπιστοποιήσεις που έχουν δοθεί στους εργολάβους ή μάλλον σε έναν εργολάβο; Γιατί ένας εργολάβος έχει αναλάβει όλα τα σημαντικά έργα στο Νομό της Αχαΐας.
     Υπάρχουν όμως και προβλήματα άλλου είδους. Υπάρχουν προβλήματα με τις απαλλοτριώσεις. Περάσανε τώρα τρεισήμισι χρόνια και δεν έχουν προχωρήσει οι απαλλοτριώσεις σε σημαντικά έργα, στον Πείρο Παραπείρο, στον Διακονιάρη. Άρα, λοιπόν, σκοντάφτουν και εξ αυτού του λόγου τα έργα. Γιατί δεν υπάρχουν οι απαλλοτριώσεις; Μήπως αυτό που είχα τονίσει και στην Επιτροπή και πρέπει να το προσέξετε, είναι το θέμα των απαλλοτριώσεων που έχει σχέση με το Πρόγραμμα Δημοσίων Επενδύσεων, το οποίο έχει περικοπεί γιατί είναι το εύκολο θύμα της απογραφής; 
     Άρα, λοιπόν, υπάρχουν εμπόδια στα έργα και βέβαια όλοι πλέον λένε ότι θα ολοκληρωθούν τα έργα, δεν θα ολοκληρωθούν στο Γ΄ Κοινοτικό Πλαίσιο Στήριξης, θα πάνε στο Δ΄ ως γέφυρες, σαν να μην συμβαίνει τίποτα. Τι σημαίνει όμως αυτό; Σημαίνει ότι οι πόροι του Γ΄ Κοινοτικού Πλαισίου Στήριξης θα χαθούν και βεβαίως θα πάρουν τους πόρους του Δ΄. Αλλά στο Δ΄ Κοινοτικό Πλαίσιο Στήριξης, εμείς σκοπεύαμε -και η χώρα μας χρειάζεται- να μπουν καινούργια έργα που τα έχει ανάγκη ο τόπος μας. Αν τα έργα αυτά, που χρειαζόμαστε από το Δ΄ Κοινοτικό Πλαίσιο Στήριξης, δεν δοθούν γιατί θα έρθουν του Γ΄ Κοινοτικού Πλαισίου Στήριξης να πάρουν τους πόρους, τότε νομίζω ότι θα έχει χάσει πάρα πολύ η χώρα μας και πάρα πολύ η περιφέρεια.
     Υπάρχει ακόμα ένα θέμα. Κρούομε τον κώδωνα του κινδύνου. Υπάρχει απουσία ποιοτικού ελέγχου, του γνωστού Ε.Σ.Π.Ε.Λ.. Έχουμε τονίσει ότι εδώ και περίπου δυο χρόνια δεν υπάρχει Ε.Σ.Π.Ε.Λ.. Ξέρετε πολύ καλά και έχω και μια επιστολή της κ. Χούμπυερ, που λέει ότι για την περσινή χρονιά υπήρξε αναστολή 145.000.000 ευρώ, λόγω του ότι δεν υπήρξε ο Ε.Σ.Π.Ε.Λ.. Κρούει τον κώδωνα του κινδύνου ότι θα έχουμε μεγάλες περικοπές και σε ερώτηση που είχα κάνει στο Υπουργείο Εθνικής Οικονομίας, μου απήντησε ότι δεν αποκλείεται να υπάρξουν περικοπές και είπε: «Ευχόμαστε να μην είναι μεγάλες». Άρα, λοιπόν, υπάρχει και εξ αυτού του λόγου, ένα μεγάλο θέμα. Και βέβαια είναι το θέμα της ποιότητας, γιατί αν δεν υπάρχει αυτός ο ανεξάρτητος έλεγχος που επιβάλλει η Ευρωπαϊκή Ένωση, φοβούμαστε ότι τα έργα δεν θα έχουν την ποιότητα που πρέπει. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε.
     Είστε τυχερή Κυβέρνηση και τυχερό Υπουργείο, κύριε Υπουργέ. Εμείς σας δώσαμε ολοκληρωμένα έργα, σας δώσαμε τεχνογνωσία, σας δώσαμε εμπειρία, σας δώσαμε υπηρεσίες, σας δώσαμε δεσμευμένους πόρους και έργα σε εξέλιξη. Δυστυχώς, όμως, δεν έχετε κατορθώσει ακόμα να παρουσιάσετε ένα συγκεκριμένο ορατό έργο και αυτό σας το καταλογίζουμε.
     Κλείνω, κύριε Πρόεδρε, με μια αναφορά στο Κτηματολόγιο, στην τροπολογία. Σας είχαμε τονίσει στην Επιτροπή ότι το Κτηματολόγιο είχε μπει σε ένα δρόμο και εμείς στηρίξαμε τις νομοθετικές πρωτοβουλίες που φέρατε. Είπαμε όμως ότι είναι ελλιπείς. Να, λοιπόν, που βγήκαμε αληθινοί. Σήμερα φέρνετε τροπολογία για να καλύψετε αυτές τις αδυναμίες που είχε το θεσμικό πλαίσιο που φέρατε τότε. Υπάρχει όμως και κάτι άλλο. Δεν προχωρήσατε, από τότε που ψηφίστηκε αυτός ο νόμος που φέρατε, ουσιαστικά το Κτηματολόγιο, δεν προχωρήσανε οι μελέτες. Κυρίως όμως, υπάρχει ένα μεγάλο θέμα -και αυτό θέλω να τονίσω- το θέμα των συμπληρωματικών έργων τα οποία χρηματοδοτεί η Ευρωπαϊκή Ένωση, των περιφερειακών δράσεων, όπως λέγονται, για το Κτηματολόγιο. 
     Εδώ έχω επίσης, μια επιστολή της κ. Χούμπυερ, που κρούει επίσης τον κώδωνα του κινδύνου για την απόρροια των πόρων του Γ΄ Κοινοτικού Πλαισίου Στήριξης, αυτών που προορίζονταν για το Κτηματολόγιο. Στην Επιτροπή και ο Πρόεδρος του Κτηματολογίου μας είχε τονίσει ότι όλα πάνε καλά, ότι έχουμε συμβολαιοποιήσει όλα αυτά τα έργα που πρέπει για το Κτηματολόγιο, όμως από ό,τι φαίνεται δεν υπάρχει τίποτα. Και αν διαβάσετε και εσείς την απάντηση που έχει δώσει η κ. Χούμπνερ σε Ευρωβουλευτή του Συνασπισμού, λέει ότι υπάρχει πολύ μεγάλο πρόβλημα και στο τέλος του προγράμματος, του Γ΄ Κοινοτικού Πλαισίου Στήριξης, φαίνεται ότι δεν θα υπάρχει καμμία εξέλιξη.
     Ισχυρίζεστε ότι τα έργα –το έχετε πει και στην Επιτροπή- πρέπει να πιστωθούν σε αυτήν την Κυβέρνηση η οποία θα τα εκτελέσει. Κύριε Υπουργέ, αυτή η Κυβέρνηση από ό,τι φαίνεται δεν θα εκτελέσει κανένα έργο. Η καινούργια κυβέρνηση θα εκτελέσει τα έργα και θα είναι άλλη, δεν θα είναι η Νέα Δημοκρατία. Θα είναι το ΠΑ.ΣΟ.Κ.. 
     Σας ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σπηλιόπουλο. 
     Ο Υπουργός Περιβάλλοντος, Χωροταξίας και Δημοσίων Έργων, κ. Σουφλιάς έχει το λόγο. 
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Εκεί που έλεγα ότι πάμε ομαλά σήμερα, έρχεται ο κ. Σπηλιόπουλος, ανάβει ένα φυτίλι. Και εκεί που έλεγα ότι υπό την προϋπόθεση  βέβαια ότι θα σταματήσετε να λέτε ορισμένα πράγματα, να μη μας προκαλείτε και τότε δεν θα γράφονται στην εισηγητική έκθεση και πάλι βάλατε φυτίλι σήμερα. Σας λέω, λοιπόν, από τώρα ότι στην επόμενη εισηγητική έκθεση θα διαβάσετε μια παράγραφο η οποία θα λέει «Είχαμε δηλώσει ότι υπό την προϋπόθεση  ότι θα αποδεχθείτε ορισμένες αλήθειες, τότε δεν θα γραφτούν τα παρακάτω». Επειδή δεν τις αποδεχτήκατε, γράφονται τα παρακάτω που λένε ότι παραλάβαμε τα έργα αυτά χωρίς μελέτες, τα δημοπρατήσαμε αυτά που γράφει η έκθεση και τα οποία είναι όλα έτσι όπως είναι η πραγματικότητα.
     Εν πάση περιπτώσει, κύριοι συνάδελφοι, θα απαντήσω σε αυτά, αλλά θέλω εξ αρχής να πω ότι είναι επίσης μια σημαντική μέρα. Κυρώνεται η σύμβαση για την κατασκευή του έργου Κόρινθος-Τρίπολη-Καλαμάτα και του τμήματος Λεύκτρο-Σπάρτη. Είναι ένας δρόμος εξαιρετικής σημασίας για την ανάπτυξη της Πελοποννήσου ιδίως για τους Νομούς Αργολίδος, Αρκαδίας, Λακωνίας και Μεσσηνίας. Και φυσικά μαζί με τον άλλο δρόμο ο οποίος θα πηγαίνει από Κόρινθο-Πάτρα-Πύργο-Τσακώνα αυτοί οι δύο δρόμοι δημιουργούν ένα πλέγμα σύγχρονων αυτοκινητοδρόμων που θα δώσουν πραγματικά μια μεγάλη ώθηση στην Πελοπόννησο και θα δημιουργήσουν καινούργιες παραμέτρους ανάπτυξής της. Το έργο αυτό έχει συνολικό κόστος 1.080.000.000 ευρώ, χρηματοδοτική συμβολή, το κράτος δηλαδή θα συνεισφέρει 333.000.000 ευρώ, εκ των οποίων τα μισά θα δοθούν από τα κοινοτικά ταμεία. 
     Η εκτέλεση του έργου προβλέπεται ότι θα γίνει σε πενήντα τέσσερις μήνες. Μέσα σε είκοσι τέσσερις μήνες από την έναρξη της παραχώρησης –και η έναρξη της παραχώρησης αρχίζει από τον Ιούνιο- θα έχει κατασκευαστεί πλήρως και ανακαινιστεί το τμήμα Κόρινθος-Τρίπολη. Το λέω αυτό διότι είναι πάρα πολύ σημαντικό αυτό που θα γίνει σ' αυτό το κομμάτι. Αυτό το τμήμα λοιπόν Κόρινθος-Τρίπολη, όπως είναι σήμερα, δεν μπορεί να θεωρηθεί ότι είναι ένας σύγχρονος ευρωπαϊκός αυτοκινητόδρομος. Αντίθετες κλίσεις, στροφές οι οποίες δεν υπακούουν σε κανόνες οδοποιίας και πέραν αυτού υπάρχουν τμήματα όπου πλέον δεν μπορείς να αναπτύξεις μια ταχύτητα της τάξεως των εκατό-εκατόν είκοσι χιλιομέτρων που είναι ένα χαρακτηριστικό στοιχείο για να ονοματίσουμε κάποιο δρόμο, σύγχρονο αυτοκινητόδρομο. Θα γίνει, λοιπόν, σ' αυτό το τμήμα της Κορίνθου-Τριπόλεως βελτίωση των γεωμετρικών χαρακτηριστικών ώστε να έχουμε ταχύτητα εκατόν είκοσι χιλιόμετρα. Θα μπουν αντιολισθηρά οδοστρώματα, ανακατασκευή οδοστρωμάτων, ηλεκτρονικό σύστημα παρακολούθησης της κυκλοφορίας, εργασίες οδικής ασφάλειας με ηλεκτροφωτισμό, βελτίωση όλων των ανισόπεδων κόμβων, παραλλαγές στη χάραξη σε δυσχερή τμήματα. Για παράδειγμα σ΄ ένα τμήμα που είναι κλειστές οι στροφές θα γίνει μια σήραγγα διπλού κλάδου, μήκους εξακοσίων μέτρων και κοιλαδογέφυρες μήκους τριακόσιων μέτρων. Βεβαίως θα μπει σε λειτουργία και θα γίνει και ο άλλος κλάδος της σήραγγας Αρτεμισίου. Θα κατασκευαστεί νέος ανισόπεδος κόμβος του Αγίου Βασιλείου και φυσικά θα γίνουν εργασίες βαριάς συντήρησης της σήραγγας του Αρτεμισίου η οποία σήμερα έτσι όπως είναι, είναι απαράδεκτη. 
     Σε σαράντα μήνες δηλαδή στο τέλος του 2010 θα είναι έτοιμος όλος ο δρόμος από Κόρινθο μέχρι Καλαμάτα. Και μέσα σε δύο ώρες και ένα τέταρτο θα μπορεί κανένας φεύγοντας από την Αθήνα να είναι στην Καλαμάτα με ασφάλεια και με την απαιτούμενη ταχύτητα. Σε πενήντα τέσσερις μήνες θα έχει κατασκευαστεί και το κομμάτι Λεύκτρο-Σπάρτη. 
     Προβλέπεται βέβαια στη σύμβαση ότι θα δοθεί το μέγιστο μια επιδότηση 131.000.000 ευρώ και αυτό διότι οι κυκλοφοριακοί φόρτοι σε ορισμένα τμήματα αυτού του δρόμου είναι πολύ χαμηλοί, όπως στο κομμάτι Τρίπολη-Καλαμάτα ή στο κομμάτι Λεύκτρο-Σπάρτη. Αυτό είναι το μέγιστο τα 131.000.000 ευρώ είναι σε τρέχουσες τιμές. Ο παραχωρησιούχος στην προσφορά του έχει κατανείμει κατά εξάμηνο. Μάλιστα, προβλέπεται σε είκοσι τέσσερα εξάμηνα να μην ζητάει καθόλου επιδότηση. Μάλιστα, προβλέπουμε ότι εάν αυξηθεί βάσει μιας εξίσωσης που περιλαμβάνεται στη σύμβαση ο κυκλοφοριακός φόρτος κατά 10% τότε πλέον δεν θα δίνουμε εμείς επιδότηση αλλά ο παραχωρησιούχος θα δίνει χρήματα στο δημόσιο. 
     Αυτό είναι μια απάντηση βέβαια στην παρατήρηση της κ. Ξηροτύρη ότι δεν έγινε έτσι ισχυρός ανταγωνισμός. Έγινε πάρα πολύ ισχυρός ανταγωνισμός. Συμμετείχαν από τις καλύτερες ξένες και ελληνικές εταιρείες και επιτεύχθηκε ένα αποτέλεσμα στο διαγωνισμό εξαιρετικό με πλήρη διαφάνεια. 
     Θα ήθελα να απαντήσω σε ορισμένα πράγματα τα οποία πλέον ελέχθησαν και αρχίζω από αυτά τα οποία είπε ο κ. Σπηλιόπουλος ο οποίος όπως είπα στην αρχή έριξε φυτίλι. Και να θέλει κανένας να αγιάσει δεν μπορεί να αγιάσει. Πρέπει να απαντήσουμε.
     Είμαστε τυχεροί λέει στο Υ.ΠΕ.ΧΩ.Δ.Ε. διότι παραλάβαμε ένα στρωμένο γήπεδο όπως είπε ο εισηγητής. Κύριε Σπηλιόπουλε, τα έχουμε πει εκατό φορές. Εάν δεν θέλετε να τα παραδεχθείτε και αν θέλετε να διαστρεβλώνετε την αλήθεια, βεβαίως εσείς εκτίθεστε. Δεν εκτίθεται ούτε η αλήθεια ούτε εμείς. Εμείς παραλάβαμε έργα και όσα είχαν δημοπρατηθεί από τον Απρίλιο του 2003 ήταν όλα εγκλωβισμένα στα δικαστήρια. Η Ελλάδα, δεύτερον, στερείτο θεσμικού πλαισίου παραγωγής δημοσίων έργων. Τους δύο νόμους παραγωγής δημοσίων έργων ανάθεσης και μελετών δεν τους δεχόταν η Ευρωπαϊκή Επιτροπή και δεν τους δεχόταν βεβαίως και το Συμβούλιο της Επικρατείας. Δεν υπήρχε θεσμικό πλαίσιο. Ήμασταν τυχεροί που δεν μας αφήσατε θεσμικό πλαίσιο; Ήμασταν τυχεροί που αφήσατε ό,τι έργο είχατε δημοπρατήσει εγκλωβισμένο σε δικαστικές διαμάχες; Είμαστε τυχεροί που δεν  αφήσατε μελέτες; Είμαστε τυχεροί που μας αφήσατε ημιτελή έργα Ολυμπιακά και χάσαμε το πρώτο εξάμηνο τρέχοντας να προλάβουμε να κατασκευάσουμε τα έργα; Διότι σήμερα παρήλθαν τρία χρόνια από τότε που αναλάβαμε Κυβέρνηση και εμείς στο Υπουργείο ΠΕ.ΧΩ.ΔΕ. εργασία για καινούργια έργα κάναμε δυόμισι χρόνια, διότι τα άλλα τα καταναλώσαμε για να ολοκληρώσουμε τα έργα των Ολυμπιακών Αγώνων. Δεν παραλάβαμε, λοιπόν, στρωμένο γήπεδο. Δεν παραλάβαμε λοιπόν καταστάσεις καλές. Μάλιστα θα έλεγα παραλάβαμε κάκιστες καταστάσεις. Και εν πάση περιπτώσει, δεν σας περιποιεί τιμή να επαναλαμβάνετε αυτά τα πράγματα που είναι απολύτως σε βάρος σας. Επαναλαμβάνω παραδώσατε μια χώρα χωρίς θεσμικό πλαίσιο παραγωγής δημοσίων έργων. 
     (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΆΝΝΑ ΜΠΕΝΑΚΗ-ΨΑΡΟΥΔΑ)
     Τώρα σε ό,τι αφορά  τις διαφημίσεις νομίζω ότι όταν συζητάμε εδώ πρέπει να δεχόμαστε κάποιες αλήθειες και να ξέρουμε και ορισμένα πράγματα. Είναι υποχρέωση των κυβερνήσεων όχι μόνο της Νέας Δημοκρατίας, όλων των κυβερνήσεων και όχι μόνο της Ελλάδος, όλων των ευρωπαϊκών χωρών να παρουσιάζουν τα έργα που γίνονται. Είναι υποχρέωση έναντι της Ευρωπαϊκής Ένωσης. Μάλιστα περιλαμβάνεται ειδικό κονδύλιο  ώστε να παρουσιάζονται αυτά τα έργα και αυτό βεβαίως για να αποκτήσει ο πολίτης τη γνώση και τη συνείδηση ότι αυτή η Ευρωπαϊκή Ένωση του προσφέρει έργο, του προσφέρει υποδομές. Έχουμε υποχρέωση να τα παρουσιάζουμε αυτά τα πράγματα. Τα ίδια κάνατε και εσείς βεβαίως. Και στο τέλος-τέλος έργα κάνουμε, αυτά διαφημίζουμε. Και στο τέλος-τέλος εσείς είχατε αρχίσει να λέτε ότι δεν κάνουμε τίποτα. Πήγατε στα έργα και είδατε έναν οργασμό και στην Εγνατία και στο Μαλιακό και στην Πάτρα. 
     Και ειλικρινά δεν θα χρησιμοποιήσω κοσμητικά επίθετα διότι δεν το συνηθίζω. Απλώς εκπλήσσομαι πώς έχετε, θα έλεγα το θράσος, να λέτε εσείς ότι καθυστερούμε εμείς τα έργα Αχαΐας. Κυβερνήσατε τον τόπο επί είκοσι χρόνια. Αυτά τα έργα τα οποία κάνουμε εμείς σήμερα, το Διακονιάρη, τον Πείρο-Παραπείρο και τα άλλα, τα περίμενε ο λαός εκεί της Αχαΐας και των Πατρών επί δεκαετίες. Και έπρεπε να έρθουμε εμείς για να τα μελετήσουμε, να τα δημοπρατήσουμε και να τα κατασκευάζουμε. Και κατασκευάζονται και θα ετοιμαστούν βεβαίως, θα είναι έτοιμα. Και φυσικά, δεν θα είναι οι στημένες εκπτώσεις του αλήστου μνήμης διαβλητού συστήματος του μαθηματικού τύπου, θα είναι έργα τα οποία κατασκευάζονται με το καινούργιο σύστημα, με πλήρη διαφάνεια, με διαγωνισμό, ο οποίος δεν έχει κανένα ψεγάδι και φυσικά με εκπτώσεις αρκετά μεγαλύτερες απ’ αυτές τις στημένες εκπτώσεις του μαθηματικού τύπου που έχανε ο ελληνικός λαός. 
     Αρχίσατε δε ένα συλλογισμό, αν θα γίνουν τα έργα και έτσι όπως πάνε, πιθανότατα δεν θα προλάβουν στο Γ΄ Κοινοτικό Πλαίσιο Στήριξης. Και αν δεν προλάβουν στο Γ΄, πώς θα μπορέσουν να μπουν στο Δ΄ Κοινοτικό Πλαίσιο Στήριξης και άρα μπορεί να μη γίνουν. Δηλαδή μου θυμίζει αυτό που λένε «Αχ, Γιαννάκη μου, αδικοσκοτωμένε!» Δηλαδή που έλεγε η μάνα, «θα πας, θα ανεβείς στο άλογο, θα τρέξεις, θα πέσεις απ’ το άλογο, θα κτυπήσεις, θα σκοτωθείς!». Και άρχισε να κλαίει διότι πλέον έτσι φανταζόταν. 
     Λοιπόν, τα έργα γίνονται και θα γίνουν και είτε το θέλετε είτε δεν το θέλετε, κύριε Σπηλιόπουλε –είναι και η πατρίδα σας- οι κάτοικοι της Αχαΐας και των Πατρών εμάς θα θυμούνται ότι κατασκευάσαμε τα έργα. Σημασία βέβαια έχει για τους κατοίκους –και δεν έχουν αυτό το πάθος που έχετε εσείς- ότι θα γίνουν τα έργα, διότι τα έργα είναι του ελληνικού λαού.
     Εν πάση περιπτώσει, αναφέρεστε στις απαλλοτριώσεις. Εσείς, λοιπόν, τι κάνατε τόσον καιρό; Ούτε διαγωνισμό είχατε κάνει, ούτε μελέτες είχατε κάνει για τον Πείρο-Παραπείρο, ούτε καν απαλλοτριώσεις δεν έχετε κάνει. Και είναι γνωστό ότι οι απαλλοτριώσεις εκφεύγουν της αρμοδιότητος σε ό,τι αφορά την επιτάχυνση των διαδικασιών του Υ.ΠΕ.ΧΩ.Δ.Ε. Και αυτό έπρεπε να το ξέρετε. Αφού θέλετε να ασκείτε κριτικές, πρέπει ορισμένα πράγματα ή να μην τα παραποιείτε εφ’ όσον τα ξέρετε ή να τα μάθετε. Διότι οι απαλλοτριώσεις αν γίνονται ή δεν γίνονται, είναι πότε αποφασίζουν τα δικαστήρια να βγάλουν τις αποφάσεις.
     Εν πάση περιπτώσει, λυπάμαι αλλά δεν θέλω να κάνω μαθήματα. Απλώς σας θυμίζω, γι’ αυτό το λόγο και στην προηγούμενη κύρωση της σύμβασης, φέραμε σχετικό άρθρο για τις απαλλοτριώσεις, που λέμε ότι αυτές ανακηρύσσονται πλέον με απόφαση του Υπουργού ΠΕ.ΧΩ.Δ.Ε. και του Υπουργού Εθνικής Οικονομίας και αφ’ ης στιγμής ανακηρύσσονται, από κει και πέρα μπορούμε να προχωρήσουμε στις επιτάξεις, για να μπορούμε πλέον να μην είμαστε δέσμιοι της καθυστέρησης των δικαστηρίων. Και μάλιστα, επειδή πλέον οι αποφάσεις αποζημίωσης εκεί στον Πείρο-Παραπείρο, φτάνουν όσο είναι το οικόπεδο του Κολωνακίου, ακριβώς εξ αυτής της αφορμής σ’ αυτό που ψηφίσαμε στην Ιονία, λέμε ότι, κύριοι, εμείς θα βάλουμε και ορκωτούς εκτιμητές για να βγάζουν την αξία. Βεβαίως, το δικαστήριο θα αποφασίσει. Αλλά εν πάση περιπτώσει, φαντάζομαι ότι θα δεσμεύεται ότι θα υπάρχει εκτίμηση των ορκωτών εκτιμητών. Λυπάμαι, δεν ήθελα να μιλήσω σήμερα με τέτοιο τόνο αλλά με αναγκάζετε. Με αναγκάζετε διότι αυτά που λέτε δεν στέκουν. 
     Ξανά πάλι: «Τυχερή η Κυβέρνηση, έργα σε εξέλιξη κ.λπ. και δεν καταφέραμε εμείς να παρουσιάσουμε ένα ολοκληρωμένο πρόγραμμα». Είναι δυνατόν να λέτε τέτοια πράγματα; 
     Όσα έργα δημοπρατήσατε τα είκοσι χρόνια που ήσασταν κυβέρνηση, τα δημοπρατήσαμε εμείς μέσα σε τρία χρόνια. Έργα 16.000.000.000 ευρώ δημοπρατήσανε και όλη η Ελλάδα σήμερα είναι ένα εργοτάξιο. Από τη στιγμή δε που θα αρχίσουν και αυτά τα έργα τα οποία κυρώνονται οι συμβάσεις τώρα και θα αρχίσουν το καλοκαίρι, πλέον θα είναι πρωτοφανές αυτό που γίνεται στον τόπο. Είναι ένα τεράστιο πρόγραμμα, ένα πρόγραμμα πρωτοφανές, ένα πρόγραμμα μαμούθ. 
     Λέτε πράγματα και απορώ πώς καταφέρνετε να λέτε τέτοιες ανακρίβειες. Και παρασύρετε και τον κ. Λοβέρδο ας πούμε, ο οποίος γυρίζει συνέχεια πίσω για να του λέτε! 
     (Γέλια στην Αίθουσα)
     Η κυρία Χούμπνερ δεν είπε ποτέ αυτό το πράγμα. Ποτέ δεν είπε αυτό το πράγμα. 
     Εν πάση περιπτώσει, δεν πρόκειται να χαθούν. Και στα Κτηματολόγια παραλάβαμε είκοσι δύο κτηματολογικά γραφεία και είναι ογδόντα δύο σήμερα, για να μην αναφέρω και τα νούμερα της κτηματογράφησης, που από εννιακόσιες χιλιάδες στρέμματα περίπου φθάσαμε στα επτά εκατομμύρια περίπου.
      Έργο μεγάλο γίνεται και εμείς δεν κάναμε, όπως εσείς, στο θέμα των σχέσεων με την Ευρωπαϊκή Ένωση. Τους είπαμε: «Κύριοι, δεν θα πάρουμε 110.000.000 που μας δίνετε, διότι με τους όρους που μας τα δίνετε δεν θα μπορέσουμε να τα απορροφήσουμε. Θα πάρουμε 70 περίπου.» Το Κτηματολόγιο, για να γίνει στην Ελλάδα, χρειάζεται 1,5 δισεκατομμύρια ευρώ. Τι είναι το ποσό των 30.000.000 μπροστά στο 1.500.000.000; Προκειμένου όμως να έχουμε περιπέτειες με την Κοινότητα -διότι έτσι, όπως τα καταφέρατε στο Κτηματολόγιο, μας έκανε τέτοιους όρους και προϋποθέσεις που ήταν προσβλητικές για τη χώρα μας- προτίμησα να πω: «Κύριε, δεν θέλω αυτά τα 30.000.000 με τέτοιους προσβλητικούς όρους». Η ευθύνη είναι δική σας. Και έρχεστε εδώ από πάνω και κάνετε κριτική. Δεν είναι δυνατόν. Προς Θεού! 
     Σε ό,τι αφορά τον εισηγητή κ. Κουσελά, θέλω να πω τα εξής: Είπατε και εσείς πάλι, όπως είπε και ο κ. Σπηλιόπουλος, ότι καθυστερήσαμε. Αν είναι δυνατόν να λέτε τέτοια πράγματα. Το 2001 κάνατε μία διακήρυξη για την προεπιλογή των ομίλων και ουδέν έτερον. Ρίξατε αλάτι, το αφήσατε και ήλθαμε εμείς το 2004 και έπρεπε να κάνουμε όλες τις μελέτες, περιβαλλοντικές, οδοποιίας, γεωτεχνικές, έρευνες, χαράξεις, τα πάντα. Και τα κάναμε όλα αυτά μέσα σε δυόμισι χρόνια, κύριε συνάδελφε. Σας το είπα και στην Επιτροπή. Αν ρωτήσετε διεθνώς και ευρωπαϊκά, για να δείτε πόσος είναι ο χρόνος ωρίμανσης αυτών των έργων, θα δεχθείτε και εσείς αυτό που δέχονται και οι μεγάλοι κατασκευαστικοί όμιλοι και της Ελλάδας και του εξωτερικού, ότι είναι ένας άθλος το ότι καταφέραμε μέσα σε δυόμισι χρόνια να έχουμε τελειώσει όλους αυτούς τους διαγωνισμούς. Θαύμα είναι, είτε το αποδέχεστε είτε δεν το αποδέχεστε. 
     Και έρχεστε να μας πείτε ότι καθυστερήσαμε, εσείς που είστε απολύτως υπαίτιοι. Εγώ με όλη μου την καλή διάθεση, δέχθηκα ότι είχατε πράγματι την πολιτική βούληση να κάνετε αυτούς τους νόμους. Από εκεί και πέρα τους παρατήσατε, κύριοι. Εμείς τους κάνουμε .
     Τώρα σε ό,τι αφορά την πατρότητα, τι να κάνουμε; Σας είπα στην Επιτροπή. Δεν  μπορώ να τα πω στην Ολομέλεια αυτά που είπα στην Επιτροπή. Δεν χρειάζεται DNA. Το παιδί είναι  δικό μας. Η πατρότητα είναι δική μας. 
     (Χειροκροτήματα από την πτέρυγα της Νέας Δημοκρατίας)
     Και μέσα σε ελάχιστο χρονικό διάστημα γίναμε και πολύτεκνοι. Είναι η τρίτη σύμβαση αυτή. Και σε κανέναν μήνα θα φθάσουμε και τα πέντε, έξι μεγάλα παιδιά. 
     Εν πάση περιπτώσει, για το φορολογικό που είπε ο κ. Κουσελάς, φαντάζομαι ότι θα διαβάσατε την έκθεση της νομοτεχνικής επεξεργασίας σχεδίων νόμων που λέει στο τέλος ότι εν΄όψει των ανωτέρω και εφόσον πράγματι η βούληση των συμβαλλομένων ήταν η παραπομπή στην προϊσχύουσα μορφή του άρθρου 34 του ν. 2238/1994 για τα φορολογικά και όχι στην νυν ισχύουσα, θα ήταν ίσως σκόπιμο το θέμα αυτό να ρυθμιστεί με την ενσωμάτωση ερμηνευτικής δήλωσης στο κυρίως σώμα του κυρωτικού της σύμβασης νόμου, δηλαδή στα άρθρα δεύτερο και επόμενα. Εμείς δεν θέλουμε να ισχύει το άρθρο 34 του 1994, όπως ήταν. Θέλουμε να ισχύει, όπως διαμορφώθηκε με το ν. 3522/2006. Βάσει λοιπόν, της έκθεσης αυτής της νομοτεχνικής επεξεργασίας, δεν χρειάζεται να κάνουμε τίποτα. Απλώς κάνουμε αυτήν την ερμηνευτική δήλωση. Δηλαδή, επαναλαμβάνω, δεν θέλουμε να ισχύει το άρθρο 34 του ν. 2238/1994, αλλά αυτά που ισχύουν πλέον με το ν, 3522/2006 και νομίζω ότι έχουμε εξηγηθεί περί αυτού .
     Τώρα εις ό,τι αφορά τις εγγυήσεις, κύριοι συνάδελφοι, «Πώς δημιουργήθηκε το θέμα;» λέει ο κ. Γείτονας. Εάν παρακολουθούσε, θα έβλεπε ότι δημιουργήθηκε ένα θέμα και κυρίως δεν δημιουργήθηκε σ’ εμάς, δημιουργήθηκε στον Ο.Σ.Ε. και σε δυο-τρεις άλλους φορείς. Όπως ξέρετε, το Υ.ΠΕ.ΧΩ.Δ.Ε. είναι αυτό που καθορίζει τους κανόνες και δημιουργεί το θεσμικό πλαίσιο για όλους τους φορείς του δημοσίου και των Ο.Τ.Α. Ο νόμος μας, λοιπόν, έλεγε ότι εντός πέντε ημερών θα πρέπει να μπορεί να γίνει η καταβολή του ποσού των επιστολών από τον εγγυητή. Οι τράπεζες δεν χρησιμοποιούν αυτόν τον όρο και, όταν έδιναν τις εγγυήσεις, έλεγαν «εντός τριών εργασίμων ημερών». Αυτό έδωσε την αφορμή για προσφυγές, για ενστάσεις και μάλιστα με αποτέλεσμα να χάσουν το διαγωνισμό αυτοί που έδωσαν και καλύτερη προσφορά. Ακριβώς και η Ευρωπαϊκή Ένωση τάσσεται με το μέρος της φράσης αυτής των τραπεζών. Για να μην ξαναγίνει αυτό το πράγμα, λοιπόν, είπαμε να πούμε ότι στο εδάφιο αυτό που λέει «εντός πέντε ημερών» μεταξύ των δύο λέξεων «πέντε» και «ημερών» να προστεθούν οι λέξεις «το πολύ εργάσιμων», να ξεκαθαρίσουμε δηλαδή ότι το «πέντε» είναι εργάσιμες και δεν είναι ημερολογιακές μέρες.
     Το ερώτημά σας και το ερώτημα του κ. Γείτονα είναι ποιοι είναι οι διαγωνισμοί οι οποίοι θα επηρεασθούν από αυτό, διότι είχαμε μία αναδρομική ισχύ αυτού του θέματος. Σήμερα, λοιπόν, δηλώνω ότι δεν θα έχει αναδρομική ισχύ, για να μην δημιουργούνται τέτοιες εντυπώσεις, θα είναι από εδώ και πέρα, δηλαδή όσοι διαγωνισμοί γίνουν ένα μήνα μετά την εφαρμογή αυτού του νόμου. Επομένως, θα διαμορφωθεί ως εξής: Στο τελευταίο εδάφιο παράγραφος 6 του άρθρου 4 του ν. 3263/2004 μεταξύ των λέξεων «πέντε» και «ημερών» προστίθενται οι λέξεις «το πολύ εργασίμων». «Η διάταξη αυτή εφαρμόζεται στους διαγωνισμούς, των οποίων η προκήρυξη θα δημοσιευθεί ένα τουλάχιστον μήνα μετά την έναρξη εφαρμογής του παρόντος. Ως δημοσίευση νοείται η αποστολή της περίληψης για δημοσίευση στην Εφημερίδα των Ευρωπαϊκών Κοινοτήτων ή σε διαγωνισμούς κάτω του πεδίου εφαρμογής της οδηγίας για τις δημόσιες συμβάσεις η πρώτη δημοσίευση στον ελληνικό Τύπο. Έτσι, λοιπόν, είναι για το μέλλον, δεν είναι για το παρελθόν, για να ξεκαθαρίσουμε τα πράγματα. Είναι απλώς μία διευκρίνιση, για να μην μπερδεύονται και για να μην έχουμε όλες αυτές τις καταστάσεις που εμφανίστηκαν σε κάποιους φορείς με τις τρεις ημέρες ή τις πέντε ημέρες που θεωρήθηκαν ημερολογιακές, ενώ οι τράπεζες έλεγαν «εντός τριών εργασίμων ημερών».
     Τώρα, εις ό,τι αφορά τις πολεοδομικές ρυθμίσεις, οι πολεοδομικές ρυθμίσεις αναφέρονται σε ορισμένα πολιτιστικά κέντρα. Είναι πάρα πολύ σημαντικό, βεβαίως, για την περιοχή της Αττικής να γίνουν αυτά τα πολιτιστικά κέντρα και το ζήτημα το οποίο είχε θέσει, κύριε Κουσελά, ο κ. Γείτονας και το ξαναέθεσε και σήμερα είναι για το Δήμο Ταύρου, αν πράγματι ο Δήμος Ταύρου συμφωνεί στις πολεοδομικές ρυθμίσεις που είναι για το Ίδρυμα Μείζονος Ελληνισμού. Επειδή τέθηκε από τον κ. Γείτονα το θέμα, όλος ο φάκελος, με όλο το υλικό και τα έγγραφα που απαιτούνται όταν στέλνουμε Προεδρικό Διάταγμα στο Συμβούλιο της Επικρατείας έχουν κατατεθεί στη Διεύθυνση Νομοθετικού Έργου της Βουλής και εκεί υπάρχει και η απόφαση του Δημοτικού Συμβουλίου του Δήμου Ταύρου ότι δέχεται αυτές τις πολεοδομικές ρυθμίσεις. Και εν πάση περιπτώσει είναι στη Διεύθυνση Νομοθετικού Έργου, σας το λέμε, δεν μπορείτε να αμφιβάλλετε, έτσι είναι τα πράγματα. Πιστεύω ότι, εάν δεν θέλετε να ψηφίσετε αυτές τις ρυθμίσεις με το ερώτημα εάν ο Δήμος Ταύρου συμφώνησε, θα κάνετε λάθος. Δεν νομίζω ότι έχω τίποτα άλλο για τον κ. Κουσελά. 
     Τώρα, όσον αφορά στα ανταγωνιστικά έργα που τα έθεσε η κ. Ξηροτύρη ο κ. Γείτονας δέχθηκε τις εξηγήσεις που δώσαμε. Κυρία Ξηροτύρη, ανταγωνιστικά έργα δεν υπάρχουν. Τρίπολη-Σπάρτη είναι τέτοια η κίνηση που αποκλείεται να γίνει αυτοκινητόδρομος. Ανταγωνιστικό έργο θεωρείται κάποιο που έχει τα χαρακτηριστικά του αυτοκινητοδρόμου του κλειστού αυτοκινητοδρόμου. Ο δρόμος Τρίπολης-Σπάρτης θα βελτιωθεί αλλά δεν πρόκειται να γίνει κλειστός αυτοκινητόδρομος διότι δεν τον χρειάζονται και δεν το επιτρέπει η κίνηση. Άρα, δεν είναι μέσα στα ανταγωνιστικά έργα. 
     Για το αν θα μπορούσε να γίνει το έργο από το δημόσιο. Το δημόσιο δεν μπορεί. Δεν φθάνουν τα χρήματα του δημοσίου για να γίνει όλο αυτό το πρόγραμμα που ανέφερα προηγουμένως, δηλαδή όλο αυτό το πρόγραμμα των δρόμων ανάπτυξης που απαιτεί μεγάλα ποσά. Φανταστείτε ότι είναι έργα του 1.500.000.000 ευρώ όπως είναι η Ιόνιος, των 2.500.000.000 θα είναι ο δρόμος Κόρινθος-Πάτρα-Πύργος-Τσακώνα και 1.600.000.000 για τον Ε65. 
     Για τον κ. Γείτονα και για τον κ. Σπηλιόπουλο. Εμείς τα δημοπρατήσαμε τα έργα και όχι εσείς. Τα έργα δημοπρατούνται επί των ημερών μας. Το επαναλαμβάνω και δεν κουράζομαι να το επαναλαμβάνω. Είμαι επίμονος άνθρωπος. Επειδή και εσείς επίμονα λέτε τα ίδια πράγματα, πρέπει να σας πω ότι είναι ανακρίβειες. Δημοπράτηση ενός έργου λέγεται το εξής. Γίνεται δημοπράτηση ενός έργου σήμερα. Τι σημαίνει το σήμερα; Σήμερα καλούντα αυτοί οι διαγωνιζόμενοι που θέλουν να αναλάβουν το έργο να καταθέσουν τις προσφορές τους. Αυτή είναι η ορολογία. Θα την αλλάξετε εσείς; Εσείς, δεν κάνατε δημοπράτηση. Πώς θα κάνατε, αφού δεν είχατε κάνει τις μελέτες. Απλώς κάνατε μια προκήρυξη η οποία ήταν για την προεπιλογή των ομίλων. Μέσω αυτού εκφράσατε τη βούλησή σας. Δεκτό, συγχαρητήρια. Μέχρι εκεί, τελεία. 
     ΄Οσον αφορά τα συμπληρωματικά έργα που είπε ο κ. Γείτονας περιλαμβάνεται στη σύμβαση ότι μπορούν να φθάσουν μέχρι το 50% της σύμβασης. Αυτά που γράφονται στη σύμβαση είναι ακριβώς αυτά που περιλαμβάνει η οδηγία 2004/18 που αναφέρεται στα έργα παραχώρησης. Και επιπλέον υπάρχει η πρόβλεψη στη σύμβαση ότι γίνονται συμπληρωματικά έργα όπως λέει η σύμβαση, εφόσον είναι απρόβλεπτα. Δεν μπορούμε να έρθουμε εμείς αύριο το πρωί και να πούμε στον παραχωρησιούχο κάνε και αυτό, κάνε και εκείνο. Μόνο εφόσον είναι ένα απρόβλεπτο γεγονός ή έπρεπε να γίνει και δεν το προβλέψαμε για τη λειτουργία του δρόμου. Είναι σύμφωνα, λοιπόν, με την κοινοτική οδηγία και μόνον για απρόβλεπτες καταστάσεις.
     Θέλω να σημειώσω ότι στην τροπολογία στο άρθρο 4 στην παράγραφο 3  λέει ότι στο οικόπεδο ιδιοκτησίας Μιχάλη Κακογιάννη επί της οδού Πειραιώς 206 καθορίζεται κατά παρέκκλιση των κειμένων διατάξεων συντελεστής κατ’ όγκον εκμετάλλευσης 6. ‘Εχει παραλειφθεί μια λέξη. Το σωστό είναι «κατά παρέκκλιση των κειμένων διατάξεων πολλαπλασιαστικός συντελεστής κατ’ όγκον εκμετάλλευσης». Τι είναι ο πολλαπλασιαστικός συντελεστής; ‘Όταν έχουμε ένα συντελεστή δόμησης 1,8 όπως είναι εδώ, για να βρούμε πόσος όγκος επιτρέπεται αυτόν τον συντελεστή δόμησης τον πολλαπλασιάζουμε επί τον πολλαπλασιαστικό συντελεστή όγκου. ΄Ηταν 5 και 4,5 πριν και ανάλογα με το ύψος το κάναμε 6. Γιατί; Δεν θέλει περισσότερη κάλυψη, αλλά θέλει περισσότερο ύψος για να κάνει το θέατρο και τον κινηματογράφο. 
     Τελειώνω, κύριοι συνάδελφοι. Δεν βλέπω να έχω καμμία εκκρεμότητα. 
     Θα ήθελα και πάλι να ευχαριστήσω όλους για την εξαιρετική συζήτηση που έγινε στην Επιτροπή. Εν πάση περιπτώσει, σήμερα «άναψαν» λίγο τα αίματα, αλλά δεν πειράζει. Τι να κάνουμε; Έτσι είναι οι πολιτικές αντιπαραθέσεις, έτσι είναι αυτός ο χώρος. Εγώ πάντως θέλω να ευχαριστήσω όλους για τη συμμετοχή τους και για τη θετική ψήφο που έδωσαν, που δίνουν για την κατασκευή αυτού του δρόμου. 
     Θέλω επί τη ευκαιρία, ως Υπουργός ΠΕ.ΧΩ.Δ.Ε., να πω ειλικρινά ότι αισθάνομαι υπερήφανος και χαρούμενος που ήλθε προς κύρωση και αυτή η σύμβαση στη Βουλή γι’ αυτό το εξαιρετικής σημασίας έργο. Θέλω να ευχαριστήσω τον εξαιρετικό συνεργάτη μου, πρύτανη, Υφυπουργό κ. Ξανθόπουλο, διότι πρέπει να σας πω ότι η προσφορά του είναι τεράστια.
     (Χειροκροτήματα από την πτέρυγα της Νέας Δημοκρατίας)
     Επίσης θέλω να ευχαριστήσω και όλους τους άλλους συνεργάτες μου στην πολιτική ηγεσία του Υπουργείου και φυσικά να ευχαριστήσω τους υπαλλήλους αλλά και τους συμβούλους και μελετητάς που συμμετείχαν και συμμετέχουν στην τεράστια αυτή προσπάθεια για να φτιάξουμε και να φτάσουμε σε τελικό στάδιο -το οποίο βεβαίως θα βοηθήσει πάρα πολύ την ανάπτυξη της χώρας- αυτού του τεράστιου προγράμματος των δρόμων ανάπτυξης.
     Σας ευχαριστώ θερμά.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε τον κύριο Υπουργό.
     Και τώρα ο αντίλογος στον κ. Λοβέρδο, Κοινοβουλευτικό Εκπρόσωπο του ΠΑ.ΣΟ.Κ. 
     ΑΝΔΡΕΑΣ ΛΟΒΕΡΔΟΣ: Ευχαριστώ πολύ, κυρία Πρόεδρε.
     Λυπάμαι που θα στενοχωρήσω τον προλαλήσαντα Υπουργό, αλλά σε ό,τι αφορά τα δημόσια έργα οι Έλληνες και οι Ελληνίδες ξέρουν πάρα πολύ καλά ότι σύγκριση ανάμεσα στις κυβερνήσεις του ΠΑ.ΣΟ.Κ. και στην Κυβέρνηση της Νέας Δημοκρατίας δεν μπορεί να υπάρξει. 
     Εξ ου, κύριε Σπηλιόπουλε –επειδή το προαναφέρατε- και αυτός ο καταιγισμός της διαφήμισης για δήθεν εκτελούμενα δημόσια έργα. Δεν είναι δυνατόν για την Κυβέρνηση αυτή να αποπειραθεί, στο τέλος της περιόδου αυτής της Βουλής, σύγκριση με το ΠΑ.ΣΟ.Κ. επί του προκειμένου. 
     Δεν μπορεί να το κάνει, διότι θα κληθεί να παρουσιάσει στο λαό προ των εκλογών χαρτιά, κείμενα νόμων για έργα που θα γίνουν κάποια στιγμή. Έργο ολοκληρωμένο, το οποίο να παραδώσει προ των εκλογών, δεν σχεδιάζει. Μόνο κάτι μικρά κομμάτια, θα πω στη συνέχεια. Εξ αυτού του λόγου επείγεται από τώρα να παρουσιάσει κάτι στους πολίτες, μέσα από τη διαφήμιση ή από τα ωραία λόγια. 
     Νομίζω, λοιπόν, ότι είναι μάταιος ο κόπος, όσο ωραία και αν τα λένε οι Βουλευτές της Συμπολίτευσης που πήραν το λόγο σήμερα, όσο ωραία και αν προσπαθεί να τα πει και ο κύριος Υπουργός. Ξέρει ακριβώς πώς έχουν τα πράγματα.
     Ξέρω, κυρίες και κύριοι Βουλευτές, ότι δεν ακούγεται καλά στα αυτιά του κόσμου, όταν τα κόμματα λένε «αυτό το έργο το έκανα εγώ», «όχι, αυτό το έργο το έκανα εγώ» και να διεκδικούν πατρότητες. Δεν είναι ωραίο πράγμα. Είναι κακόηχο το μήνυμα αυτό.
     Από την άλλη πλευρά όμως, όταν είναι η τρίτη εισηγητική έκθεση, που προσπαθεί με μια απαράδεκτη φρασεολογία –ο κ. Κουσελάς το ανέπτυξε σωστά- να οικειοποιηθεί προετοιμασία προς την ωρίμανση των έργων, που παρεδόθη στην Κυβέρνηση της Νέας Δημοκρατίας, εδώ ξεπερνάμε τα όρια. Ορισμένοι θα μπορούσαν να σκεφθούν το εξής: Αυτή η συμπεριφορά της Νέας Δημοκρατίας, γιατί να οδηγεί παρά ταύτα το ΠΑ.ΣΟ.Κ. σε συναινετικές στάσεις εδώ στη Βουλή απέναντι στα έργα;
     Μας οδηγεί εκεί, κυρίες και κύριοι Βουλευτές, διότι τα έργα δεν είναι κανενός κόμματος, είναι του λαού. Στηλιτεύουμε όμως, μεμφόμεθα μία πρακτική διαγραφής της προσφοράς του άλλου σε πεδία που έχουν να κάνουν με την ωρίμανση των έργων, που δεν μπορεί, δηλαδή, ο κόσμος να ξέρει πώς ακριβώς έχουν τα πράγματα.
     Προσθέτω λοιπόν -για να διευκρινίσω- ότι στις αρχές του 2003 για το έργο, του οποίου τη σύμβαση σήμερα κυρώνουμε, είχαν ολοκληρωθεί οι μελέτες. Είχαν εγκριθεί οι περιβαλλοντικοί όροι. Για το τμήμα Τσακώνα-Καλαμάτα το 2003 και το 2004 έγιναν νέες μελέτες λόγω νέας χάραξης. 
     Το 2005 για το κομμάτι Κόρινθος-Τρίπολη έγινε νέα χάραξη και συνεπώς και νέες μελέτες. Ήδη από την περίοδο του κ. Λαλιώτη είχε γίνει η προεπιλογή των ομίλων και αυτή η πορεία προς την ωρίμανση παρεδόθη στην επόμενη κυβέρνηση του ελληνικού λαού. Αν τα διαγράφετε αυτά, κάνετε κακό στο δικό σας το κεφάλι. Διότι ο ελληνικός λαός παρατηρεί τη στάση μας, βλέπει ότι εμείς δεν σκανδαλολογούμε εδώ. Με τον κ. Σπηλιόπουλο έχουμε δει τα περισσότερα έργα, τα οποία σήμερα επικαλείστε. Και εκεί που πηγαίνουμε, κύριε Υπουργέ, δεν κάνουμε αυτό που έκαναν τα στελέχη της Νέας Δημοκρατίας. Δεν πάμε εκεί για να πούμε ότι το Υπουργείο έχει διεφθαρμένη πολιτική ηγεσία, ότι ποτέ δεν θα γίνουν τα έργα. Πάμε, για να πούμε ότι τα έργα πρέπει να προχωρήσουν. Και αν η Αντιπολίτευση με τις αιχμές της, την κριτική της, μπορεί να συμβάλει, τότε είναι μια καλή Αντιπολίτευση. Διαφέρουμε ως προς την  πολιτική στάση. Δεν είμαστε ίδιοι. Εσείς, για να κυβερνήσετε και για να πείσετε τον ελληνικό λαό, δεν ορρωδούσατε προ ουδενός. Περνάγατε σαν οδοστρωτήρες πάνω από πολιτικές προσωπικότητες. Σβήνατε έργο. Δεν βοηθούσατε να προχωρήσει το έργο αυτό.
     Σημειώνω ότι δεν απαντήσατε σε μία αιτίαση του κ. Σπηλιόπουλου σχετικά με τον ποιοτικό έλεγχο των έργων αυτών, που κάνει η Ευρωπαϊκή Ένωση. Ο τελευταίος έλεγχος από τον λεγόμενο Ε.Σ.Π.ΕΛ. -γι’ αυτόν που δεν μας καταλαβαίνει εξηγούμε ότι είναι το αρμόδιο εκείνο όργανο που μετά από διαγωνισμό επιλέγεται για να ελέγχει, για λογαριασμό της Ένωσης, τα έργα που αυτή συγχρηματοδοτεί- έγινε το 2005. Έκτοτε τα εκτελούμενα έργα γίνονται χωρίς τον έλεγχο. Και, όπως ωραία αναφέρθηκε από το συνάδελφο, υπάρχει κίνδυνος να έχουμε προβλήματα σε σχέση με τη ροή της συγχρηματοδότησης. Εσείς, κύριε Υπουργέ, έχετε παραδεχθεί ότι ο Ε.Σ.Π.ΕΛ., δηλαδή ο ελεγκτής, έχει συμβάλει με τον ποιοτικό του έλεγχο. Δεν τα λέτε και στον κ. Αλογοσκούφη; Δεν τα λέτε στον Υπουργό Οικονομίας και Οικονομικών; Διότι αυτού είναι η αρμοδιότητα να ανανεώσει τη σύμβαση ή να πάρει άλλον ελεγκτή. Πάντως η επιλογή του να μην έχουμε κανέναν είναι πολύ κακή για τα συμφέροντα της χώρας.
     Ακόμη εκδώσατε, νομίζω το Νοέμβριο του 2006, οδηγίες μελέτης έργων οδοποιίας, τις οποίες επισημαίνω ότι δεν χρησιμοποιείτε στη φάση του έργου που προλαβαίνατε και ως προς τη σύμβαση που σήμερα έχουμε εδώ. 
     Και μία λέξη να πω σχετικά με τις τροπολογίες, πριν μπω σε άλλο θέμα της ομιλίας μου, που σχετίζεται με όσα ακούστηκαν εδώ και κυρίως με όσα εσείς είπατε. Κύριε Υπουργέ, στο άρθρο 4, παράγραφος 2, για το Ίδρυμα Μείζονος Ελληνισμού ο Δήμος Ταύρου ισχυρίζεται, σήμερα που μιλάμε, ότι δεν είχε υπ΄όψιν του τους ακριβείς όρους της παρέκκλισης. Και λέει ότι τουλάχιστον σε ό,τι αφορά την απομείωση των κοινωφελών χώρων είναι αρνητικός. Ισχυρίζονται ότι αν είχαν τις ακριβείς παρεκκλίσεις που κάνετε, θα είχαν καταθέσει αρνητική γνώμη. Να το λάβετε υπ΄όψιν σας.
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Μου επιτρέπετε μια διακοπή, κύριε συνάδελφε; Και με την άδειά σας, κυρία Πρόεδρε.
     ΠΡΟΕΔΡΟΣ (Άννα Μπενάκη-Ψαρούδα): Επιτρέπετε, κύριε Λοβέρδο;
     ΑΝΔΡΕΑΣ ΛΟΒΕΡΔΟΣ: Παρακαλώ.
     ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Υπουργέ, έχετε το λόγο. 
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριε συνάδελφε, νομίζω ότι όταν συζητάμε υπάρχει κι ένα ελάχιστο επίπεδο συνεννόησης και εμπιστοσύνης μεταξύ μας. Σας είπα ότι υπάρχει η απόφαση του Δημοτικού Συμβουλίου του Ταύρου. Εάν αυτοί σήμερα δηλώνουν –και είναι διαφορετικοί, από τότε, άνθρωποι μέσα στο Δημοτικό Συμβούλιο- ότι δεν κατάλαβαν τι ακριβώς γίνεται, αυτό δεν μπορούμε να το παρακολουθήσουμε. Υπάρχει απόφαση του Δημοτικού Συμβουλίου.
     ΑΝΔΡΕΑΣ ΛΟΒΕΡΔΟΣ: Κύριε Υπουργέ, συγνώμη. Όταν μιλάμε, ειδικά στην Αίθουσα αυτή, μιλάμε με όρους αλήθειας και ο ένας σέβεται τον άλλο. Εγώ δεν λέω ότι δεν είστε αξιόπιστος εν προκειμένω. Λέω ότι ο Δήμος Ταύρου δηλώνει σήμερα ότι αν είχε υπ΄ όψιν του τις ακριβείς παρεκκλίσεις και τις ακριβείς ρυθμίσεις και τις συνέπειές τους σε σχέση με την απομείωση του κοινωφελούς χώρου, θα έλεγε «όχι» και σας καλώ να το ξαναδείτε. Αν δεν το ξαναδείτε, εμείς δεν μπορούμε να δεχθούμε την τροπολογία αυτή. 
     
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων):  Δικαίωμά σας. 
     ΑΝΔΡΕΑΣ ΛΟΒΕΡΔΟΣ: Ναι.
     Επίσης, για το Κτηματολόγιο εγώ θέλω να καταθέσω την κοινοβουλευτική συζήτηση στο Ευρωπαϊκό Κοινοβούλιο ανάμεσα στον Ευρωβουλευτή του Συνασπισμού τον κ. Παπαδημούλη και την αρμόδια Επίτροπο, σε σχέση με τη χρηματοδότηση του Κτηματολογίου. Την καταθέτω, για να την λάβουν υπ’ όψιν τους και οι συνάδελφοι που θα θελήσουν.
     (Στο σημείο αυτό ο Βουλευτής κ. Ανδρέας Λοβέρδος καταθέτει για τα Πρακτικά το προαναφερθέν έγγραφο, το οποίο βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Είναι δεδομένο ότι παρακολουθείτε τώρα με τροπολογία σκέψεις του κυρίου….
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριε Λοβέρδο, μπορείτε να διαβάσετε πού λέει ότι θα χαθούν χρήματα; 
     ΑΝΔΡΕΑΣ ΛΟΒΕΡΔΟΣ: Μπορώ, μπορώ.
     Αναφέρεται μέσα στο κείμενο: Καταλήγοντας η επιτροπή δηλώνει με τον πλέον κατηγορηματικό τρόπο ότι «δεν έχει υπογραφή σύμβαση μέχρι τώρα» και επομένως «υπάρχει πλέον σοβαρός κίνδυνος να μην υλοποιηθεί το έργο εντός της προαναφερόμενης προθεσμίας για την επιλεξιμότητα των δαπανών». 
     Τι προκύπτει  απ’ αυτό; 
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Αυτό δεν λέει πουθενά ότι θα χαθούν χρήματα! Ένα το κρατούμενο. 
     ΑΝΔΡΕΑΣ ΛΟΒΕΡΔΟΣ: Μα, είναι ηλίου φαεινότερον. 
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Πουθενά δεν το λέει!
     ΑΝΔΡΕΑΣ ΛΟΒΕΡΔΟΣ: Προκύπτει ακριβώς, κύριε Υπουργέ και να το λάβετε υπ’ όψιν σας.
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Πρώτον, αυτό δεν το λέει πουθενά. Δεύτερον, αυτή η απάντηση είναι εδώ και πολύ καιρό. 
     ΑΝΔΡΕΑΣ ΛΟΒΕΡΔΟΣ: Βεβαίως.
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Από το Μάρτιο του 2007. 
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Είναι εδώ και καιρό. Πράγματι υπήρχε….
     ΠΡΟΕΔΡΟΣ (Άννα Μπενάκη-Ψαρούδα): Παρακαλώ, όχι διάλογος.
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων):  Καλά, θα τα πω στην απάντησή μου. Πιάνεστε με μια λεπτομέρεια για να δημιουργήσετε θέμα! Αν είναι δυνατόν! 
     ΑΝΔΡΕΑΣ ΛΟΒΕΡΔΟΣ: Αυτήν τη συζήτηση την έχουμε κάνει και με ανακοινώσεις. Την έχουμε κάνει αρκετές φορές. Γίνεται και κοινοβουλευτικός σήμερα ο συγκεκριμένος διάλογος. Δεν πειράζει, είναι καλό αυτό. Έτσι να το βλέπετε. Μην το βλέπετε αρνητικά.
     Σας απειλούν και σας καλούν να επισπεύσετε. Δεν έχετε να κάνετε τίποτε άλλο παρά να επισπεύσετε. Και ως προς την καταφυγή στο επιχείρημα, κύριε Υπουργέ –που δεν την  κάνετε μόνο εσείς, αλλά πολλοί Υπουργοί- ότι δεν πειράζει, δεν τρέχει τίποτα, όσα έργα δεν προλάβουμε θα πάνε στο επόμενο Κοινοτικό Πλαίσιο Στήριξης, εμείς δεν κινδυνολογούμε ότι θα χαθούν τα χρήματα για τα έργα αυτά, αλλά τα χρήματα που θα πάνε στα έργα αυτά θα απωθήσουν άλλα έργα του επόμενου Κοινοτικού Πλαισίου Στήριξης και ας πάμε στις περιφέρειές μας τότε να πούμε ποιος φταίει. Υπάρχει απώλεια στο τέλος αυτής της διαδρομής και πρέπει να το δείτε. 
     Πάντως, το παιχνίδι Υπουργείου Οικονομίας και Οικονομικών και Υπουργείου ΠΕ.ΧΩ.Δ.Ε. έχει να κάνει, κυρίες και κύριοι Βουλευτές και με το Κτηματολόγιο. Η απόπειρά σας να νεκραναστήσετε το θεσμό του Κτηματολογίου έχει εμπόδιο το Υπουργείο Οικονομίας και Οικονομικών. Ή θα λύσετε τα προβλήματά σας μέσα στην Κυβέρνηση ή Κτηματολόγιο δεν υπάρχει. Το έργο θα παραμείνει εκεί που το βρήκαν οι της Νέας Δημοκρατίας.
     Πήγαμε, κύριε Υπουργέ, στην Αιτωλοακαρνανία, στις σεισμόπληκτες περιοχές. Ο κ. Μακρυπίδης ήταν μαζί μας, μπορεί να το βεβαιώσει. Μαθαίνουμε σήμερα ότι υπογράψατε –ή πως θα υπογράψετε- κρίνοντας ως σεισμόπληκτες περιοχές εννέα δήμους -είναι καλή ενέργεια αυτή, αν είναι αληθής- τους Δήμους Μακρυνίας, Αρακύνθου, Θέρμου, Θεσπιέων, Αγρινίου, Αγγελοκάστρου, Αιτωλικού, Παναιτωλικού, Παραβόλας. Αν είναι έτσι, παρακαλώ να το επιβεβαιώσετε και να δώσετε και ένα χρονοδιάγραμμα σε ό,τι αφορά την τελική υπογραφή και την έναρξη των σχετικών εργασιών.
     Τώρα, σε όσα έργα επισκεφθήκαμε και επισκεφθήκαμε όλα τα εργοτάξια της Εγνατίας Οδού, επισκεφθήκαμε όλα τα εργοτάξια του Μαλιακού, επισκεφθήκαμε όλα τα έργα που γίνονται στην Αχαΐα, επισκεφθήκαμε το λιμάνι του Λαυρίου, θα πάμε στη Ρόδο την άλλη εβδομάδα, προσπαθούμε αυτά που επικαλείστε να τα ελέγξουμε ως υπεύθυνη Αντιπολίτευση και να μιλάμε σοβαρά. 
     Στην Εγνατία Οδό, για την οποία αυτοδιαφημίζεστε, παρατηρήσαμε, πρώτον, καθυστέρηση παράδοσης εβδομήντα χιλιομέτρων, σε ό,τι αφορά τους σχεδιασμούς του Φεβρουαρίου του 2004 κατά την εκδοχή της εταιρείας -κανενός άλλου- «Εγνατία Οδός Α.Ε.» που την παραλάβατε οργανωμένη και ακμάζουσα! Παραλάβατε ένα έργο Λαλιώτη, ένα έργο Λαλιώτη χρήσιμο, ένα εργαλείο που κατασκευάζει την Εγνατία Οδό, όσο και αν έχει υποστεί την κομματική επέλαση της Νέας Δημοκρατίας.
     Αυτό το εργαλείο είναι αξιόπιστο, κυρίες και κύριοι Βουλευτές. Αυτό έκανε τα πεντακόσια χιλιόμετρα μέχρι το 2004 και παρέδωσε τα ενενήντα εννιά -νομίζω- χιλιόμετρα τα επόμενα δύο χρόνια, έχοντας κατά εβδομήντα χιλιόμετρα παραδώσει λιγότερο έργο.
     Επίσης, η δεύτερη παρατήρηση είναι ότι ο προβλεπόμενος χρόνος τελικής παράδοσης δεν θα είναι το 2008! Όλα δείχνουν ότι πάμε στο 2010.  Ευχόμαστε να είναι το 2008! Ευχόμαστε να έχετε εσείς δίκιο. Αυτή είναι η δική μας αντιπολίτευση!
     Όμως, όλοι από την Τοπική Αυτοδιοίκηση μέχρι τους αρμόδιους, τους ανθρώπους στα εργοτάξια, τις εταιρείες και μέσα από τη συζήτηση και από τις ακριτομυθίες και οι υπεύθυνοι της Εγνατίας Οδού λένε ότι δεν θα είναι το 2008. Θα προχωρήσουμε στο 2009 και ίσως στο 2010. 
     Στο Μαλιακό έχετε κατά ένα χρόνο παρατείνει τη σύμβαση. Θέλουμε τις συμβάσεις. Έχετε υπερβεί κατά 30% και κατά 40% το προβλεπόμενο κόστος. Δεν το λέμε για να σας απειλήσουμε. Δεν έχουμε τέτοια διάθεση. Ζητήσαμε τις συμβάσεις. Πρέπει να κάνουμε κοινοβουλευτικό έλεγχο για να μας τις δώσετε; Θέλουμε τις συμβάσεις. 
     Στην Αχαΐα μιλάτε για μελέτες; Έχω την εξής ενημέρωση και την λέω για να προλάβω, κύριε Υπουργέ ...
     (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
     Στα έργα οδοποιίας και στο φράγμα αναφέρθηκε ο κ. Σπηλιόπουλος. Θα σας πω για το λιμάνι ...
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Να κάνετε μία επερώτηση και να πείτε αυτά.
     ΑΝΔΡΕΑΣ ΛΟΒΕΡΔΟΣ: Όχι, με συγχωρείτε πάρα πολύ …
     ΠΡΟΕΔΡΟΣ (Άννα Μπενάκη - Ψαρούδα): Παρακαλώ, μην παρεμβαίνετε. 
     Συνεχίστε, κύριε Λοβέρδο. 
     ΑΝΔΡΕΑΣ ΛΟΒΕΡΔΟΣ: Στα έργα του λιμένος υπάρχει μελέτη, κυρίες και κύριοι Βουλευτές, η οποία προβλέπει ελλιμενισμό πλοίων των οποίων το μήκος με πλευροδέτηση είναι διακόσια μέτρα. Σήμερα τα καράβια έχουν τριακόσια και τετρακόσια μέτρα. Ένα το κρατούμενο. 
     Το Κέντρο Ελέγχου της κατασκευής –ο έλεγχος, δηλαδή- είναι στην Πρέβεζα. Θέλουν τριακόσια χιλιόμετρα για μία υπογραφή. Τα όμβρια ύδατα που καταλήγουν μέσα στο λιμάνι είναι μαζί με λύματα και δεν καταλήγουν στο βιολογικό καθαρισμό. Πηγαίνουν μέσα στα νερά. Ο χερσαίος χώρος ήταν κατάλληλος για την κίνηση του λιμένος Πατρών κάποιες δεκαετίες πριν. Δεν αντέχει τη σημερινή κατάσταση. Πώς θα προχωρήσετε έτσι; 
     Αφήστε που τα έργα που προανέφερα, τα επικαλείσθε σε όλες τις ομιλίες σας ό,τι και να γίνεται. Εδώ στη Βουλή με χίλιες ευκαιρίες έχετε πει για τον Πείρο-Παραπείρο, για το Διακονιάρη και για την Εγνατία Οδό. Για όσα έργα αναφέρω, και αναφέρεστε στη Βουλή, όποιο κι αν είναι το θέμα.
     Εγώ λέω ότι υπάρχουν προβλήματα: στη μία περίπτωση το ένα, στην άλλη περίπτωση το άλλο. Στο Λαύριο με το λιμάνι η απάντηση του κ. Ξανθόπουλου ήταν αποκαλυπτική. Οι εργασίες έχουν σταματήσει. 
     Ως προς το μητροπολιτικό πάρκο εδώ στο Ελληνικό περιμένουν και οι συναρμόδιοι Υπουργοί σας –εξ όσων μαθαίνουμε από τις εφημερίδες τουλάχιστον- τη δική σας πρωτοβουλία, για να γίνει, επιτέλους, το μητροπολιτικό πάρκο και να πάψουν οι ορέξεις κρατικών οργανισμών και οποιωνδήποτε άλλων να πάρουν κάθε μέρα και λίγο από το χώρο του Ελληνικού. 
     Τέλος, κύριε Υπουργέ, για το θεσμικό πλαίσιο στο οποίο αναφερθήκατε, δεν ξέρω, εγώ στη θέση σας θα το απέφευγα. Μπορεί να έχω εγώ άδικο, θα το απέφευγα όμως, διότι έχουμε ενημέρωση –την έχουμε καταθέσει- ότι ειδικά για τις μελέτες για το 2006 είχατε προκηρύξει εβδομήντα τέσσερις και καταλήξατε να έχετε εκκινήσει την εκπόνηση των δέκα απ’ αυτές. Έχουμε πληροφόρηση απ’ όλο το μελετητικό χώρο ότι ο νόμος σας δεν ήταν καλή επιλογή. Έχουμε την ενημέρωση ότι τα έργα σταματούν στο νόμο σας. 
     Σε ό,τι δε αφορά το μαθηματικό τύπο βάσει του οποίου κατασκευάστηκαν τα έργα που χρησιμοποιεί σήμερα ο ελληνικός λαός, εσείς αντί να παρεμβείτε επιλεκτικά σ’ ένα νόμο, κυρίες και κύριοι Βουλευτές, κάνατε καθολική παρέμβαση. Γυρίσατε σελίδα, πήγατε σε άλλο πρότυπο. Πήγατε στην επαναφορά του μειωτικού διαγωνισμού και, όπως ωραία είπε ο Κώστας Σπηλιόπουλος, μας παραπονούνται οι εργολάβοι ότι οι εκπτώσεις είναι ασύμβατες με την ποιοτική παράδοση του έργου κατά τις συμβάσεις που έχουν υπογράψει. Ή, λοιπόν, θα αναγκαστείτε σε προσαρμογές ή τα έργα που θα παραδοθούν θα έχουν άλλη ποιότητα απ’ αυτήν που οι συμβάσεις προβλέπουν. 
     Η τελική μου σκέψη –και ευχαριστώ πολύ την κυρία Πρόεδρο- είναι ότι προσπαθείτε να δώσετε άλλη εικόνα για τα δημόσια έργα. Εγώ δεν διαγράφω –και κανείς Βουλευτής του ΠΑ.ΣΟ.Κ. δεν διέγραψε- τις προσπάθειες να ωριμάσουν αυτά τα μεγάλα έργα που κάνατε και εσείς. Δεν διαγράφει κανείς μία καλή στιγμή προς την υλοποίηση ενός έργου, που θα χρησιμοποιούν οι Ελληνίδες και οι Έλληνες και η στάση μας με το να ψηφίζουμε είναι η απόδειξη ότι έχουμε καλή και σοβαρή αντιπολιτευτική διάθεση. Αλλά αυτό δεν σημαίνει ότι θα σας επιτρέψουμε –σε πολιτικό επίπεδο ομιλώ- να απευθύνεστε στον ελληνικό λαό διαστρεβλώνοντας την πραγματικότητα, δίνοντας μέσω διαφημίσεων την εικόνα της Ελλάδος ως εργοταξίου, δίνοντας τελικά, κύριε Υπουργέ, μία άλλη εικόνα, καθότι οι εκλογές έρχονται, εσείς απέρχεστε και στον τομέα των δημόσιων έργων έργο δεν υπάρχει. 
     Ευχαριστώ πολύ. 
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ. 
     Ο κύριος Υπουργός έχει το λόγο για μία σύντομη παρέμβαση. 
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Δεν ξέρω πώς μπορεί να είναι σύντομη η παρέμβαση, κυρία Πρόεδρε, αλλά εν πάση περιπτώσει…
     ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, κατά τον Κανονισμό, είναι πεντάλεπτη η παρέμβαση. 
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Συνέβη το εξής πράγμα: Εγώ για πρώτη φορά βλέπω η νομοθετική εργασία να μετατρέπεται απολύτως σε μια επερώτηση επί παντός επιστητού. Σήμερα συζητάμε για την κύρωση της σύμβασης αυτού του έργου και τελικώς ο Κοινοβουλευτικός Εκπρόσωπος –προετοιμασμένος βέβαια σύμφωνα με τη δική του μέθοδο, γεμάτη από ανακρίβειες- έρχεται και κάνει επερώτηση. Γιατί περί αυτού πρόκειται. Όμως, εν πάση περιπτώσει, είμαι υποχρεωμένος έστω και εάν δεν γνώριζα τι θα πει, να απαντήσω. Και υπάρχουν απαντήσεις σε όλα. 
     Κατ’ αρχήν, κύριε συνάδελφε, λέτε για παράδειγμα ότι εμείς δεν έχουμε κανένα έργο το οποίο θα ετοιμαστεί για να το παρουσιάσουμε στο λαό μέχρι τις εκλογές. Είστε νεοφώτιστος σε αυτόν τον τομέα των δημοσίων έργων και επομένως πρέπει να είστε πολύ περισσότερο προσεκτικός και να μη σας παρασύρει ο κ. Σπηλιόπουλος. Αυτό το λέω εντίμως. 
     ΑΝΔΡΕΑΣ ΛΟΒΕΡΔΟΣ: Ευχαριστώ, κύριε Υπουργέ.
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Και ως ακαδημαϊκός πρέπει να ξέρετε εσείς περισσότερο από όλους πόση σημασία έχει να γνωρίζει κανένας πολύ καλά τα πράγματα και να τα έχει μελετήσει, για να εκφράσει απόψεις και να παίρνει αποφάσεις. Ένα έργο δεν είναι πήραμε μια απόφαση, γράψαμε ένα νόμο και εφαρμόζεται από την άλλη μέρα το πρωί. Ένα έργο πρέπει να το σχεδιάσεις, να χαράξεις το δρόμο, να κάνεις το διαγωνισμό, να γίνει η μελέτη, να γίνει ο διαγωνισμός, να αναλάβει ο κατασκευαστής και μετά να αρχίσει το έργο. Θέλει δηλαδή έναν αρκετό χρόνο ωρίμανσης και έναν ικανό χρόνο κατασκευής, διότι όλα αυτά τα έργα από μόνα τους, μόνο ως χρόνος κατασκευής, θέλουν πάνω από τρία χρόνια. Αυτό το λέω για να δείτε πόσο ουτοπικό και απαράδεκτο είναι αυτό το οποίο είπατε.
     Πέραν αυτού δε, εμείς έργα τα οποία βρήκαμε να κατασκευάζονται, τα τελειώσαμε. Τελείωσαν εκατόν πενήντα εννέα χιλιόμετρα στην Εγνατία Οδό, παραδόθηκαν. Και φυσικά, παραδίδουμε τα έργα στο Μαλιακό, για τα οποία είπατε κάποια πράγματα. Δεν ξέρετε. Πήγατε, τα είδατε. Και, βεβαίως, τρίψατε τα μάτια σας, διότι υπολογίζατε ότι δεν θα τελειώσουν. Προβλέπονται να τελειώσουν μέσα στο καλοκαίρι του 2007 και θα τελειώσει μέχρι το Σεπτέμβριο η παράκαμψη του Αγίου Κωνσταντίνου, η παράκαμψη Καμένων Βούρλων, αλλά και από τα Καμένα Βούρλα μέχρι έξω από τις Θερμοπύλες. 
     Και λέτε «κάνατε συμπληρωματικές συμβάσεις». Τώρα, τι να σας πω; Γι’ αυτό λέω ότι είστε νεοφώτιστος. Θέλετε να σας φέρω τις καταστάσεις των έργων επί των ημερών σας, όπου γίνονταν συμπληρωματικές συμβάσεις και έφταναν στο τριπλάσιο και στο τετραπλάσιο του αρχικού προϋπολογισμού; 
     Και επιπλέον, ειδικώς για το Μαλιακό, ξέρετε ότι αυτά τα έργα τα είχατε δημοπρατήσει. Τα βρήκαμε εμείς βέβαια δημοπρατημένα, τα είχατε αναθέσει στους εργολάβους, δεν είχαν προχωρήσει σχεδόν καθόλου. Πώς τα δημοπρατήσατε, ξέρετε; Με προμελέτη στα χωματουργικά έργα και χωρίς προμελέτη στα τεχνικά έργα. Τα δημοπρατήσατε γρήγορα-γρήγορα για τις εκλογές του 2004. Και κάναμε εμείς τη μελέτη των τεχνικών έργων. Εμείς κάναμε τις μελέτες για τα όμβρια νερά. Και φυσικά, αφού κάναμε τις μελέτες, οπωσδήποτε έπρεπε να γίνουν συμπληρωματικές συμβάσεις, για να μπορέσουν να τελειώσουν αυτά τα έργα. 
     Και έρχεστε και ζητάτε και το λόγο γι’ αυτά τα πράγματα; Και, βεβαίως, αναπτύσσετε τη θεωρία ότι τα έργα είναι του λαού και μας εγκαλείτε γιατί συζητάμε για την πατρότητα. 
     Δεν το ξεκινήσαμε εμείς, κύριε συνάδελφε, εσείς το ξεκινήσατε. Εσείς θέλετε να εμφανίζετε ότι όλα τα έργα είναι δικά σας. Θα σας επαναλάβω για εκατοστή φορά ότι όταν πρωτοέγινα Υπουργός ΠΕ.ΧΩ.ΔΕ., δεν σταμάτησα καθόλου στο παρελθόν ούτε κάθισα να κάνω λίστα καταστάσεων για το τι κάνατε ή τι δεν κάνατε. Όμως θα με αναγκάσετε σήμερα να σας πω μερικά πράγματα. Πήγαμε στο μέλλον και τότε παραδέχτηκα και είπα «κύριοι, εμείς δημοπρατήσαμε το έργο του Ρίου-Αντιρρίου, εμείς δημοπρατήσαμε το έργο του αεροδρομίου». Δεν τα διεκδικήσαμε ποτέ. Είπαμε «εντάξει, κύριοι, εσείς τα κατασκευάζετε, ας πιστωθούν σ’ εσάς». 
     Εσείς στερείστε και αυτής της ελάχιστης μεγαλοψυχίας. Αφού δεν μελετήσατε τίποτε, δεν κάνατε τίποτε σε αυτά τα έργα, γιατί διεκδικείτε ότι είναι έργα δικά σας;
     (Χειροκροτήματα από την πτέρυγα της Νέας Δημοκρατίας)
     Και ήρθατε σήμερα να μας πείτε ότι οι περιβαλλοντικές μελέτες στα έργα –ας πούμε αυτού του δρόμου που συζητάμε- ήταν έτοιμες. Ουδέν ψευδέστερον! 
     Και με αναγκάζετε λοιπόν να σας πω το εξής: Θέλω να σας θυμίσω το έγκλημα, το κατασκευαστικό ανοσιούργημα που κάνατε με το δρόμο Παραδείσια- Τσακώνα. Την εποχή εκείνη, 11.000.000.000 δραχμές! 
     (Θόρυβος-Διαμαρτυρίες από την πτέρυγα του ΠΑ.ΣΟ.Κ.)
     Και κατεδαφίστηκε από μόνο του! Πήγαν χαμένα τα λεφτά του Έλληνα φορολογούμενου! 
     Και εσείς έχετε το θράσος να λέτε τι κάνατε τότε. 
     (Χειροκροτήματα από την πτέρυγα της Νέας Δημοκρατίας)
     Και τώρα θα σας διαβάσω και κάτι άλλο, το οποίο θα καταθέσω και στη Βουλή. Αφού το θέλετε έτσι, κάνουμε και έτσι τη συζήτηση. Μέχρι ενός σημείου μπορώ να αποδέχομαι και να ανέχομαι ορισμένα πράγματα. Θα καταθέσω και στη Βουλή τη διακήρυξη που κάνατε γι’ αυτό το έργο, για την προεπιλογή. 
     Ακούστε, κύριε συνάδελφε, υπάρχει και ένας πίνακας, τον οποίο μπορείτε να δείτε στη σελίδα 21: «Αθήναιον, είσοδος σήραγγος Ραψομάτη, υπό κατασκευή». Δίπλα «έχει εκπονηθεί η προμελέτη». Δηλαδή, το έργο κατασκευάζεται με προμελέτη. «Σήραγγα Ραψομάτη με τα των προσβάσεων: υπό κατασκευή». Έχει εκπονηθεί η προμελέτη. 
     Και παρακάτω λέει διάφορα άλλα πράγματα. Φυσικά, «Παραδείσια- Τσακώνα: ολοκληρώθηκε». Αυτό που κατέπεσε δηλαδή τα έντεκα δισεκατομμύρια. 
     Και παρακάτω βέβαια μόνο της λέει η διακήρυξη ότι η προέγκριση χωροθέτησης στο Λεύκτρο-Παραδείσια και Τσακώνα-Καλαμάτα εκκρεμεί.
      Όσο δε για το Λεύκτρο-Σπάρτη, ανατέθηκε η αναγνωριστική μελέτη. Ξέρετε τι είναι η αναγνωριστική μελέτη; Σε ένα χάρτη με κλίμακα 21 προς 25.000 να χαράξεις κατ’ αρχήν μια γραμμή για το πώς μπορεί να πάει ο δρόμος. Και μετά, βέβαια, θέλει δουλειά σ’ ένα χάρτη με κλίμακα 1 προς 5.000, θέλει τοπογραφικές εργασίες, να πας να τα δεις, να τα μελετήσεις κ.ο.κ.. Αυτές είναι οι μελέτες που έκαναν. 
     ΑΠΟΣΤΟΛΟΣ ΚΩΣΤΟΠΟΥΛΟΣ: Αυτά είναι τα έργα τους!
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων):  Καμμία μελέτη δεν είχατε κάνει. 
     Σε ό,τι αφορά τώρα τον ποιοτικό έλεγχο, βεβαίως, έγινε έλεγχος. Έγινε ποιοτικός έλεγχος και ήρθε η Κοινότητα και μας έκοψε εκατοντάδες εκατομμύρια ευρώ για τα δικά σας έργα, για τα έργα που είχαν κατασκευαστεί μέχρι το 2004.  Και η Κοινότητα τα έκοψε και για λόγους κακής ποιότητας, αλλά και διότι τα κατασκευάσατε μ’ αυτούς τους νόμους των μελετών και της ανάθεσης, τους οποίους δεν αποδεχόταν. 
     Σε ό,τι αφορά τώρα το θέμα της Εγνατίας –διότι θέσατε και το θέμα της Εγνατίας και είπατε ότι κάνατε ένα τεράστιο έργο κ.λπ.- εσείς, κύριοι συνάδελφοι, δεν έχετε το δικαίωμα να μιλάτε για την Εγνατία και για το πότε θα τελειώσει, διότι εσείς πηγαίνατε σε κάθε έκθεση στη Θεσσαλονίκη και βάζατε τον Πρωθυπουργό να λέει ότι η Εγνατία θα τελειώσει το 2000 -ο κ. Μαγκριώτης θα τα θυμάται καλύτερα- μετά λέγατε το 2002 και μετά το 2004. 
     Εμείς κατασκευάσαμε και συνεχίσαμε να κατασκευάζουμε αυτά που βρήκαμε από εσάς να κατασκευάζονται. Εκατόν πενήντα εννιά χιλιόμετρα. Μελετήσαμε, δημοπρατήσαμε και κατασκευάζουμε άλλα τριακόσια χιλιόμετρα. Και εσείς λέγατε ότι η Εγνατία θα είναι έτοιμη το 2000 και το 2004. 
     Εμείς δηλώσαμε ότι η Εγνατία θα είναι έτοιμη στο τέλος του 2008. Ακολουθήσατε και εσείς τη «μέθοδο Σπηλιόπουλου». Γι’ αυτό λέω ότι κάνετε κακές παρέες. «Αχ, Γιαννάκη μου, αδερφοσκοτωμένε»! Δεν θα τελειώσει το 2008 η Εγνατία, αλλά το 2009. Και σας ξέφυγε. Ίσως και το 2010. Και κοιτάξτε το ρολόι, αν είχατε περισσότερη ώρα, μπορεί να φθάνατε και στο 2012! Για να αλλάξουμε και λίγο το κλίμα.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη-Ψαρούδα):  Και να προσέξουμε λιγάκι και το χρόνο, κύριε Υπουργέ. 
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων):  Τελειώνω, κυρία Πρόεδρε.
     Όσον αφορά το Δήμο Ταύρου, σας είπα ότι εμείς καταθέσαμε όλα τα χαρτιά –ένα φάκελο ογκοδέστατο- στη Διεύθυνση Νομοθετικού Έργου, τον οποίο μπορείτε να βρείτε. Εκεί υπάρχει απόφαση του Δημοτικού Συμβουλίου του Ταύρου. Εάν αυτή ήταν με πλειοψηφία και κάποιοι διαμαρτύρονται για το αν άλλαξε σήμερα η σύνθεση του Δημοτικού Συμβουλίου, εμείς δεν μπορούμε κάθε φορά που αλλάζουν οι ορέξεις, οι διαθέσεις ή οι απόψεις κάποιων συμβούλων, να παρακολουθούμε για να κάνουμε τις πράξεις. Δεν μπορεί η Δημόσια Διοίκηση να κάνει αυτό το πράγμα. 
     Τώρα θα μιλήσω για τους νόμους. Επανήλθατε, κύριε Λοβέρδο, στους νόμους. Στηριζόμενος στην επιστημοσύνη σας, θα σας έλεγα προτού εκφραστείτε γι’ αυτούς τους νόμους εσείς προσωπικά -επειδή είστε ακαδημαϊκός- να τους διαβάσετε καλά. Να δείτε πώς γινόταν τα πράγματα παλαιότερα. Να σας θυμίσω εν τάχει πώς γινόταν; 
     Οι αναθέσεις για τέσσερα χρόνια, από το 1994 έως το 1998, όπου ήρθε ο μαθηματικός τύπος, γίνονταν βάσει αξιολόγησης. Δηλαδή μπορούσε κάποιος να δώσει την καλύτερη προσφορά, όμως να μην την πάρει ο ίδιος, αλλά ο τέταρτος κατά σειρά ή και ο δέκατος πέμπτος ή και ο δέκατος όγδοος. Έτσι γίνονταν τα έργα. 
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Υπουργέ, το καταργήσαμε αυτό. 
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Τότε οι εργολάβοι δεν ήξεραν ακόμη το δρόμο προς το Συμβούλιο της Επικρατείας. Μετά τον έμαθαν. 
     Το 1998 ψηφίστηκε ο μαθηματικός τύπος. Ο μαθηματικός τύπος στην αρχή, για κάποιο μικρό χρονικό διάστημα, επειδή δεν τον είχαν ξεκλειδώσει, κάπως δούλεψε. Όμως, μετά, όταν τον ξεκλείδωσαν, μαζεύονταν, συμφωνούσαν και πήγαιναν και έδιναν μία συγκεκριμένη έκπτωση. Στις δε επαρχίες και στους νομούς ήταν τα γνωστά λεωφορεία. Δηλαδή συμφωνούσαν στο καφενείο ποιος θα το πάρει, τους έβαζε αυτός που θα έπαιρνε το έργο μέσα στο λεωφορείο, τους πήγαινε στην έδρα όπου γινόταν το έργο, για να καταθέσουν τις προσφορές. Ήταν στημένες προσφορές. 
     Ο μειοδοτικός διαγωνισμός χρησιμοποιείται σε όλες τις ευρωπαϊκές χώρες. Διότι τι γίνεται στο μειοδοτικό διαγωνισμό; Την ημέρα της δημοπράτησης πάνε όλοι οι ενδιαφερόμενοι, καταθέτουν τις προτάσεις τους, ανοίγουν οι προτάσεις ενώπιον όλων και όποιος έχει την καλύτερη τιμή παίρνει το έργο. Πλήρης διαφάνεια. 
     Σε ό,τι αφορά το μελετητικό νόμο, δεν τον δεχόταν η Κοινότητα. Έκοψε εκατοντάδες εκατομμύρια ευρώ, διότι γίνονταν έργα πολλά με αυτό το νόμο. 
     Τι λένε οι εργολάβοι; Οι εργολάβοι, βέβαια, πιθανότατα να ήθελαν πάλι τον παλιό νόμο. 
     Όσο για τους μελετητές έχω την αίσθηση ότι λίγοι πλέον λένε ότι ο μελετητικός νόμος δεν είναι καλός. Εν πάση περιπτώσει, ξέρετε πώς γινόταν η ανάθεση των μελετών; Η ανάθεση των μελετών γινόταν με κατανομή. Αυτός πήρε πολλές μελέτες. Ας δώσουμε και στον άλλο. Ήταν μια άτυπη συμφωνία του Υπουργείου με τους μελετητές. Έτσι γινόταν στα μεγάλα έργα. Αυτά, λοιπόν, καλό είναι, επειδή ασχολείστε στο κόμμα σας με αυτό το αντικείμενο, να τα δείτε. 
     Σε ό,τι αφορά το Κτηματολόγιο, σας είπα και στην πρωτολογία μου, σας απάντησα και τώρα. Κατ’ αρχήν, διαβάζω τα εξής: «Η κ. Χούμπνερ λέει ότι δεν ολοκληρώθηκαν ορισμένες συμφωνημένες φάσεις υλοποίησης και ότι υπάρχει πολύ λίγο περιθώριο για μεγαλύτερες καθυστερήσεις.»
     Παρακάτω διαβάζω ότι δεν έχει  υπογραφεί η σύμβαση μέχρι τώρα και ότι υπάρχει σοβαρός κίνδυνος να μην υλοποιηθεί το έργο στην προθεσμία που πρέπει. 
     Πράγματι, δεν ήταν όλα τα έργα για το Κτηματολόγιο. Για την κτηματογράφηση ήταν συνολικά έξι έργα. Στο ένα διαφωνούσαμε ριζικά. Διαφωνούσαμε με τον τρόπο που ήθελε η Κοινότητα. Είχαμε διαφωνία και δεν είχε υπογραφεί. Υπογράφηκε τώρα τελευταία. 
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Τι μας είχατε πει στην επιτροπή; 
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Όμως, εμείς δεν κάναμε αυτά που κάνατε εσείς σε ό,τι αφορά Κτηματολόγιο. Έρχεστε δηλαδή και ζητάτε τα ρέστα! Εκθέσατε τη χώρα. Ήρθαν και μας ζήτησαν πίσω όλα τα λεφτά. Πλήρωσε ο Έλληνας φορολογούμενος την κακοδιαχείρισή σας και την πληρώνουμε ακόμη, διότι έρχεται η Κοινότητα και θέλει να μας επιβάλει όρους, που είναι προκλητικοί για τη χώρα μας. Έρχεστε τώρα και μας λέτε αυτά τα πράγματα; Αν είναι δυνατόν! 
     Καλό, λοιπόν, θα ήταν –και θα ήταν φρονιμότερο- ορισμένα πράγματα να τα μελετάτε καλύτερα και, εν πάση περιπτώσει, να μην έχετε αυτήν την επιθετικότητα, που δεν δικαιούστε να έχετε. Διότι κάνατε πάρα πολλά λάθη. 
     Τα έργα, λοιπόν, είναι του λαού. Εμείς για το λαό τα κάνουμε. Κάνουμε ένα τεράστιο πρόγραμμα. Αυτό το πρόγραμμα θα το δει ο ελληνικός λαός. 
     Απαντάω και στον κ. Σπηλιόπουλο: Ο ελληνικός λαός θα αποφασίσει το τι θα γίνει στις εκλογές. Ο καθένας μας, όμως, κάνει τις εκτιμήσεις του. Όμως, εδώ θα είμαστε. Εγώ θα βρίσκομαι εδώ. Εσείς θα βρίσκεστε εκεί και τα έργα θα γίνουν για τον ελληνικό λαό. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κ. Λοβέρδος για σύντομη παρέμβαση. 
     ΑΝΔΡΕΑΣ ΛΟΒΕΡΔΟΣ: Κύριε Υπουργέ, όσες και όσοι είναι στην Αίθουσα με άκουσαν να αρθρώνω επιχειρήματα σε πολύ καλό ύφος. Να μην προσβάλλω, αλλά να κάνω πολιτική. Όσοι σας άκουσαν, ίσως παρεξήγησαν, κάποια στιγμή, αυτά που λέγατε και σκέφθηκαν ότι απαντάτε και αντιδράτε με οξύθυμο τρόπο. Δεν κατάλαβαν το χιούμορ σας, όταν ξεκινούσατε την ομιλία σας όταν λέγατε ότι δεν διεκδικήσατε τη γέφυρα Ρίου – Αντιρρίου. 
     Πώς δεν το κάνατε αυτό, κύριε Υπουργέ; Αυτό είναι χιούμορ, να το πείτε! Τι να λέγατε δηλαδή στον κόσμο; Ότι εσείς το κάνατε αυτό; ΄
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Αυτά που λέτε εσείς. 
     ΑΝΔΡΕΑΣ ΛΟΒΕΡΔΟΣ: Όμως, ακριβώς την ίδια τακτική, που τώρα -υποτίθεται- λέτε πως δεν κάνατε, ακολουθήσατε στα ολυμπιακά έργα και την ακολουθείτε ακόμη. 
     Περίπου ως εκ θαύματος λέτε στον ελληνικό λαό ότι μέσα σε τρεις μήνες φτιάξατε πράγματα που η κυβέρνηση του ΠΑ.ΣΟ.Κ. επί χρόνια καθυστερούσε. Λέτε –και το λέτε ανερυθρίαστα- ότι η Κυβέρνηση της Νέας Δημοκρατίας έκανε τις κατάλληλες κινήσεις για τις υποδομές των ολυμπιακών έργων. Νομίζω ότι όλα αυτά, κύριε Υπουργέ, είναι χιούμορ, αλλά δεν νομίζω να γελάμε, όμως. Εσείς αποπειράσθε να μας κάνετε να γελάσουμε, αλλά δεν νομίζω να γελάμε. 
     Μου θυμίζετε τον Έλληνα ταξιτζή στο ανέκδοτο, που για να πικάρει έναν Ελληνοαμερικανό, που ισχυριζόταν ότι στην Αμερική τα κάνουν όλα γρήγορα, όταν πέρασαν από το Παναθηναϊκό Στάδιο και τον ρώτησε ο Ελληνοαμερικανός «πότε έγινε αυτό, πόσο καιρό σας πήρε», απάντησε «δεν θυμάμαι, γιατί το πρωί που πέρασα δεν ήταν»! Αυτά τα πράγματα, κύριε Υπουργέ, δεν είναι σοβαρά και πρέπει να κρατήσουμε έναν τόνο στην Αίθουσα αυτή. Έτσι εγώ τουλάχιστον θα κάνω.
     Λέτε για την Εγνατία Οδό το τι παραδώσατε στα δύο αυτά χρόνια. Σας λέμε ότι κατά τον προγραμματισμό –όχι των κομμάτων- της εταιρείας «ΕΓΝΑΤΙΑ ΟΔΟΣ Α.Ε.», ένα εξαιρετικό εργαλείο, που ο Λαλιώτης σάς άφησε, είσθε περίπου εξήντα ή εβδομήντα χιλιόμετρα πίσω από τις συμβατικές υποχρεώσεις. Είτε βρέχει, κύριε Υπουργέ, είτε χιονίζει, είσθε πίσω σ’ αυτό και δεν είναι κακό να το παραδεχθείτε. Και επίσης το ότι όλοι λένε –μόνο εσείς δεν το λέτε- ότι το έργο αυτό θα πάει δύο χρόνια τουλάχιστον πίσω, είναι μια πραγματικότητα. Αν δεν θέλετε αυτά να τα λαμβάνετε υπ’ όψιν σας, δεν σας φταίμε εμείς. 
     Όσο για τις προβλέψεις που έκανε η κυβέρνηση  του ΠΑ.ΣΟ.Κ., ήταν προβλέψεις –σας το είπε ο κ. Σγουρίδης- επί άλλου έργου. Δύο ίχνη, δρόμοι παλιοί, Ελλάδα της δεκαετίας του ’50. Όμως, αυτά δεν αντέχουν στην Ελλάδα του 21ου αιώνα και αλλάξαμε αυτές τις μελέτες και αλλάξαμε το έργο αυτό. Δεν είναι κακό. Αντιθέτως είναι πάρα πολύ καλό. 
     Κύριε Υπουργέ, και τι δεν είπατε. Αισθανθήκατε την ανάγκη να θυμηθείτε προεκτάσεις συμβάσεων. Εγώ δεν είπα στην ομιλία μου ότι κακώς έγινε η προέκταση της συμβάσεως ή όπως νομικά χαρακτηρίζεται στο Μαλλιακό. Δεν με προσέχατε. Εγώ είπα ότι σε τέτοιες περιπτώσεις βγάζατε μία γλώσσα, να, ως αντιπολίτευση και βλέπατε πίσω απ’ όλα αυτά διαφθορά. Τώρα είσθε ορθολογιστές. Αλλά έτσι έχετε δύο μέτρα και δύο σταθμά. Εμείς δεν έχουμε δύο μέτρα και δύο σταθμά. Και μάλιστα σήμερα αποδείχθηκε πως έχουν δύο μέτρα και δύο σταθμά Βουλευτές της Νέας Δημοκρατίας ή ο Πρωθυπουργός ή Υπουργοί άλλοι, αλλά και εσείς προσωπικά, διότι κάνατε πολύ βάρβαρες αναφορές στον προηγούμενο νόμο, βάσει του οποίου παραδόθηκαν έργα, επαναλαμβάνω. Με το δικό σας νόμο δεν έχει παραδοθεί κανένα. 
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Να το δούμε.
     ΑΝΔΡΕΑΣ ΛΟΒΕΡΔΟΣ: Και ήσασταν όχι υπαινιχτικός, όχι «έπιασα το υπονοούμενο», ήσασταν καυστικός. Σηκώσατε δάκτυλο, το δάκτυλο δήθεν της μάχης κατά της διαφθοράς. Εγώ σέβομαι τις υπηρεσίες σας, σέβομαι τους ανθρώπους που βοηθάνε, ανεξαρτήτως κυβερνήσεων. Εσείς δεν τις σέβεστε. Αν σας περιγράψω τις μεθόδους εφαρμογής του μειοδοτικού σας συστήματος, δεν θα είσθε χαρούμενος, κύριε Υπουργέ. Αν σας περιγράψω αυτό, που με γλαφυρό τρόπο και με χιούμορ επιχειρήσατε να μου πείτε για το παρελθόν στο πώς, δηλαδή, συντελούνται οι διαδικασίες σήμερα, θα αλλάξει χαρακτήρα η συζήτηση αυτή. Δεν θέλω να το κάνω. Εσείς θα έχετε την ευθύνη της παρεκτροπής ενός διαλόγου. Ποτέ δεν θα την έχω εγώ, ό,τι και να μου λέτε.
     Τέλος, σε ό,τι αφορά το θέμα Παραδείσια-Τσακώνα με την κατολίσθηση που είχαμε, αναφερθήκατε στο έργο αυτό για να μας πείτε ότι κακώς μελετούσαμε. Δεν το ξέρετε –το ξέρετε, απλώς ρητορεύετε εδώ και αυτά τα παρακάμπτετε- ότι το έργο αυτό έγινε βάσει μιας τροποποίησης της μελέτης του 1992; Αυτά τα ξέρει όλος ο κόσμος. Δεν είναι καλός ο τρόπος που ακολουθείτε, καθώς και ο τρόπος που αντιμετωπίζετε την Αντιπολίτευση.
     Σε ό,τι αφορά το Κτηματολόγιο, για το οποίο, κύριε Υπουργέ, θα ανταλλάξουμε επιχειρήματα, βάσει της ειδικής διαδικασίας του άρθρου 70 παράγραφος 6, του Συντάγματος στην Διαρκή Επιτροπή Οικονομικών Υποθέσεων και εκεί θα δούμε πώς ακριβώς έχουν τα πράγματα. Επικαλεσθήκατε πάρα πολλές φορές τη νομική μου ιδιότητα. Εκεί θα τη δείτε πώς είναι όταν την έχετε απέναντί σας, ως Αντιπολίτευση. Ένα πράγμα θέλω να σας πω σήμερα. Σε όσα έλεγαν τα κοινοτικά όργανα, βάσει των μεθοδεύσεων των στελεχών σας στις Βρυξέλλες, απάντησε η ελληνική δικαιοσύνη, κύριε Υπουργέ.
     Κύριοι συνάδελφοι, από τα είκοσι τρία πρόσωπα που διαπομπεύτηκαν, που ταλαιπωρήθηκαν και που παραπέμφθηκαν στη δικαιοσύνη, οι είκοσι ένας είναι αθώοι σήμερα. Και για τους δύο άλλαξε στο ακροατήριο το κατηγορητήριο και θα δικαστούν σε λίγο καιρό και νομίζω ότι για όλους αυτούς η τύχη θα είναι η ίδια! 
     Κύριε Υπουργέ, ήσασταν μέλος και στέλεχος της πιο «βρώμικης» αντιπολίτευσης που γνώρισε ο τόπος. Έχουμε την τιμή να είμαστε στελέχη μιας Αντιπολίτευσης που προσπαθεί να κάνει τη δουλειά της. Τώρα που άλλαξαν οι όροι…
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κυρία Πρόεδρε, σας παρακαλώ το λόγο!
     ΑΝΔΡΕΑΣ ΛΟΒΕΡΔΟΣ: …παρακαλώ να κρατηθεί το επίπεδο του διαλόγου!
     ΠΡΟΕΔΡΟΣ (Άννα Μπενάκη - Ψαρούδα): Κύριε Λοβέρδο, σας παρακαλώ πολύ! Οξύνετε το διάλογο χωρίς λόγο και χωρίς αντικείμενο. 
     Ορίστε, κύριε Υπουργέ, έχετε το λόγο, σύντομα όμως, σας παρακαλώ, για να δώσετε μία απάντηση. 
     ΠΑΝΑΓΙΩΤΗΣ ΑΔΡΑΚΤΑΣ: Κυρία Πρόεδρε, να ανακαλέσει!
      ΠΡΟΕΔΡΟΣ (Άννα Μπενάκη - Ψαρούδα): Καθίστε κάτω, σας παρακαλώ! Υπάρχει ο Υπουργός να μιλήσει, υπάρχει και ο Κοινοβουλευτικός Εκπρόσωπος!
     Ορίστε, κύριε Υπουργέ, έχετε το λόγο. 
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριε Λοβέρδο, σε ό,τι αφορά την «ΕΓΝΑΤΙΑ» είναι δικαιολογίες εν αμαρτίαις. Τίποτε δεν άλλαξε. Επικαλείστε την «ΕΓΝΑΤΙΑ», αυτήν την ανώνυμη εταιρεία. Αυτή έδινε τα στοιχεία ότι θα τελείωνε τα έργα στο 2000, στο 2002, στο 2004. Τώρα δεν μπορείτε να λέτε ότι ξέρετε ήταν να γίνει ένας άλλος δρόμος. Αυτός ο δρόμος ήταν να γίνει και δεν τον τελειώσατε. Και φυσικά η αξιοπιστία αυτής της Εγνατίας που μας παραδώσατε, είναι αυτή που παρέσυρε τον Πρωθυπουργό σας να λέει τότε αυτές τις χρονολογίες και την επικαλείστε για να πείτε ότι είμαστε εμείς πίσω, βάσει του προγράμματος ποιων; Αυτών που προγραμμάτιζαν να τελειώσει το 2000 το έργο, το 2002 και παρέσυραν και τον Πρωθυπουργό της χώρας τότε να τα λέει αυτά στις εκθέσεις. Αν είναι δυνατόν!
     Λέτε σε μένα ότι σήκωσα το δάκτυλο; Και βεβαίως θα το σηκώσω. Αυτό μου είπατε! Δεν θέλω να οξύνω ποτέ τις καταστάσεις, έτσι πολιτεύτηκα όλα αυτά τα χρόνια, όμως, δεν δέχομαι και μύγα στο σπαθί μου! Δεν είναι δυνατόν να λέτε του κόσμου τις ανακρίβειες κι εγώ να μην σας απαντώ. Δεν είναι δυνατόν να λέτε αυτό που έλεγε ο Καραγκιόζης «αυτά δικά μου και αυτά δεν είναι δικά σου». Επιτέλους πρέπει να βάλουμε κάποιο όριο! Εμείς δεν επιδιώκουμε να σας «πάρουμε» τίποτε από αυτά που κάνατε, αλλά εσείς έρχεστε εδώ συνέχεια και λέτε τα ίδια και τα ίδια. 
     Κύριοι, δεν κάνατε τίποτα σε αυτά τα έργα, για τους δρόμους ανάπτυξης! Πώς να το κάνουμε δηλαδή! Αυτή είναι η αλήθεια ό,τι και να πείτε. Κατά ανορθόδοξο τρόπο επιλέξατε τους ομίλους! Ανορθόδοξο τρόπο!
     Λέτε, παραδείγματος χάριν «δεν θέλω να αναφέρω τι γίνεται στις διαδικασίες». Είναι δυνατόν να αφήνετε τέτοια  υπονοούμενα;
     ΑΝΔΡΕΑΣ ΛΟΒΕΡΔΟΣ: Εσείς ξεκινήσατε!
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων):  Εάν έχετε κάτι, να το πείτε. Και τι να γίνει, κύριε Λοβέρδο, πρέπει να μελετήσετε επιτέλους το νομοθετικό σύστημα του Υπουργείου, το οποίο υπηρετείτε, δηλαδή ως εκπρόσωπος του κόμματός σας. Τίποτα δεν μπορεί να γίνει σε διαδικασίες. Δέκα η ώρα το πρωί σε κάθε διαγωνισμό ορίζονται ότι πάνε όλοι οι ενδιαφερόμενοι και καταθέτουν ενώπιον όλων των ενδιαφερομένων τις προσφορές τους. Ενώπιον όλων ανοίγουν οι προσφορές και το έργο το παίρνει αυτός, που έχει την καλύτερη προσφορά. Τι μπορεί να γίνει, δηλαδή, για πείτε μου; Είπατε «εάν αναφερθώ, τότε θα δείτε». Πείτε τα, λοιπόν, αν έχετε, αλλά δεν έχετε. Τι να πείτε; 
     Όσο για την Παραδείσια – Τσακώνα είναι αστείο να λέτε ότι ήταν βάσει της μελέτης του 1992 και γι’ αυτό κατέπεσε.
      Εγώ σας λέω, ως μηχανικός πήγα και είδα και ήταν απαράδεκτο αυτό που έγινε. Σ’ ένα τεράστιο ύψος εκατό μέτρων έγινε επιχωμάτωση. Τι είδους επιχωμάτωση έγινε, δεν ξέρω. Ήταν απαράδεκτο, έγκλημα στην κυριολεξία! Και ούτε αυτό το παραδέχεστε, να πείτε «ναι, ρε παιδί μου, κάναμε ένα λάθος». 
     Δεν  θα απαντήσω σε τίποτε άλλο, αλλά θα δηλώσω το εξής πράγμα, ότι κανονικά πρέπει όλοι να σεβόμαστε τη λειτουργία της Βουλής. Ενώ είναι νομοθετική εργασία, δεν είναι επερώτηση, τη μετατρέψατε ούτε καν σε επερώτηση. Διότι στην επερώτηση είστε υποχρεωμένος, βάσει του Κανονισμού της Βουλής, να αναφέρετε τα θέματα που θα συζητήσετε στην επερώτηση. Σήμερα εσείς εδώ ήλθατε στη νομοθετική εργασία και αναφέρατε πράγματα, τα οποία εσείς είχατε προετοιμάσει να πείτε και μετατρέψατε τη νομοθετική εργασία σε κοινοβουλευτικό έλεγχο. Αυτό είναι έλλειψη σεβασμού στο έργο αυτής της Βουλής.
      Εάν θέλετε να το ξανακάνετε, ξανακάντε το. Θα παίρνετε τις πρέπουσες απαντήσεις. Παύω πλέον να ανέχομαι ορισμένα πράγματα, διότι μέχρι ενός σημείου γίνονται αποδεκτά! Δεν μπορώ να ανέχομαι προσβολές, ανακρίβειες και μείωση του τεράστιου έργου που γίνεται σήμερα όχι από εμένα και την πολιτική ηγεσία, αλλά από όλους, οι οποίοι συμμετέχουν σε αυτό το τιτάνιο, το μοναδικό, τέτοιας εκτάσεως έργο, που έγινε ποτέ στο ελληνικό κράτος!
     	Όσο για τη «βρώμικη» αντιπολίτευση, λυπάμαι ειλικρινά που εσείς, που είστε ακαδημαϊκός, χρησιμοποιείτε τέτοιες εκφράσεις. Είναι δυνατό να χρησιμοποιείτε τέτοιες εκφράσεις; Υπάρχουν επιθετικοί προσδιορισμοί επιτρεπτοί στην πολιτική ορολογία, αλλά το «βρώμικη» είναι τραγική έκφραση. 
     	ΠΑΝΑΓΙΩΤΗΣ ΑΔΡΑΚΤΑΣ: Να ανακαλέσει.
     	ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Εγώ, λοιπόν, δεν θέλω να σας πω τίποτε άλλο. Σας λέω το εξής: Επειδή πάμε σε προεκλογικό χρόνο, αν συνεχίσετε κατ’ αυτόν τον τρόπο να αρθρώνετε πολιτικό λόγο, θα έχετε μία κάκιστη προσφορά στον τόπο και στην πολιτική ζωή. 
     	Σε ό,τι αφορά εμάς, τη Νέα Δημοκρατία, δεν θα σας παρακολουθήσουμε και βεβαίως θα είμαστε και πάλι Κυβέρνηση.
     (Χειροκροτήματα από την πτέρυγα της Νέας Δημοκρατίας)
     	ΠΡΟΕΔΡΟΣ (Άννα Μπενάκη-Ψαρούδα): Ο Κοινοβουλευτικός Εκπρόσωπος της Νέας Δημοκρατίας κ. Τασούλας έχει το λόγο.
     	ΚΩΝΣΤΑΝΤΙΝΟΣ ΤΑΣΟΥΛΑΣ: Η ορολογία και η περιγραφή της ασκηθείσης αντιπολιτεύσεως εκ μέρους της Νέας Δημοκρατίας ως δήθεν «βρώμικης», πέραν του ότι χαρακτηρίζει τον περιγράψαντα αυτήν ως δήθεν «βρώμικη», υποτιμά βαθύτατα τον ελληνικό λαό, ο οποίος αγκάλιασε και υιοθέτησε τις προτάσεις και τις πολιτικές αυτές της δήθεν «βρώμικης» αντιπολίτευσης. Ένα μέρος του ελληνικού λαού το Μάρτιο του 2004, τριάμισι περίπου εκατομμύρια Ελλήνων υιοθέτησαν την τακτική, την πολιτική, τη «γραμμή», το πρόγραμμα, το σχέδιο, τις δράσεις μιας δήθεν «βρώμικης» αντιπολίτευσης. Αυτή είναι η γνώμη που έχει το ΠΑ.ΣΟ.Κ. για τον ελληνικό λαό, ένα σύνολο παρασυρόμενων αφελών, οι οποίοι υπόκεινται σε τέτοιου είδους επιπόλαιες μορφές ασκήσεως αντιπολιτεύσεως.
     Ευτυχώς, για τον ελληνικό λαό και δυστυχώς για όσους έχουν μία τόσο επιφανειακή προσέγγιση για τον τρόπο πειθούς αυτού του λαού, δεν είναι έτσι ο ελληνικός λαός. Σας πληροφορώ ότι δεν είναι μόνο ο τρόπος της αντιπολιτεύσεως και τα όσα λέγαμε εμείς, που οδήγησαν τον ελληνικό λαό στο να αλλάξει την κυβέρνηση το Μάρτιο του 2004. 
     Μπορεί αυτό που λέω να μην εγκωμιάζει τον εγωισμό μου αλλά αυτό το οποίο έπεισε κυρίως τον ελληνικό λαό να αλλάξει κυβέρνηση δεν ήταν η Νέα Δημοκρατία, ήταν το κατάντημα του ΠΑ.ΣΟ.Κ., ήταν ο ξεπεσμός του ΠΑ.ΣΟ.Κ., ήταν η απογοήτευση, που προκάλεσε το ΠΑ.ΣΟ.Κ. και εν συνεχεία ήταν η πειστικότητα των δικών μας επιχειρημάτων, ήταν η ελπίδα που ενέπνευσε το πρόγραμμά μας. Να ξέρετε, επειδή είναι γνωστό ότι ο ελληνικός λαός καταψηφίζει παρά ψηφίζει, ότι καμμία «βρώμικη» αντιπολίτευση και καμμία δική μας συμπεριφορά δεν θα έπειθε τον ελληνικό λαό να απαγκιστρωθεί από τις προτιμήσεις που με γενναιοδωρία σάς έδωσε για πολλές τετραετίες, καμμία δική μας τακτική και καμμία δική μας πολιτική, εάν, πρώτοι εσείς οι ίδιοι, δεν τον είχατε απογοητεύσει. Εσείς οι ίδιοι εξακολουθείτε να τον απογοητεύετε και να είστε –τολμώ να πω απ’ αυτό εδώ το Βήμα- ο καλύτερος σύμμαχος ακόμη και στις βραδυπορίες μας, ακόμη και στα λάθη μας, ακόμη και στις αστοχίες μας. Το ΠΑ.ΣΟ.Κ. είναι ο καλύτερος σύμμαχος της Νέας Δημοκρατίας, που φυσιολογικά έχει και τις αστοχίες της, έχει και τις βραδυπορίες της. Να είστε καλά, κύριε Λοβέρδο, να είστε καλά, κύριοι συνάδελφοι του ΠΑ.ΣΟ.Κ.
	(Στο σημείο αυτό την Προεδρική Έδρα καταλαμβάνει ο  Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
     Από κει και πέρα, όμως, το να τολμά το ΠΑ.ΣΟ.Κ. να προτείνει σύγκριση, αυτό σημαίνει όχι ότι έχει θράσος, αλλά ότι βρίσκεται στις εσχατιές της απογνώσεως, γιατί μόνο η απόγνωση είναι εκείνη που δίνει τέτοιου είδους θάρρος και τέτοιου είδους «προτερήματα» να προτείνει κάποιος να συγκριθεί το κολοσσιαίο έργο, των  δημοσίων έργων, που επιτελείται τα τελευταία δυόμισι χρόνια με το έργο ακόμη και της τελευταίας δεκαετίας 1994-2003. 
     Έχει υπερπενταπλασιαστεί ο ετήσιος ρυθμός δημοπρατήσεως δημοσίων έργων. Έχουν δημοπρατηθεί έργα 15.000.000.000 ευρώ, ενώ τη δεκαετία 1993-2004 δημοπρατήθηκαν έργα που δεν έφθασαν τα 11.000.000.000 ευρώ. Εκτελείται ένα κολοσσιαίο πρόγραμμα 16.000.000.000 ευρώ. Υπερδιπλασιάζονται τα χιλιόμετρα των ελληνικών αυτοκινητοδρόμων και εξαιρούμε από αυτό τον υπερδιπλασιασμό τα εξακόσια εβδομήντα χιλιόμετρα της Εγνατίας Οδού.
     Με τα επτά μεγάλα έργα παραχωρήσεως, τα οποία είναι κόστους περίπου 8.000.000.000 ευρώ, αναβαθμίζεται ουσιαστικά το οδικό δίκτυο και δίνεται μία απίστευτη ώθηση στην ανάπτυξη όλης της Ελλάδος. Το έργο που σήμερα όχι συζητούμε, αλλά αποφασίζουμε, γιατί συζητήθηκε πολύ όσο βρισκόταν στη φάση της απόφασης, της μελέτης, της έγκρισης, αλλάζει τη μοίρα της Πελοποννήσου. Η Ανατολική Οδός Πελοποννήσου, ο δρόμος Κόρινθος-Καλαμάτα, με το τμήμα Λεύκτρο- Σπάρτη θα συντελέσει, ώστε να πηγαίνει κάποιος το 2010 στην Καλαμάτα σε μία ώρα και ένα τέταρτο και το 2011 να πηγαίνει στη Σπάρτη σε μιάμιση ώρα. Συντελεί αυτό το έργο στο να ξεπεραστεί το βασικό πρόβλημα του σημερινού αυτοκινητοδρόμου, του κεντρικού αυτοκινητοδρόμου της Πελοποννήσου, που είναι κυρίως το πρόβλημα της ορεινής Αρκαδίας. Παρακάμπτεται ο ορεινός όγκος της Πελοποννήσου, επιταχύνονται και γίνονται ασφαλέστερες οι μετακινήσεις. 
     Οι αυτοκινητόδρομοι αυτοί, η Ιονία Οδός, η υποθαλάσσια της Θεσσαλονίκης, που ήδη έχουμε ψηφίσει, η Ανατολική Οδός Πελοποννήσου, ο δρόμος Ελευσίνα-Τσακώνα, ο δρόμος του Μαλιακού, ο άξονας της Κεντρικής Ελλάδος, ο Ε-65, οι οδικοί άξονες της Αττικής, όλοι αυτοί οι δρόμοι δεν είναι μόνο ότι επιταχύνουν τη διαδικασία μετάβασης στους προορισμούς τους, είναι ότι σώζουν και τους Έλληνες οδηγούς από την αιματοχυσία του σημερινού οδικού δικτύου. Έχει υπολογιστεί ότι σ’ αυτούς τους αυτοκινητόδρομους τα ατυχήματα μειώνονται πέντε φορές. Έχει υπολογιστεί ότι σ’ αυτό το δρόμο, που σήμερα ψηφίζουμε και αποφασίζουμε, μόνο από το 2001 μέχρι το 2004 είχαμε πάνω από εκατό νεκρούς. Ξέρετε τι σημαίνει αυτή η θυσία στο Μολώχ της ασφάλτου των εκατό νεκρών να μειωθεί πέντε φορές; Αυτά είναι τα επιτεύγματα αυτής της Κυβερνήσεως, η οποία επιτάχυνε και υλοποίησε ένα σχέδιο, μία «οπτασία», την οποία εσείς αφήσατε πίσω.
     Αφήσατε πίσω για τα έργα αυτοχρηματοδοτήσεως προμελέτες, προσχέδια, τα οποία στερούνται ακόμη και περιγραφής του φυσικού αντικειμένου. Δεν υπήρχε στην Ιονία Οδό χάραξη. Ούτε σ’ αυτό το έργο που σήμερα ψηφίζουμε, υπήρχαν οι απαραίτητες μελέτες οδοποιίας, οι γεωλογικές, οι περιβαντολλογικές. Όλα αυτά έγιναν μέσα σε αυτά τα δυόμισι χρόνια. Και έγιναν όλα μέσα σε αυτά τα δυόμισι χρόνια, ενώ συγχρόνως, όπως είπε ο κύριος Υπουργός, άλλαζε και αποκτούσε η χώρα θεσμικό πλαίσιο εκτέλεσης και μελετών δημοσίων έργων. Αυτά ψηφίζουμε σήμερα. Εκεί οδηγούμαστε σήμερα. Αυτά είναι που αλλάζουν σήμερα την Ελλάδα.
     Θυμάμαι, όταν ρωτάγαμε το Υ.ΠΕ.ΧΩ.ΔΕ. για την Εγνατία Οδό, μας απαντούσε εγγράφως ο ίδιος ο κ. Λαλιώτης, πριν από το 2000, ότι η Εγνατία Οδός θα ολοκληρωθεί το 2000. Κατ’ επανάληψη αυτή η ημερομηνία, αυτή η χρονολογία, ήταν το αποτέλεσμα των δικών μας ερωτημάτων.
     Και φυσικά, εδώ δεν μπορεί κάποιος να είναι επιεικής, γιατί ήταν μπόσικη η απάντηση κατά έξι μήνες ή κατά ένα χρόνο ή κατά δυο χρόνια. Εδώ η απάντηση ήταν μπόσικη κατά μία περίπου δεκαετία. Και όταν η απάντηση είναι μπόσικη κατά μία δεκαετία, τότε ή δεν ξέρατε τι λέγατε ή δεν ασχολιόσασταν με το αντικείμενο ή είχατε άλλο ενδιαφέρον για τα δημόσια έργα και όχι το ενδιαφέρον εκείνου, ο οποίος θέλει να τελειώσουν και να παραδοθούν προς χρήση στον ελληνικό λαό. 
     Τα δημόσια έργα δεν έχουν πρόβλημα πατρότητος, γιατί ο ελληνικός λαός δεν επηρεάζεται ούτε από «βρώμικη» αντιπολίτευση –και αυτό το λέω για το ΠΑ.ΣΟ.Κ. σήμερα- ούτε από αφελή αντιπολίτευση ούτε από ψευδαισθήσεις του πολιτικού κόσμου. Ο ελληνικός λαός βλέπει τι γίνεται, κρίνει και συγκρίνει. Και αν κάτι είναι που η Νέα Δημοκρατία θέλει –και το ζητώ με κεφαλαία γράμματα και από αυτό εδώ το Βήμα- είναι να μας συγκρίνει. Να μας συγκρίνει σε όλες τις στάσεις και σε όλες τις τοποθετήσεις μας, στο πώς αντιλαμβανόμαστε την πολιτική, στο πώς χειριζόμαστε τα δημόσια έργα, στο θάρρος ή στο θράσος με το οποίο προβάλλουμε υπαρκτές ή ανύπαρκτες επιτεύξεις μας. 
     Θα ήθελα να ευχαριστήσω το ΠΑ.ΣΟ.Κ. που, ανεβάζοντας το θερμόμετρο της πολιτικής αντιπαράθεσης, επειδή έχει την ψευδαίσθηση ότι έτσι θα συσπειρώσει τη βάση του, αναγκάζει επιτέλους τη Νέα Δημοκρατία να αρχίσει να ασχολείται περισσότερο αυστηρά με το ΠΑ.ΣΟ.Κ. και να δείξει στο ΠΑ.ΣΟ.Κ. αυτό που όχι η εκλογική βάση της Νέας Δημοκρατίας, αλλά ο ελληνικός λαός εδώ και χρόνια απαιτεί, να δείξει στο ΠΑ.ΣΟ.Κ. ποιο ήταν πραγματικά το παρελθόν του και ποιο ήταν εκείνο το παρελθόν από το οποίο, δυστυχώς για το ίδιο, δεν μπορεί να απαγκιστρωθεί. 
     Ψηφίζουμε σήμερα μια σύμβαση, η οποία αλλάζει τη μοίρα και της Πελοποννήσου. Όπως με την Ιονία Οδό αλλάζουμε τη μοίρα της δυτικής Ελλάδος, όπως με τους άλλους δρόμους ενώνουμε την Ελλάδα και παρακάμπτουμε τις δυσκολίες, που η φύση ανέκαθεν όρθωνε για την επικοινωνία των διαμερισμάτων της Ελλάδος, έτσι και σήμερα με το δρόμο Κορίνθου-Καλαμάτας και με τον Κλάδο Λεύκτρο-Σπάρτη αλλάζει η μοίρα της Πελοποννήσου. Και αυτή η αλλαγή της μοίρας της Πελοποννήσου προς το καλύτερο θα ολοκληρωθεί με τη νέα Σύμβαση που σύντομα θα έρθει, τη σύμβαση δηλαδή που αφορά το τμήμα Ελευσίνας-Τσακώνας, η οποία ενδιάμεσα περνά από τον Πύργο και από άλλες περιοχές της Πελοποννήσου. 
     Δεν έκανε «βρώμικη» αντιπολίτευση η Νέα Δημοκρατία και δεν κάνει και «βρώμικη» διακυβέρνηση. Η Νέα Δημοκρατία θυσίασε στο βωμό τού να εξασφαλίσει ηρεμία και να μην μπλέξει τον τεχνικό κόσμο σε μια απίστευτη ιστορία σκανδάλων, δικών και αποδόσεων ευθυνών και επέλεξε να γυρίσει σελίδα  σε ό,τι αφορά το Υπουργείο Δημοσίων Έργων μετά από το Μάρτιο του 2004. Παρά το ότι το Υπουργείο Δημοσίων Έργων συγκέντρωνε όλη την καταφορά και τις βάσιμες υποψίες για ένα όργιο σκανδάλων, η πολιτική ηγεσία του προτίμησε να μην το ρίξει στον Καιάδα της αέναης και της διαρκούς σκανδαλολογίας και αποδόσεως ποινικών ή άλλων ευθυνών, αλλά από το σημείο αυτό -που ήταν μια πολιτική επιλογή- μέχρι του σημείου να ζητάτε και τα ρέστα υπάρχει απόσταση που κανένας αυτοκινητόδρομος, ούτε καν από αυτούς που εμείς εδώ σήμερα ψηφίζουμε, δεν μπορεί να γεφυρώσει. 
     Το ΠΑ.ΣΟ.Κ. εκλαμβάνει το ρεαλισμό, την ψυχραιμία και τη μεγαθυμία της Νέας Δημοκρατίας ως αδυναμία. Είναι λάθος να εκλαμβάνεται ως αδυναμία αυτή η στάση. Αυτή η στάση υπηρετεί την ανάγκη του να προχωρήσουν τα έργα. Και επειδή την υπηρετεί, αποδίδει. Και αποδίδει με το να έρχονται αυτά τα έργα εδώ στη Βουλή τόσο σύντομα, τόσο ολοκληρωμένα και τόσο ώριμα. Θα αποδώσει αυτή η στάση και περαιτέρω με την ολοκλήρωση και των επτά μεγάλων έργων παραχωρήσεως που το ΠΑ.ΣΟ.Κ. τα παρέδωσε σε μια φάση νεφελώδους οπτασίας και η Νέα Δημοκρατία τα έκανε και νομικά κείμενα και υλική πραγματικότητα, η οποία θα οργώσει αύριο την Ελλάδα απ’ άκρου εις άκρον. 
     Αυτό ενοχλεί το ΠΑ.ΣΟ.Κ.. Και το ενοχλεί, γιατί το ΠΑ.ΣΟ.Κ. δεν έμαθε να κυριαρχεί πολιτικά μέσα από τα έργα. Τα έργα για το ΠΑ.ΣΟ.Κ. ήταν μια άλλη παράμετρος, που δεν είχε σχέση με την επικοινωνία του με το λαό. Το ΠΑ.ΣΟ.Κ. είχε άλλες μεθόδους για να φέρνει το λαό κοντά του και να επηρεάζει το λαό. Είχε το κομματικό σύστημα, είχε τους διορισμούς, είχε τις προτιμήσεις προς τους φίλους του, είχε μια σκληρή συμπεριφορά προς τους αντιφρονούντες, είχε άλλου είδους συστήματα, τα οποία έχουν αφεθεί πίσω. Η Νέα Δημοκρατία θα απευθυνθεί στον ελληνικό λαό όχι επειδή έχει ένα σκληρό κομματικό κράτος ή επειδή τακτοποιεί κομματικά τους ψηφοφόρους της. Θα απευθυνθεί στον ελληνικό λαό, γιατί προώθησε και προωθεί την Εγνατία Οδό, γιατί προώθησε την Ιονία οδό, γιατί προώθησε την Ανατολική Οδό Θεσσαλονίκης, γιατί βελτιώνει τις υποδομές της χώρας μ’ ένα πρόγραμμα δημοσίων έργων πρωτοφανές σε έκταση και σημασία. 
     Η Νέα Δημοκρατία θα απευθυνθεί στον ελληνικό λαό, γιατί κάνει πολιτική για το λαό και θα ζητήσει την ψήφο του και την εμπιστοσύνη του, όχι επειδή έχει τύψεις για κάποια δήθεν «βρώμικη» αντιπολίτευση ή κάποια δήθεν άπραγη Κυβέρνηση αλλά γιατί έχει την υπερηφάνεια της πραγματοποίησης των δεσμεύσεων, τις οποίες της επέβαλε ο ελληνικός λαός. Αυτή είναι και η μεγάλη ανησυχία του ΠΑ.ΣΟ.Κ.. Ένα δείγμα αυτής της ανησυχίας το είδαμε και σήμερα. Θα το βλέπουμε σε όλο τον υπόλοιπο χρόνο, ένα χρόνο ακόμη μέχρι τις βουλευτικές εκλογές. Είναι εύγλωττη και εύλογη αυτή η ανησυχία γιατί είναι το προμήνυμα, το προανάκρουσμα της νέας ήττας του ΠΑ.ΣΟ.Κ., το οποίο και πάλι θα είναι υπεύθυνο για την πολιτική μοίρα, που θα του επιφυλάξει ο ελληνικός λαός. 
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε παρακαλώ, κύριε συνάδελφε.
     ΚΩΝΣΤΑΝΤΙΝΟΣ ΤΑΣΟΥΛΑΣ: Εμείς αφήνουμε το ΠΑ.ΣΟ.Κ. στην πολιτική του μοίρα, που το ίδιο την επέλεξε. Το ευχαριστούμε γιατί ενίοτε είναι σύμμαχος σε ορισμένες φάσεις που έχουμε προβλήματα, αλλά είμαστε έτοιμοι να διαβεβαιώσουμε τον ελληνικό λαό ότι αυτά τα προβλήματα θα γίνουν ολοένα και λιγότερα και στη θέση τους θα έχουμε έργα, όπως το έργο που σήμερα καλούμαστε να ψηφίσουμε και το οποίο αλλάζει τη μοίρα της Πελοποννήσου. 
     Σας ευχαριστώ. 
     (Χειροκροτήματα από την πτέρυγα της Νέας Δημοκρατίας )
     ΠΡΟΕΔΡΕΥΩΝ (Ιωάννης Τραγάκης): Και εμείς ευχαριστούμε. 
     Ο συνάδελφος κ. Γιαννάκης ζητά άδεια ολιγοήμερης απουσίας του στο εξωτερικό. 
     Εγκρίνει το Σώμα;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Τραγάκης): Συνεπώς το Σώμα ενέκρινε τη ζητηθείσα άδεια. 
     Θα ήθελα να σας αναφέρω προτού δώσω το λόγο στους ερχόμενους ομιλητές ότι όπως γνωρίζετε η συζήτηση γίνεται με τη διαδικασία του άρθρου 108 παράγραφος 7 του Κανονισμού της Βουλής. Αντιλαμβάνεστε, λοιπόν, ότι ο χρόνος είναι μοιρασμένος. Για τους Κοινοβουλευτικούς Εκπροσώπους, λοιπόν, και τον Υπουργό οι χρόνοι είναι εκατόν είκοσι λεπτά. Ήδη έχουν εξαντληθεί με τον κ. Τασούλα. Παρά το γεγονός αυτό, όμως, εγώ θα δώσω για τρία  λεπτά το λόγο στον κ. Κοσιώνη και για τρία λεπτά στην κ. Ξηροτύρη για να δευτερολογήσουν.
     Ορίστε, κύριε Κοσιώνη, έχετε το λόγο για τρία  λεπτά.
     ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ευχαριστώ, κύριε Πρόεδρε. 
     Όταν τοποθετήθηκα δεν είχα σκοπό να δευτερολογήσω. Όπως εξελίχθηκε, όμως, η συζήτηση με ωθεί εκ των πραγμάτων να κάνω μια τοποθέτηση. Γιατί η συζήτηση έγινε μ’ έναν τέτοιον αποπροσανατολιστικό τρόπο αν μπορεί να καταλάβει κάποιος για το τι γίνεται και πώς γίνονται τα μεγάλα έργα εδώ και δεκαετίες ολόκληρες. Επειδή αναφέρθηκε πολύ συχνά και από τα δυο κόμματα «εργοτάξιο στην Ελλάδα» και επειδή αυτό είχε αντιστοιχία με την περιοχή τη δική μου, το Νομό Αχαΐας, εργοτάξια στο Νομό Αχαΐας έχουν γίνει επανειλημμένα δεκάδες ολόκληρες. Αλλά θα αναφερθώ σ’ ένα που έχει μια διαχρονική σημασία για να μην παραπονιούνται οι συνάδελφοι του ΠΑ.ΣΟ.Κ. ότι δεν το λες για τη Νέα Δημοκρατία το λες για το ΠΑ.ΣΟ.Κ. Η διευθέτηση των υδάτινων πόρων και των χειμάρρων, αγαπητοί συνάδελφοι, και κυρίως όσοι είσαστε από το Νομό Αχαΐας ή από την Πελοπόννησο έχει προβληθεί από τα μέσα της δεκαετίας του ’60. Και κάθε φορά που έρχονταν Πρωθυπουργοί εκεί κάτω, σε αυτά τα έργα αναφέρονταν. Το φράγμα Πείρου Παραπείρου το οποίο θα έχει περιβαλλοντικές επιπτώσεις δυσμενείς στη δυτική Ελλάδα και τα έργα για το χείμαρρο Διακονιάρη είναι στάσιμα  και δεν ξέρουμε πότε θα γίνουν. 
     Δεν είναι η μοναδική περίπτωση -είναι πάρα πολλές περιπτώσεις- κι έχουν ευθύνη όλοι οι Πρωθυπουργοί και οι κυβερνήσεις, που έχουν περάσει μέχρι τώρα. Και επειδή αναφέρθηκε για ανάπτυξη, εργοτάξια κ.λπ., θα ήθελα να πω κάτι με μια χιουμοριστική διάθεση. Μια έρευνα που έγινε στις αρχές του χρόνου έδειξε ότι την προηγούμενη και την προ-προηγούμενη χρονιά στην Πάτρα και στο Νομό Αχαΐας έκλεισαν εκατόν δώδεκα μικρομεσαίες επιχειρήσεις. Μόνο μια μικρομεσαία επιχείρηση πάει καλά, αγαπητοί συνάδελφοι, στο Νομό Αχαΐας και στην Πάτρα, αυτή που παράγει κορδέλες και ψαλιδάκια για τα εγκαίνια, γιατί κάθε τόσο υπάρχουν εγκαίνια. Όπως έγιναν εγκαίνια για την περιμετρική -δεκαοχτώ χιλιόμετρα, είκοσι δύο χρόνια, επτά φορές επάνω ο προϋπολογισμός- εγκαίνια για τη ζεύξη Ρίου-Αντιρρίου και βγαίνουν τώρα οι επαναστάτες και λένε, γιατί έχουμε κάθε τόσο αύξηση των διοδίων. Αυτή είναι η κατάσταση με τα δημόσια έργα γενικά, όπως γίνεται και πιστεύουμε ότι αυτό το πράγμα το έχει αντιληφθεί αρκετά γενικότερα ο λαός και ειδικότερα ο λαός του Νομού Αχαΐας. 
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
     Η συνάδελφος κ. Ξηροτύρη έχει το λόγο για τρία λεπτά.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
     Βεβαίως τρία λεπτά δεν φτάνουν, για να αναφερθούμε στο τεράστιο πρόβλημα της χώρας, στον προγραμματισμό, στην υλοποίηση και στην ισόρροπη κατανομή των δημοσίων έργων, των βασικών έργων υποδομών, των έργων για την παιδεία, για την υγεία κ.λπ.
     Κύριοι συνάδελφοι, έτσι όπως εξελίχθηκε ο διάλογος, πραγματικά είναι σαν να αμύνονται οι δύο κυβερνώντες αυτόν τον τόπο επί τόσα χρόνια, στα πολύ θαυμάσια και σωστά προγραμματισμένα έργα, τα οποία έχουν εκτελέσει. Κατά καιρούς, όμως, όλοι σας έχετε ομολογήσει ότι το σύστημα παραγωγής των δημοσίων έργων νοσεί και κυρίως τα αποτελέσματά του είναι φτωχότερα, μα, πολύ φτωχότερα σε σχέση με τις ανάγκες και σε σχέση με τις θυσίες, που έχουν κάνει οι πολίτες της περιφέρειας.
     Να πω ότι κάθε φορά στην αρχή κάθε Κοινοτικού Πλαισίου Στήριξης, στο Α΄, στο Β΄, στο Γ΄ και στο Δ΄ τώρα, ο εκάστοτε Πρωθυπουργός εξαγγέλλει ότι το 80% προγραμματισμένα θα πάει στην περιφέρεια και ποτέ τελικά δεν πηγαίνει. Και τώρα ο Πρωθυπουργός κ. Καραμανλής για την τέταρτη προγραμματική περίοδο υπόσχεται ότι θα πάει στην περιφέρεια. 
     Να αναλογιστώ εγώ από την κεντρική Μακεδονία, από τη βόρειο Ελλάδα, από τη Θεσσαλονίκη ότι σε κάθε διεθνή έκθεση, επί δεκαπέντε - είκοσι χρόνια εξαγγέλλονται τα ίδια έργα; Να αναλογιστώ τη θητεία μου στα δημόσια έργα ότι πριν από τριάντα χρόνια είχαμε προγραμματίσει την εξωτερική περιφερειακή και μόλις τώρα άρχισε, ακυρώθηκαν και οι μελέτες και τελικά ξαναπροκηρύχθηκαν κ.ο.κ.;
     Υπάρχει, λοιπόν, έλλειψη στον προγραμματισμό, στις διαδικασίες υλοποίησης, υπήρξαν υπερβάσεις, υπήρξε πράγματι μια ανακόλουθη, θα έλεγε κάποιος, νομοθετική παρέμβαση στον πολύ καλό ν. 1418 από τις τελευταίες κυβερνήσεις του ΠΑ.ΣΟ.Κ. -σωστά τα είπε ο κύριος Υπουργός- με το θέμα της προεπιλογής ή το μαθηματικό τύπο. Ο μαθηματικός τύπος, κύριοι συνάδελφοι, οι συγχωνεύσεις επιχειρήσεων και η μη λειτουργία του βασικού μετόχου δημιούργησαν μια κατάσταση, η οποία δεν αναιρείται ακόμη στα δημόσια έργα. Δημιούργησαν μία ολιγοπωλιακή κατάσταση συμφερόντων, τα οποία πραγματικά ακόμη είναι κυρίαρχα.
      Δεν μπορεί να βελτιωθεί αυτή η κατάσταση, γι' αυτό και το κόμμα μου, ο Συνασπισμός, είχε υποστηρίξει ότι πρέπει να αντισταθεί αυτή η νέα κυβέρνηση και στην Ευρώπη και να μη δεχθεί να αποσύρει το νομοσχέδιο του «Βασικού Μετόχου», για ένα ορισμένο χρονικό διάστημα, για να μπορεί να αποτυπωθεί μια άλλη κατάσταση, να δημιουργηθεί από μηδενική βάση μια άλλη κατάσταση, για την παραγωγή των δημοσίων έργων.
      Είσαστε ικανοποιημένοι; Φτάσαμε τα βασικά έργα υποδομής να τα αναζητούμε με τις συμβάσεις παραχώρησης ή και τα μικρότερα έργα, με τις συμβάσεις συμπράξεων δημόσιου και ιδιωτικού τομέα. 
     Δεν πρέπει να είμαστε ευχαριστημένοι, κύριοι συνάδελφοι. Και ο ανταγωνισμός δεν είναι ποιος ξεκίνησε το  ένα έργο και ποιος το τελείωσε κ.λπ. Ανταγωνισμό πρέπει να έχουμε, όταν υπάρχει σωστή νομοθεσία. Η νομοθεσία για το μειοδότη ήταν σωστή, έπρεπε να γίνει. Αυτό είναι το αδιάβλητο σύστημα. Πρέπει να γίνει, όμως, προσπάθεια ώστε και σ' αυτό το σύστημα να μην είναι κυρίαρχοι οι λίγοι επιχειρηματικοί  μέτοχοι και οι τράπεζες. Πρέπει να το προσέξουμε αυτό. Δεν πρέπει να οδηγούμαστε συνέχεια σε μεγάλα έργα.  Πρέπει να μικρύνουν τα έργα, για να μπορεί να υπάρξει βιωσιμότητα και ενδιαφέρον και για τα έργα της περιφέρειας και για να μπορούν και οι μικροί και οι μεσαίοι εργολήπτες, το εργατικό δυναμικό της χώρας και το μελετητικό δυναμικό της χώρας, να επιβιώσουν σ' αυτόν τον τόπο, διότι είναι πολλά τα προγράμματα και πολλά τα χρήματα γι’ αυτά τα έργα. 
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε, παρακαλώ. 
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Εγώ είχα κάνει έκκληση -και κάνω κάθε φορά που συζητάμε αυτές τις συμβάσεις- να δείξουμε γενναιότητα, μεγαλοψυχία και  να συζητήσουμε για ένα σύστημα παραγωγής των δημοσίων έργων, που κατά κύριο λόγο θα ενισχύει και θα αναβαθμίζει τις τεχνικές του υπηρεσίες, ούτως ώστε να μπορούν μαζί με τον ιδιωτικό τομέα, που αναγκαστικά εμπλέκεται -και σε μεγάλο βαθμό- όσον αφορά την παραγωγή των έργων, να εκτελούν τα έργα στο χρόνο τους, ισόρροπα κατανεμημένα και προς όφελος του δημόσιου συμφέροντος. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ. 
     Ο κ. Μαγκριώτης έχει το λόγο. 
     ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
     Η συζήτηση γίνεται ουσιαστικά για τα Πρακτικά της Βουλής, εδώ και ώρα, αλλά και αυτά έχουν τη σημασία τους και γι’ αυτό θέλω να διατυπώσω μερικές σκέψεις, όπως  και για όσους έχουν το κουράγιο αυτήν την ώρα, από το κανάλι της Βουλής, να παρακολουθούν τη συζήτηση. 
     Θα ήθελα να πω στους αγαπητούς κύριους Υπουργούς και στους συναδέλφους της Νέας Δημοκρατίας, πως οι κυβερνήσεις του ΠΑ.ΣΟ.Κ. των προηγούμενων χρόνων έχουν καταγραφεί στη συνείδηση του κόσμου -και αυτό αντανακλά την πραγματικότητα- ως οι κυβερνήσεις των μεγάλων αναπτυξιακών επιλογών και των μεγάλων αναπτυξιακών έργων. Αυτό δεν μπορεί να διαγραφεί ούτε και να θολώσει από οποιαδήποτε τοποθέτηση. 
     Δεύτερον, στην τετραετία που σύντομα ολοκληρώνεται, καταδεικνύεται μια διάθεση και μία επιθυμία να εγγραφείτε και εσείς ως «Κυβέρνηση των μεγάλων έργων». Θα κλείσει, όμως, ο κυβερνητικός σας κύκλος και δεν θα μπορέσετε να το πετύχετε, γιατί δεν θα έχετε ολοκληρώσει ούτε ένα μεγάλο έργο ούτε βεβαίως θα έχετε προλάβει και να ξεκινήσετε ουσιαστικά. Αυτή είναι η πραγματικότητα, γιατί η επόμενη κυβέρνηση είναι βέβαιο πως θα είναι διαφορετική, θα είναι η κυβέρνηση του ΠΑ.ΣΟ.Κ.. Θα συνεχίσουμε πολλά από αυτά που ξεκινήσατε στον τομέα των δημοσίων έργων και βεβαίως θα επιταχύνει τους ρυθμούς, κάτι για το οποίο δεσμευθήκατε και εσείς. Δυστυχώς, όμως, είδαμε επιβράδυνση σε πολλά από αυτά τα έργα και πρωτίστως στον άξονα της Εγνατίας. 
     Από αυτή λοιπόν, τη μεγάλη ανάπτυξη των προηγούμενων χρόνων, τη μεγάλη αύξηση του εθνικού προϊόντος, κάτι που και με την απογραφή σας αποδεχθήκατε, ασφαλώς και ωφελήθηκε η χώρα. Δημιουργήθηκαν υποδομές, δημιουργήθηκε ένα ελάχιστο ανταγωνιστικότητας και σταθερότητας της οικονομίας. Πάνω σ' αυτό έπρεπε να χτίσετε, να αξιοποιήσετε τα κεκτημένα και φυσικά να λύσετε τα προβλήματα. 
     Αφήσαμε προβλήματα πίσω, είναι αλήθεια. Κατ’ αρχάς, αφήσαμε ένα γεωγραφικό έλλειμμα, γιατί αυτή η μεγάλη ανάπτυξη δεν έχει κατανεμηθεί ισομερώς και το ξέρει η ελληνική περιφέρεια. Τώρα ολοκληρώνονται τα έργα στην περιφέρεια, τώρα ξεκινούν έργα στην περιφέρεια. 
     Δεύτερον, υπάρχει ένα κοινωνικό έλλειμμα. Ένα μεγάλο μέρος αυτού του πλούτου συγκεντρώθηκε σε λιγότερα χέρια, πιέστηκαν τα μεσαία στρώματα και φυσικά καταπιέστηκαν κατά πολύ τα λαϊκά στρώματα, τα φτωχότερα στρώματα. Αυτή είναι η πραγματικότητα. Αυτά τα δύο ελλείμματα, δυστυχώς, όχι μόνο δεν τα καλύπτετε, αλλά τα διευρύνετε, αγαπητοί κύριοι της Νέας Δημοκρατίας, με την εφαρμοζόμενη κυβερνητική πολιτική. 
     Ειδικότερα, θα ήθελα να αναφερθώ στη σύμβαση παραχώρησης που συζητούμε. Αν κατάλαβα καλά, από το Πρόγραμμα Δημοσίων Επενδύσεων, τους κοινοτικούς πόρους και την πρόσθετη επιδότηση που προβλέπεται, σε περίπτωση που δεν σημειωθεί η προβλεπόμενη ροή οχημάτων, για να εισπράττονται τα αντίστοιχα διόδια από την κατασκευάστρια κοινοπραξία, η δημόσια δαπάνη θα είναι περίπου στο 40%, λίγο πάνω, λίγο κάτω. 
     Και καλώς κάνετε. Γιατί, όπως φαίνεται και από τις μετρήσεις, δεν θα υπάρχει πυκνή ροή οχημάτων και γι’ αυτό ακριβώς πρέπει να είναι υψηλή η δημόσια δαπάνη. Διασφαλίζετε απόλυτα και την κατασκευάστρια εταιρεία. Γι’ αυτό, η κορώνα ότι δεν υπάρχουν εγγυήσεις του δημοσίου για τα δάνεια της κατασκευάστριας εταιρείας, δεν ευσταθεί. 
     Δεν υπάρχει βεβαίως αυτή η εγγύηση, αλλά υπάρχει η εγγύηση ότι και τα χρήματα θα πάρει, που επενδύει η κατασκευάστρια εταιρεία και το εύλογο κέρδος. Αυτό διασφαλίζεται με τους όρους της σύμβασης. Με άλλα λόγια, το ίδιο πράγμα κάνετε, όπως έκαναν και με τις προηγούμενες συμβάσεις οι προηγούμενες κυβερνήσεις. Και δεν θα μπορούσε να είναι διαφορετικά. Δεν είναι κουτοί αυτοί που ηγούνται των κοινοπραξιών και οι μέτοχοί τους, ώστε να βάλουν το κεφάλι τους στον ντορβά και να αναλάβουν ένα έργο, από το οποίο δεν θα έχουν διασφαλισμένα κέρδη. Αλίμονο, δηλαδή, αν παίζει το κράτος τη γάτα με το ποντίκι με τους μεγάλους κατασκευαστικούς ομίλους. Να είστε βέβαιοι ότι θα ξεγελούν το κράτος, όπως το ξεγέλασαν σε άλλους τομείς χθες, πολύ περισσότερο σήμερα.
     Άρα, λοιπόν, τα αυτονόητα ας μην τα κάνουμε τώρα αιχμές μιας πολιτικής, η οποία έχει αλλάξει το κατασκευαστικό και το αναπτυξιακό σκηνικό στη χώρα. Ορθώς τα κάνατε και διαφορετικά δεν μπορούσαν να γίνουν, γιατί δεν θα συμμετείχε καμία κατασκευάστρια κοινοπραξία σε κανένα διαγωνισμό και δεν θα έπαιρνε κανένα έργο. Αυτή είναι η πραγματικότητα. Σημασία έχει να βγαίνουν κερδισμένοι όλοι. Και τα χρήματα του ελληνικού λαού να επενδύονται παραγωγικά και έργα ανάπτυξης να γίνονται και φυσικά οι κατασκευάστριες εταιρείες, που απασχολούν και ένα μεγάλο αριθμό εργαζόμενων, να έχουν και αυτές ένα εύλογο κέρδος, αρκεί να μην κερδοσκοπούν εις βάρος του Έλληνα φορολογούμενου πολίτη.
     Θέλω, όμως, να κάνω εδώ, κύριε Πρόεδρε, μια παρατήρηση. Πριν από λίγες ημέρες κυρώσαμε εδώ τη σύμβαση παραχώρησης της υποθαλάσσιας για τη Θεσσαλονίκη. Εκεί, η δημόσια δαπάνη ανέρχεται στο 20%. Και μάλιστα, με περηφάνια είπαν οι κύριοι Υπουργοί ότι θα καταβληθεί το πέμπτο έτος, λες και θα χάσει η κοινοπραξία που θα τα βάλει από ιδίους πόρους. Μα, θα τα πάρει ούτως ή άλλως από τα προσδοκώμενα κέρδη. Χάρη κάνει στο δημόσιο, για να μην εγγραφούν δημοσιονομικά αυτές οι δαπάνες. Σας εξυπηρετεί, δηλαδή, στο λογιστικό παιχνίδι που κάνετε όσον αφορά το ζήτημα της επιτήρησης. Δεν κάνει καμία χάρη στον Έλληνα φορολογούμενο πολίτη. Στα λογιστικά παιχνίδια, στις αλχημείες της Κυβέρνησης, κάνει χάρη η κοινοπραξία της υποθαλάσσιας της Θεσσαλονίκης. 
     Προσέξτε, όμως. Εκεί η δημόσια δαπάνη είναι 20%, εδώ είναι 40%. Και καλώς είναι 40%, θα έπρεπε να είναι ίσως και υψηλότερη η δημόσια δαπάνη. Γιατί, όμως, οι Θεσσαλονικείς θα πληρώσουν πάνω από 80% για την υποθαλάσσια και με τη σύμβαση που κυρώσατε, καθιστάτε όμηρο τη Θεσσαλονίκη; 
     Το πολιτικό και οικονομικό κέντρο, κύριε Υπουργέ, που η Νέα Δημοκρατία το εκπροσωπεί σήμερα, αδικεί την ελληνική περιφέρεια. Αδικεί πρωτίστως τη Θεσσαλονίκη και την Κεντρική Μακεδονία αδικεί, αδικεί την ελληνική περιφέρεια στο σύνολό της, όπως την αδικεί και με τη συζητούμενη σύμβαση. Αυτή είναι η πραγματικότητα και όλα τα άλλα λόγια δεν μπορούν να την αλλάξουν. 
     Για τα μεγάλα έργα που ξεκίνησαν και ολοκληρώθηκαν τα προηγούμενα χρόνια και γι’ αυτά που ξεκινούν με αργούς ρυθμούς και με καθυστερήσεις, με επιβραδύνσεις, για τα οποία βέβαια δεν φταίει το Υ.ΠΕ.ΧΩ.Δ.Ε., πρωτίστως φταίει η κεντρική κυβερνητική πολιτική, που έχει περιορίσει το Πρόγραμμα Δημοσίων Επενδύσεων για τα δικά της δημοσιονομικά παιχνίδια, για τις δικές της δημοσιονομικές λογικές ή γιατί έχει μια άλλη οικονομική φιλοσοφία. Βάζει τους ιδιώτες να κατασκευάζουν τα έργα, οι οποίοι βεβαίως θα πάρουν πίσω τα λεφτά απευθείας από το φορολογούμενο Έλληνα πολίτη και πολλά περισσότερα. Γιατί, δεν νομίζω για την «ψυχή της μάνας τους» να επενδύουν τα χρήματα οι εμπορικές τράπεζες και οι μεγάλοι κατασκευαστικοί όμιλοι. Αυτή είναι και η πραγματικότητα. 
     Προσέξτε τώρα. Είναι γεγονός ότι αυτά τα έργα χρειάζονταν και έπρεπε πριν δεκαετίες να γίνουν στη χώρα, για να υπάρχει μια στοιχειώδης αναπτυξιακή ισοτιμία με τις χώρες με τις οποίες ανταγωνιζόμαστε μέσα στην Ευρωπαϊκή Ένωση και στην ευρύτερη περιοχή. Καλώς ή κακώς ολοκληρώνονται. Και μετά δέκα χρόνια, πιθανότατα, αν πάμε με τους ρυθμούς στους οποίους έχετε βάλει τη χώρα, να έχουν ολοκληρωθεί. 
     Προσέξτε, όμως, τώρα τον κίνδυνο. Ο κίνδυνος είναι ότι αυτές οι αναπτυξιακές υποδομές που θα έχουν ολοκληρωθεί πιθανότατα σε μια δεκαετία και κυρίως οι αυτοκινητόδρομοι, θα έχουν βεβαίως δημιουργήσει προϋποθέσεις ανάπτυξης και στην ελληνική περιφέρεια.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή). 
     ΠΡΟΕΔΡΕΥΩΝ (Ιωάννης Τραγάκης): Παρακαλώ ολοκληρώστε, κύριε Μαγκριώτη.
     ΙΩΑΝΝΗΣ ΜΑΓΚΡΙΩΤΗΣ: Τελειώνω, κύριε Πρόεδρε.
     Μήπως, όμως, οι προϋποθέσεις για την επανασυγκέντρωση του παραγόμενου πλούτου στην περιφέρεια θα είναι ακόμη πιο μεγάλες; Μήπως τελικά θα διευκολύνουν ένα οικονομικό και αναπτυξιακό μοντέλο, υδροκέφαλο, κύριε Υπουργέ. Αυτό επισημαίνω.  
     Δεύτερον, δεν έχετε  μέχρι τώρα μια πολιτική ενίσχυσης και ανασύνθεσης του παραγωγικού ιστού της περιφέρειας, η οποία συνεχώς κατρακυλά. Και αυτό το αποδεικνύουν τα στατιστικά στοιχεία της Ε.Σ.Υ.Ε. για το 2005, που προχθές δημοσιεύτηκαν. Το εθνικό κατά κεφαλήν εισόδημα είναι 20.000 ευρώ. Της Πελοποννήσου το κατά κεφαλήν εισόδημα, δεν είναι ούτε 14.000 ευρώ. Για άλλες περιφέρειες είναι κάτω και από 13.000 ευρώ. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε συνάδελφε, ολοκληρώστε.
     ΙΩΑΝΝΗΣ ΜΑΓΚΡΙΩΤΗΣ: Αυτή είναι η πραγματικότητα και κάθε χρόνο η ψαλίδα ανάμεσα στο κατά κεφαλήν εισόδημα του Λεκανοπεδίου και της περιφέρειας μεγαλώνει. Σ’ αυτό δεν απαντάτε. Δυστυχώς, αυτή είναι η αλήθεια. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Πιέζω το χρόνο, για να προλάβουν να μιλήσουν όλοι. 
     Το λόγο έχει ο συνάδελφος κ. Κουτσούκος. 
     ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε.
     Για να μη μου κάνει παρατήρηση κατά την κοινοβουλευτική τάξη ο κ. Σουφλιάς, δηλώνω από την αρχή ότι θα θέσω ορισμένα θέματα, τα οποία αφορούν τους οδικούς άξονες που διασχίζουν και διαπερνούν την Πελοπόννησο. Είχα στη σκέψη μου να τα θέσω, όταν θα κουβεντιάζαμε για την άλλη σύμβαση, τη σύμβαση Κόρινθος-Πάτρα-Πύργος-Τσακώνα, αλλά απ’ ό,τι βλέπω, η παρούσα Κυβέρνηση και ο κ. Σουφλιάς, που μας μίλησε πριν από λίγο σε πάρα πολύ αυστηρό ύφος, δεν θα είναι εδώ, για να την ψηφίσει, ούτε ο ίδιος θα είναι Υπουργός. 
     Και το συμπέρασμα το βγάζω από τον τρόπο με τον οποίο δούλεψε μέχρι σήμερα, για να φέρει αυτήν τη σύμβαση και από τις καθυστερήσεις τις οποίες ανέπτυξε ο εισηγητής μας κ. Κουσελάς. Τις ίδιες καθυστερήσεις μπορεί κάποιος να σημειώσει πάρα πολύ εύκολα -και χωρίς να κοπιάσει- και στον άλλο άξονα, που επίσης ανήκει στα ευρωπαϊκά δίκτυα. Διότι είναι αλήθεια ότι δεν πρόλαβε το ΠΑ.ΣΟ.Κ. να δημοπρατήσει τα έργα, όμως πήρε τις πολιτικές αποφάσεις και προχώρησε στις προκηρύξεις ενδιαφέροντος, στις προεπιλογές των ομίλων, στις προμελέτες. Και τη φιλολογία που είχε αναπτύξει η Νέα Δημοκρατία, όταν έγινε Κυβέρνηση, ότι δεν υπήρχε κανένας σχεδιασμός ούτε καν αναγνωριστικές μελέτες, δυστυχώς αυτήν την επιβεβαίωσε ο θάνατος του μελετητή πάνω στον οδικό άξονα Πύργου-Πάτρας, ο οποίος είχε έρθει για να κάνει τη δουλειά του, ώστε να προχωρήσει αυτή η διαδικασία. 
     Έχουμε, λοιπόν, τεράστιες καθυστερήσεις και ήθελα να το επισημάνω ιδιαίτερα σε ό,τι αφορά το άλλο κομμάτι, το νοτιοδυτικό, του άξονα που θα διασχίζει την Πελοπόννησο. Γιατί αν σήμερα, κυρίες και κύριοι συνάδελφοι, μιλάμε για τον ανατολικό άξονα και πιο συγκεκριμένα για το βορειοανατολικό της Πελοποννήσου, θα πρέπει να πούμε πως σε ό,τι αφορά την ίδια την ανάπτυξη της Πελοποννήσου, το «νότο του νότου», αν δεν υπάρξει μια συγκεκριμένη στρατηγική για την ανάπτυξη ενός κάθετου δικτύου αξόνων, που θα συνδέει αυτούς τους δύο βασικούς άξονες, τότε ο ορεινός όγκος, η παραμελημένη περιοχή, όπου υπάρχουν εγκαταλελειμμένα χωριά και παράλληλα δυνατότητα ανάπτυξης λόγω του ότι υπάρχουν ομορφιές,  φυσικό κάλλος και φυσικό περιβάλλον, θα ξαναμείνει στο περιθώριο. 
     Και διαβάζοντας την αιτιολογική έκθεση, παρατήρησα, κύριε Υφυπουργέ –και θα παρακαλούσα και για τη δική σας φροντίδα, ώστε εάν φέρετε την άλλη σύμβαση, που προβλέπω ότι δεν θα τη φέρετε, γιατί θα σας προλάβουν οι πολιτικές εξελίξεις- να υπάρχει με σαφέστατο τρόπο μια περιγραφή, που να αφορά όλο το υπόλοιπο δίκτυο και συγκεκριμένα αυτό που θα συνδέσει τους δύο άξονες και θα διαπερνά τους ορεινούς όγκους. Η μόνη περιγραφή που έχετε μέσα στην αιτιολογική έκθεση, είναι αυτή που αφορά τον εθνικό δρόμο Τρίπολη-Βλαχερνά-Αρχαία Ολυμπία-Πύργος, για την οποία μέχρι σήμερα δεν υπάρχει καμία πρόοδος εργασιών, ιδιαίτερα σε ό,τι αφορά το κομμάτι των Λαγκαδίων. Έχουν δει το φως της δημοσιότητας δικές σας σκέψεις, σε απαντήσεις συναδέλφων για τον παραποτάμιο άξονα, για τον άξονα, δηλαδή, που θα ξεκινάει από τη Μεγαλόπολη, θα ακολουθεί τη ροή του Αλφειού ποταμού και θα συνδέει τη μια πλευρά της Πελοποννήσου με την άλλη, χωρίς να έχουμε εκεί κάτι οριστικό.
     Κατά συνέπεια, στο βαθμό που αυτός ο σχεδιασμός των δύο οδικών αξόνων, του ανατολικού και του δυτικού, θα προχωρήσει και σε μερικά χρόνια θα έχουμε ένα σύγχρονο οδικό δίκτυο, αυτό δεν μπορεί να αποδώσει τα αποτελέσματα και να πολλαπλασιάσει τα οφέλη που πρέπει να υπάρξουν στην περιοχή, αν ταυτόχρονα δεν αντιμετωπίσουμε τους κάθετους συνδετήριους άξονες, διότι ο ζωτικός χώρος είναι οι ορεινοί όγκοι και εκεί θα πρέπει και τη σύνδεση των δύο αξόνων να δείτε και το πώς το παραδοσιακό οδικό δίκτυο και συγκεκριμένα ο παλιός δρόμος Πάτρα-Τρίπολη, ο λεγόμενος 111, που διαπερνά και την Ηλεία, θα ενταχθεί σ’ αυτόν τον σχεδιασμό.
     Επίσης, ήθελα να σημειώσω ότι ο «νότος του νότου», η Πελοπόννησος, εντάχθηκε σ’ ένα σχεδιασμό, όταν η κυβέρνηση του ΠΑ.ΣΟ.Κ. προώθησε στην Ευρωπαϊκή Επιτροπή τη χρηματοδότηση των λεγόμενων διευρωπαϊκών δικτύων και είναι πολύ χαρακτηριστικό ότι μέσα σ’ αυτόν το σχεδιασμό εντασσόταν και ο δυτικός σιδηροδρομικός άξονας, τον οποίο η Κυβέρνηση της Νέας Δημοκρατίας φρόντισε να απεντάξει. Φρόντισε να απεντάξει τις μελέτες του και έτσι, ένα σημαντικό μέσο μεταφοράς, ένα σύγχρονο μέσο μαζικής μεταφοράς, αυτήν τη στιγμή δεν υπάρχει σε κανένα σχέδιο της Κυβέρνησης. 
     Θα έλεγα ότι ο κ. Σουφλιάς, τον οποίο είδαμε προηγούμενα να εξεγείρεται απέναντι σε μια δικαιολογημένη και τεκμηριωμένη κριτική της Αντιπολίτευσης, είναι σημαίνον στέλεχος της Κυβέρνησης, είναι ο συντάκτης του προγράμματος της Κυβέρνησης, είναι αυτός που πολιτικά έχει καλύψει την πολιτική της απογραφής. Η πολιτική της απογραφής είχε θύμα της την περιφέρεια, είχε θύμα της το Πρόγραμμα Δημοσίων Επενδύσεων. Γι’ αυτό –εκτιμώ- υπήρξαν και οι δικές σας καθυστερήσεις, για να μεταθέσουμε τις δημόσιες δαπάνες προς τα πίσω, για να υπάρξουν λιγότερες δημόσιες δαπάνες. Απότοκος αυτής της πολιτικής, βεβαίως, είναι και ο υπερδιπλασιασμός των διοδίων, δηλαδή το κόστος που θα πληρώσει ο Έλληνας φορολογούμενος πολίτης.
     Κλείνοντας και για να μη δεχθώ τις παρατηρήσεις του Προεδρείου για το χρόνο, θα ήθελα να σας ενημερώσω -και να το πείτε στον κύριο Υπουργό- πως το κλιμάκιο του ΠΑ.ΣΟ.Κ. που επισκέπτεται τα δημόσια έργα και τα επιθεωρεί, με ρώτησε αν πρέπει να έρθει στην Ηλεία και τους απάντησα ότι δεν πρέπει να έρθουν στην Ηλεία, διότι ούτε καν στις διαφημίσεις του Υπουργείου σας δεν είναι η Ηλεία. Ούτε ένα καρφί δεν έχει μπει από το Υ.ΠΕ.ΧΩ.Δ.Ε. στην Ηλεία. Αυτά, όμως, να είστε σίγουροι ότι ο λαός στις επικείμενες εκλογές θα τα ανταποδώσει με τον ανάλογο τρόπο, το καρφί δηλαδή που δεν βάλατε, θα σας το επιστρέψει ανάλογα μέσα στην κάλπη.
     Να είστε καλά και σας ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
     Το λόγο έχει ο συνάδελφος κ. Δαβάκης.
     ΑΘΑΝΑΣΙΟΣ ΔΑΒΑΚΗΣ: Κυρίες και κύριοι συνάδελφοι, τελευταίως το ΠΑ.ΣΟ.Κ. ευφορείται από διάθεση αυτοσαρκασμού πολλές φορές, αλλά και από διάθεση χιούμορ, όταν λέει περί καρφιών, περί νίκης στις εκλογές, περί όλων εκείνων των καταστάσεων, που εν πάση περιπτώσει το κάνουν να αισθάνεται ισχυρό ή καλύτερα να φαίνεται ισχυρό προς το εκλογικό Σώμα, προς το οποίο σε λίγους μήνες θα αποταθεί.
     Κυρώνουμε, κυρίες και κύριοι συνάδελφοι, αρκετή ώρα τώρα συζητώντας σ’ αυτήν την Αίθουσα, μία σύμβαση, τη σύμβαση παραχώρησης ενός δρόμου, ο οποίος απεκλήθη και στην επιτροπή και εδώ ως η «ραχοκοκαλιά της Πελοποννήσου», μίας περιφέρειας που, για λόγους που όλοι γνωρίζουμε και ο καθένας ξεχωριστά στην περιφέρειά του, είχε καταδικαστεί στο πολιτικό περιθώριο ή στο περιθώριο του ενδιαφέροντος, αν θέλετε, τόσα χρόνια από τις κυβερνήσεις του παρελθόντος όσον αφορά τα έργα ανάπτυξης, έργα προοπτικής και έργα πορείας.
     Περισσότερο από την περιφερειακή ανισότητα, υπήρχε και υπάρχει και η ενδοπεριφερειακή ανισότητα, χαρακτηριστικό παράδειγμα της οποίας είναι ο νομός από τον οποίο προέρχομαι, ο Νομός Λακωνίας, ο οποίος επί πολλά χρόνια έβλεπε τα τρένα να περνούν, έβλεπε το κρατικό ενδιαφέρον να είναι παγερό απέναντί του και έβλεπε διαφόρους να τον χαρακτηρίζουν είτε ως δεδομένο είτε ως ανυπάκουο πολιτικά. Η Κυβέρνηση αυτή, η Κυβέρνηση της Νέας Δημοκρατίας, σήμερα έρχεται να χαράξει δρόμους προοπτικής, δρόμους ανάπτυξης, δρόμους συγκεκριμένης στόχευσης για την ανάπτυξη του «νότου του νότου», όπως απεκλήθη προηγουμένως η Πελοπόννησος.
     Ο δρόμος Κόρινθος-Καλαμάτα και Κόρινθος-Σπάρτη είναι ένας δρόμος, που εμείς που προερχόμαστε από αυτές τις περιφέρειες, οι Bουλευτές  της Πελοποννήσου, γνωρίζουμε καλύτερα παντός άλλου. Ίσως εμείς και οι επαγγελματίες αυτοκινητιστές να ξέρουμε την κάθε στροφή του, την κάθε λακκούβα του, το κάθε σημείο το οποίο χρήζει ανακατασκευής. Αξίζουν συγχαρητήρια στην Κυβέρνηση, που σήμερα έρχεται να στέρξει, ανακατασκευάζοντας αυτόν το δρόμο.
     Χαρακτηριστικό παράδειγμα των κατασκευαστικών έργων που υπήρξαν στο παρελθόν, είναι η κλειστή σήραγγα του Αρτεμισίου, μια σήραγγα που δεν οδηγούσε πουθενά, όπως δεν οδηγούσαν πουθενά τα διάφορα έργα που η κυβέρνηση του ΠΑ.ΣΟ.Κ. συνεχώς εξήγγειλε στο νομό μου και τα οποία, όπως είπε προηγουμένως ο Κοινοβουλευτικός μας Εκπρόσωπος, ως νεφελώδεις οπτασίες μπορούσε κάποιος να τα παρουσιάσει. Αυτές τις νεφελώδεις οπτασίες, σήμερα αυτή η Κυβέρνηση έρχεται να τις κάνει χειροπιαστή πραγματικότητα. Πιστεύω ότι ο δρόμος Λεύκτρο-Σπάρτη, η συνέχεια και η ολοκλήρωση του δρόμου Κόρινθος-Καλαμάτα έχουν να δώσουν συγκεκριμένες και ευοίωνες προοπτικές στη Λακωνία. Θα δημιουργήσουν προοπτικές οικονομικής ανόρθωσης, σταθερής ανάπτυξης, διακινώντας γρήγορα και ασφαλώς προϊόντα, ανθρώπους και όλα εκείνα που φέρνουν πιο κοντά το κέντρο με την περιφέρεια.
     Κύριε Υπουργέ, υπάρχουν ορισμένα σημεία, τα οποία πρέπει να δείτε με ιδιαίτερο ενδιαφέρον όσον αφορά την κατασκευή αυτού του δρόμου. Είναι σημεία, τα οποία θα χαρακτηρίσουν το δρόμο ως καλύτερο όσον αφορά το αποτέλεσμα. Είναι σημεία, τα οποία όλοι μας -και εσείς που έχετε τη βασική πολιτική ευθύνη κατασκευής του δρόμου- πρέπει να τα δείτε καλύτερα. Η σύνδεση του δρόμου Λεύκτρου-Σπάρτης, των κόμβων αυτού του δρόμου με τα δημοτικά διαμερίσματα μέχρι τη Σπάρτη και πολλών κοινοτήτων που έχει ο Ταΰγετος, τον οποίο διαπερνά στην παρευρώτιο περιοχή του, είναι ένα θέμα που πρέπει να το δείτε ιδιαιτέρως. Δεν πρέπει να ακούμε παράπονα από τους κατοίκους αυτών των περιοχών περί αποκλεισμού των από αυτόν το δρόμο. Δεν μπορούμε να ακούμε παράπονα από ανθρώπους, οι οποίοι θέλουν να επισκεφτούν φυσικές ομορφιές και αρχαιότητες, όπως είναι ο Δήμος Πελάνας και άλλες περιοχές δίπλα από αυτόν το δρόμο και να μην μπορούν, ενώ είναι πολύ εύκολο να γίνουν συνδετήριοι κόμβοι, προκειμένου να υπάρχει  καλύτερη προσπελασιμότητα προς αυτήν την κατεύθυνση.
     Έρχομαι στο σημείο του δρόμου, όταν καταλήγουμε στη Σπάρτη, που συνεχίζει προς το Γύθειο. Θέλω να πιστεύω ότι ένας από τους στόχους αυτής της Κυβέρνησης, όσον αφορά την κατασκευή των δημοσίων έργων και ιδιαίτερα των οδών, είναι η ποιοτική συμπόρευση των έργων μεταξύ τους, κάτι το οποίο δεν υπήρχε στο παρελθόν. Ποιοτική συμπόρευση! Το χαρακτηρίζω έτσι, ούτως ειπείν, δηλαδή  μια συνέχεια ποιότητας, μια συνέχεια καλύτερης κατασκευής του έργου. Δεν μπορεί να περνάμε ένα δρόμο σαράντα έξι χιλιομέτρων με την ποιότητα κατασκευής που θα υπάρξει και μετά να φτάνουμε από τη Σπάρτη μέχρι το Γύθειο, που είναι σαράντα δύο χιλιόμετρα και να αντικρύζουμε το φαινόμενο του δρόμου όπως αυτό παρουσιάζεται σήμερα. Πρέπει να το δείτε με ιδιαίτερο ενδιαφέρον, κύριε Υφυπουργέ, δηλαδή τη συνέχιση του δρόμου προς το Γύθειο, προς το λιμάνι του Γυθείου, προς τη θάλασσα, στη νοτιότερη περιοχή της Λακωνίας, ούτως ώστε αυτός που θα διέρχεται από το Λεύκτρο και θα καταλήγει στη Σπάρτη, να μην υφίσταται αλγεινή εντύπωση για το δρόμο που θα αντιμετωπίσει στη συνέχεια. Πιστεύω ότι σαράντα δύο χιλιόμετρα δρόμου δεν είναι πολλά, ώστε να υπάρξουν ορισμένες ευθυγραμμίσεις και βελτιώσεις. Είναι ζητήματα που αφορούν τους συνεργάτες σας τεχνικούς, που θα πρέπει να προχωρήσουν σε μια ισοσκελή αντιμετώπιση όσον αφορά το χαρακτηρισμό αυτού του δρόμου.
     Υπάρχουν ορισμένα ζητήματα που αφορούν το ενδοσυγκοινωνιακό δίκτυο της Λακωνίας. Τα λέω αυτά, γιατί οι δρόμοι τέτοιας τροχιάς, τέτοιας ανάπτυξης, μας προκαλούν να αναφερθούμε στο γενικότερο δίκτυο της Λακωνίας και της κάθε περιοχής την οποία συνδέουν. Είναι η σύνδεση του Κυπαρισσίου με το Λεωνίδιο, μια απόσταση τριάντα χιλιομέτρων, που θα συνδέσει και θα «δέσει» περιφερειακά όλη την Πελοπόννησο. Είναι, επίσης, η βελτίωση των οδικών αξόνων που καταλήγουν στη Μονεμβασιά και στη Νεάπολη, οδικών αξόνων που σήμερα εκτελούνται και βελτιώνονται, αλλά πιστεύω πως με την καλύτερη επίνευση και την εργώδη προσπάθεια της πολιτείας θα γίνουν καλύτεροι. 
     Κυρίες και κύριοι συνάδελφοι, ακούστηκε προηγουμένως μια έκφραση που εμάς τους νεώτερους, αν και είμαστε αρκετές τετραετίες σ’ αυτήν την Αίθουσα, μας ξενίζει, όταν την ακούμε, περί «βρώμικης αντιπολίτευσης». Δεν υπάρχει «βρώμικη αντιπολίτευση». Δεν υπάρχει κανένα κόμμα, το οποίο μετέρχεται εδώ βρώμικες μεθόδους. 
     Εμείς στη Νέα Δημοκρατία αισθανόμαστε ότι όλα τα κόμματα -και τα κόμματα της Αντιπολίτευσης, της Μείζονος και της Ελάσσονος- αλλά και όλοι εμείς, διεπόμεθα από τα ίδια κίνητρα, προκειμένου να προσφέρουμε στον τόπο. Εν πάση περιπτώσει όμως, αν συνηθίζετε και θέλετε να μιλάτε για βρώμικη αντιπολίτευση της Νέας Δημοκρατίας, θέλω να σας πω ότι πάντοτε, την όποια αντιπολίτευση, τη βρώμικη ή την καθαρή, την ακολουθεί η κάθαρση του λαού, η ώρα των εκλογών. Και η κάθαρση αυτή θα είναι πολύ επώδυνη για εσάς, αν συνεχίζετε μια τέτοια αντιπολίτευση, αντιπολίτευση συνθημάτων, αντιπολίτευση αυτών των μεθόδων και όχι μια σοβαρή και στιβαρή αντιπολίτευση, την οποία δυστυχώς δεν ασκείτε. 
     Σας ευχαριστώ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
     Το λόγο έχει ο κ. Κατσιλιέρης. 
     ΠΕΤΡΟΣ ΚΑΤΣΙΛΙΕΡΗΣ: Ευχαριστώ, κύριε Πρόεδρε. 
     Αγαπητοί συνάδελφοι, όταν συζητάμε για ένα τόσο μεγάλο και σοβαρό αναπτυξιακό έργο, όπως είναι ο αυτοκινητόδρομος Κόρινθος-Τρίπολη-Καλαμάτα, καλό θα είναι να το συνεκτιμούμε και να το αξιολογούμε ενταγμένο στο περιβάλλον όχι μόνο της ευρύτερης περιοχής, αλλά και της μεγάλης, της ευρύτερης οικογένειας της Ευρωπαϊκής Ένωσης.
     Το Παρίσι αποκτούσε μετρό στις αρχές του 1900, η Μόσχα τη δεκαετία του 1930, η Αθήνα το 2000. Η Γερμανία, η Ιταλία και άλλες χώρες της Ευρωπαϊκής Ένωσης αποκτούσαν μεγάλους αυτοκινητόδρομους κατά τις δεκαετίες του 1930 και 1940, η Ελλάδα τη δεκαετία του 1990.
     Κατά σύμπτωση, τα εγκαίνια του πρώτου τμήματος αυτοκινητόδρομου ευρωπαϊκών προδιαγραφών, που έγιναν το 1992, αφορούσαν στο τμήμα Κόρινθος-Τρίπολη, μήκους ογδόντα δύο χιλιομέτρων, το οποίο αποτελεί μέρος του οδικού άξονα Κόρινθος-Τρίπολη-Καλαμάτα και Κλάδος Λεύκτρο-Σπάρτη, μήκους διακοσίων πέντε χιλιομέτρων, που έρχεται σήμερα για κύρωση στη Βουλή. 
     Γίνεται, λοιπόν, αντιληπτό ότι η υστέρηση της Ελλάδας έναντι πολλών άλλων ευρωπαϊκών χωρών μετριόταν με δεκαετίες. Το γεγονός ότι καταφέραμε και μπήκαμε στο σκληρό πυρήνα της Ο.Ν.Ε., δεν σήμαινε ότι ως δια μαγείας θα καλύπταμε τη μεγάλη αυτή απόσταση. 
     Από τις αρχές της δεκαετίας του 1980, που δειλά-δειλά ξεκίνησαν να κατασκευάζονται στην πατρίδα μας οι αυτοκινητόδρομοι ευρωπαϊκών προδιαγραφών και μέχρι σήμερα, καλύψαμε σε σημαντικό βαθμό την απόσταση που μας χώριζε από τους Ευρωπαίους εταίρους μας. Σήμερα έχουν παραδοθεί δεκάδες τμήματα εκατοντάδων χιλιομέτρων των αυτοκινητόδρομων Π.Α.Θ.Ε., Εγνατία, καθώς και το τμήμα Κόρινθος-Τρίπολη. 
     Η Αττική Οδός, το Ρίο-Αντίρριο και το αεροδρόμιο «Ελευθέριος Βενιζέλος», που έγιναν με συμβάσεις παραχώρησης και ξεκίνησαν το 1995 με έτος ολοκλήρωσης το 2004, δεν είναι μόνο μεγάλα εθνικά αναπτυξιακά έργα, αλλά είναι και εφάμιλλα, ισοδύναμα και συγκρίσιμα με τα καλύτερα ευρωπαϊκά έργα στο είδος τους. 
     Σε πείσμα της αντιπολιτευτικής πολιτικής της Νέας Δημοκρατίας, η οποία μιλούσε για «μακέτες ΠΑ.ΣΟ.Κ.», η χώρα προχωρούσε μπροστά. Η ιστορία κατέγραφε τα μεγάλα έργα των κυβερνήσεων ΠΑ.ΣΟ.Κ.. Η μεγάλη ώρα για τους ελληνικούς αυτοκινητόδρομους σήμανε το 2001, τότε που η πολιτική ηγεσία του Υ.ΠΕ.ΧΩ.Δ.Ε. της κυβέρνησης ΠΑ.ΣΟ.Κ. υιοθέτησε τη διαδικασία δημοπράτησης δύο πακέτων μεγάλων έργων, επίσης με το σύστημα της παραχώρησης. 
     Το πρώτο πακέτο συμπεριελάμβανε τους αυτοκινητόδρομους Π.Α.Θ.Ε. Μαλιακός-Κλειδί, Π.Α.Θ.Ε. Τμήμα Ελευσίνα-Κόρινθος-Πάτρα και το νότιο τμήμα της Ιόνιας Οδού Πάτρα-Πύργος-Τσακώνα και Ε-65 ή Κεντρικής Ελλάδας από Σκάρφεια έως Παναγιά. Το δεύτερο πακέτο συμπεριελάμβανε τα οδικά αστικά έργα της Αττικής, τον αυτοκινητόδρομο Κόρινθος -Τρίπολη- Καλαμάτα μαζί με τον Κλάδο Λεύκτρο-Σπάρτη και την Ιόνια Οδό από Αντίρριο μέχρι Ιωάννινα. 
     Οι δύο αυτές διακηρύξεις το 2001, επί υπουργίας Κώστα Λαλιώτη, αποτέλεσαν τις στέρεες βάσεις και τα ισχυρά θεμέλια,ώστε να δρομολογηθούν όλες οι περαιτέρω προβλεπόμενες διαδικασίες και έτσι η Κυβέρνηση της Νέας Δημοκρατίας παρέλαβε ολοκληρωμένη την πρώτη φάση προεπιλογής, με τέσσερις προεπιλεγμένους ομίλους για το πρώτο μεγάλο πακέτο έργων και τρεις ομίλους για το δεύτερο πακέτο.
     Από τις 7 Μαρτίου του 2004 μέχρι σήμερα, η νέα διακυβέρνηση κατάφερε να φθάσει, εκτιμώ με μεγάλη καθυστέρηση, στην ολοκλήρωση της δεύτερης φάσης, δηλαδή στην επιλογή του ανάδοχου του έργου. Είμαι βέβαιος ότι ο Υπουργός ΠΕ.ΧΩ.Δ.Ε. κ. Σουφλιάς θα νιώθει πολύ τυχερός και ευτυχής για το έργο, τις διαδικασίες και το συνολικό σχεδιασμό που παρέλαβε από το ΠΑ.ΣΟ.Κ..  Η ομιλία του άλλωστε κατά τα εγκαίνια της γέφυρας Ρίου-Αντιρρίου υπήρξε γενναιόδωρη και υψηλού πολιτικού ήθους και είναι κρίμα το ότι στην εισηγητική έκθεση υιοθετήθηκαν ανακρίβειες, διαστρεβλώσεις και υπερβολές σε βάρος του «κακού» ΠΑ.ΣΟ.Κ.. Θέλω να πιστεύω πως οφείλονται στο γεγονός ότι βρισκόμαστε σε μια πολιτική ένταση, αφού η άτυπη προεκλογική περίοδος έχει ξεκινήσει εδώ και καιρό.
     Υπήρξα Αντιδήμαρχος Καλαμάτας επί σειρά ετών και για την ιστορία θα ήθελα να πληροφορήσω το Σώμα ότι ο αυτοκινητόδρομος Κόρινθος-Τρίπολη-Καλαμάτα αποτελεί προέκταση του διευρωπαϊκού αυτοκινητόδρομου Βορρά-Νότου, (Τ.Ε.Μ), που ξεκινάει από το Γκντάσκ της Πολωνίας, διασχίζει δέκα χώρες και καταλήγει στην Καλαμάτα. Προς τούτο, χρειάστηκε κυβερνητική απόφαση το 1982, η οποία υιοθέτησε το ομόφωνο ψήφισμα του Δήμου Καλαμάτας για απόληξη του διευρωπαϊκού αυτοκινητόδρομου Βορρά-Νότου στην Καλαμάτα και όχι στην Αθήνα, όπως προβλεπόταν. Έτσι η Καλαμάτα, το 1982, αποκτούσε τα χαρακτηριστικά της νότιας πύλης της Ελλάδας προς τη Μεσόγειο, τη Βόρεια Αφρική και την Ασία μέσω Σουέζ. 
     Καταθέτω για τα Πρακτικά το ψήφισμα του Δημοτικού Συμβουλίου Καλαμάτας.
     (Στο σημείο αυτό ο Βουλευτής κ. Πέτρος Κατσιλιέρης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Θεωρώ πολύ θετικό το γεγονός ότι στο τμήμα Κόρινθος-Τρίπολη προβλέπεται να γίνουν σημαντικά έργα αναβάθμισης κι επεμβάσεις, όπως σήραγγες, γέφυρες, λωρίδες έκτακτης ανάγκης και στηθαία Τύπου New Jersey, με αποτέλεσμα ολόκληρος ο δρόμος να γίνει ταχείας κυκλοφορίας και ταυτόχρονα περισσότερο ασφαλής. 
     Θεωρώ επίσης πολύ σημαντική και σωτήρια για την ασφάλεια των πολιτών, κυρίως για τα επόμενα χρόνια του μεγάλου κυκλοφοριακού φόρτου που προβλέπεται, την πρόβλεψη της περιμετρικής της Καλαμάτας, την οποία είχε αποφασίσει η κ. Παπανδρέου και υιοθέτησε ο σημερινός Υπουργός, κ. Σουφλιάς. 
     Μίλησα νωρίτερα για μεγάλη καθυστέρηση και για να τεκμηριώσω τον ισχυρισμό μου αυτό, θα αναφερθώ στο τμήμα Αθήναιο-Λεύκτρο. Για το τμήμα Αθήναιο- Ραψομάτη-Λεύκτρο, μήκους δεκατεσσάρων χιλιομέτρων, το οποίο είναι εκτός της σύμβασης παραχώρησης, τα πράγματα είναι απελπιστικά. 
     Στις 26 Μαΐου 2004, λίγες βδομάδες μετά από τις εκλογές, δημοσιεύθηκε στον τοπικό Τύπο της Μεσσηνίας υπηρεσιακό-ενημερωτικό σημείωμα του Διευθυντή Υ.ΠΕ.ΧΩ.Δ.Ε. κ. Κωστή, στο οποίο μεταξύ άλλων αναφερόταν: «Με δυο παλιές εργολαβίες, που χρηματοδοτήθηκαν από το Π.Ε.Π. Πελοποννήσου, έχουν περαιωθεί: η σήραγγα Ραψομάτη μέχρι την τελική της επένδυση, χωρίς τον ηλεκτρομηχανολογικό εξοπλισμό και δεύτερον, χωματουργικά και μέρος των τεχνικών στο τμήμα Μαλλωτά-Λεύκτρο, μήκους εξίμισι χιλιομέτρων. Με δύο νέες εργολαβίες, ο διαγωνισμός των οποίων είναι σε εξέλιξη, ολοκληρώνεται το σύνολο των έργων του τμήματος Αθήναιο-Λεύκτρο». 
     Καταθέτω το σχετικό δημοσίευμα. 
     (Στο σημείο αυτό ο Βουλευτής κ. Πέτρος Κατσιλιέρης καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)  
     Ξέρετε, κυρίες και κύριοι συνάδελφοι, πού βρίσκεται το έργο αυτό σήμερα, τρία χρόνια μετά τις ανακοινώσεις του Διευθυντή κ. Κωστή; Η Νέα  Δημοκρατία κατάφερε –γιατί πράγματι πρόκειται για κατόρθωμα- να μην το έχει ολοκληρώσει. Μέχρι την εκπνοή της τετραετίας, στις 7 Μαρτίου του 2008, δεν θα έχει παραδοθεί ούτε ένα μέτρο απ’ αυτό το έργο δεκατεσσάρων χιλιομέτρων, που παρέλαβε μισοτελειωμένο. Η ευθύνη της απίστευτης αυτής καθυστέρησης είναι φανερό, είναι αυτονόητο ότι βαρύνει εξολοκλήρου την ηγεσία του Υ.ΠΕ.ΧΩ.Δ.Ε..
     Συμπερασματικά, εμείς, κυρίες και κύριοι συνάδελφοι, αναγνωρίζουμε τις προσπάθειες και τη συνεισφορά της πολιτικής ηγεσίας και των εργαζομένων στο Υ.ΠΕ.ΧΩ.Δ.Ε. από τις 7 Μαρτίου 2004 μέχρι σήμερα.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δεν υιοθετούμε όμως την πρακτική που είχε υιοθετήσει η Νέα Δημοκρατία ως αντιπολίτευση –ολοκληρώνω, κύριε Πρόεδρε- δηλαδή τη λογική του λαϊκισμού, του μηδενισμού και της καταστροφολογίας. Άλλωστε αυτή η πρακτική έχει αποτυπωθεί στα Πρακτικά της Βουλής σ’ όλα τα μεγάλα έργα που ήρθαν για κύρωση στην Ολομέλεια, καθώς και στα πρωτοσέλιδα των εφημερίδων που στηρίζουν τη  Νέα Δημοκρατία. 
     Επειδή ο αυτοκινητόδρομος Κόρινθος-Τρίπολη-Καλαμάτα αποφασίστηκε από το ΠΑ.ΣΟ.Κ. το 1982 να καταλήγει στην Καλαμάτα, επειδή σχεδιάστηκε, προετοιμάστηκε και εκτελέστηκε από το ΠΑ.ΣΟ.Κ. κατά το ήμισυ –αναφέρομαι στο τμήμα Κορίνθου-Τρίπολης- επειδή το υπόλοιπο τμήμα Τρίπολη-Καλαμάτα και ο Κλάδος Λεύκτρο-Σπάρτη σχεδιάστηκε, δρομολογήθηκε και προχώρησε από το ΠΑ.ΣΟ.Κ. μέσα από τις διακηρύξεις του 2001, επειδή το ΠΑ.ΣΟ.Κ. ολοκλήρωσε την πρώτη φάση της διακήρυξης με την προεπιλογή των ομίλων στα τέλη του 2003, να μας επιτρέψετε, κύριοι συνάδελφοι της Νέας Δημοκρατίας, να ισχυριζόμαστε ότι το έργο αυτό σε πολύ μεγάλο βαθμό φέρει τη σφραγίδα των κυβερνήσεων ΠΑ.ΣΟ.Κ..
     ΠΡΟΕΔΡΕΥΩΝ (Ιωάννης Τραγάκης): Και κλείστε με αυτό.
     ΠΕΤΡΟΣ ΚΑΤΣΙΛΙΕΡΗΣ: Δεν μπορεί κανείς να διαγράψει αβασάνιστα, ετσιθελικά, μικροκομματικά όλα τα προαναφερθέντα, που τεκμηριώνουν τη σημαντική συμβολή του ΠΑ.ΣΟ.Κ. στον αυτοκινητόδρομο Κόρινθος-Τρίπολη-Καλαμάτα.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
     ΠΕΤΡΟΣ ΚΑΤΣΙΛΙΕΡΗΣ: Κλείνω, κύριε Πρόεδρε.
     Στο Ρίο-Αντίρριο ο κ. Σουφλιάς είπε μεταξύ άλλων ότι τα έργα δεν ανήκουν στις κυβερνήσεις, αλλά στον ελληνικό λαό. Μίλησε ακόμη για τη συνέχεια του κράτους. Σήμερα τα πήρε πίσω. Έκανε ένα βήμα πίσω. Κρίμα.
     Σας ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Λαμπρόπουλος έχει το λόγο.
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Ευχαριστώ, κύριε Πρόεδρε.
     Κυρίες και κύριοι συνάδελφοι, ομιλώ σήμερα ως Βουλευτής του Νομού Μεσσηνίας, που για αρκετά χρόνια μαζί με όλους τους φορείς του νομού, με άλλους συναδέλφους παλέψαμε σκληρά –αυτοδιοίκηση πρώτου και δευτέρου βαθμού- για να φθάσουμε στη σημερινή ημέρα, στη σημερινή ιστορική ημέρα για το νομό μας και μπορώ να πω για όλη την Πελοπόννησο.
     Αυτό το όνειρο της κατασκευής του δρόμου Κορίνθου-Τρίπολης-Καλαμάτας ξεκίνησε τη δεκαετία του ’70. Πέρασαν πολλά χρόνια. Ακούσαμε πολλά, ακούσαμε πολλές διακηρύξεις, ακούσαμε πολλά λόγια, ψεύτικα λόγια. Πράξεις δεν βλέπαμε, έργα δεν είδαμε καθόλου σε καμμία περίπτωση. 
     Επί δεκαετίες ο νομός έμεινε στο περιθώριο, έμεινε στην απομόνωση, έμεινε χωρίς έργα υποδομής, με αποτέλεσμα το 2003 με τα επίσημα στοιχεία της Εθνικής Στατιστικής Υπηρεσίας του ελληνικού κράτους, ο Νομός Μεσσηνίας –αν είναι δυνατόν να γίνει πιστευτό αυτό- κατατάσσεται τεσσαρακοστός έβδομος νομός στην Ελλάδα στο κατά κεφαλήν εισόδημα. 
     Αυτά ήταν τα έργα, αυτές ήταν οι πράξεις, αυτό ήταν το αποτέλεσμα. Ένας νομός που το 1974 είχε επτά Βουλευτές, τώρα έχει πέντε, που παλιότερα είχε εννέα, τώρα έχει πέντε. Αυτά ήταν τα αποτελέσματα των τελευταίων ετών. Αυτή ήταν η ανάπτυξη που είδε ο Νομός Μεσσηνίας.
     Τι παραλάβαμε εμείς. Ας μη φθάσουμε εκεί. Δέκα χρόνια διακυβέρνησης από το 1994 μέχρι το 2004 ούτε ένα χιλιόμετρο καινούργιου δρόμου! Έγινε η Τσακώνα, όπως έγινε. Ξεκίνησαν οι χωματουργικές εργασίες το 1992. Το 1995 όλοι –καθηγητές, μελετητές- είπαν ότι δεν πρέπει να προχωρήσει ο δρόμος, παρά ταύτα ο κ. Λαλιώτης προχώρησε. 
     Έφθασε το 2000. Όλοι είπαν να μη δοθεί στην κυκλοφορία αυτός ο δρόμος –το Παραδείσια-Τσακώνα- και για λόγους προεκλογικούς τότε η κυβέρνηση του ΠΑ.ΣΟ.Κ. δύο ημέρες πριν τις εκλογές –επαναλαμβάνω, δύο ημέρες πριν τις εκλογές!- έδωσε το δρόμο στην κυκλοφορία, με αντίθεση υπηρεσιακών παραγόντων του Υ.ΠΕ.ΧΩ.Δ.Ε., με αντίθεση καθηγητών του Πολυτεχνείου, που είχαν προβλέψει την κατάρρευση και συνιστούσαν άμεσα έργα, για να επιδιορθωθεί και να σωθεί ο δρόμος! Δύο ημέρες πριν τις εκλογές!
     Το αποτέλεσμα, λοιπόν, ήταν μετά από λίγο καιρό να καταρρεύσει ο δρόμος. Πήγαν στο βρόντο περίπου 12.000.000.000 δραχμές. Και δεν είναι μόνο αυτό. Χρειαζόμαστε σήμερα 120.000.000 ευρώ, για να γίνει ο δρόμος συν τα 5.000.000-6.000.000 ευρώ της μελέτης.
     Ήρθε η κ. Παπανδρέου τότε, μετά από λίγους μήνες, το 2003 στην Καλαμάτα και είπε ότι γρήγορα θα τελείωναν οι μελέτες και μας έφερε και κάποιο δώρο 100.000.000 ευρώ, με το οποίο θα φτιαχνόταν ξανά η Τσακώνα.
     Ήταν ένα μεγάλο ψέμα που από την ίδια μέρα το καταρρίψαμε. Όχι μόνο δεν υπήρχαν αυτά τα χρήματα, αλλά όταν εμείς ήλθαμε το 2004, μας είπαν οι εργολάβοι ότι δώστε μας τα 6.000.000 ευρώ για να σας παραδώσουμε τις μελέτες. Βγάλαμε, λοιπόν, τα 6.000.000 ευρώ και χρειάστηκε να βγάλουμε και 120.000.000 ευρώ –ήταν «αέρας» τα λόγια της κ. Παπανδρέου- για να ξεκινήσουμε τη δημοπράτηση και να αποκαταστήσουμε το δρόμο. Ένας δρόμος –για να έλθω στις διακηρύξεις που είπε ο κύριος συνάδελφος προηγουμένως- για τον οποίο ο κ. Λαλιώτης –είναι γραπτά, ειπωμένα εδώ στη Βουλή μέσα, δημοσιευμένα- έλεγε ότι το 2002 θα είχε τελειώσει όλο το τμήμα Τρίπολης-Καλαμάτας, το 2001 θα είχαν παραδοθεί οι στροφές της Μεγαλόπολης και πόσα άλλα δεν είχαμε ακούσει τότε. 
     Ακούσαμε ότι και ο περιμετρικός της Καλαμάτας είχε αποφασιστεί προηγούμενα από την κυβέρνηση. Πού είχε αποφασιστεί; Έχω γραπτή απάντηση της κ. Παπανδρέου ως Υπουργού ΠΕ.ΧΩ.Δ.Ε. το 2003 που έλεγε ότι δεν προβλέπεται να γίνει ο περιμετρικός δακτύλιος της Καλαμάτας.
     Τι παραλάβαμε, λοιπόν, εμείς; Όπως είπε ο Υπουργός προηγουμένως  ούτε μελέτες ούτε χρήματα ούτε απαλλοτριώσεις. Ξεκίνησαν τη σήραγγα Ραψομάτη, αλλά δεν είχαν ξεκινήσει ούτε μελέτες ούτε απαλλοτριώσεις για το τμήμα Αθήναιο-Ραψομάτη. Υπήρξε καθυστέρηση από το Ραψομάτη στο Λεύκτρο; Βεβαίως υπήρξε γιατί ήταν όλα πρόχειρα γινομένα και ξαναχρειαστήκαμε πάλι μελέτες. Οι διαδικασίες όμως προχωράνε και είμαστε βέβαιοι ότι μέσα στο 2008 θα παραδοθεί το τμήμα αυτό. 
     Δεν παραλάβαμε, λοιπόν, το 2004 ούτε ένα χιλιόμετρο δρόμου από την Τρίπολη μέχρι την Καλαμάτα. Ούτε μελέτες ούτε απαλλοτριώσεις ούτε χρήματα είχαμε. Χρειαστήκαμε –το επαναλαμβάνω- από το δημόσιο κρατικό κορβανά να βγάλουμε τα 120.000.000 ευρώ για την Τσακώνα συν 6.000.000 για να πληρώσουμε τους μελετητές. Καμμία πρόοδο σε κανένα τμήμα, σε κανένα σημείο. Παχιά λόγια τα οποία γνωρίζει ο λαός της Μεσσηνίας.
     Βρίσκομαι, λοιπόν, σήμερα στην ευχάριστη θέση ως πολιτικός του νομού και ως άνθρωπος, που είχα κάνει κι εγώ μαζί με όλους τους άλλους σημαία αυτό το δρόμο Κορίνθου-Τριπόλεως-Καλαμάτας, να χαιρετίσω και να κυρώσω αυτή τη σύμβαση. Όπως πιστεύω ότι τη χαιρετίζει όλος ο λαός της Μεσσηνίας ανεξάρτητα από το τι ψηφίζει ο καθένας γιατί είδε με τα μάτια του τι έκανε η προηγούμενη κυβέρνηση την οποία καταψήφισε. Και σήμερα βλέπει ότι για όλα τα τμήματα από την Κόρινθο μέχρι την Καλαμάτα ή έχουν ξεκινήσει και δουλεύουν οι εργολάβοι με ταχείς ρυθμούς ή για τα υπόλοιπα κυρώνεται σήμερα η σύμβαση και θα προχωρήσουμε πάλι πολύ γρήγορα με συγκεκριμένα χρονοδιαγράμματα. 
     Μη μεμψιμοιρούμε, λοιπόν, για δύο ή για τρεις μήνες ή για νωρίτερα ή για λίγο αργότερα. Εμάς η επιθυμία μας, ο στόχος μας, το όνειρό μας ως Μεσσηνίων ήταν να προγραμματιστεί και να ξεκινήσει αυτός ο δρόμος. Και αυτό έγινε με τη σημερινή πολιτική ηγεσία του Υπουργείου την οποία ευχαριστούμε και επαινούμε και όχι μόνο τον κ. Σουφλιά και τους συνεργάτες του, αλλά και τους υπηρεσιακούς παράγοντες του Υ.ΠΕ.ΧΩ.Δ.Ε. οι οποίοι πραγματικά δούλεψαν σκληρά και κατάφεραν να έχουν έτοιμο αυτό το έργο. Έτσι μαζί με το έργο της Ιονίας Οδού –που σ’ ένα μήνα περίπου θα έλθει κι αυτό για κύρωση στη Βουλή- μπορούμε να λέμε ότι η Μεσσηνία και γενικά η Πελοπόννησος βγαίνει από την απομόνωση και από την υπανάπτυξη. Είχαν καταλήξει αυτές οι περιοχές να είναι τελευταίες. Αν είναι δυνατόν η περιφέρεια της Πελοποννήσου –δηλαδή, ο Νομός Μεσσηνίας, ο Νομός Λακωνίας, ο Νομός Αργολίδας, ο Νομός Αρκαδίας και ο Νομός Κορινθίας- να είναι η δεύτερη φτωχότερη περιφέρεια ολοκλήρου της Ελλάδας! Τι ήταν αυτό που οδήγησε τα πράγματα εκεί; Ήταν η απομόνωση, ήταν η εγκατάλειψη, ήταν η συνειδητή μη ύπαρξη πολιτικής βούλησης να γίνουν όλα αυτά τα έργα για τη Μεσσηνία.
     Εμείς και πάλι ευχαριστούμε θερμά το Υπουργείο ΠΕ.ΧΩ.Δ.Ε. Ομιλώ –και το τονίζω- ως Βουλευτής του νομού. Η Κυβέρνηση εξεπλήρωσε στο ακέραιο τις δεσμεύσεις της και αυτό βέβαια δεν το λέω μόνο εγώ, που είμαι Βουλευτής του κυβερνώντος κόμματος και Υφυπουργός. 
     Πρόσφατα –πέρυσι- όταν ο Πρωθυπουργός μας ήρθε στην Καλαμάτα, ο τότε Δήμαρχος της Καλαμάτας, ο τότε Δήμαρχος της Μεσσήνης και ο Πρόεδρος της Κ.Ε.Δ.Κ.Ε., που ανήκουν στο ΠΑ.ΣΟ.Κ., βγήκαν και επαίνεσαν τον Πρωθυπουργό λέγοντάς του «ό,τι είχατε υποσχεθεί, το πραγματοποιήσατε και θα σας βάλουμε σήμερα καινούργια προβλήματα». 
     Σας ευχαριστώ, κύριοι συνάδελφοι. Ευχαριστώ και πάλι το Υ.ΠΕ.ΧΩ.Δ.Ε. και πιστεύω ότι μ’ αυτήν την προσπάθεια που γίνεται αυτά τα τρία τελευταία χρόνια όχι μόνο για την Πελοπόννησο, αλλά για όλη την Ελλάδα –είμαστε βέβαιοι, θα το δούμε και θα το χαρούμε- σε λίγα χρόνια θα έχει αλλάξει όψη, θα έχει αλλάξει εικόνα ο τόπος μας και η Ελλάδα μας ολόκληρη. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
     Το λόγο έχει ο συνάδελφος κ. Μανιάτης.
     ΙΩΑΝΝΗΣ ΜΑΝΙΑΤΗΣ: Κυρίες και κύριοι συνάδελφοι, ο Υπουργός κ. Σουφλιάς μιλώντας για τον αυτοκινητόδρομο Κόρινθος-Τρίπολη-Σπάρτη-Καλαμάτα, ανάμεσα στα άλλα είπε ότι πρόκειται για έναν αυτοκινητόδρομο –και διαβάζω από τις σημειώσεις που κράτησα- μεγάλης σημασίας για την Αργολίδα.
     Προφανώς ο Υπουργός κάνει επίδειξη μαύρου χιούμορ, γιατί αν είναι ένας νομός ο οποίος αγνοείται προκλητικά από το συγκεκριμένο οδικό άξονα, αυτός είναι ο Νομός Αργολίδας. 
     Όταν άκουσα αυτήν τη φράση του Υπουργού, ήρθε στο μυαλό μου αυθόρμητα η αλεξανδρινή ρήση «Έλληνες πάντες πλην Λακεδαιμονίων». Και παραφράζοντάς την, θα μπορούσα να πω «Πελοποννήσιοι πάντες πλην Αργολιδαίων», γιατί πραγματικά η Αργολίδα μένει προκλητικά έξω απ’ αυτό το σχεδιασμό.
     Υπάρχει, όμως, και ένα στοιχείο πολιτικής –κραυγαλέας, θα έλεγα- ειρωνείας να συζητούμε σήμερα το συγκεκριμένο νομοσχέδιο, λίγες μέρες αφ’ ότου ο Πρωθυπουργός, ο κ. Καραμανλής, είπε ότι το 80% των κονδυλίων του Δ΄ Κοινοτικού Πλαισίου Στήριξης θα δοθεί στην περιφέρεια. Φαντάζομαι ότι θα αναρωτηθούν και οι εκατό χιλιάδες κάτοικοι της Αργολίδας για ποιο 80% μιλά ο κύριος Πρωθυπουργός.
     Κύριοι συνάδελφοι, πριν από λίγους μήνες είχα καταθέσει στον Υπουργό Οικονομίας και Οικονομικών ένα αίτημα ο οδικός άξονας Ερμιονίδα-Επίδαυρος-Κόρινθος να ενταχθεί στο πρόγραμμα συγχρηματοδοτούμενων έργων δημόσιου και ιδιωτικού τομέα. Είναι ένας άξονας ο οποίος όχι μόνο θα βγάλει την Ερμιονίδα από την απομόνωση, αλλά εξαιτίας ακριβώς του γεγονότος ότι τουλάχιστον στη διάρκεια της καλοκαιρινής περιόδου δέχεται εκατομμύρια επισκέψεις, αυτός ο άξονας, ακριβώς, μπορεί να τεκμηριώσει και την οικονομική του βιωσιμότητα. 
     Η απάντηση που έλαβα από τον αρμόδιο Υπουργό ήταν «ξεχάστε το». Ήταν αρνητική. 
     Και έρχομαι στη σημερνή σύμβαση, όπου αρχίζει το πράγμα να γίνεται αρκετά προκλητικό –για να μην πω εξαιρετικά προκλητικό- όταν αναλογιστεί κανείς ότι ο μέσος κάτοικος της Αργολίδας σήμερα πληρώνει 2 ευρώ διόδια, τον Ιούνιο θα πληρώνει 2,5 ευρώ και το 2009 θα πληρώνει 3,5 ευρώ και πάνω, ενώ με την επιστροφή που θα μπει θα είναι πάνω από 7 ευρώ, έχοντας κερδίσει μηδέν και δίνοντας απλώς τα χρήματά του στον παραχωρησιούχο. 
     Κύριε Υπουργέ, στη διάρκεια της συζήτησης στην αρμόδια επιτροπή σάς έκανα μία πρόταση με δύο σκέλη, δηλαδή, είτε να εντάξετε τροπολογία στο συζητούμενο νομοσχέδιο –που δεν το πράξατε- είτε τώρα να αναλάβετε μία προσωπική πολιτική δέσμευση το τμήμα Δερβενάκια-Δρόμος Αρχαιολογικών Ενοτήτων με παράκαμψη του Άργους να ενταχθεί στο εθνικό σκέλος του τομεακού προγράμματος του Υ.ΠΕ.ΧΩ.Δ.Ε. .
     Επαναλαμβάνω ότι αρνούμαστε και θα το καταγγείλουμε πολιτικά σε ολόκληρη την Αργολίδα, εάν διανοηθείτε να μας απαντήσετε ότι το τμήμα Δερβενάκια-Δρόμος Αρχαιολογικών Ενοτήτων θα ενταχθεί στο περιφερειακό πρόγραμμα της Πελοποννήσου.
     Γιατί ουσιαστικά θα μας λέτε «ξεχάστε, κάτοικοι της Αργολίδας, έστω και 1 ευρώ για οποιοδήποτε άλλο οδικό έργο». Επαναλαμβάνω, κύριε Υπουργέ, ότι η μοναδική λύση είναι να υπάρξει έστω και την ύστατη στιγμή, έστω και τώρα, η πολιτική δέσμευση του Υπουργείου ότι αυτό το τμήμα αποτελεί έναν κάθετο άξονα του αυτοκινητόδρομου και θα ενταχθεί στο τομεακό σκέλος του Υπουργείου ΠΕ.ΧΩ.Δ.Ε.. 
     Και οφείλω να σας θυμίσω -γιατί ενδιαφέρει την παράταξή σας- ότι ο Νομός Αργολίδας εκλέγει τρεις Βουλευτές, εκ των οποίων σχεδόν πάντα από τη Mεταπολίτευση μέχρι σήμερα οι δύο είναι της Νέας Δημοκρατίας και μόνο ένας του ΠΑ.ΣΟ.Κ.. Αναρωτηθείτε μήπως τέτοιου είδους αποφάσεις σαν τη σημερινή ανατρέψουν τα πράγματα. 
     Κύριε Υπουργέ, έχω διαθέσιμο χρόνο περίπου άλλα τρία λεπτά. Σας τον χαρίζω με την ελπίδα να μου δώσετε απάντηση στην πρόταση που σας έκανα. 
     Ευχαριστώ πολύ. 
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
     Το λόγο έχει ο συνάδελφος κ. Τζέκης. 
     ΑΓΓΕΛΟΣ ΤΖΕΚΗΣ: Κύριε Πρόεδρε, κυρίες και κύριοι Βουλευτές, ακούσαμε και σήμερα από την Κυβέρνηση το γνωστό επιχείρημα -ένα επιχείρημα, βέβαια, που έρχεται από τα βάθη των χρόνων- ότι η Ελλάδα είναι ένα απέραντο εργοτάξιο. 
     Και πράγματι, εμείς λέμε ότι η Ελλάδα είναι ένα απέραντο «θερμοκήπιο» που αυξάνει συνεχώς τα κέρδη των μεγάλων επιχειρηματικών ομίλων σε όλους τους τομείς και ειδικά στον τομέα των κατασκευών. Γιατί αποδεικνύεται καθημερινά με οποιαδήποτε σύμβαση έρχεται εδώ μέσα για να την κυρώσουμε, είτε με τον τρόπο πλέον επιλογής των αναδόχων της Νέας Δημοκρατίας σήμερα είτε και χθες με την επιλογή του ΠΑ.ΣΟ.Κ., ότι οι ίδιοι οι επιχειρηματίες παίρνουν και πάλι τις δουλειές. 
     Εθνικοί, λοιπόν, κατασκευαστικοί όμιλοι χθες, οι ίδιοι ακριβώς, τα ίδια συμφέροντα και με εσάς και μάλιστα, αυτή η κερδοφορία αυτών των επιχειρήσεων είναι αποτέλεσμα ενός διαχρονικού νομικού πλαισίου το οποίο έχετε συνδιαμορφώσει. Το έχετε συνδιαμορφώσει! Και οι ίδιοι έρχονται, και χθες και σήμερα, να παίρνουν τις δουλειές. Μάλιστα, αυτό το νομικό πλαίσιο έχει συντελέσει στη συγκεντροποίηση σε τέσσερις-πέντε κατασκευαστικούς ομίλους. Για ποιον ανταγωνισμό μιλάμε; Κοροϊδευόμαστε; Κρυβόμαστε πίσω από το δάχτυλό μας; Έχουν μοιράσει και τα έργα που παίρνει ο κάθε όμιλος και δεν υπάρχει και κανένας ανταγωνισμός. 
     Έκανα έναν πρόχειρο υπολογισμό και λέω ότι το κόστος είναι 1,079 δισεκατομμύρια ευρώ. Εκατό περίπου χιλιόμετρα αναλαμβάνει να κάνει η συγκεκριμένη εταιρεία, ο ανάδοχος. Πόσο κοστίζει το χιλιόμετρο; Για να μας καταλαβαίνει ο ελληνικός λαός, όσοι μας ακούν τώρα. 
     Εγώ έκανα έναν πρόχειρο υπολογισμό και έβγαλα 10,8 εκατομμύρια ευρώ το χιλιόμετρο. Εσείς θεωρείτε ότι είναι φθηνό; Δηλαδή θεωρείτε ότι εσείς έχετε κερδίσει προς όφελος του δημοσίου και κατ’ επέκταση του ελληνικού λαού; Όχι. 
     Και παίρνοντας υπ' όψιν τι προβλέπει μέσα η συγκεκριμένη κύρωση, όπως για παράδειγμα τα 330.000.000 που δίνετε για την κατασκευή των έργων και άλλα 130.000.000, όπως πολύ σωστά είπε ο εισηγητής μας Παναγιώτης Κοσιώνης, ως επιδότηση σε περίπτωση που έχει οικονομικό έλλειμμα από την αξιοποίηση του συγκεκριμένου έργου της εταιρείας, καταλαβαίνετε ότι είναι 460.000.000 ευρώ.
     Πηγαίνετε όμως και παρακάτω για να δείτε τι συμβαίνει στις φοροαπαλλαγές που έχετε. Και δεν είναι σωστό αυτό που είπε ο κύριος Υπουργός. Μάλιστα, δεν ξέρω τώρα αν έχει ενημερωθεί λάθος ή αν υπάρχει κάποια σκοπιμότητα σ’ αυτό που είπε ο εσηγητής της Αξιωματικής Αντιπολίτευσης, δηλαδή,ότι η αρμόδια επιτροπή της Βουλής λέει ότι είναι σκόπιμο το θέμα να ρυθμιστεί με ενσωμάτωση ερμηνευτικής δήλωσης στην κυρίως σύμβαση. 
     Και λέει -συγκεκριμένα, στο 36, 1.6 της σύμβασης- για τον προσδιορισμό του φορολογητέου καθαρού εισοδήματος των εργολάβων και υπεργολάβων που εκτελούν εργασίες στο πλαίσιο της σύμβασης μελέτης, κατασκευής ότι εφαρμόζονται οι διατάξεις της περίπτωσης α΄ της παραγράφου 3 του άρθρου 34 του ν.238/94.  
     Εφαρμόζεται ο νόμος και δεν είναι αυτό που είπε ο κύριος Υπουργός, ότι δεν τον εφαρμόζετε. Γι’ αυτό έρχεται η επιτροπή και σας λέει ότι αυτός ο νόμος που εφαρμόζεται είναι πιο ευνοϊκός για τις εταιρείες. Αυτός ο νόμος είχε αντικατασταθεί από το ν. 3522/2006. Αυτόν τον εφαρμόζετε. Ενώ είχε καταργηθεί, τον εφαρμόζετε τώρα. 
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Λάθος. 
     ΑΓΓΕΛΟΣ ΤΖΕΚΗΣ: Όχι λάθος! Αυτό λέει μέσα η επιτροπή. 
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Σας είπα ότι η επιτροπή…(δεν ακούστηκε)
     ΑΓΓΕΛΟΣ ΤΖΕΚΗΣ: Η επιτροπή λέει ότι εκείνες οι διατάξεις του παλιού νόμου που έχει καταργηθεί είναι πιο ευνοϊκές για τις τεχνικές εταιρείες. 
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Για το λόγο αυτό εφαρμόζουμε το νέο νόμο. 
     ΑΓΓΕΛΟΣ ΤΖΕΚΗΣ: Όχι. Η σύμβαση μιλάει για τον προσδιορισμό του φορολογητέου καθαρού εισοδήματος των εργολάβων και υπερεργολάβων. Ισχύει η παράγραφος 3 του άρθρου 34 του ν. 2238/1994. Δεν μιλάει μέσα η σύμβασή σας…
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Αντικαταστάθηκε με το άρθρο του ν. 3522/2006. 
     ΑΓΓΕΛΟΣ ΤΖΕΚΗΣ: Δεν το λέει μέσα η σύμβασή σας. Την έχω εδώ μπροστά μου και θα την καταθέσω στα Πρακτικά. Δείτε την καλά, κύριε Υπουργέ! 
     Είναι πιο ευνοϊκή. Γι’ αυτό λέμε ότι υπάρχουν μεγάλες φορολογικές απαλλαγές. Αν ανατρέξετε μέσα και στο Γενικό Λογιστήριο του Κράτους, θα δείτε ότι δεν μπορεί να υπολογίσει πόση απώλεια εσόδων υπάρχει από το δημόσιο. Άρα, για ποιο όφελος του δημοσίου μιλάμε; Το δημόσιο συμφέρον στη συγκεκριμένη περίπτωση συνδέεται με το συμφέρον των κατασκευαστικών επιχειρηματικών ομίλων που έχουν και όνομα και διεύθυνση. 
     Ένα σημαντικό ζήτημα, βέβαια, που ανέφερε ο εισηγητής μας και δεν ακούστηκε είναι ότι στις διακόσιες τριάντα έξι σελίδες της σύμβασης που καλούμαστε να κυρώσουμε δεν αναφέρεται ούτε μία παράγραφος στους εργαζόμενους των κατασκευαστικών εταιρειών είτε των εργολάβων και υπεργολάβων. Μάλιστα, για μας αυτοί κατασκευάζουν τα έργα και τη συγκεκριμένη οδό, αν θέλετε. Είναι σε ποιες συνθήκες εργάζονται. Δεν σας ενδιαφέρει, ως Κυβέρνηση, οι χιλιάδες των εργατών σε ποιες συνθήκες εργάζονται; Με ποια σχέση εργασίας εργάζονται, με τι μεροκάματα, αλλά και με ποια ασφάλεια σ’ αυτά τα έργα; Γιατί είναι γνωστό ότι στα ολυμπιακά έργα είχαμε δεκάδες θανάτους εργατών και εκατοντάδες σακατεμένους εργάτες. 
     Όμως, αν πάμε και στην Εγνατία Οδό, και εκεί είχαμε θανατηφόρα εργατικά ατυχήματα αλλεπάλληλα, που τι σημαίνει; Ότι δεν υπάρχει η ασφάλεια των εργατών που εργάζονται. Είναι χιλιάδες και αυτό πρέπει να το δούμε. Δεν αναφέρεται ούτε μία παράγραφος στους χιλιάδες εργάτες αυτών των έργων. Διότι σ’ ένα τέτοιο έργο θα έχουμε και εργάτες. Και αυτοί είναι που κατασκευάζουν τα έργα και όχι οι μεγαλοεργολάβοι ή οι κατασκευαστικοί όμιλοι. 
     Επαναλαμβάνω το εξής: Για μας δεν ισχύει αυτό που λέμε, ότι ξέρετε θα υπάρξει ανάπτυξη στην περιοχή. Δηλαδή στη Μεσσηνία, που ακούστηκε, ή στους άλλους νομούς έφταιγε η ύπαρξη τέτοιου δρόμου για την κατάσταση που επικρατεί στη γεωργία, στην κτηνοτροφία, στην αλιεία ή για την κατάσταση που επικρατεί στο μεταποιητικό κλάδο; Διότι αν ήταν να πούμε ότι η κατασκευή ενός τέτοιου έργου δίνει την ανάπτυξη, τότε γιατί να μην πάμε παρέα όλοι μαζί ένα ταξιδάκι και να περάσουμε από την Ξάνθη, από την Κομοτηνή, από τον Έβρο; Να πάμε και στη δυτική Μακεδονία που μαστίζεται από μεγάλη ανεργία, γιατί εκεί λόγω της Κοινής Αγροτικής Πολιτικής ο πρωτογενής τομέας έχει μια φθίνουσα πορεία, γιατί εκεί δεν υπάρχει η μεταποίηση. 
     Και τι βλέπουμε; Βλέπουμε πραγματικά να περνάνε εμπορεύματα τρίτων χωρών και εξ ου το αποτέλεσμα του αρνητικού ισοζυγίου πληρωμών και ειδικά το μεγάλο έλλειμμα στο εμπορικό ισοζύγιο. 
     Κύριε Πρόεδρε, κλείνω με το εξής: Ναι, μπορεί το δημόσιο να έχει ενιαίο κατασκευαστικό φορέα, για να κάνει τέτοια έργα. Χρήματα υπάρχουν. Χρήματα βγαίνουν από τον κρατικό προϋπολογισμό και από την τσέπη του ελληνικού λαού. Άρα είναι και ζήτημα προσανατολισμού. Αν υπάρχει ένας κεντρικός σχεδιασμός για να εξυπηρετήσουν τέτοια απαραίτητα έργα υποδομής, συνολικά την ανάπτυξη της χώρας και κατά περιφέρεια. 
     Και επειδή πολλά μηνύματα είπαν εδώ για τις εκλογές, ε, ο ελληνικός λαός και όσοι μας ακούν ας πάρουν ένα μήνυμα: Ότι όσο θα τους κοροϊδεύει είτε ο ένας είτε ο άλλος, το αποτέλεσμα θα είναι να γίνονται μεν δρόμοι, αλλά ανάπτυξη προς όφελος του λαού της περιφέρειας δεν θα υπάρχει. 
     Ευχαριστώ. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
     Το λόγο έχει ο συνάδελφος κ. Γρηγοράκος. 
     ΛΕΩΝΙΔΑΣ ΓΡΗΓΟΡΑΚΟΣ: Ευχαριστώ πολύ, κύριε Πρόεδρε. 
     Κύριε Υπουργέ, κυρίες και κύριοι συνάδελφοι, ξεκινάω την ομιλία μου καταθέτοντας το πρωτοσέλιδο της εφημερίδας «Λακωνικόν Μέλλον» της 1ης Αυγούστου 1964 ενός δημοσιογράφου της περιοχής της Νεάπολης Βοιών του Σπύρου Σταθάκη, που καταλήγει: «Τα ανωτέρω αιτήματα και δίκαια είναι και αναγκαιοτάτη η θεραπεία των, διότι θα εξυπηρετήσουν και θα ανακουφίσουν μίαν περιφέρειαν η οποία μολονότι πολλά έχει προσφέρει εις το κράτος, ουδέποτε μέχρι σήμερον έτυχε της δεούσης προσοχής και αντιλήψεως παρ’ αυτού και των εκάστοτε κυβερνήσεων». Σαράντα τρία χρόνια πριν! 
     Καταθέτω για τα Πρακτικά το σχετικό δημοσίευμα.
     (Στο σημείο αυτό, ο Βουλευτής κ. Λεωνίδας Γρηγοράκος καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Σπάρτη – Γύθειο σαράντα δύο χιλιόμετρα. Σπάρτη – Νεάπολη εκατόν τριάντα πέντε χιλιόμετρα. Αθήνα – Σπάρτη δύο ώρες, Σπάρτη – Νεάπολη δυόμισι ώρες.
     Κύριε Υπουργέ, παρακολούθησα με πολλή προσοχή την ομιλία του Υπουργού κ. Σουφλιά. Εμείς δεν λέμε ότι τα κάναμε όλα τέλεια. Χρειάζεται γενναιοδωρία. Δείτε εχθές τι έλεγε το National Geographic: «Το έκτο σύγχρονο θαύμα του κόσμου, η γέφυρα του Ρίου- Αντιρρίου»! 
     ΑΓΓΕΛΟΣ ΤΖΕΚΗΣ: Κάπως αλμυρή είναι όμως! 
     ΛΕΩΝΙΔΑΣ ΓΡΗΓΟΡΑΚΟΣ: Αλμυρή, ξε-αλμυρή κύριε Τζέκη, είναι το έκτο σύγχρονο θαύμα του κόσμου! 
     Ακούσαμε, λοιπόν, τον κ. Λαμπρόπουλο πριν από δύο ομιλητές να λέει «δεν έγινε τίποτε πουθενά, ούτε ένα χιλιόμετρο δρόμος». Εμείς, λοιπόν, επειδή θεωρούμε ότι το κράτος έχει συνέχεια, πιστεύουμε ότι προσφέραμε πάρα πολλά στην Ελλάδα τα τελευταία χρόνια της διακυβέρνησης του ΠΑ.ΣΟ.Κ. και ζητάμε από εσάς να συνεχίσετε αυτό το έργο. 
     Εάν θυμηθεί κανείς μάλιστα –εγώ δεν θα χρησιμοποιήσω τη φράση «βρώμικη αντιπολίτευση»- τι έκαναν οι Ευρωβουλευτές της Νέας Δημοκρατίας για όλα αυτά τα έργα, όλα αυτά τα χρόνια στην Ευρωπαϊκή Ένωση για να τα καθυστερήσουν, θυμηθείτε και κάντε την αυτοκριτική σας. Θα ήταν, λοιπόν, παράλειψή μου εάν σήμερα εδώ, δεν έπαιρνα το λόγο να μιλήσω για τον αυτοκινητόδρομο Αθήνα-Κόρινθος, Τρίπολη-Καλαμάτα και την παράκαμψη Λεύκτρο-Σπάρτη. 
     Κανείς, κύριε Υπουργέ, δεν πρόκειται να βγει ζημιωμένος απ’ αυτό το έργο. Όλοι πραγματικά θα έχουμε να πάρουμε κάτι. Η ανάπτυξη της περιφέρειας μ’  αυτόν τον οδικό άξονα σίγουρα θα ωφεληθεί.
     Σε προσωπικό επίπεδο σας ευχαριστώ διότι τον Ιούνιο 2004 ήρθατε σε μια επίκαιρη ερώτησή μου στη Βουλή και εσείς ο ίδιος είπατε ότι είχαν γίνει οι ανάλογες μελέτες για το Λεύκτρο-Σπάρτη και είχαμε φθάσει στα τεύχη δημοπράτησης αλλά πολιτική επιλογή της Κυβέρνησης ήταν να δει συνολικά το έργο Αθήνα- Τρίπολη- Καλαμάτα- Λεύκτρο- Σπάρτη. Σας ευχαριστώ, διότι εγώ είχα υποστεί σε προσωπικό επίπεδο «βρωμερή» αντιπολίτευση.
     Είπε ο κύριος Υπουργός ότι Αθήνα-Τρίπολη-Καλαμάτα-Σπάρτη σε πενήντα τέσσερις μήνες και θα φτιαχτεί και η γέφυρα του Αρτεμισίου και όλες οι άλλες απαιτούμενες γέφυρες. Μακάρι να γίνει, το ευχόμαστε να γίνει. Εμείς θα είμαστε εδώ να πούμε «μπράβο». 
     Θέλω να πω, λοιπόν, και να κάνω γνωστό στους συμπατριώτες μου γιατί με παρακολουθούν τώρα πολλοί απ’ αυτούς ότι υπάρχουν τα συγκεκριμένα διόδια στην περιοχή της Νεμέας και στην περιοχή έξω από την Τρίπολη στην Εστάνη. Θέλω να τους πω ότι ναι μεν θα υπάρχει ένα μεγάλο έργο για την Λακωνία αλλά εγώ προσωπικά θεωρώ ότι τα διόδια για να πάει ένας από την Αθήνα στη Λακωνία και να γυρίσει πίσω είναι πολύ ακριβά, είναι 20 ευρώ.
     Δηλαδή θα έχουμε μία αύξηση ώσπου να παραδοθεί το έργο της τάξης του 150%. Νομίζω ότι δεν απαντήθηκε επαρκώς ποια ήταν η λογική της τόσο μεγάλης αύξησης των διοδίων. Πρέπει, όμως, να πω στους συμπατριώτες μου ότι αυτή η μεγάλη αύξηση των διοδίων θα έχει και περαιτέρω παράπλευρες απώλειες  -με τα αυτοκίνητα που περνάνε, με τα αγροτικά προϊόντα, με όλο αυτό το κόστος που εννοείται ότι θα το επιβαρύνεται η μεταφορά-  δηλαδή, αύξηση του κόστους στη Λακωνία και στην Αρκαδία. Έτσι κάποιοι απ’ αυτούς, κύριε Υφυπουργέ, θα εξαναγκαστούν, λόγω του υψηλού κόστους, να χρησιμοποιούν την παλαιά εθνική οδό Τρίπολης – Σπάρτης, η οποία δεν είναι και στο καλύτερο σημείο, είναι ένας πολύ δύσκολος δρόμος. Είπε ο κ. Δαβάκης προηγουμένως: «Μας ρωτάτε εμάς κάθε Σαββατοκύριακο τι δρόμος είναι αυτός»; 
     Ο κύριος Υπουργός είχε έρθει πριν τρεις – τέσσερις μήνες και έγινε επίτιμος δημότης του Γυθείου. Κύριε Υπουργέ, στον αυτοκινητόδρομο Λεύκτρου-Σπάρτης   -η Λακωνία ποτέ δεν είχε σιδηρόδρομο και επέμενα και στην προηγούμενη κυβέρνηση να γίνει ένα στυλ δρόμου που να μπορεί στη μέση να μπει μία σιδηροδρομική γραμμή να συνδέσει το Γύθειο, όπως και όλοι οι σιδηρόδρομοι στην Ελλάδα, είναι είκοσι εννέα χιλιόμετρα-  δεν πρέπει να γίνει μία μελέτη παραπέρα, ούτως ώστε να συνδεθεί και η Λακωνία με σιδηρόδρομο; 
     Δεν θα σας πω βέβαια για το αεροδρόμιο, που ο κύριος Πρωθυπουργός ήλθε στη Λακωνία και κάποιοι τον οδήγησαν να κάνει λάθος δηλώσεις. Πριν από δύο, τρεις μέρες –δεν άπτεται της σημερινής συζήτησης- μου απάντησε ο κ. Λιάπης ότι «εμείς δεν έχουμε σκεφθεί ποτέ αεροδρόμιο για τη Λακωνία» και ήρθε ο κύριος Πρωθυπουργός και το εξήγγειλε. 
     ΑΘΑΝΑΣΙΟΣ ΔΑΒΑΚΗΣ: Δεν το εξήγγειλε ο Πρωθυπουργός. 
     ΛΕΩΝΙΔΑΣ ΓΡΗΓΟΡΑΚΟΣ: Το εξήγγειλε. 
     Τελειώνοντας, θέλω να πω το εξής: Θεωρώ ιστορική μέρα τη σημερινή που γίνεται η συζήτηση αυτή στη Βουλή. Ο αυτοκινητόδρομος Λεύκτρου – Σπάρτης ήταν για μας, για τη Λακωνία ένα έργο πνοής, ζωής.  
     Θέλω να πω και άλλα δύο πράγματα και να καταθέσω τη φωτογραφία του κυρίου Πρωθυπουργού, ο οποίος προεκλογικά είχε περάσει από τις γέφυρες όλης της Λακωνίας, του Ευρώτα, που συνδέουν την ανατολική με τη δυτική πλευρά του Ευρώτα και που είχαμε υποστεί φοβερή αντιπολίτευση. Είχαν ενταχθεί στον αυτοκινητόδρομο Λεύκτρου – Σπάρτης οι περισσότερες απ’ αυτές τις γέφυρες, άλλαξαν οι μελέτες μετά, υπήρχε το Σελασία – Σπάρτη ένα έργο 48.000.000, το κάνατε 32.000.000 και είναι στα αζήτητα, το έργο δεν προχωράει. Κανένα έργο στη Λακωνία δεν προχωράει, εκτός από ένα μόνο, της Μακρυνάρας, για το οποίο υπήρχαν έτοιμες μελέτες. Το χρηματοδοτήσατε, αλλά σταμάτησε κι αυτό.
     Καταθέτω στα Πρακτικά της Βουλής τη φωτογραφία του κ. Καραμανλή στις γέφυρες της Λακωνίας που τρία χρόνια μετά, αν και φωνάζατε και είχε προσπαθήσει πάρα πολύ, δεν έχει γίνει τίποτα, ούτε μία μελέτη.
      (Στο σημείο αυτό ο Βουλευτής κ. Λεωνίδας Γρηγοράκος καταθέτει για τα Πρακτικά την προαναφερθείσα φωτογραφία, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)     
     Τελειώνοντας, θα ήθελα να πω το εξής: Εγώ θα ήθελα να δώσετε λίγη σημασία στο Νομό Λακωνίας, ένα νομό ο οποίος είναι προνομιακός για το χώρο σας και ο οποίος στις επόμενες εκλογές, πιστεύω, να είναι προνομιακός για μας.
     Ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης):  Ευχαριστούμε τον κ. Γρηγοράκο.
     Κυρίες και κύριοι συνάδελφοι, θέλω να κάνουμε μία διαχείριση του χρόνου που έχει απομείνει. Θα δώσω το λόγο στους δύο εισηγητές να δευτερολογήσουν για πέντε λεπτά.
     ΔΗΜΗΤΡΙΟΣ ΚΟΥΣΕΛΑΣ:  Όχι, πέντε λεπτά, επτά λεπτά. 
     ΠΡΟΕΔΡΕΥΩΝ (Ιωάννης Τραγάκης):  Δικαιούστε επτά λεπτά; Κάνετε επίκληση του Κανονισμού έτσι δεν είναι; Δεν δικαιούστε καθόλου. Επειδή, λοιπόν, προκαλείτε και επικαλείστε τον Κανονισμό, γνωρίζετε ότι η διαδικασία είναι του άρθρου 108 παράγραφος 7 και σημαίνει ότι οι Κοινοβουλευτικοί Εκπρόσωποι και οι Υπουργοί έχουν δικαίωμα να μιλήσουν εκατόν είκοσι λεπτά από την κατανομή του χρόνου. Έχουμε πάει ήδη εκατόν είκοσι οκτώ λεπτά. Άρα, βάσει του Κανονισμού, δεν δικαιούστε το λόγο. 
     ΔΗΜΗΤΡΙΟΣ ΚΟΥΣΕΛΑΣ: Δεν έκανα χρήση του Κανονισμού. 
     ΠΡΟΕΔΡΕΥΩΝ (Ιωάννης Τραγάκης): 	 Παρ’ όλα αυτά, σας είπα ότι θα σας δώσω από πέντε λεπτά για να κλείσει τη συζήτηση ο Υφυπουργός, για να πάμε σύμφωνα με το χρόνο μας.
     Η εισηγήτρια της Νέας Δημοκρατίας κ. Αθηνά Κόρκα–Κώνστα έχει το λόγο.
     ΑΘΗΝΑ ΚΟΡΚΑ – ΚΩΝΣΤΑ: Ευχαριστώ, κύριε Πρόεδρε.
     Είναι αλήθεια ότι συζητάμε κάτι σημαντικό σήμερα εδώ στο Κοινοβούλιο, όπως είναι ο οδικός άξονας που συνδέει όλη την ανατολική Πελοπόννησο, που περνάει από όλους τους Νομούς Κορίνθου, Αρκαδίας, Λακωνίας και Μεσσηνίας και φυσικά έγινε η συζήτηση, σχετικά με την Αργολίδα και σχετικά με τον κόμβο Νεμέας – Δερβενάκια – Άργους, που θα υπάρξουν οι αντίστοιχες απαντήσεις.
     	Κάνει σημαντικά πράγματα, διότι μειώνει σημαντικά την απόσταση, βελτιώνει την προσβασιμότητα, αλλά το κυριότερο είναι ότι είναι ασφαλείς, διότι οι αυτοκινητόδρομοι αυτοί των ευρωπαϊκών προδιαγραφών, έχουν πολύ μεγαλύτερη ασφάλεια. ‘Εχουμε θρηνήσει θύματα και στο δρόμο Κόρινθο – Τρίπολη – Καλαμάτα -ήδη δόθηκαν στατιστικά στοιχεία- αλλά και στον δρόμο Κόρινθος – Πάτρα, που θα είναι το επόμενο έργο και στην Κορινθία στον νομό που εκπροσωπώ, εκτός από αθροιστικά και στατιστικά στοιχεία, είχαμε και πρόσφατη περίπτωση τριών νέων παιδιών, που προστέθηκαν στην εκατόμβη των θυμάτων.
      Θεωρώ ότι με την κατασκευή αυτών των δρόμων και με το τελείωμα αυτών των εθνικών οδών η Πελοπόννησος ολόκληρη θα θωρακιστεί. 
     Παρά ταύτα θα ήθελα να θέσω ένα θέμα, αυτό που παρακολούθησα στην πολύωρη συζήτηση και σήμερα εδώ μέσα στην Αίθουσα του Κοινοβουλίου αλλά και κατά τη διάρκεια της συζήτησης στην επιτροπή:
      Το μεγαλύτερο μέρος του χρόνου, να μην πω ποσοστιαία, αφιερώθηκε στο να υπάρχει αυτή η συνεχής αντιπαράθεση εκ μέρους των συναδέλφων του ΠΑ.ΣΟ.Κ. κυρίως σχετικά με το ποιος έκανε τα περισσότερα γι’ αυτά τα μεγάλα έργα. Οι απαντήσεις δόθηκαν, ότι ένα μεγάλο έργο δεν μπορεί να συλληφθεί ως ιδέα, να προχωρήσει στις μελέτες, να προχωρήσει στις διαδικασίες και να υλοποιηθεί μέσα σ’ ένα μικρό χρονικό διάστημα. Παρά ταύτα ίσως εφαρμόζεται η φιλοσοφία «πες, πες, πες, όλα ενάντια προς τη σημερινή Κυβέρνηση, κάτι θα μείνει».
      Εγώ θα πω όμως, επειδή τα λόγια είναι πτερόεντα αλλά τα έργα μένουν, ότι θα μείνουν τα έργα και τα έργα αυτά είναι σημαντικά για την περιφέρειά μας, για την Πελοπόννησο, ούτως ώστε να αναβαθμίσουν αυτούς τους νομούς. Αναφέρθηκε και προηγουμένως από συναδέλφους, που ο καθένας έλεγε για τον νομό που εκπροσωπεί σε ποια θέση βρίσκεται αντίστοιχα σε μορφή ανάπτυξης και στο κατά κεφαλήν εισόδημα. Και ο δικός μου νομός που εκπροσωπώ βρίσκεται στην τριακοστή έβδομη θέση, η δε περιφέρεια μας, η περιφέρεια Πελοποννήσου ήταν τόσο πίσω. Διαθέτει και φυσικές καλλονές, διαθέτει αρχαιολογικούς χώρους, διαθέτει πολλά. Και μπορεί με το οδικό αυτό δίκτυο -που θα συμπληρωθεί το 2010 το μεγαλύτερο τμήμα και το 2011 η ολοκλήρωση και του τμήματος Λεύκτρο – Σπάρτη- να έχουμε αυτήν την πρόσβαση, ούτως ώστε να έχουμε την αναβάθμιση όλων των νομών της Πελοποννήσου. Το δικαιούται αυτή η περιοχή. Διότι θα έλεγα ότι εμείς οι πολίτες της Πελοποννήσου είχαμε νιώσει ένα σύνδρομο, όταν πηγαίναμε τα προηγούμενα χρόνια στη βόρειο Ελλάδα με καταπληκτικούς κατ’ εμάς και κατά την προσωπική μου άποψη αυτοκινητοδρόμους και πάντοτε η σκέψη μας ήταν, γιατί πρέπει να περνάμε από όλον αυτόν τον δρόμο μέχρι να κατέβουμε μέχρι την Καλαμάτα με ελιγμούς, με στροφές, με πολύ άσχημα γεωμετρικά. 
     Θα ήθελα επίσης να σταθώ και στο σημείο αυτό, που διατυπώθηκε για το μεγάλο έργο της ζεύξης του Ρίου – Αντιρρίου. Να πω ότι έγινε πολύ συζήτηση και να πω ότι θυμάμαι από φοιτήτρια ακόμα ότι εν έτη 1976 άρχιζε η τελική κουβέντα. Δηλαδή η κατάληξη μου είναι ότι τα έργα δείχνουν αν ξεκίνησε κάτι και συνελήφθη η ιδέα σαν έργο παραχώρησης. Και για το συγκεκριμένο έργο από το 2001 η δουλειά έγινε μέσα σ’ αυτά τα δυόμισι χρόνια. Αυτό είναι το ευχάριστο ότι προχωρήσαμε και φθάσαμε, ώστε από αύριο, από την επόμενη μέρα που θα έχει κυρωθεί η σύμβαση, να ξεκινήσει το έργο για να έχουμε το αποτέλεσμα. 
     Επίσης θέλω να σταθώ και να υπενθυμίσω για μία ακόμα φορά και στον κύριο Υπουργό που είναι εδώ παρών, το σημείο αυτό του κόμβου, της παράκαμψης από την Κόρινθο -γιατί η Κόρινθος βρίσκεται στο βορειότερο μέρος της Πελοποννήσου, πηγαίνοντας προς το δρόμο Τρίπολης – Καλαμάτας- που έχουμε την αριστερή αυτή στροφή. Έγινε βέβαια η κουβέντα και στην επιτροπή και ειπώθηκε ότι θα ληφθεί υπ’ όψιν ούτως ώστε να μην έχουμε αυτό το σοβαρό πρόβλημα σε ένα ευρωπαϊκών και σύγχρονων προδιαγραφών αυτοκινητόδρομο όπως είναι αυτός. 
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ο εισηγητής του ΠΑ.ΣΟ.Κ., κ. Κουσελάς, έχει το λόγο. 
     	ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε.
     	Κύριοι συνάδελφοι, γίναμε μάρτυρες στο προηγούμενο χρονικό διάστημα μιας εναγώνιας, θα έλεγα, προσπάθειας του κ. Σουφλιά, να μας πείσει ότι η πατρότητα του έργου του εθνικού δρόμου Κορίνθου-Καλαμάτας ανήκει στη Νέα Δημοκρατία. Αυτό που λέει ο λαός μας σε τέτοιες περιπτώσεις, είναι ότι η πενία τέχνας κατεργάζεται. Το λέω αυτό, γιατί τι δεν επικαλέστηκε ο κ. Υπουργός προκειμένου να μας πείσει για την ορθότητα της άποψής του; Έφτασε ακόμα να μιλήσει και για το DNA. 
     	Όμως, κύριε Υπουργέ, σ’ ό,τι αφορά τα δημόσια έργα, δεν χωρούν εθνικολογιστικές αλχημείες σαν εκείνες που έκανε η Κυβέρνησή σας με το έγκλημα της απογραφής, για να φτάσει το ύψος του δημοσιονομικού ελλείμματος στο 6,9% και να ισχυρίζεται σήμερα ότι το μείωσε κάτω από 3%. Το λέω αυτό γιατί ο ελληνικός λαός, όχι μόνο είδε τα δημόσια έργα που κατασκεύασε το ΠΑ.ΣΟ.Κ., αλλά τα «περπάτησε» και απόλαυσε και απολαμβάνει τα ευεργετικά τους αποτελέσματα.
     	Εξάλλου εσείς μέχρι σήμερα κόβατε κορδέλες, εγκαινιάζοντας έργα που είχε δημιουργήσει το ΠΑ.ΣΟ.Κ. Δεν κόψατε ούτε μία κορδέλα για δικά σας έργα. Πείτε μας ένα έργο που εσείς σχεδιάσατε, μελετήσατε και ολοκληρώσατε. Δεν υπάρχει κανένα και δεν είναι δυνατό να υπάρχει κανένα. Δεν υπάρχει μέτρο σύγκρισης, γιατί από τη μία πλευρά έχουμε ένα πελώριο έργο συνολικά που άλλαξε την εικόνα της χώρας -το μεγαλύτερο που έγινε στην Ελλάδα μεταπολιτευτικά- και από την άλλη πλευρά υπάρχουν υποσχέσεις και χρονοδιαγράμματα, που συνεχώς πάνε πίσω.
     	Επειδή όμως επέμεινε ο κ. Υπουργός σ’ ό,τι αφορά το συγκεκριμένο έργο που συζητάμε σήμερα, δηλαδή το δρόμο Κορίνθου-Καλαμάτας, θέλω να καταθέσω τα εξής: Ο δρόμος Αθήνα-Καλαμάτα είναι μήκους διακοσίων εξήντα χιλιομέτρων. Το κομμάτι Αθήνα-Τρίπολη (εκατόν εξήντα πέντε χιλιόμετρα) είχε κατασκευαστεί και παραδοθεί στην κυκλοφορία πολύ πριν, όπως ξέρετε, το 2000 και σήμερα για να το διαβεί κάποιος δεν κάνει περισσότερο από μιάμιση ώρα. Η παράκαμψη της Τρίπολης μήκους οκτώμισι χιλιομέτρων 13.000.000 δραχμών παραδόθηκε το 2000. Η σήραγγα Ραψομάτη μήκους χιλίων τετρακοσίων χιλιομέτρων μαζί με τις προσβάσεις συνολικού μήκους δεκατεσσάρων χιλιομέτρων, ολοκλήρωσε την πρώτη φάση κατασκευής της, δηλαδή διάνοιξη της σήραγγας και επίστρωση με χαλίκι 3α και αποπερατώθηκε όλη αυτή η δουλειά τον Οκτώβριο του 2003. Τον Οκτώβριο του 2006 έπρεπε να τελειώσει η δεύτερη φάση με τα ηλεκτρολογικά και την τοποθέτηση του ασφαλτοτάπητα. Δυστυχώς όμως δεν τελείωσε όπως έπρεπε να τελειώσει τον Οκτώβριο του 2006 και δεν θα τελειώσει απ’ ό,τι φαίνεται, ούτε μέχρι το τέλος του 2008. Αυτό είναι έργο που εκτελείται από το Υπουργείο Δημοσίων Έργων και υπάρχει μία σοβαρότατη καθυστέρηση στην οποία αναφέρθηκε και ο συνάδελφός μου που μίλησε πριν. 
     	Το τέταρτο κομμάτι, Παραδείσια-Τσακώνα μήκους δώδεκα χιλιομέτρων και αυτό δόθηκε στην κυκλοφορία τον Απρίλιο του 2000. Ο κ. Υπουργός εδώ μίλησε για κατασκευαστικά ανοσιουργήματα. Θέλω να πω ότι αν υπήρχαν κατασκευαστικά ανοσιουργήματα σ’ αυτόν το δρόμο, αυτοί που τα έκαναν έπρεπε να πάνε φυλακή. Ξέρετε όμως γιατί δεν πήγαν φυλακή; Διότι, όπως πάρα πολύ σωστά σημείωσε ο Κοινοβουλευτικός μας Εκπρόσωπος κ. Λοβέρδος, τη μελέτη την αλλάξατε εσείς, κύριε Υπουργέ. Έχω στα χέρια μου και θα καταθέσω το ντοκουμέντο της 16ης Μαρτίου του 1992. Το καταθέτω για τον ιστορικό του μέλλοντος, για να σταματήσει επιτέλους η διαστρέβλωση της πραγματικότητας από τη Νέα Δημοκρατία.
     	(Στο σημείο αυτό ο Βουλευτής κ. Δημήτριος Κουσελάς καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     	Με βάση αυτήν τη μελέτη, κατασκευάστηκε αυτός ο δρόμος που έπεσε. Έχουμε ευθύνη γιατί εμείς τηρήσαμε αυτήν τη μελέτη; Έχουμε, αλλά δεν φταίμε εμείς συνολικά για το έργο, γιατί εσείς αλλάξατε τη μελέτη, για να βάλουμε επιτέλους τα πράγματα στη θέση τους. 
     	Υπάρχει όμως και συνέχεια σε σχέση με το ζήτημα αυτό. Ο κ. Σουφλιάς τον Απρίλιο του 2005, είπε ότι το έργο αυτό στην Τσακώνα που έχει πέσει, το Σεπτέμβριο θα έχει ανάδοχο και θα τελειώσει στο τέλος του 2008. Δυστυχώς όμως δεν είχε ανάδοχο το Σεπτέμβριο, ούτε θα τελειώσει το 2008. 
     Προβλεπόταν να τελειώσει το 2009 και με τη σύμβαση που κυρώνουμε, δίνετε και ένα χρόνο –είπαμε τους λόγους για τους οποίους το δίνετε- περιθώριο στο δημόσιο, δηλαδή το 2010, για να το παραδώσει. Αυτό το λέω, για να μην ακούμε αυτά που ακούσαμε, δηλαδή ότι δεν είχαμε βάλει εμείς λεφτά. Πώς να μπουν λεφτά σε κωδικό, όπως ακούσαμε από ορισμένους Βουλευτές της Νέας Δημοκρατίας, όταν δυόμισι χρόνια κάνατε να τελειώσετε τη μελέτη για το συγκεκριμένο έργο; Δυόμισι χρόνια κάνατε. Κατά τα άλλα, μας εγκαλούσατε, όταν ήσασταν στην αντιπολίτευση ότι το πεσμένο αυτό κομμάτι, έπρεπε να έχει ολοκληρωθεί μέσα σε χρονικό διάστημα έξι μηνών. Δεν θέλω να εκθέσω συναδέλφους. Υπάρχουν οι ερωτήσεις τους εκείνη την περίοδο. Αυτά, λοιπόν, σε ό,τι αφορά την αλήθεια και την πραγματικότητα για το συνολικό δρόμο.
      Κλείνω, κύριε Πρόεδρε, λέγοντας ότι αυτό που έμενε να γίνει από τον παραχωρησιούχο, ήταν πρώτον, το κομμάτι Τρίπολη-Αθήναιο, μήκους έντεκα χιλιομέτρων, δεύτερον, το κομμάτι στα Παραδείσια μήκους επτά χιλιάδων εκατό μέτρων και τρίτον, το κομμάτι Τσακώνα-Καλαμάτα μήκους τριάντα δυόμσισι χιλιομέτρων. Αυτά, συν το κομμάτι Λεύκτρο-Σπάρτη, είναι που σήμερα με τη σύμβαση παραχώρησης δίνουμε στον παραχωρησιούχο, μαζί με τις βελτιώσεις που θέλετε να κάνετε στο κομμάτι Κόρινθος-Τρίπολη. 
     Εάν γι’ αυτά –δεν έχω χρόνο να μιλήσω, αλλά τα ανέπτυξα στην επιτροπή- είχε ολοκληρωθεί η πρώτη φάση και έπρεπε να προχωρήσουμε στη δεύτερη φάση, όπου κάνατε δύο χρόνια, μπορείτε να διεκδικήσετε την πατρότητα ενός έργου διακοσίων εξήντα χιλιομέτρων, εμείς αυτήν την πραγματικότητα, σας τη χαρίζουμε. Είναι, όμως, μια πραγματικότητα που δεν θα την αναγνωρίσει ποτέ ο ελληνικός λαός. Απλά προσπαθείτε να την διαστρέψετε. 
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ.
     Κύριε Υφυπουργέ, έχετε το λόγο για δεκαπέντε λεπτά, για να κλείσουμε τη συνεδρίαση.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
     Λυπάμαι που αντί να μιλάμε για έργα που γίνονται για τον ελληνικό λαό, επιχειρείται η παραποίηση μίας απλής πραγματικότητας. Και αναγκάζομαι να δώσω και εγώ στα Πρακτικά ορισμένα κείμενα αποκαλυπτικά της πραγματικότητας, για να μην έχουμε πλέον καμμία αυταπάτη. Μιλάω, κυρίως, ως τεχνοκράτης, που στηρίζομαι σε δεδομένα και κείμενα.
     Πρώτο θέμα: Τι είχε γίνει μέχρι το 2003; Είπατε, λοιπόν, ότι έγινε η προεπιλογή. Για τρία έργα, κυρίες και κύριοι συνάδελφοι, τα οδικά αστικά της Αττικής, τον αυτοκινητόδρομο που κυρώνουμε σήμερα και την Ιόνια Οδό, όλη η διακήρυξη, που είναι διακήρυξη προεπιλογής, όχι δημοπράτησης, είναι αυτή εδώ. Για το καθένα από αυτά τα τρία έργα σήμερα, υπάρχει ένας φάκελος, ο οποίος έχει τον όγκο δωματίου. Υπάρχουν στην πραγματικότητα περίπου εξήντα πέντε φάκελοι ανά έργο. Αυτή είναι η διαφορά δουλειάς. 
     Τα καταθέτω για τα Πρακτικά και αναφέρονται μέσα και αυτά που είπε ο κ. Σουφλιάς.
     (Στο σημείο αυτό ο Υφυπουργός Περιβάλλοντος, Χωροταξίας και Δημοσίων Έργων κ. Θεμιστοκλής Ξανθόπουλος, καταθέτει για τα Πρακτικά τα προαναφερθέντα έγγραφα, τα οποία βρίσκονται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
     ΑΘΑΝΑΣΙΟΣ ΔΑΒΑΚΗΣ: Σε πράσινο φάκελο.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Σε πράσινο φάκελο μάλιστα, σκόπιμα ομολογώ.
     Αυτή είναι η πραγματικότητα. Έγινε φοβερή δουλειά. Δεν την κάναμε εμείς. Την έκαναν οι υπηρεσίες, οι άνθρωποι με τη δική μας, όμως, άμεση εποπτεία. 
     Και να πούμε μία απλή αλήθεια. Αυτά τα έργα είχαν, πράγματι, εγκαταλειφθεί στην τύχη τους και δινόταν το ελαφρυντικό των Ολυμπιακών Αγώνων. Το δέχομαι. Οι υπηρεσίες ήταν σε απόγνωση. Οι ίδιοι άνθρωποι είναι, αλλά δεν είχαν κατευθύνσεις, δεν προχωρούσαν. Έπρεπε να λάβουμε αποφάσεις πολιτικές, που δεν λαμβάνονταν, δυστυχώς, για να προχωρήσουν. 
     Τι γίνεται τώρα; Άπειρες ώρες δουλεύουμε, από το πρωί έως το βράδυ,μαζί με τις υπηρεσίες και έτσι προχωρούν τα έργα, έτσι γίνονται τα έργα των 16.000.000.000 ευρώ, όταν τότε ήταν αόρατος ο Υπουργός, αόρατος ο Υφυπουργός, αόρατοι οι γενικοί γραμματείς για τα θέματα αυτά, διότι έκαναν άλλα πράγματα πολύ σημαντικά ενδεχομένως –σεβαστό, το δέχομαι- όχι, όμως, γι’ αυτά. Αυτή είναι η απλή αλήθεια, την οποία καταλαβαίνει με την κοινή λογική -που είναι ευτυχώς αμείλικτη- ο ελληνικός λαός.
     Περνάμε τώρα στο θέμα των τμημάτων που δήθεν καθυστέρησαν –απαντώ συγχρόνως σε δύο συναδέλφους- όπως είναι το κομμάτι Παραδείσια-Τσακώνα κ.λπ.
     Επιτρέψτε μου, λοιπόν, να καταθέσω και εγώ στα Πρακτικά το πρόσφατο σημείωμα του ίδιου του διευθυντή, του κ. Κωστή –δεν τον αλλάξαμε, ο ίδιος είναι- το 2007. Δεν θα το διαβάσω, για να μη φέρω σε δύσκολη θέση την Αντιπολίτευση. Εξηγεί, όμως, ακριβώς για ποιο λόγο τα έργα αυτά δεν ολοκληρώθηκαν ποτέ, έχοντας τεράστιες υπερβάσεις και φοβερά τεχνικά λάθη και γιατί με πολύ κόπο ολοκληρώνονται τα επόμενα δυο χρόνια. 
     Λέω ενδεικτικά το εξής: Είναι δυνατόν δύσκολα έργα, σε δύσκολο έδαφος, να προκηρύσσονται χωρίς μελέτες τεχνικών έργων, χωρίς οριστικές μελέτες οδοποιίας; Έτσι έγινε, όμως. Γι’ αυτό και δεν πήγαν καλά και έμειναν στη μέση. Αυτή είναι η πραγματικότητα. Είναι σοβαρή αντιμετώπιση αυτή; Όχι.
     Επαναλαμβάνω ότι σήμερα δεν γίνεται έτσι. Με τους νέους νόμους και, κυρίως, με το νόμο των μελετών, με τον οποίο σήμερα ουδείς μπορεί, πράγματι, να πει ότι δεν θα γίνουν καλές μελέτες -γιατί το επιβάλλει και η Ευρωπαϊκή Ένωση και εμείς- τα έργα προχωρούν και θα προχωρήσουν υποχρεωτικώς με μια πληρότητα, που δεν επιτρέπει παρεκκλίσεις από την τελική διακήρυξη δημοπράτησης. Αυτή είναι η πραγματικότητα. Καταθέτω το σημείωμα για τα Πρακτικά. Είναι του κ. Κωστή, δηλαδή του ίδιου διευθυντή, και είναι πρόσφατο. 
     (Στο σημείο αυτό ο Υφυπουργός Περιβάλλοντος, Χωροταξίας και Δημοσίων Έργων κ. Θεμιστοκλής Ξανθόπουλος, καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
     Περνώ τώρα σε μερικά θέματα που εθίγησαν από πολλούς ομιλητές, σχετικά με τα διόδια. Πρώτα-πρώτα, θέλω να επισημάνω ότι αυτά τα διόδια ορθώς, κατά τη γνώμη μου, ως προς το ύψος τους είχαν προσδιοριστεί από την προηγούμενη κυβέρνηση. Είχε πει ενδεικτικά ότι το βλέπει γύρω στα 4 λεπτά το χιλιόμετρο. Ορθώς. Είναι φθηνά ή ακριβά; Για το φτωχό Έλληνα είναι ενδεχομένως ακριβά. Το δέχομαι αυτό. Όμως, τι να κάνουμε; Πρέπει να γίνουν και τα έργα. 
     Σε μια οικονομοτεχνική μελέτη που έγινε από αδιάβλητους και μάλιστα διεθνείς εμπειρογνώμονες, αποδεικνύεται ότι μεταξύ χρήσης ή μη χρήσης αυτοκινητόδρομου η διαφορά στα καύσιμα, στο χρόνο, στην ασφάλεια και στην ποιότητα της διέλευσης, υπερκαλύπτει κατά δυο φορές περίπου τα διόδια. Αυτή είναι η πραγματικότητα. 
     Συνεπώς λυπάμαι –και το λέω ειλικρινά, κύριε Κοσιώνη- γιατί μπορεί κάποιοι άνθρωποι να μη μπορούν να πάρουν τον αυτοκινητόδρομο και να ακολουθήσουν την παλιά εθνική οδό. Αισθάνομαι και εγώ άσχημα γι’ αυτό. Είναι, πράγματι άδικη στο σημείο αυτό η κοινωνία. Έχετε δίκιο, όπως έχει δίκιο και η κ. Ξηροτύρη. Όμως, τι να κάνουμε; Μπορούσαν να μη γίνουν τα έργα; 
     Περνώ τώρα στην παρατήρηση του κ. Γείτονα, σχετικά με το γεγονός ότι το Τ.Ε.Ο. σιγά-σιγά απαξιώνεται, δεν έχει έσοδα και τι θα γίνει με τις συντηρήσεις των δρόμων. Υπενθυμίζω, λοιπόν, ότι προβλέψαμε και το μέλλον της επόμενης τριακονταετίας για τη συντήρηση του εθνικού μας δικτύου. Στο άρθρο 4 παράγραφος 7 του νόμου, που κυρώνει την Ιόνια Οδό, λέμε ότι για τη διαχείριση των εσόδων από τους αυτοκινητοδρόμους, που θα δίνουν στο Δημόσιο οι παραχωρησιούχοι, ανοίγεται ειδικός έντοκος λογαριασμός, μετά από διαγωνισμό, ανάλογα με την παράγραφο 4 κ.λπ.. Υπενθυμίζω ότι στα έργα που είναι προσοδοφόρα, όπως είναι η Ιόνια Οδός, ο Μαλιακός-Κλειδί και το Κόρινθος-Πάτρα-Πύργος-Τσακώνα έχουμε, ευτυχώς, λόγω του πολύ καλού ανταγωνισμού, κυρία Ξηροτύρη, πέραν πάσης προσδοκίας, έσοδα. Περίμενε ποτέ κάποιος ότι το 80% των εσόδων του παραχωρησιούχου από την Ιονία Οδό, θα πήγαιναν στο ελληνικό δημόσιο; Επί των εσόδων και όχι επί των κερδών. Δεν το περίμενε κανείς. Το πετύχαμε, όμως, λόγω του ανταγωνισμού. Δεν το πετύχαμε εμείς, το πέτυχε βασικά η διαδικασία του διαγωνισμού. 
     Συνεπώς κρίνεται το μέλλον ευοίωνο, για τη βελτίωση του υπόλοιπου εθνικού οδικού μας δικτύου, λόγω ακριβώς αυτής της δυνατότητας είσπραξης με ασφάλεια, μεγάλου ύψους του ποσού των διοδίων από την εκάστοτε ελληνική κυβέρνηση. 
     Ποιοτικός έλεγχος και Ε.Σ.Π.ΕΛ. Ετέθη από τον κ. Σπηλιόπουλο, το επανέλαβαν και άλλοι ομιλητές.  Κύριοι συνάδελφοι, επιτρέψτε μου να πω σαν παλιός μηχανικός, ας μην είμαστε περήφανοι, διότι κατάντησε η ελληνική πολιτεία να ελέγχεται στα δημόσια έργα της από τον Ε.Σ.Π.ΕΛ. Εγώ δεν είμαι περήφανος γι’ αυτό. Ομολογώ ότι…
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Το έχουμε καταγγείλει πολλές φορές.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Το έχουν καταγγείλει και οι εργοληπτικές οργανώσεις και το επιμελητήριο και εσείς.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Παρ’ όλα αυτά δεν κάνετε ακόμη τίποτε για τα έργα, κύριε Υφυπουργέ…
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Εν πάση περιπτώσει, -δεν είναι  δική μας αρμοδιότητα-έτσι κατέληξε να είναι. Και σας βεβαιώνω ότι  οι έλεγχοι γίνονται συστηματικά, ευτυχώς και από τις διαχειριστικές αρχές και από τις υπηρεσίες του Υπουργείου, κατά τρόπο ώστε δημιουργείται η πεποίθηση -όχι απλώς η προσδοκία- ότι όλα τα νέα έργα έχουν μία συνεχή βελτίωση ποιότητας που υπήρχε, πράγματι, και στο παρελθόν. Υπήρχε βελτίωση ποιότητας στο παρελθόν και συνεχίζεται αυτή η ανοδική πορεία βελτίωσης της ποιότητας.
     Οι δε ανησυχίες του κ. Λοβέρδου, εύλογες ως κάποιο σημείο, για τις μεγάλες εκπτώσεις δεν ευσταθούν από τη μέχρι σήμερα εξέλιξη των συμβάσεων, διότι υπήρχαν περιθώρια οικονομιών κλίμακος, τα αξιοποιούν οι κατασκευαστές και τα έργα προχωρούν απρόσκοπτα και απ’ ό,τι φαίνεται από τους ισολογισμούς τους για τις οικονομίες τους σχετικώς καλά. Συνεπώς δεν βλέπω κίνδυνο από το υγιέστατο σύστημα του μειοδοτικού διαγωνισμού. Διότι επιτρέψτε μου να πω –είναι πικρή η αλήθεια, αλλά πρέπει να λέγεται- ότι δύο είναι τα συστήματα, το στημένο και το ανταγωνιστικό. Δεν υπάρχουν άλλα. 
     Δοκιμάστηκε το ανταγωνιστικό στο παρελθόν, προ εικοσιπενταετίας. Πράγματι, λόγω του ότι δεν υπήρχαν ασφαλιστικές δικλείδες, απέτυχε παρ’ ότι σε όλη την Ευρώπη είχε πετύχει. Κάτι πήγαινε στραβά εδώ. Δοκιμάστηκε μετά το στημένο με δύο νόμους. Προφανώς απέδωσε κάτι στην αρχή, όλοι είναι ευνοημένοι και ευχαριστημένοι από ένα στήσιμο, αλλά δεν μπορούσαμε να κοροϊδέψουμε τους κουτόφραγκους επ’ άπειρο, ούτε τα ελληνικά δικαστήρια. Και αυτό απέτυχε και σταμάτησε πρακτικώς η παραγωγή δημοσίων έργων. Και επανήλθαμε με πολύ κόπο από πλευράς δουλειάς σ’ ένα νέο σύστημα, καθαρά ανταγωνιστικό, που είναι είτε μας αρέσει, είτε όχι, αδιάβλητο. Και για να σας απαλλάξω από κάθε πιθανότητα, αν θέλετε, αμφιβολίας, σας λέω ότι όπου δεν εμφανίζεται ανταγωνισμός –έχουμε και πρόσφατο παράδειγμα, δύο δημοπρασίες, όπου ξαφνικά εμφανίζονται μόνο δύο και δίνονται μικρές εκπτώσεις- ο Υπουργός έχει την ευαισθησία, τον ακυρώνει και τον επαναλαμβάνει αμέσως. Δεν το αφήνει το πράγμα, τον ακυρώνει και τον επαναλαμβάνει. Μπορεί να μην αρέσει στους κατασκευαστές, αλλά το κάνει. Συνεπώς δε νομίζω ότι υπάρχει πρόβλημα μέλλοντος. Η όποια Κυβέρνηση θα αναγκασθεί να εφαρμόσει το μόνο υγιές σύστημα, που είναι το υπ’ όψιν για την ανάθεση των έργων.
     Περνάω τώρα σε δύο άλλα σημεία, για να ολοκληρώσω γρήγορα μέσα στα όρια του χρόνου. Είπατε κάτι, περί της Αχαΐας. Επιτρέψτε μου, επειδή είμαι εκ μητρός κοντοπατριώτης στην Αχαΐα να σας πω –πραγματικά αυτό είναι απίστευτο- ότι δεκαετίες περίμενε η Αχαΐα αυτά τα τέσσερα μεγάλα έργα, πλην του αυτοκινητόδρομου και επιτέλους κατασκευάζονται, με τις δυσκολίες που, πράγματι, κληρονομήσαμε. Δεν είχαν γίνει απαλλοτριώσεις, δεν υπήρχαν μελέτες, αλλά κατασκευάζονται. Λιμάνι Πάτρας; Κολλημένο το βρήκαμε. Είμαστε σε σφαγή με τους Γάλλους κατασκευαστές. Το καθαρίσαμε και τελείωσε η πρώτη φάση. Και ο Υπουργός  υπέγραψε προχθές μόλις, τη χρηματοδότηση 50.000.000 ευρώ για τη δεύτερη φάση του λιμανιού της Πάτρας. Έργα πρωτόγνωρα για την Αχαΐα. Δεν είναι αφελείς οι κάτοικοι της Αχαΐας, βλέπουν. Επαναλαμβάνω, με τις αδυναμίες που έχει κάθε έργο, όταν γίνεται σε μία δύσκολη περιοχή. Συνεπώς ας μη λέμε κάτι για την Αχαΐα ειδικώς,  είναι αν θέλετε προσβολή της νοημοσύνης του αχαϊκού λαού. 
     Πείρος- Παραπείρος, ας πούμε. Τον είχα ονειρευτεί εγώ, ως μελετητής μηχανικός, προ απείρων χρόνων. Εδώ και τριάντα πέντε χρόνια. Ε τώρα υλοποιείται, τι να κάνουμε;
     Πάμε τώρα σ’ άλλα θέματα τα οποία ετέθησαν. Ο κ. Τζέκης είπε κάτι περί φορολογικών. Θα καταθέσω το σχετικό έγγραφο βάσει του οποίου, όχι μόνο με δήλωση του Υπουργού, ξεκαθαρίζει πλήρως ότι εφαρμόζεται ο νέος νόμος, που δεν είναι ευνοϊκός για τον παραχωρησιούχο, αλλά υπάρχει και δήλωση του παραχωρησιούχου ότι τον αποδέχεται. 
     ΠΑΝΑΓΙΩΤΗΣ ΚΟΣΙΩΝΗΣ (Ε΄  Αντιπρόεδρος της Βουλής): Δεν το λέει εδώ. 
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Επαναλαμβάνω ότι η Επιστημονική Επιτροπή της Βουλής φοβήθηκε, μήπως εννοούμε αυτό που φοβάστε και ζήτησε να το προσδιορίσουμε με ακρίβεια, με δήλωση. Εμείς λέμε ακριβώς το αντίθετο, εννοούμε ότι ισχύει ο νέος νόμος και αν και δεν χρειάζεται, το δηλώνουμε και αυτό διά των Πρακτικών, που ξεκαθαρίζει πλήρως τα πράγματα. Θα υπάρχει όμως και το έγγραφο του παραχωρησιούχου και συνεπώς δεν υπάρχει κανένας κίνδυνος απ’ αυτήν την άποψη. 
     Τέλος, να κλείσω λέγοντας ότι έκαναν κάποιες παρατηρήσεις πολύ σωστές για τη Λακωνία ο κ. Δαβάκης και ο κ. Γρηγοράκος. Ο κ. Δαβάκης είπε κάτι πολύ σωστό, ότι πρέπει να υπάρχει μια ποιοτική συνέχεια. Πράγματι, έτσι είναι. Και εγώ το αισθάνομαι αυτό σαν υποχρέωση, όπως επίσης και για την Αργολίδα. Είναι πράγματι, δυο υποχρεώσεις της εκάστοτε κυβέρνησης. Γνωρίζοντας και την μπέσα που έχει ο κ. Σφουλιάς –και οι συνεργάτες του τον βοηθούμε όσο μπορούμε σε αυτό- πιστεύουμε ότι αυτά θα υλοποιηθούν, αν χρειαστεί και με την συνδρομή του Υ.ΠΕ.ΧΩ.Δ.Ε., μια και, πράγματι, οι περιφέρειες έχουν μια αδυναμία υλοποίησης μεγάλων έργων. 
     Τέλος, κυρίες και κύριοι συνάδελφοι, θέλω να πω ότι, προσωπικά, είμαι πολύ ευτυχής, διότι πολύ λίγο συνέβαλα σ’ αυτήν την προσπάθεια, αλλά, κυρίως, γιατί είχα την ευκαιρία να γνωριστώ με συνεργάτες, ανθρώπους οι οποίοι, πράγματι, σαν μια ομάδα, όλοι μαζί, αγωνιζόμαστε νυχθημερόν, τους οποίους είχατε προετοιμάσει από πλευράς στελεχιακού δυναμικού -δεν τους αλλάξαμε- και οι οποίοι κάποια στιγμή -κάθε κυβέρνηση φεύγει προφανώς- θα κληρονομηθούν σε κάποια μεθεπόμενη ή άλλη κυβέρνηση, για να υπάρχει μια συνέχεια στα έργα του Υ.ΠΕ.ΧΩ.Δ.Ε.. 
     Ευχαριστώ πολύ.
     (Στο σημείο αυτό ο Υφυπουργός Περιβάλλοντος, Χωροταξίας και Δημοσίων ‘Έργων κ. Θεμιστοκλής Ξανθόπουλος, καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     (Χειροκροτήματα από την πτέρυγα της Νέας Δημοκρατίας )
     ΑΝΔΡΕΑΣ ΛΟΒΕΡΔΟΣ: Κύριε Πρόεδρε, παρακαλώ το λόγο.
     ΠΡΟΕΔΡΕΥΩΝ (Ιωάννης Τραγάκης): Δεν έχετε χρόνο. 
     ΑΝΔΡΕΑΣ ΛΟΒΕΡΔΟΣ: Δεν έχω δευτερολογήσει. Δεν θα χρησιμοποιήσω το χρόνο που θα δικαιούμην. Θέλω μόνο να πω μια λέξη. 
     ΠΡΟΕΔΡΕΥΩΝ (Ιωάννης Τραγάκης): Η δική σας λέξη, θα φέρει απάντηση από τον κύριο Υπουργό και θα ζητήσουν το λόγο και οι άλλοι Κοινοβουλευτικοί Εκπρόσωποι. Τα έχετε πει όλα. 
     ΑΝΔΡΕΑΣ ΛΟΒΕΡΔΟΣ: Κύριε Πρόεδρε, σας παρακαλώ, θα δείτε ότι θα αξιοποιήσω το χρόνο μου. 
     ΠΡΟΕΔΡΕΥΩΝ (Ιωάννης Τραγάκης): Ορίστε, έχετε το λόγο για ένα λεπτό. 
     ΑΝΔΡΕΑΣ ΛΟΒΕΡΔΟΣ: Κύριε Υφυπουργέ, τεχνοκράτης είσαστε κατά το επάγγελμα, τώρα όμως είστε πολιτικός, είστε μέλος της Κυβέρνησης, άλλωστε φέρεστε και ως τέτοιος και καλά κάνετε. Μας δώσατε έγγραφα σ’ ό,τι αφορά την προεπιλογή των ομίλων. Καλά κάνατε. Το σύνολο όμως του φακέλου για το συγκεκριμένο έργο προκύπτει, αν δώσει κάποιος και το σύνολο των μελετών οδοποιίας, οι οποίες ήταν έτοιμες όταν παραλάβατε εσείς. Εγώ έκανα καταγραφή από του Βήματος, τι ακριβώς παρέδωσε η προηγούμενη κυβέρνηση σ’ αυτήν. Ε, λοιπόν, αν θέλατε να δείξετε και να ενημερώσετε μ’ αυτόν τον τρόπο τους Βουλευτές για το τι ακριβώς είχε συμβεί και παραλάβατε, θα παραδίδατε το σύνολο του φακέλου, αλλά δεν το κάνατε. 
     Σ’  ό,τι αφορά τις μελέτες, κύριε Υφυπουργέ –επειδή ξέρω πάρα πολύ καλά τι λέω και ας λέει ο κ. Σουφλιάς, μιλώντας υπερβολικά σ’ αυτά που λέει- θα ήθελα να σας προτείνω το σύνολο των επιχειρημάτων που έχουμε, που υπάρχουν ένθεν κακείθεν, να τα ανταλλάξουμε στην επόμενη σύμβαση παραχώρησης που θα φέρετε, κάνοντας εμείς τον έλεγχο, τον sui generis έλεγχο που γίνεται στις Διαρκείς Επιτροπές, για το ζήτημα του νόμου περί μελετών.
     Ταυτοχρόνως θα μπορούσαμε να συζητήσουμε εκεί και τη νομική και τη διοικητική λειτουργία του νέου νομοθετήματος, που εισήγαγε τον μειοδοτικό διαγωνισμό. 
     Θα βλέπατε στη συζήτηση αυτή –και τώρα μπορούμε να το πούμε- ότι το πράγμα σε σχέση με τον ανταγωνισμό, δεν ελέγχεται τόσο με την αντιπαραβολή διατάξεων όσο -όπως οι Αμερικανοί κάνουν και είναι η καλύτερη μέθοδος- με την κατάληξη των διαδικασιών. Δηλαδή, να μας πείτε για την ποικιλία των αναδόχων. Θα δούμε ότι με την κατάσταση όπως υπάρχει σήμερα και με εκείνη που υπήρχε επί των κυβερνήσεών μας, τα πράγματα δεν είναι διαφορετικά. Άρα, πρέπει να μας πείσετε για το ποια αλλαγή θα έπρεπε να γίνει, πέραν των θεμάτων που επιβαλλόταν η αλλαγή τους μετά από τη νομολογία του ευρωπαϊκού δικαστηρίου, του Δ.Ε.Κ.. 
     Τέλος, κύριε Πρόεδρε, σ’ ό,τι αφορά τη βρώμικη αντιπολίτευση που ανέφερα και μου απάντησε ο Κοινοβουλευτικός Εκπρόσωπος της Νέας Δημοκρατίας, θέλω να του πω ότι τις αρνητικές συνέπειες της περιόδου 1999-2004 τώρα τις  πληρώνετε και θα τις πληρώνει το πολιτικό σύστημα της χώρας για πάρα πολλά χρόνια ακόμα. Να θυμηθεί ο κύριος Κοινοβουλευτικός Εκπρόσωπος τι λεγόταν στην Αίθουσα.
     ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε που το διορθώσατε. 
     ΑΝΔΡΕΑΣ ΛΟΒΕΡΔΟΣ: Να μη με χαρακτηρίζετε. Επαναλαμβάνω ό,τι  είπα και το ανάγω στην νιοστή, γιατί, κύριε Πρόεδρε, ο ελληνικός λαός σήμερα ακούγοντας τι συζητείται πολιτικά, απαντά πολύ εύκολα: Ούτε ο ένας ούτε ο άλλος. Το βάρος της ευθύνης για την ποιότητα της Αντιπολίτευσης, όταν ήσασταν σ’ εκείνα τα έδρανα, θα το πληρώνει το σύστημα για πάρα πολλά χρόνια ακόμη, κύριε Πρόεδρε.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, κηρύσσεται περαιωμένη η ενιαία συζήτηση επί της αρχής, των άρθρων και του συνόλου του σχεδίου νόμου του Υπουργείου Περιβάλλοντος, Χωροταξίας και Δημοσίων Έργων: «Κύρωση Σύμβασης Παραχώρησης του ‘Εργου της Μελέτης, Κατασκευής, Χρηματοδότησης, Λειτουργίας, Συντήρησης και Εκμετάλλευσης του Αυτοκινητόδρομου «Κόρινθος-Τρίπολη-Καλαμάτα και Κλάδος Λεύκτρο-Σπάρτη» και άλλες διατάξεις».
     ΔΗΜΗΤΡΙΟΣ ΚΟΥΣΕΛΑΣ: Κύριε Πρόεδρε, θα ήθελα να κάνω μια διευκρίνιση επί της ψηφοφορίας. 
     ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Κουσελά.
     ΔΗΜΗΤΡΙΟΣ ΚΟΥΣΕΛΑΣ: Ψηφίζουμε τα πάντα εκτός από το άρθρο 4 παράγραφος 2. 
     ΠΡΟΕΔΡΕΥΩΝ (Ιωάννης Τραγάκης): Καλώς.
     Ερωτάται το Σώμα: Γίνεται δεκτό το νομοσχέδιο του Υπουργείου Περιβάλλοντος, Χωροταξίας και Δημοσίων Έργων: «Κύρωση Σύμβασης Παραχώρησης του ‘Εργου της Μελέτης, Κατασκευής, Χρηματοδότησης, Λειτουργίας, Συντήρησης και Εκμετάλλευσης του Αυτοκινητόδρομου «Κόρινθος-Τρίπολη-Καλαμάτα και Κλάδος Λεύκτρο-Σπάρτη» και άλλες διατάξεις»επί της αρχής, των άρθρων, των νομοτεχνικών βελτιώσεων του κυρίου Υπουργού, της υπ’ αριθμόν 1014 με ειδικό αριθμό 47 τροπολογίας, όπως τροποποιήθηκε από τον κύριο Υπουργό, και στο σύνολό του;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το νομοσχέδιο του Υπουργείου Περιβάλλοντος, Χωροταξίας και Δημοσίων Έργων: «Κύρωση Σύμβασης Παραχώρησης του ‘Εργου της Μελέτης, Κατασκευής, Χρηματοδότησης, Λειτουργίας, Συντήρησης και Εκμετάλλευσης του Αυτοκινητόδρομου «Κόρινθος-Τρίπολη-Καλαμάτα και Κλάδος Λεύκτρο-Σπάρτη» και άλλες διατάξεις» έγινε δεκτό επί της αρχής, των άρθρων, των νομοτεχνικών βελτιώσεων του κυρίου Υπουργού, της υπ’ αριθμόν 1014 με ειδικό αριθμό 47 τροπολογίας, όπως τροποποιήθηκε από τον κύριο Υπουργό, και στο σύνολό του και έχει ως εξής: 
     (Να καταχωρισθεί το νομοσχέδιο σελ. 253α)
     ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Τραγάκης): Το Σώμα παρέσχε τη ζητηθείσα εξουσιοδότηση.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 00.03΄, λύεται η συνεδρίαση για αύριο ημέρα Τετάρτη 25 Απριλίου 2007 και ώρα 10.30΄, με αντικείμενο εργασιών του Σώματος νομοθετική εργασία: α) μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: «Κύρωση της Συμφωνίας μεταξύ της Κυβερνήσεως της Ρωσικής Ομοσπονδίας, της Κυβερνήσεως της Δημοκρατίας της Βουλγαρίας και της Κυβερνήσεως της Ελληνικής Δημοκρατίας για Συνεργασία στην Κατασκευή και την Εκμετάλλευση του Αγωγού Πετρελαίου «Μπουργκάς-Αλεξανδρούπολη»» και β) Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Δικαιοσύνης: «Κύρωση και εφαρμογή της Σύμβασης ποινικού δικαίου για τη διαφθορά και του Πρόσθετου σ’ αυτήν Πρωτοκόλλου», σύμφωνα με την ημερήσια διάταξη που έχει διανεμηθεί. 
     Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  



2
ΣΥΝΕΔΡΙΑΣΗ 24-04-07   σελ.


Τελευταία Αποθήκευση:	27/4/2007 3:38:00 μμ	Από:	M.papadatou
Εκτυπώθηκε:	27/4/2007 12:23:00 μμ

