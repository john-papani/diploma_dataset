ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ ΡΛΓ’

Παρασκευή 12 Μαΐου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Ανακοινώνεται ότι τη συνεδρίαση παρακολουθούν μαθητές από το 3ο Δημοτικό Σχολείο Παπάγου, το 63ο Γυμνάσιο Αθηνών και το 1ο Δημοτικό Σχολείο Αλμυρού Βόλου, σελ.
2. Ο Υπουργός Δικαιοσύνης διαβίβασε στη Βουλή μηνυτήρια αναφορά με συνημμένη προκαταρτική δικογραφία κατά των πρώην Υπουργών Εμπορικής Ναυτιλίας κ.κ. Γ. Ανωμερίτη και Γ. Πασχαλίδη, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 15 Μαΐου 2006, σελ.
3. Συζήτηση επικαίρων ερωτήσεων:
α) Προς τον Υπουργό Δημόσιας Τάξης σχετικά με τα προβλήματα που δημιουργούνται από τα κενά στην οργανική δύναμη του Πυροσβεστικού Σώματος ενόψει του καλοκαιριού κ.λπ., σελ.
β) Προς τον Υπουργό Υγείας και Κοινωνικής Αλληλεγγύης:
i) σχετικά με τη δημιουργία Μονάδας Απεξάρτησης Στεγνού Προγράμματος στο Τρίκαλα, σελ.
ii) σχετικά με την πρόσληψη του αναγκαίου προσωπικού στο Γενικό Νοσοκομείο Ρόδου κ.λπ., σελ.
γ) Προς τον Υπουργό Αγροτικής Ανάπτυξης σχετικά με τη λήψη μέτρων προκειμένου να σταματήσει το παράνομο εμπόριο αδέσποτων ζώων κ.λπ, σελ.
5) Συζήτηση Επερώτησης Βουλευτών του ΠΑ.ΣΟ.Κ αρμοδιότητας του Υπουργείου Αγροτικής Ανάπτυξης και Τροφίμων σχετικά με την εφαρμογή της νέας Κοινής Αγροτικής Πολιτικής (Κ.Α.Π), σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση Εκθέσεως Διαρκούς Επιτροπής:
Η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Παιδείας και Θρησκευμάτων: «Επιλογή στελεχών πρωτοβάθμιας και δευτεροβάθμιας εκπαίδευσης. Ρύθμιση θεμάτων διοίκησης της εκπαίδευσης και άλλες διατάξεις», σελ.

ΟΜΙΛΗΤΕΣ
Α. Επί των Επικαίρων Ερωτήσεων:
ΓΙΑΝΝΟΠΟΥΛΟΣ Α., σελ.
ΚΟΝΤΟΣ Α., σελ.
ΜΕΡΕΝΤΙΤΗ Α., σελ.
ΝΙΚΟΛΑΙΔΟΥ Β., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΟΛΥΔΩΡΑΣ Β., σελ.
ΣΚΥΛΛΑΚΟΣ Α., σελ.

Β. Επί της Επερώτησης:
ΔΡΙΒΕΛΕΓΚΑΣ Ι., σελ.
ΖΗΣΗ Ρ., σελ.
ΚΑΤΣΙΦΑΡΑΣ Α., σελ.
ΚΟΝΤΟΣ Α., σελ.
ΚΟΥΤΣΟΥΚΟΣ Ι., σελ.
ΜΠΑΣΙΑΚΟΣ Ε., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΤΑΣΟΥΛΑΣ Κ., σελ.
ΤΖΑΚΡΗ Θ., σελ.
ΧΑΤΖΗΜΙΧΑΛΗΣ Φ., σελ.

      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  ΡΛΓ΄
      Παρασκευή 12 Μαΐου 2006
      Αθήνα, σήμερα στις 12 Μαΐου 2006, ημέρα Παρασκευή και ώρα 10.55΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από την κ. Αθανασία Μερεντίτη, Βουλευτή Τρικάλων τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Σύλλογος Γονέων και Κηδεμόνων Γυμνασίου Αλιβερίου Εύβοιας ζητεί την άμεση επισκευή του κτηρίου του Γυμνασίου Αλιβερίου.
      2) Ο Βουλευτής Λάρισας κ. ΚΩΝ/ΝΟΣ ΑΓΟΡΑΣΤΟΣ κατέθεσε αναφορά με την οποία ο Σύνδεσμος Θεσσαλικών Βιομηχανιών ζητεί την ικανοποίηση αιτήματος σχετικά με την οριστικοποίηση της Αναλυτικής Περιοδικής Δήλωσης των επιχειρήσεων στο Ι.Κ.Α..
      3) Η Βουλευτής Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ  κατέθεσε αναφορά με την οποία η Ομοσπονδία Ελλήνων ΡΟΜ Βορείου Ελλάδος Μακεδονίας – Θράκης – Θεσσαλίας ζητεί να δοθούν δικαιώματα νόμιμης εργασίας, στέγασης, μόρφωσης και υγείας στους Έλληνες Τσιγγάνους.
      4) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Πανελλήνιος Σύλλογος Εργαστηριακών Υπαλλήλων Ι.Κ.Α. ζητεί την αναβάθμιση της παροχής υπηρεσιών υγείας από το Ι.Κ.Α..
      5) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία ο Δήμος Άμφισσας Φωκίδας ζητεί οικονομική ενίσχυση για την επιδιόρθωση του κτηρίου του 2ου Δημοτικού Σχολείου Άμφισσας.
      6) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία οι Δήμαρχοι Νίκαιας, Κιλελέρ και Αρμενίου Νομού Λάρισας ζητούν την ενεργοποίηση των δικαιωμάτων των παραγωγών της ενιαίας ενίσχυσης από τη  νέα Κ.Α.Π..
      7) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία ο Σύλλογος Εργοδηγών – Σχεδιαστών Δημοσίου – Ν.Π.Δ.Δ. και Ο.Τ.Α. Περιφέρειας Κεντρικής και Δυτικής Μακεδονίας ζητεί την ένταξη όλων των υπαλλήλων πτυχιούχων εργοδηγών κατηγορίας ΔΕ στην κατηγορία Τ.Ε.Ο..
      8) Οι Βουλευτές Λέσβου και Α΄ Πειραιώς κ.κ. ΣΤΑΥΡΟΣ ΣΚΟΠΕΛΙΤΗΣ και ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία οι κάτοικοι του ΔΔ Αγίου Αρσενίου Νάξου Νομού Κυκλάδων διαμαρτύρονται για την κακή λειτουργία και συντήρηση του βιολογικού καθαρισμού λυμάτων τυροκομείου της περιοχής.
      9) Οι Βουλευτές Λέσβου και Α΄ Πειραιώς κ.κ. ΣΤΑΥΡΟΣ ΣΚΟΠΕΛΙΤΗΣ και ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία οι κάτοικοι των οικισμών Πιτρόφου, Μελίδας και Ζαγανιάρη της Νήσου Άνδρου Νομού Κυκλάδων διαμαρτύρονται για την κατάσταση που επικρατεί στον αρχαιολογικό χώρο Σταυροπέδας και ζητούν την λήψη μέτρων.
      10) Οι Βουλευτές Β΄  Αθηνών και Α΄ Πειραιώς κ.κ. ΑΝΤΩΝΗΣ ΣΚΥΛΛΑΚΟΣ και ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία ο Δήμαρχος Μεγαρέων, εκπρόσωποι κομμάτων και Σύλλογοι του Δήμου διαμαρτύρονται για τη δημιουργία επικίνδυνων εγκαταστάσεων στην ήδη επιβαρυμένη περιοχή των Μεγάρων.
      11) Οι Βουλευτές Β΄ Αθηνών και Α΄ Αθηνών κ.κ. ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ αντίστοιχα, κατέθεσαν αναφορά με την οποία η Παγκληρική – Παλλαϊκή Αγωνιστική Κίνηση εκφράζει την αντίθεσή της στον ενδεχόμενο πόλεμο κατά του Ιράν.
      12) Οι Βουλευτές Β΄ Αθηνών και Αχαΐας κ.κ.  ΑΝΤΩΝΗΣ ΣΚΥΛΛΑΚΟΣ,  ΠΑΝΑΓΙΩΤΗΣ ΚΟΣΙΩΝΗΣ αντίστοιχα, κατέθεσαν αναφορά με την οποία ο Πανελλήνιος Σύλλογος Πασχόντων από Μεσογειακή Αναιμία ζητεί την εφαρμογή των νέων μοριακών τεχνικών σε όλες τις προς μετάγγιση μονάδες αίματος κ.λπ.
      13) Οι Βουλευτές Μαγνησίας και Αχαΐας κ.κ. ΝΙΚΟΛΑΟΣ ΓΚΑΤΖΗΣ, ΠΑΝΑΓΙΩΤΗΣ ΚΟΣΙΩΝΗΣ αντίστοιχα, κατέθεσαν αναφορά με την οποία ο Εμπορικός Σύλλογος Αγρινίου καταγγέλλει την Πολεοδομία Αγρινίου για την έκδοση παράνομης οικοδομικής άδειας.
      14) Οι Βουλευτές Χανίων κ.κ. ΝΙΚΟΛΑΟΣ ΧΡΙΣΤΟΔΟΥΛΑΚΗΣ, ΕΜΜΑΝΟΥΗΛ ΣΚΟΥΛΑΚΗΣ κατέθεσαν αναφορά με την οποία ο Νομάρχης Χανίων ζητεί την αποκατάσταση των ζημιών που προκλήθηκαν σε δημόσια κτήρια του Νομού Χανίων από το σεισμό της 8/1/2006.
      15) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία φορείς των νησιών των Δυτικών Κυκλάδων ζητούν τη δρομολόγηση πλοίου  για την ακτοπλοϊκή εξυπηρέτηση των νησιών Κύθνου – Σερίφου – Σίφνου – Κιμώλου και Μήλου. 
      16) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η Ομοσπονδία Ναξιακών Συλλόγων ζητεί την οικονομική της ενίσχυση.
      17) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμαρχος Κύθνου ζητεί την αναβάθμιση της ακτοπλοϊκής συγκοινωνίας του νησιού.
      18) Ο Βουλευτής Ν. Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Ομοσπονδία Σωματείων Ελλήνων Βορειοηπειρωτών «Ο Άγιος Κοσμάς» ζητεί να δοθεί η ελληνική ιθαγένεια στους Έλληνες Βορειοηπειρώτες.
      19) Ο Βουλευτής Ν. Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Δήμαρχος Παλλήνης ζητεί να απαγορευτεί η διέλευση φορτηγών αυτοκινήτων από την οδό Εθνικής Αντιστάσεως στην Παλλήνη.
      20) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία Σωματεία Επαγγελματιών Αμοργού ζητούν την καθημερινή σύνδεση της Αμοργού με τον Πειραιά κ.λπ..
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 8286/28-2-06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 22115/ΙΗ/23-3-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 8286/28-2-06, που κατέθεσε ο Βουλευτής κ. Μαν. Σοφ. Στρατάκης και αφορά Εργαστήρια Φυσικών Επιστημών στα σχολεία Δ/θμιας Εκπ/σης της Κρήτης, και στα θέματα της αρμοδιότητάς μας, σας καταθέτουμε πίνακα των έργων που χρηματοδοτήθηκαν ή που χρηματοδοτούνται (ενταγμένα έργα) από το ΕΠΕΑΕΚ ΙΙ (έτη 2000 - 2006) και αφορούν στα Εργαστήρια Φυσικών Επιστημών Ενιαίου Λυκείου στην Περιφέρεια Κρήτης:
      1. Έργα που χρηματοδοτήθηκαν και έχουν ολοκληρωθεί:
      (1). «Οπτικοακουστικός Εξοπλισμός Εργαστηρίων Ενιαίων Λυκείων σε όλη τη Χώρα»
      (2). «Προμήθεια Εξοπλισμού Επίπλωσης Εργαστηρίων Ενιαίων Λυκείων σε όλη την Ελλάδα»
      (3). «Εξοπλισμός Εργαστηρίων Φυσικών Επιστημών Ενιαίου Λυκείου σε όλη την Ελλάδα»
      (α΄ φάση)
      Στο πλαίσιο της υλοποίησης των παραπάνω έργων εξοπλίστηκαν και λειτουργούν 56 εργαστήρια Φυσικών Επιστημών, και στους τέσσερις Νομούς της Περιφέρειας Κρήτης σύμφωνα με τους επισυναπτόμενους Πίνακες Ενιαίων Λυκείων ανά Νομό.
      2. Έργα που χρηματοδοτούνται και βρίσκονται σε εξέλιξη:
      «Προμήθεια Εξοπλισμού Εργαστηρίων Φυσικών Επιστημών Ενιαίου Λυκείου»
      (β΄ φάση), Π/Υ € 35.000.000,00 (Απόφαση ένταξης του έργου στο EΠΕΑΕΚ 17/8/2004).
      Συνολικού προϋπολογισμού για την Περιφέρεια Κρήτης € 1.724.226,00.
      Σε αυτή τη β΄ φάση αναμένεται να εξοπλιστούν με επιπλέον επιστημονικά όργανα τα ήδη λειτουργούντα 56 εργαστήρια Φυσικών Επιστημών της α΄ φάσης.
      Τα παραπάνω έργα εντάσσονται στο Μέτρο 5.2, στην Ενέργεια 5.2.2. «Ανάπτυξη Εργαστηρίων Τεχνολογίας & Φυσικών Επιστημών - Εποπτικά Μέσα» του Επιχειρησιακού Προγράμματος Εκπαίδευση και Αρχική Επαγγελματική Κατάρτιση (ΕΠΕΑΕΚ), όπως σχεδιάστηκε από το ΥπΕΠΘ και τις αρμόδιες για την Δευτεροβάθμια Εκπαίδευση Διευθύνσεις και εγκρίθηκε από την Ε. Ε.
      Επισημαίνεται ότι ο εξοπλισμός των υπολοίπων εργαστηρίων της περιφέρειας αφoρά στο ΠΕΠ Κρήτης και δεν υλοποιείται από την Κ.Υ. του ΥΠΕΠΘ.
      Ο Υφυπουργός
      ΓΕΩΡΓΙΟΣ ΚΑΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 8399/2-3-06 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 23554/ΙΗ/23-3-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 8399/2-3-06 την οποία κατέθεσε ο Βουλευτής κ. Ιωάννης Δραγασάκης και η οποία αναφέρεται στη λειτουργία και στελέχωση του Κέντρου Διάγνωσης Αξιολόγησης και Υποστήριξης (ΚΔΑΥ) Ν. Χανίων, σας γνωρίζουμε τα ακόλουθα:
      Το ΥΠΕΠΘ θεωρεί ότι ο θεσμός των ΚΔΑΥ είναι πολύ σημαντικός με πολυδιάστατο ρόλο, εκπαιδευτικό, υποστηρικτικό και κοινωνικό τόσο για το εκπαιδευτικό μας σύστημα συνολικά όσο και για την κοινωνία γενικότερα.
      Στο πλαίσιο των νέων ρυθμίσεων για την Ειδική Αγωγή, ο ρόλος των ΚΔΑΥ αναβαθμίζεται και επεκτείνεται πέρα από τη διάγνωση και αξιολόγηση, ώστε τα συγκεκριμένα κέντρα να προσφέρουν ουσιαστική υποστήριξη στην εκπαιδευτική κοινότητα.
      Επιπλέον, το ΥΠΕΠΘ φέτος με το θεσμό της αναπλήρωσης του Ειδικού Εκπαιδευτικού Προσωπικού (ΕΕΠ) και Ειδικού Βοηθητικού Προσωπικού (ΕΒΠ) για τις κενές ή κενούμενες θέσεις στοχεύει στην ομαλή λειτουργία όλων, ενώ ο διαγωνισμός για την πρόσληψη μόνιμου προσωπικού που βρίσκεται σε εξέλιξη, θα συντελέσει αποφασιστικά σε αυτή.
      Για το ΚΔΑΥ Χανίων έχουν συσταθεί οργανικές θέσεις του εκπαιδευτικού προσωπικού ως εξής:
      1 εκπαιδευτικός Προσχολικής Αγωγής
      2 εκπαιδευτικοί Πρωτοβάθμιας Εκπαίδευσης
      1 εκπαιδευτικός Δευτεροβάθμιας Εκπαίδευσης.
      Υπηρετούν οργανικά: 2 εκπαιδευτικοί Πρωτοβάθμιας Εκπαίδευσης (εκ των οποίων ο ένας απουσιάζει με εκπαιδευτική άδεια), και με απόσπαση: 1 εκπαιδευτικός Πρωτοβάθμιας Εκπαίδευσης και 1 εκπαιδευτικός Δευτεροβάθμιας Εκπαίδευσης. Οι κενές οργανικές θέσεις είναι 1 εκπαιδευτικού Πρωτοβάθμιας Εκπαίδευσης και 1 εκπαιδευτικού Δευτεροβάθμιας Εκπαίδευσης.
      Επίσης, έχουν συσταθεί οργανικές θέσεις του ειδικού εκπαιδευτικού προσωπικού: 
      2 κλάδου ΠΕ23 Ψυχολόγων και
      2 κλάδου ΠΕ30 Κοινωνικών Λειτουργών.
      Υπηρετούν οργανικά: 1 Ψυχολόγος και 1 Κοινωνικός Λειτουργός, ενώ είναι τοποθετημένα 3 μέλη ΕΕΠ: 1 αναπληρώτρια Κοινωνική Λειτουργός, 1 ωρομίσθια Ψυχολόγος και αποσπασμένη Λογοθεραπεύτρια.
      Όπως μας ενημέρωσε το ΚΔΑΥ Χανίων, από την έναρξη του σχολικού έτους έχουν εκδοθεί γνωματεύσεις για 68 μαθητές της Πρωτοβάθμιας Εκπαίδευσης και 71 μαθητές της Δευτεροβάθμιας Εκπαίδευσης, ενώ έχει ολοκληρωθεί η επεξεργασία των αιτημάτων που αφορούν μαθητές Λυκείων. Καθημερινά επίσης γίνονται συνεδρίες Συμβουλευτικής υποστήριξης σε γονείς, εκπαιδευτικούς και μαθητές που έχουν ήδη αξιολογηθεί.
      Όσον αφορά την ύπαρξη ή μη λίστας αναμονής, θα διερευνηθεί από τον Περιφερειακό Διευθυντή Πρωτοβάθμιας και Δευτεροβάθμιας Εκπαίδευσης Κρήτης, στην εποπτεία του οποίου ανήκει το ΚΔΑΥ Χανίων.
      Ο Υφυπουργός
      ΓΕΩΡΓΙΟΣ ΚΑΛΟΣ»
      3. Στην με αριθμό 8154/27-2-06 ερώτηση του Βουλευτή κ. Θαλασσινού Θαλασσινού δόθηκε με το υπ’ αριθμ. 21674/ΙΗ/23-3-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 8154/27-2-06 την οποία κατέθεσε ο Βουλευτής κ. Θαλασσινός Θαλασσινός και αφορά στην ίδρυση και λειτουργία ΕΤΑΔ, σας γνωρίζουμε τα ακόλουθα:
      Με Απόφαση του Υπουργού Εθνικής Παιδείας & Θρησκευμάτων μετά από εισήγηση της Κεντρικής Επιτροπής Αθλητικών Τάξεων (Κ.Ε.Α.Τ.) μέχρι την 15η Απριλίου κάθε έτους πραγματοποιούνται τα παρακάτω:
      - Ιδρύσεις Τμημάτων Αθλητικής Διευκόλυνσης (Τ.Α.Δ) & Ειδικών Τμημάτων Αθλητικής Διευκόλυνσης (Ε.Τ.Α.Δ), .
      Αναστολές αθλημάτων ή σχολείων,
      - Καταργήσεις αθλημάτων ή σχολείων,
      - Προσθήκες νέων αθλημάτων σε Τμήματα Αθλητικής Διευκόλυνσης & σε Ειδικά Τμήματα Αθλητικής Διευκόλυνσης που ήδη λειτουργούν.
      Ο Υφυπουργός
      ΓΕΩΡΓΙΟΣ ΚΑΛΟΣ»
      4. Στην με αριθμό 8673/21-3-06 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 30061/ΙΗ/20-4-06 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 8673/21-3-2006, την οποία κατέθεσε ο Βουλευτής κ. Φώτης Κουβέλης σχετικά με τη λειτουργία του «Ιστορικού Αρχείου-Ναυτικού Μουσείου Ύδρας», σας γνωρίζουμε τα ακόλουθα:
      Με τις διατάξεις του Ν. 1289/1918 συστάθηκε στην Ύδρα μόνιμο Ιστορικό Αρχείο, του οποίου σκοπός ήταν «η συναγωγή και συντήρηση δημοσίων και ιδιωτικών εγγράφων», και υπήχθη στη δικαιοδοσία του τότε Υπουργείου των Εκκλησιαστικών και της Δημοσίας Εκπαιδεύσεως. Στο άρθρο 2 του ιδίου νόμου ορίζεται ότι «των άπαξ εισαχθέντων καθ΄ οιονδήποτε τρόπο εγγράφων απαγορεύεται η εξαγωγή, δανεισμός κ.λ.π.» και στο άρθρο 4 ότι «Δύναται να καταρτισθεί και συλλογή ιστορικών κειμηλίων και Βιβλιοθήκη», τα οποία κατά τη σύσταση του Αρχείου δεν υπήρχαν. Τέλος στο άρθρο 11 ορίζεται ότι «διαλυομένου του υδραϊκού Αρχείου... άπασαι αι συλλογαί αυτού παραλαμβάνονται υπό της Υπηρεσίας Γενικών Αρχείων του Κράτους»
      Με το Ν. 1812/1951 το ΥΠΕΠΘ αποδέχεται τη δωρεά προς το Ελληνικό Δημόσιο του Υδραίου Εφοπλιστή Γκίκα Κουλούρα του κτηρίου του Ιστορικού Αρχείου Ύδρας, το οποίο ανεγέρθηκε με δικές του δαπάνες. Στο άρθρο 2 του νόμου αυτού επισημαίνεται ότι το εν λόγω αρχείο αποτελεί «Δημοσίαν Υπηρεσίαν υπαγομένην εις την δικαιοδοσίαν των Γενικών Αρχείων του Κράτους» και αναφέρονται οι αρχειακές συλλογές που το αποτελούν, καθώς και η Βιβλιοθήκη και το Μουσείο ιστορικών κειμηλίων.
      Η προαναφερθείσα δωρεά περιλαμβάνει το κτήριο και όλα τα κινητά κειμήλια που ευρίσκοντο εις αυτό, ενώ η παράδοση και παραλαβή έγινε νόμιμα με τις διαδικασίες που προβλέπονταν και υπογράφθηκε το σχετικό πρωτόκολλο.
      Με το Ν 1946/91 (69 Α') «Γενικά Αρχεία του Κράτους και άλλες διατάξεις», τα ήδη υφιστάμενα Γενικά Αρχεία του Κράτους, Ιστορικά Αρχεία, Μόνιμα Τοπικά Ιστορικά Αρχεία υπήχθησαν σε ενιαία δημόσια αυτοτελή υπηρεσία με τίτλο« Γενικά Αρχεία του Κράτους», υπαγόμενη απευθείας στον Υπουργό Εθνικής Παιδείας και Θρησκευμάτων.
      Από όλα τα παραπάνω συνάγεται ότι το Αρχείο Ύδρας λειτουργεί από το έτος 1951 συνεχώς ως αμιγώς Δημόσια Υπηρεσία, αρμοδιότητας ΥΠ.Ε.Π.Θ., εκτός από την περίοδο 1972-1984 κατά την οποία υπαγόταν στην αρμοδιότητα του ΥΠΠΟ, χωρίς να επιτρέπεται η ανάμειξη οποιουδήποτε φορέα.
      Όσον αφορά στο αρχειακό και μουσειακό υλικό και στο περιεχόμενο της Βιβλιοθήκης του Ιστορικού Αρχείου-Μουσείου Ύδρας, λόγω κατεδάφισης και ανακατασκευής του κτηρίου από το έτος 1972 έως το 1991, βρισκόταν αποθηκευμένο σε παρακείμενη στο κτήριο δημοτική αποθήκη και υπεύθυνη για τη φύλαξή του ήταν η τότε Εποπτική Επιτροπή με Πρόεδρο τον Σεβασμιότατο Μητροπολίτη Ύδρας, Σπετσών και Αιγίνης Ιερόθεο. Η Επιτροπή αυτή μετά το πέρας των οικοδομικών εργασιών παρέδωσε το υλικό στην αρχειακή υπηρεσία, ενώ η μεταφορά του από το ένα κτήριο στο άλλο έγινε παρουσία της αρμόδιας αστυνομικής αρχής και ακολούθησε καταγραφή του εν λόγω υλικού και συντάχθηκε το σχετικό πρωτόκολλο παράδοσης-παραλαβής, χωρίς να αναφερθεί καμία απώλεια.
      Όλα τα έγγραφα της δωρεάς καθώς και τα σχετικά πρωτόκολλα παράδοσης-παραλαβής του υλικού βρίσκονται στην αρμόδια Διεύθυνση του ΥΠΕΠΘ, καθώς επίσης και στην υπηρεσία του Ιστορικού Αρχείου-Μουσείου Ύδρας και είναι στη διάθεση κάθε ενδιαφερομένου.
      Τα Γενικά Αρχεία του Κράτους αδιαλείπτως εργάζονται για την διάσωση και προβολή της πολιτιστικής κληρονομιάς μας και τόσο αυτά, όσο και το ΥΠ.Ε.ΠΘ. ευελπιστούν και στηρίζονται στην καλή συνεργασία με τις κατά τόπους αρχές για την προώθηση του σκοπού αυτού.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      5. Στην με αριθμό 7804/16-2-06 ερώτηση του Βουλευτή  κ. Μιχάλη Χρυσοχοΐδη δόθηκε με το υπ’ αριθμ. 21/31/ΑΣ367δις/8-3-06 έγγραφο από την Υπουργό  Εξωτερικών η ακόλουθη απάντηση:
      «Η Τουρκία φαίνεται να προσανατολίζεται προς την κατασκευή πυρηνικών σταθμών για παραγωγή ηλεκτρικής ενέργειας εξετάζοντας τις τεχνικές παραμέτρους ενός τέτοιου προγράμματος. Ωστόσο δεν έχει. μέχρι στιγμής. ανακοινώσει το πυρφ1κό της πρόγραμμα. ούτε έχει γνωστοποιήσει την απόφασή της για επιλογή τόπου κατασκευής πυρηνικού αντιδραστήρα.
      Παρά ταύτα. εάν η Τουρκία πρόκειται να παράγει πυρηνική ενέργεια. θα υποχρεούται συγχρόνως να διασφαλίσει υψηλό επίπεδο πυρηνικής ασφάλειας. δεδομένου ότι για οποιαδήποτε παρόμοια δραστηριότητα δεσμεύεται από σειρά διεθνών κανόνων.
      Ειδικότερα, όπως και η χώρα μας, η Τουρκία είναι μέρος της Σύμβασης για την Πυρηνική Ασφάλεια και ως εκ τούτου υπόκειται σε σειρά ασφαλιστικών δικλείδων οι οποίες αφορούν την ανάπτυξη πυρηνικών προγραμμάτων για ειρηνικούς σκοπούς. Στις εν λόγω υποχρεώσεις συμπεριλαμβάνονται η διαβούλευση και η παροχή πληροφοριών με τα συμβαλλόμενα μέρη στην περιοχή τα οποία τυχόν επηρεάζονται από προτεινόμενες πυρηνικές εγκαταστάσεις.
      Παράλληλα, η Συνθήκη για τη Μη Διασπορά Πυρηνικών Όπλων (ΝΡΤ) στην οποία η Τουρκία είναι επίσης μέρος, επιβάλλει ρητά την υποχρέωση για μη παραγωγή ή με άλλο τρόπο απόκτηση πυρηνικών όπλων. Στα πλαίσια της ίδιας Συνθήκης, η Τουρκία έχει υπογράψει και εφαρμόζει το Πρόσθετο Πρωτόκολλο του Διεθνούς Οργανισμού Ατομικής Ενέργειας (ΔΟΑΕ) του οποίου είναι μέλος. Το εν λόγω Πρωτόκολλο παρέχει στον ΔΟΑΕ την δυνατότητα να διενεργεί ελέγχους στο έδαφός της προκειμένου να εξευρεθεί τυχόν αδήλωτο πυρηνικό υλικό και εγκαταστάσεις. Σε κάθε περίπτωση πάντως. τα σχέδια παραγωγής πυρηνικής ενέργειας τα οποία έχει υποβάλλει έως τώρα η γείτων δεν προβλέπουν την παρασκευή στοιχείων τα οποία θα μπορούσαν να χρησιμοποιηθούν για την κατασκευή πυρηνικών όπλων.
      Πέραν τούτων η Τουρκία ως υποψήφια στην Ευρωπαϊκή Ένωση χώρα, θα πρέπει να συμμορφωθεί με το κοινοτικό κεκτημένο της EURAΤΟΜ, το οποίο αναφέρεται στην πυρηνική ασφάλεια και την προστασία από την ακτινοβολία, καθώς και με την Οδηγία για τον Έλεγχο των Περιβαλλοντικών Επιπτώσεων. Σε αυτές τις υποχρεώσεις περιλαμβάνεται βεβαίως και η διασυνοριακή διαβούλευση με τα κράτη - μέλη της Ευρωπαϊκής Ένωσης. Επίσης, η Τουρκία δεν έχει υπογράψει τη Διεθνή Σύμβαση για τις Διασυνοριακές Περιβαλλοντικές Επιπτώσεις (ESPOO) της οποίας η χώρα μας είναι μέρος. Η εν λόγω Σύμβαση έχει υπογραφεί και από την Ευρωπαϊκή Κοινότητα και αποτελεί τμήμα του ευρωπαϊκού κεκτημένου, στο οποίο θα πρέπει ούτως ή άλλως να προσχωρήσει η γείτων. Το θέμα δύναται να τεθεί, και από ελληνικής πλευράς, προς εξέταση στα συγκεκριμένα κεφάλαια της διαπραγματευτική ς διαδικασίας.
      Τέλος, οφείλω να σας διαβεβαιώσω ότι η Ελληνική Κυβέρνηση παρακολουθεί εκ του σύνεγγυς τις εξελίξεις στο εν λόγω ζήτημα.
      Η Υπουργός
      ΝΤΟΡΑ ΜΠΑΚΟΓΙΑΝΝΗ»
      6. Στην με αριθμό 7421/7-2-06 ερώτηση του Βουλευτή κ. Αλέξανδρου Αλαβάνο δόθηκε με το υπ’ αριθμ. 13949/ΙΗ/10-3-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 7421/7-2-06 την οποία κατέθεσε ο Βουλευτής κ. Αλέξανδρος Αλαβάνος και η οποία αναφέρεται στην απαλλοτρίωση δασικής έκτασης, σας γνωρίζουμε τα ακόλουθα:
      Όπως μας ενημέρωσε ο ΟΣΚ με το αρ. 01-03-06 έγγραφό του:
      1) Με την 1049067/2955/0010/13-5-1994 ΚΥΑ απαλλοτριώθηκε έκταση 2.300 τετ. μέτρων που βρίσκεται μεταξύ των οδών Ήρας και Λέσβου (ΟΤ 91) για την ανέγερση του διδακτηρίου του 4ου Γυμνασίου Γαλατσίου.
      2) Με τις 1817/19-10-1995 και 1668/27-2-1996 αποφάσεις του Μονομελούς Πρωτοδικείου & Εφετείου Αθηνών αντίστοιχα καθορίστηκε η τιμή αποζημίωσης σε 193.276.000 δρχ. Η αποζημίωση παρακατατέθηκε στο Ταμείο Παρακαταθηκών και Δανείων υπέρ των ιδιοκτητών που θα αναγνωριστούν από το μονομελές Πρωτοδικείο Αθηνών ως ιδιοκτήτες της έκτασης που απαλλοτριώθηκε και όχι ονομαστικά ιδιοκτήτες.
      3) Στο από 10-7-1996 κτηματολογικό διάγραμμα, πίνακα και έκθεση του κτηματογράφου Μηχανικού Ι. Μανούκα που συμπράττει ο Προϊστάμενος της Κτηματικής Υπηρεσίας Αν. Αττικής αναφέρονται οι ιδιοκτήτες της έκτασης και τυχόν δικαιώματα Δημοσίου.
      4) Με την 163/1996 Απόφαση του Μονομελούς Πρωτοδικείου Αθηνών αναγνωρίστηκαν οι ιδιοκτήτες της έκτασης και κατόπιν δόθηκε σημείωμα για την είσπραξη της αποζημίωσης από το Τ.Π. & Δανείων.
      Σχετικά με την απαλλοτριούμενη έκταση σημειώνονται τα εξής:
      - Τμήμα της έκτασης εμβαδού 1.000 τετ. μέτρων είναι εντός σχεδίου και εγκεκριμένος αδιάνοικτος δρόμος για τα οποία δεν υπάρχει θέμα ως προς τον δασικό χαρακτήρα.
      - Τμήμα της έκτασης εμβαδού 1.300 τετ. μέτρων βρίσκεται εκτός σχεδίου στο οποίο υπάρχουν εγκαταστάσεις λατομείου (σπαστήρες, κ.λπ.) και πέραν αυτής είναι εγκεκριμένος χώρος παιδικής χαράς και χώρος που λειτουργεί ήδη Σχολείο που εντάχθηκαν στο σχέδιο στις 29-1-1979 γεγονός που σημαίνει ότι για να ενταχθεί εξετάστηκε από τις Υπηρεσίες ο χαρακτήρας της έκτασης.
      6)  Στην απόφαση χαρακτηρισμού αναδασωτέων εκτάσεων του Δήμου Γαλατσίου αναφέρεται ότι η εκτός σχεδίου περιοχή του Δήμου Γαλατσίου είναι αναδασωτέα όπως αυτή φαίνεται στο Τοπογραφικό Διάγραμμα που συνοδεύει την απόφαση και σύμφωνα με το ως άνω διάγραμμα ο χώρος γειτνιάζει με την αναδασωτέα περιοχή αλλά βρίσκεται εκτός αυτής, άποψη που βρίσκει σύμφωνο και το ΥΠΕΧΩΔΕ (έγγραφο 18114/80/02).
      Η Διεύθυνση Δασών στηρίζεται μόνο στο κείμενο της απόφασης και όχι στο διάγραμμα που το συνοδεύει, το οποίο και δείχνει επακριβώς τα όπια της αναδασωτέας έκτασης.
      Τέλος, σημειώνεται ότι η εντός σχεδίου περιοχή στα παλαιά λατομεία του Δήμου Γαλατσίου δεν έχει κανένα Σχολείο Β/θμιας Εκπαίδευσης και είναι πυκνοδομημένη με αποτέλεσμα να μην υπάρχουν ακάλυπτα οικόπεδα για την ανέγερση διδακτηρίων και προφανώς η αρμόδια επιτροπή επέλεξε την ανωτέρω έκταση δίπλα στο Δημοτικό Σχολείο.
      Ο Υφυπουργός
      ΓΕΩΡΓΙΟΣ ΚΑΛΟΣ»
      7. Στην με αριθμό 8370/2-3-06 ερώτηση του Βουλευτή  κ. Γεωργίου Ντόλιου δόθηκε με το υπ’ αριθμ. 157/27-3-06 έγγραφο από τον Υπουργό  Εμπορικής Ναυτιλίας η ακόλουθη απάντηση:
      «Σε απάντηση του αριθ. πρωτ. 8370/02-03-2006 εγγράφου σας, με το οποίο μας διαβιβάσθηκε ερώτηση του Βουλευτή κ. Γ. Ντόλιου, που κατατέθηκε στην Βουλή των Ελλήνων, σας γνωρίζουμε τα’ ακόλουθα:
      1. Οι δρομολογιακές γραμμές από Αλεξανδρούπολη για Σαμοθράκη- Λήμνο-Λέσβο και από Αλεξανδρούπολη για Καβάλα-Ρόδο που αναφέρονται στην ερώτηση, εμπίπτουν στις αρμοδιότητες του Υπουργείου Αιγαίου και Νησιωτικής Πολιτικής, το οποίον είναι και αποδέκτης αυτής.
      Από πλευράς αρμοδιότητας ΥΕΝ και όσον αφορά την δρομολογιακή γραμμή Λαυρίου-Ψαρών-Σιγρίου-Λήμνου-Σαμοθράκης-Αλεξανδρούπολης, ο μειοδοτικός διαγωνισμός που προκηρύχθηκε από το ΥΕΝ την 24-05-2005 και αφορούσε την δρομολογιακή περίοδο από 01-11-2005 έως 31-10-2006 δεν ευοδώθηκε επειδή το πλοίο (φορτηγό-οχηματαγωγό «ΠΑΝΑΓΙΑ ΚΡΗΜΝΙΩΤΙΣΣΑ») της μοναδικής ενδιαφερόμενης για την γραμμή εταιρείας (ΦΙΛΙΠΠΟΣ ΒΟΡΕΙΟΥ ΑΙΓΑΙΟΥ Ν.Ε.) δεν ανταποκρινόταν στους όρους και τις προϋποθέσεις της προκήρυξης του μειοδοτικού διαγωνισμού.
      Σήμερα, εξακολουθεί να υφίσταται επιδοτούμενη σύνδεση από Λαύριο για Αγ. Ευστράτιο-Λήμνο-Καβάλα, με την εκτέλεση δύο (02) δρομολογίων την εβδομάδα, από Λαύριο για Αγ. Ευστράτιο-Λήμνο, με ένα (01) δρομολόγιο την εβδομάδα για το χρονικό διάστημα από 12-06-2006 έως 10-09-2006 και από Λήμνο για Σαμοθράκη-Καβάλα, με την εκτέλεση δύο (02) δρομολογίων την εβδομάδα.
      Από αρχές Απριλίου θα προστεθεί ένα ακόμα επιδοτούμενο δρομολόγιο από Λαύριο προς Λήμνο.
      2. Το ΥΕΝ εξετάζει την πιλοτική εφαρμογή εναλλακτικών και ορθολογικότερων παρεμβάσεων στον σχεδιασμό των γραμμών δημόσιας υπηρεσίας, σε σχέση με τις λιμενικές υποδομές και το σύνολο των δρομολογιακών γραμμών, κατά τρόπον εφικτό που θα ενισχύσει τις ενδονησιωτικές συνδέσεις και θα επιτρέψει την μείωση του χρόνου πρόσβασης στους τελικούς προορισμούς.
      3. Για την υλοποίηση της δυνατότητας σχεδιασμού μακροχρονίων και ολοκληρωμένων λύσεων εξυπηρέτησης των επιδοτουμένων γραμμών, ψηφίσθηκε πρόσφατα από την Βουλή των Ελλήνων τροποποίηση διάταξης του ν. 2932/2001, σύμφωνα με την οποία θα μπορούν να συνάπτονται συμβάσεις ανάθεσης δημόσιας υπηρεσίας έναντι μισθώματος με ακτοπλοϊκές εταιρείες για την παροχή μεταφορικών υπηρεσιών σε ακτοπλοϊκές γραμμές, κατόπιν διεθνών μειοδοτικών διαγωνισμών, διαρκείας μέχρις έξι ετών (αντί για ένα έτος που ίσχυε μέχρι πρότινος).
      4. Κατόπιν των ανωτέρω και μετά την προβλεπόμενη από το ν. 2932/2001 διαδικασία κάλυψης γραμμών με δηλώσεις τακτικής δρομολόγησης για την περίοδο από 01-11-2006 μέχρι 31-10-2007 και την σύναψη συμβάσεων ανάθεσης δημόσιας υπηρεσίας διαρκείας τριών έως πέντε ετών για την αποκλειστική εξυπηρέτηση γραμμών που δεν θα καλυφθούν με τις δηλώσεις τακτικής δρομολόγησης, θα εκδοθεί η σχετική προκήρυξη στην οποία θα συμπεριληφθούν τα νησιά και ο τρόπος εξυπηρέτησής τους, καθώς και τα ποιοτικά κριτήρια επιλογής των πλοίων που θα εκτελούν δρομολόγια από 01-11-2006 με συμβάσεις ανάθεσης δημόσιας υπηρεσίας έναντι αμοιβής, χρονικής διαρκείας έως έξι ετών, με προϋποθέσεις και όρους, καθώς και ποιοτικά κριτήρια επιλογής των πλοίων.
      5. Πάγια πολιτική του ΥΕΝ είναι η ικανοποίηση των ακτοπλοϊκών συγκοινωνιακών αναγκών υπό συνθήκες ελεύθερου και υγιούς ανταγωνισμού, για την αναβάθμιση της ποιότητας των παρεχομένων υπηρεσιών και την προστασία του δημοσίου συμφέροντος, με παράλληλη διασφάλιση της κοινωνικής συνοχής της χώρας, με τακτικές, επαρκείς και αξιόπιστες συνδέσεις των νησιών με την ηπειρωτική Ελλάδα.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      8. Στην με αριθμό 9289/28.3.06 ερώτηση των Βουλευτών κύριων Βασιλείου Οικονόμου και Μιχαήλ Καρχιμάκη, δόθηκε με το υπ’ αριθμ. 20289/18.4.06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ανωτέρω ερώτηση και σύμφωνα με τα σχετικά έγγραφα της Περιφέρειας Αττικής, σας γνωρίζουμε τα εξής:
      Στα πλαίσια της αναδασωτικής εκδήλωσης της 18.3.2006 στο χώρο των καμένων εκτάσεων της περιοχής Ραφήνας (Kαλλιτεχνούπολης), η Διεύθυνση Αναδασώσεων Αττικής φύτευσε 3.000 δέντρα, με τη συμμετοχή αρκετών σχολείων.
      Την επόμενη ημέρα, Κυριακή 19.3.2006 και ώρα 10 Π.μ. είχε προγραμματιστεί από την ανωτέρω Διεύθυνση και δεύτερη αναδασωτική εκδήλωση στον ίδιο χώρo και έτσι διαπιστώθηκε από τους συμμετέχοντες υπαλλήλους της, ότι ξεριζώθηκαν τα περισσότερα από τα δέντρα που φυτεύθηκαν την προηγούμενη ημέρα, από άγνωστους -μέχρι τη στιγμή εκείνη- δράστες.
      Δύο ημέρες αργότερα, κοινοποιήθηκε, μεταξύ άλλων, στη Διεύθυνση Αναδασώσεων και στο Δασαρχείο Πεντέλης εξώδικη διαμαρτυρία, «μετά προσκλήσεως και επιφυλάξεως δικαιωμάτων» από τους Θεοφάνη Παπαδάκη, κ.λ.π., στην οποία ανέφεραν ότι αυτοί διέπραξαν την προαναφερόμενη πράξη, εκρίζωσης των δέντρων, ισχυριζόμενοι ότι καταπατήθηκε και δενδροφυτεύθηκε η ιδιοκτησία τους, η οποία προέρχεται από γεωργικό κλήρο - διανομής έτους 1956 του Υπουργείου Γεωργίας, με τον αριθμό 22243/6.8.1962 οριστικό τίτλο κυριότητας.
      Σε τηλεφωνική επικοινωνία με τον κ. Θεοφάνη Παπαδάκη στις 23.3.2006, ο Δασονόμος της περιοχής ζήτησε να προσκομισθούν, άμεσα, τα αναφερόμενα στην εξώδικη διαμαρτυρία στοιχεία και στη συνέχεια, η δικηγόρος του ανωτέρω ζήτησε δεκαήμερη προθεσμία, προκειμένου να τα συγκεντρώσει, η οποία δόθηκε με το αριθ.167/24.3.2006 έγγραφο του Δασονομείου.
      Η προθεσμία παρήλθε, χωρίς να προσκομισθεί κανένα στοιχείο από τους Θεοφάνη Παπαδάκη, κ.λπ.
      Κατόπιν τούτου και αφού είχε επαναληφθεί σχετική έρευνα στο Αρχείο του Δασαρχείου και στη Διεύθυνση Τοπογραφικής της Νομαρχιακής Αυτοδιοίκησης Ανατολικής Αττικής για ύπαρξη τυχόν δικαιωμάτων ιδιωτών στην περιοχή, υποβλήθηκε το αριθ.313/7.4.2006 Πρωτόκολλο μήνυσης κατά των προαναφερομένων, για παράνομη κατάληψη - αλλαγή χρήσης Δημόσιας διακατεχόμενης αναδασωτέας έκτασης.
      Επί πλέον, σας γνωρίζουμε ότι για τη συγκεκριμένη καμένη έκταση έχει συνταχθεί σχετική αναδασωτική μελέτη, συνολικού προϋπολογισμού 678.000 ευρώ, η οποία έχει εγκριθεί με την αριθ.2335/4.11.2005 απόφαση του Γενικού Γραμματέα Περιφέρειας Αττικής.
      Παράλληλα, για την ευρύτερη καμένη έκταση της Καλλιτεχνούπολης - Ν. Βουτσά, η οποία έχει κηρυχθεί αναδασωτέα με την αριθ.2782/10.8.2005 απόφαση του Γενικού Γραμματέα της ανωτέρω Περιφέρειας, η οποία τροποποιήθηκε με την αριθ.4356/Π.Ε.9.1.2006 όμοια, συντάχθηκε αντίστοιχη αναδασωτική μελέτη, συνολικού προϋπολογισμού 2.176.000 ευρώ, η οποία έχει εγκριθεί με την αριθ. 133/25.1.2006 απόφαση του Γενικού Γραμματέα της ιδίας Περιφέρειας.
      Η Διεύθυνση Αναδασώσεων της Περιφέρειας Αττικής προγραμματίζει, την επαναφύτευση των εκριζωθέντων φυτών την προσεχή φυτευτική περίοδο, αλλά και την αναδάσωση της ευρύτερης καμένης περιοχής.
      Τέλος, όσον αφορά το θέμα της στελέχωσης των Δασαρχείων & των Διευθύνσεων Δασών και του εξοπλισμού τους, το Υπουργείο Εσωτερικών, Δημόσιας Διοίκησης & Αποκέντρωσης θα καταβάλει, στο πλαίσιο των αρμοδιοτήτων του, κάθε δυνατή προσπάθεια επίλυσης των ανωτέρω προβλημάτων.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      9. Στην με αριθμό 7271/2.2.06 ερώτηση του Βουλευτή κ. Νικολάου Σαλαγιάννη δόθηκε με το υπ’ αριθμ. 412/2.3.06 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της από 14/2/2006 ερώτησης του Βουλευτή κ. Ν. Σαλαγιάννη, σας ενημερώνουμε ότι πάγια αρχή της οικονομικής αντιμετώπισης των αθλητικών οργανώσεων εκ μέρους της Πολιτείας είναι η αρχή της ίσης μεταχείρισης. Στο θέμα των επιχορηγήσεων η αρχή αυτή εφαρμόζεται με την απόφασή μας να δοθούν όλες οι τακτικές επιχορηγήσεις, που οφείλονται στα αθλητικά σωματεία, έστω και αν αυτές αποτελούσαν υποσχέσεις της προηγούμενης κυβέρνησης χωρίς καμία προοπτική εκπλήρωσής τους. Όπως επανειλημμένως έχουμε διακηρύξει δεν εκδίδουμε καμία απόφαση τακτικής επιχορήγησης χωρίς την άμεση καταβολή της στους δικαιούχους, προβαίνουμε δε σταδιακά στην κάλυψη όλων των τακτικών επιχορηγήσεων «χωρίς αντίκρυσμα» της προηγούμενης κυβέρνησης. Είναι φανερό ότι στο πλαίσιο αυτής της οικονομικής κατάστασης που παραλάβαμε, θα ήταν απαράδεκτο να εκταμιεύσουμε έκτακτες επιχορηγήσεις του παρελθόντος, τη στιγμή που ακόμη εκκρεμεί η εξόφληση των τακτικών. Πέραν τούτου, σήμερα δεν νοείται ικανοποίηση εκτάκτων αναγκών που έπρεπε να αντιμετωπιστούν προ τεσσάρων ή πέντε ετών. Για όλους τους παραπάνω λόγους, προβήκαμε στην ανάκληση αυτών των εκτάκτων επιχορηγήσεων και πρόθεσή μας είναι, σεβόμενοι την αρχή της ίσης μεταχείρισης να μην εκδώσουμε ούτε στο μέλλoν έκτακτες επιχορηγήσεις για κανένα σωματείο.
      Ο Υφυπουργός
      ΓΕΩΡΓΙΟΣ ΟΡΦΑΝΟΣ»
      10. Στην με αριθμό 8717/14.3.06 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. Φ90022/6797/523/24.3.06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή ο βουλευτής κ. Ι. Μαγκριώτης και σχετικά με το ανωτέρω θέμα, σας γνωρίζουμε τα εξής:
      Με τις διατάξεις του άρθρου 43 του ν. 2963/01 ορίστηκε ότι οι αιτούντες αναπηρική σύνταξη υποχρεούνται να καταθέτουν στις αρμόδιες Υπηρεσίες των οικείων ασφαλιστικών φορέων, μεταξύ των άλλων δικαιολογητικών, την κατεχόμενη από αυτούς άδεια οδήγησης οποιασδήποτε κατηγορίας ή υπεύθυνη δήλωση του ν. 1599/1986 ότι δεν κατέχουν άδεια οδήγησης.
      Η άδεια οδήγησης αποστέλλεται στην Υπηρεσία Μεταφορών και Επικοινωνιών της Νομαρχιακής Αυτοδιοίκησης που την εξέδωσε και επαναχορηγείται, μετά από θετική γνωμάτευση της δευτεροβάθμιας ιατρικής Επιτροπής της οικείας Νομαρχιακής Αυτοδιοίκησης , όπως ορίζεται στο π.δ. 155/1996. Η Δευτεροβάθμια Ιατρική Επιτροπή υποχρεούται να συνέλθει και να αποφανθεί το αργότερο εντός τριμήνου από την λήψη της σχετικής άδειας.
      Όλοι οι συνταξιοδοτούμενοι λόγω αναπηρίας κατά τη δημοσίευση του νόμου (23.11.01) υποχρεούντο μέσα σ' ένα έτος από την θέση σε ισχύ του νόμου να προσκομίσουν στην αρμόδια υπηρεσία του ασφαλιστικού τους φορέα υπεύθυνη δήλωση του ν. 1599/86 ότι δεν κατέχουν άδεια οδήγησης ή να καταθέσουν την κατεχόμενη από αυτούς άδεια, οπότε και ακολουθείτο η διαδικασία της προηγούμενης παραγράφου για τυχόν επαναχορήγησή της.
      Σε περίπτωση μη υποβολής υπεύθυνης δήλωσης ή κατάθεσης της άδειας αναστέλλεται για όσο διάστημα καθυστερεί αυτή και η χορήγηση της αναπηρικής σύνταξης.
      Για την υλοποίηση της ανωτέρω διάταξης συστήθηκε με Απόφαση του Υπουργού Μεταφορών και Επικοινωνιών ομάδα εργασίας, το έργο της οποίας ήταν η σύνταξη σχετικής εγκυκλίου από όλους τους εμπλεκόμενους και θα περιγραφόταν με κάθε λεπτoμέρεια η διαδικασία για την εφαρμογή των διατάξεων της παρ. 1 του άρθρου 43 του ν. 2963/01. Στην ομάδα συμμετείχε και εκπρόσωπος της Γεν. Γραμ. Κοινων. Ασφαλίσεων.
      Το πόρισμα της ομάδας εργασίας πρότεινε κατ' ουσία την επαναδιατύπωση των σχετικών διατάξεων λόγω των προβλημάτων που δημιουργήθηκαν.
      Το Υπουργείο Μεταφορών και Επικοινωνιών, παρά την ύπαρξη του σχετικού πορίσματος, απέστειλε στις 7.1.2003 την αρ. 580/57 εγκύκλιο για την εφαρμογή των διατάξεων του άρθρου 43 παρ. 1 του ν. 2963/01. Η ανωτέρω εγκύκλιος κοινοποιήθηκε και στην Υπηρεσία μας, με δεδομένο ότι οι ασφαλιστικοί φορείς εμπλέκονταν άμεσα στην όλη διαδικασία και ήταν υποχρεωμένοι να προχωρούν σε διακοπή ή αναστολή της σύνταξης αναπηρίας.
      Η Υπηρεσία μας με την αρ. Φ80000/1084/70/ 26/2/03 εγκύκλιο έδωσε οδηγίες προς όλους τους Ασφαλιστικούς Οργανισμούς για την εφαρμογή των ανωτέρω διατάξεων.
      Με την εγκύκλιο αυτή καθορίζονταν οι λεπτομέρειες για το θέμα της κατάθεσης των αδειών οδήγησης ή την υποβολή υπεύθυνης δήλωσης περί μη κατοχής άδειας και ορίζετο η 31.5.2003 ως καταληκτική ημερομηνία για την κατάθεση. Για όσους από τους ήδη συνταξιούχους ή τους το πρώτον αιτούντες αναπηρική σύνταξη δεν ανταποκρίνονταν στην σχετική υποχρέωση μέχρι την 31.5.2003 από την 1η Ιουνίου 2003 θα γινόταν αναστολή της σύνταξης αναπηρίας ή δεν θα χορηγείτο καθόλου η σύνταξη.
      Η ανωτέρω εγκύκλιος με εντολή της Πολιτικής Ηγεσίας ανεκλήθη με το αρ. Φ80000/οικ. 10348/736/5.5.2003 έγγραφο μας.
      Εν συνεχεία το Υπ. Μεταφορών και Επικοινωνιών με το απ 27179/2881/9.5.03 έγγραφο έδωσε οδηγίες στις Υπηρεσίες του να επιστρέψουν στους κατόχους τους όλες τις άδειες οδήγησης που είχαν ήδη κατατεθεί.
      Έτσι ουσιαστικά οι ανωτέρω διατάξεις του ν. 2963/01 κατέστησαν ανενεργές.
      Με δεδομένο ότι η νομοθετική πρωτοβουλία για το θέμα ανήκει στο Υπ. Μεταφορών, εφόσον πρόκειται για ρυθμίσεις για θέματα οδικής ασφάλειας, θεωρούμε ότι η τροποποίηση των σχετικών διατάξεων πρέπει να γίνει καταρχήν από τις Υπηρεσίες του εν λόγω Υπουργείου, το οποίο είναι συναποδέκτης της ερώτησης.
      Ο Υπουργός
      Σ. ΤΣΙΤΟΥΡΙΔΗΣ»
      11. Στην με αριθμό 7266/2.2.06 ερώτηση του Βουλευτή κ. Χρήστου Χάιδου δόθηκε με το υπ’ αριθμ. 611/27.2.06 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της ερώτησης με αριθμό 7266/2-2-06, που κατέθεσε στη Βουλή ο Βουλευτής κ. Χρήστος Χάιδος, σχετικά με τη διακηρυγμένη επέκταση του φυσικού αερίου στη Δυτική Θεσσαλία και την εξαίρεση της Φαρκαδόνας από τις περιοχές διέλευσης του Αγωγού, σύμφωνα δε και με όσες διευκρινήσεις μας παρέσχε εγγράφως η ΔΕΠΑ, σας πληροφορούμε τα παρακάτω:
      Μετά την μελέτη προσομοίωσης, που έγινε από την ΔΕΠΑ, τον Ιούλιο 2005, η οποία έλαβε υπόψη το τελευταίο σενάριο εξέλιξης της ζήτησης φυσικού αερίου και τις πρόσφατες εκτιμήσεις στελεχών της ΔΕΗ για την έναρξη λειτουργίας των νέων μονάδων ηλεκτροπαραγωγής στο εγγύς μέλλον, εκτιμήθηκε ότι το σημείο σύνδεσης του Κλάδου Δ. Θεσσαλίας πρέπει να βρίσκεται μετά τον προβλεπόμενο δεύτερο σταθμό συμπίεσης, που θα εγκατασταθεί στο χώρο του Κέντρου Λειτουργίας και Συντήρησης της Αμπελιάς.
      Με την επιλογή αυτού του σημείου σύνδεσης, επιτυγχάνεται αύξηση της πίεσης στον κλάδο Δυτικής Θεσσαλίας και δυνατότητα εξασφάλισης μεγαλύτερων ποσοτήτων για κατανάλωση μετά το 2014.
      Τα τεχνικά χαρακτηριστικά του κλάδου έχουν ως εξής:
      Αγωγός με ενιαία διάμετρο 10" σε όλο το μήκος του κλάδου, Αμπελιά-Καρδίτσα- Τρίκαλα.
      Προσέγγιση της ευρύτερης περιοχής των Τρικάλων με αγωγό υψηλής πίεσης (απόσταση Καρδίτσας - Τρικάλων: 23km περίπου), που δίνει το πλεονέκτημα τροφοδοσίας ενδεχόμενου μελλοντικού μεγάλου καταναλωτή στο πέρας του αγωγού.
      Με την επιλογή αυτή, μπορούν να τροφοδοτούνται ανεξάρτητα οι ευρύτερες περιοχές της Καρδίτσας και των Τρικάλων, μέσω 2 σταθμών 70/19bar (M/R 70/19bar Καρδίτσας, M/R 7OΙ19bar Τρικάλων).
      Όπως, άλλωστε, είναι ήδη γνωστό, η ευθύνη σχεδιασμού και ανάπτυξης των δικτύων διανομής της περιοχής ανήκει στην Εταιρία Παροχής Αερίου -ΕΠΑ ΘΕΣΣΑΛΙΑΣ.
      Όταν η ΕΠΑ ΘΕΣΣΑΛΙΑΣ, η οποία έχει ενημερωθεί για το αίτημα, επεκτείνει το δίκτυο διανομής και στην περιοχή Φαρκαδόνας, η σύνδεση με τον αγωγό υψηλής πίεσης θα γίνει αμέσως χωρίς κανένα πρόβλημα.
      Ο Υφυπουργός
      ΑΝΑΣΤΑΣΙΟΣ ΝΕΡΑΝΤΖΗΣ»)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμεθα στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Η πρώτη με αριθμό 706/9.5.2006 επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Αντωνίας Αντωνίου προς τον Υπουργό Περιβάλλοντος, Χωροταξίας και Δημοσίων Έργων διαγράφεται κατόπιν συνεννόησης του κυρίου Υπουργού με την κυρία Βουλευτή. 
      Δεύτερη είναι η με αριθμό 710/9.5.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Δημόσιας Τάξης, σχετικά με τα προβλήματα που δημιουργούνται από τα κενά στην οργανική δύναμη του Πυροσβεστικού Σώματος ενόψει του καλοκαιριού κ.λπ..
      Η επίκαιρη ερώτηση του κ. Σκυλλάκου έχει  ως εξής: 
      «Οι δεδηλωμένες προθέσεις της Κυβέρνησης να καταργήσει το τεκμήριο του δημοσίου κατά τη σύνταξη του Εθνικού Κτηματολογίου και να παραχωρήσει στους καταπατητές δημόσιες εκτάσεις μερικών εκατομμυρίων στρεμμάτων, πολλές από τις οποίες δασικές, ανοίγει την όρεξη να συνεχίσουν το έργο της καταπάτησης με ιδιαίτερο ζήλο. 
      Έργο που ειδικά τη φετινή χρονιά γίνεται πιο εύκολο, επειδή οι προβλεπόμενες κλιματολογικές συνθήκες ευνοούν την ανάπτυξη πυρκαγιών και επειδή η αντιδασική πολιτική των ως τώρα κυβερνήσεων είχε σαν αποτέλεσμα την αποδιάρθρωση των υπηρεσιών προληπτικής προστασίας των δασών και τη λειψή στελέχωση των υπηρεσιών καταστολής των πυρκαγιών.
      Έτσι η νέα αντιπυρική περίοδος άρχισε με τις απαιτούμενες βοηθητικές και προληπτικές εργασίες στα δάση να μην έχουν ακόμη ξεκινήσει, με συνέπεια την όξυνση του προβλήματος. Με τις τεράστιες ελλείψεις στην οργανική δύναμη του Πυροσβεστικού Σώματος να έχουν αυξηθεί στις τέσσερις χιλιάδες περίπου άτομα, ενώ αναμένεται η περαιτέρω αύξησή τους τα αμέσως επόμενα χρόνια.
      Η Κυβέρνηση αρνείται την αναπλήρωση των κενών στην οργανική δύναμη του Πυροσβεστικού Σώματος. Ανακοίνωσε την πρόσληψη ενός μικρού αριθμού μόνιμου προσωπικού που δεν αφορά ούτε τη φετινή αντιπυρική περίοδο. 
      Συνεχίζει η πολιτική της προηγούμενης κυβέρνησης, που είχε να προσλάβει μόνιμο προσωπικό από το 2000, αντικαθιστώντας ουσιαστικά το μόνιμο με εποχικό προσωπικό, με εργαζόμενους δηλαδή χωρίς δικαιώματα. 
      Τα προβλήματα που δημιουργούνται είναι μεγάλα και οι εργασιακές συνθήκες που διαμορφώνονται αποτελούν πρόσθετο κίνδυνο για τη σωματική ακεραιότητα των εργαζομένων στο Πυροσβεστικό Σώμα, όπως και των πολιτών.
      Η Κυβέρνηση αναλαμβάνει τεράστιες ευθύνες για τις πιθανές συνέπειες αυτής της πολιτικής.
      Ερωτάται ο κ. Υπουργός, τι μέτρα θα πάρει για την αντιμετώπιση των παραπάνω προβλημάτων και των κινδύνων που προδιαγράφονται».
      Ο Υπουργός Δημόσιας Τάξης κ. Πολύδωρας έχει το λόγο.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ευχαριστώ, κύριε Πρόεδρε.
      Ευχαριστώ το συνάδελφο του Κομμουνιστικού Κόμματος κ. Αντώνη Σκυλλάκο για την όντως επίκαιρη και εύστοχη ερώτησή του, η οποία μου παρέχει την ευχέρεια και το δικαίωμα να απαντήσω και να ενημερώσω το Σώμα για την κατάσταση της ετοιμότητας να αντιμετωπίσουμε τις πυρκαγιές του θέρους κατά τον πιο αποτελεσματικό τρόπο. Έχω ένα δεκάλογο σημείων απαντήσεως, που θα ήταν χρήσιμο να ξέρουν και ο ερωτών συνάδελφος και η Βουλή και ο ελληνικός λαός. 
      Κατ’ αρχάς, χθες παρέστην και επιθεώρησα την Έκθεση «ΠΡΟΜΗΘΕΑΣ»  για τα πυροσβεστικά μέσα στο Τατόι. Πρέπει να ξέρετε ότι η ανάγκη για τα πυροσβεστικά μέσα είναι επιτακτική, και για τα πτητικά και για τα μεταφορικά–χερσαία. Εννοούμε ότι κινούμεθα μέσα σε ένα σύστημα ολιγοπωλιακό –θα έλεγα- από πλευράς προσφερόντων τα μέσα. Εμείς πρέπει να λάβουμε πρόνοια, κινούμενοι με τους τρεις όρους που θα σας αναφέρω, ώστε να έχουμε ετοιμότητα και επάρκεια σε τεχνικά μέσα, πτητικά και χερσαία, για την αντιμετώπιση των πυρκαγιών του θέρους. 
      Οι όροι τους οποίους αυτονοήτως διακήρυξα ότι διέπουν την προμήθεια των μέσων είναι τρεις: 
      Πρώτον, δημόσιο συμφέρον. Υπογραμμισμένο.
      Δεύτερον, ποιότητα των μέσων. Δεν κάνω ανάλυση τώρα, γιατί δεν το επιτρέπει η ώρα. 
      Τρίτον, διαφάνεια. 
      Με αυτούς τους όρους προσερχόμαστε στην αγορά, μισθώνουμε, καλύπτουμε τα κενά και τις ανάγκες και μπορούμε να πούμε πως είμαστε έτοιμοι τώρα από πλευράς μέσων. 
      Δεύτερον, προχθές, στις 10-5-2006, κήρυξα την έναρξη των εργασιών της Επιτροπής Αρχηγών Πυροσβεστικών Σωμάτων των βαλκανικών χωρών. Γιατί, όπως ξέρετε, η πυρκαγιά και η θεομηνία δεν έχουν σύνορα. Επομένως, πρέπει να συναντηθούμε και να συνεργαστούμε για την τυχόν θεομηνία-πυρκαγιά στα σύνορα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Εδώ πρέπει να σας πω ότι γίνεται πολύ συστηματική δουλειά, για να αποκτήσουμε αυτήν την ενότητα –εννοούμε συνεργασία και συντονισμό- με τους γείτονες για τον ίδιο κίνδυνο. Μάλιστα, είναι τώρα επί θύραις και η προετοιμασία μας για την υπογραφή ενός πρωτοκόλλου ειδικής συνεργασίας με την Αλβανία. Θα έρθουμε στα Γιάννενα, κύριε Τασούλα, για τις προπαρασκευαστικές πράξεις, μέχρι να υπογράψουμε το πρωτόκολλο με την Αλβανία. Αυτό –να σας το πω απλά- έχει το νόημα να μπορούν οι δυνάμεις μας ή αντιστρόφως –εδώ όμως έχουμε το πλεονέκτημα- να περνούν μέσα, για να αναχαιτίζουν τη φωτιά, σε όσο γίνεται πιο βαθύ μήκος, όσον αφορά τον κίνδυνο. Αυτό γίνεται όχι για εθνική και εγωιστική αυτοπροστασία, αλλά όπως επιβάλλει η συνεργασία, για τις δράσεις στα σύνορα.
      Τρίτον, πριν από το Πάσχα κάναμε άσκηση επί χάρτου του Πυροσβεστικού Σώματος σε συνεργασία με τη Γενική Γραμματεία Πολιτικής Προστασίας, με τις εθελοντικές οργανώσεις, με τις διακλαδικές συνεργασίες, δηλαδή με τις Ένοπλες Δυνάμεις, το Λιμενικό και όλες τις συναρμόδιες υπηρεσίες. Κάναμε την άσκηση επί χάρτου στα γραφεία της Πυροσβεστικής πάλι για την υψηλή έννοια του συντονισμού δράσεως.
      Τέταρτον, την ίδια άσκηση έκανε και η Γενική Γραμματεία Πολιτικής Προστασίας με έμφαση στο συντονισμό των δυνάμεων της Τοπικής Αυτοδιοίκησης. Είναι πολύτιμη δράση, που πρέπει να είναι εντεταγμένη στο συνολικό συντονισμό για την αντιμετώπιση του κινδύνου.
      Πέμπτον, κονδύλια έχουν εκταμιευθεί για τις προληπτικές δράσεις, όπως αναφέρει και η ερώτηση του κ. Σκυλλάκου, ειδικώς για το κεφάλαιο της αποψίλωσης στα περιαστικά δάση και για τη χάραξη –αυτό είναι σε σχέση με το Υπουργείο Γεωργίας- των λεγόμενων ζωνών.
      Έκτον, θέλω να σημειώσω εδώ ένα πρόβλημα, για να είναι κοινόν κτήμα. Συμπλέκεται με την εισαγωγική παρατήρηση του κ. Σκυλλάκου στην ερώτηση για το πώς έχει η πολιτική μας επί των δασών. Θέλω να σας αναφέρω, κύριε Σκυλλάκο, ότι συμβαίνει σε πολλές περιπτώσεις περιαστικών χώρων ή και εντός οικισμών –αλλά ας πούμε περιαστικών χώρων- η Δασική Υπηρεσία να απαγορεύει καθαρισμούς χορτολιβαδικών οικοπέδων ή εκτάσεων, επειδή είναι δασικά. Και υποχρεώνεται η Πυροσβεστική και οι συναρμόδιες υπηρεσίες αυτών και οι δήμοι να κάνουν καταδρομικές ενέργειες αποψίλωσης.
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα πείτε τα υπόλοιπα στη δευτερολογία σας;
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Όχι, κύριε Πρόεδρε, τελειώνω. Θα πούμε άλλα στη δευτερολογία.
      ΠΡΟΕΔΡΕΥΩΝ (Γεώργιος Σούρλας): Θα είστε συντομότερος στη δευτερολογία σας όμως, γιατί πήγαμε στο διπλάσιο χρόνο.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Έβδομον, εγένοντο ασκήσεις περιφέρειας.
      Όγδοον, είδα τους εποχικούς και τους μίλησα ως Υπουργός υπεύθυνος, που φροντίζει, κήδεται και της τύχης και των συμφερόντων των πέντε χιλιάδων εποχικών εργαζομένων και της συνταγματικής νομικής τάξεως. Και τους είπα λόγια ειλικρίνειας και ουσίας. Διαδήλωσαν χθες. Δεν μου προσέθεσαν τίποτα. Σέβομαι τη διαδήλωσή τους. Τους είπα λόγια τίμια, που έχουν προοπτική για την τύχη των εποχικών. Συνεννοήθηκα μαζί τους.
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, στη δευτερολογία…
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ένατον, πράγματι προκηρύξαμε και πετύχαμε μέσα στα δημοσιονομικά την πρόσληψη των εξακοσίων πυροσβεστών, τριακοσίων για τώρα και τριακοσίων για την αρχή του επόμενου έτους.
      Δέκατον, τα κενά υπάρχουν πράγματι και σας ευχαριστώ που σημαίνετε τον κώδωνα του κινδύνου. Αντιλέγω ότι μόνη ανάσχεση για τη μη πλήρωση των κενών είναι όχι η εκτίμηση των σκοπιμοτήτων, αλλά τα δημοσιονομικά.
      Αυτά και περισσότερα στη δευτερολογία μου.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Η κατάσταση με τα δάση και την προστασία τους χειροτερεύει. Έρχονται και παρέρχονται κυβερνήσεις, αλλάζουν Υπουργοί, η κατάσταση χειροτερεύει.
      Πρώτον, για πρόληψη και βοηθητικές εργασίες που εντάσσονται στις υποχρεώσεις του Υπουργείου Γεωργίας γίνεται σήμερα το 10% της δραστηριότητας που γινόταν, όταν είχε και τη δασοπυρόσβεση το Υπουργείο Γεωργίας. Όταν δεν γίνεται αποψίλωση, όταν δεν γίνεται καθαρισμός, όταν δεν γίνονται ζώνες ή αυτά που γίνονται είναι στο 10% των όσων γίνονταν πριν από χρόνια, καταλαβαίνετε τι έχουμε να αντιμετωπίσουμε.
      Δεύτερο θέμα: οι κλιματολογικές συνθήκες τώρα το καλοκαίρι, σε συνδυασμό με τη βλάστηση, δημιουργούν τεράστιους κινδύνους.
      Τρίτον, έχει ανοίξει η όρεξη των καταπατητών με δύο παρεμβάσεις της Κυβέρνησης.
      Πρώτον με έτοιμο νομοσχέδιο που έχει πάρει δημοσιότητα και με συμβολικό ή αν θέλετε με μικρό τίμημα θα νομιμοποιήσουν τα καταπατημένα και δεύτερον με την πρόταση αναθεώρησης του Συντάγματος, που λέει ότι όλα τα αυθαίρετα μέχρι το 1975 θα νομιμοποιηθούν με τις μεταρρυθμίσεις στο Σύνταγμα και θα αποχαρακτηριστούν σαράντα εκατομμύρια στρέμματα δάσους, που ειδικότερα ονομάζονται δασικές εκτάσεις. Αυτά θα δημιουργήσουν κύμα εμπρησμών.
      Μπροστά σ’ αυτή την κατάσταση τι έχουμε; Έχουμε τέσσερις χιλιάδες κενά στην υπηρεσία, όσον αφορά τους μόνιμους. Τα πεντακόσια πενήντα ή εξακόσια, αν θέλετε, άτομα που θα είναι για τις δύο επόμενες χρονιές –δεν προλαβαίνετε φέτος- δεν επαρκούν. Είναι σταγόνα στον ωκεανό.
      Οι διοικητές, οι αξιωματούχοι λένε στο μόνιμο προσωπικό: «Ξεχάστε το οκτάωρο. Θα δουλεύετε όλο το εικοσιτετράωρο τους καλοκαιρινούς μήνες». Όλη αυτή την περίοδο καταργούνται τα ρεπό. Υπάρχει ένας μόνιμος και τρεις-τέσσερις έκτακτοι, εποχικοί -όπως τους λέτε εσείς- στα κλιμάκια. Έτσι θα πάμε; Έτσι θα αντιμετωπιστεί η κατάσταση;
      Μπαίνει, λοιπόν, το εξής ζήτημα: Τι θα γίνει με τις υπόλοιπες θέσεις; Τι θα γίνει με το έκτακτο προσωπικό; Η ηγεσία μάλιστα παρακολουθεί από τα θεωρεία τη σημερινή συζήτηση. Τι θα γίνει; Δεν απαντάτε ως Κυβέρνηση. Βεβαίως επικαλείστε οικονομικό πρόβλημα για να προσλάβετε τέσσερις χιλιάδες άτομα και να καλύψετε όλες τις οργανικές θέσεις. 
      Από τον επικεφαλής ειπώθηκε ενώπιόν σας ότι το πρόβλημα των ελλείψεων σε προσωπικό στα πυροσβεστικά κλιμάκια θα αντιμετωπιστεί με την υπαγωγή τους στην Τοπική Αυτοδιοίκηση, που θα έχει την ευθύνη της λειτουργίας τους, αλλά φυσικά δεν θα έχει και τους πόρους. Μεταθέτουμε το πρόβλημα στους δήμους; Τι πάτε να κάνετε, για να καταλάβουμε; Δεν θέλετε να προσλάβετε άλλες τρεισήμισι χιλιάδες, μόνο πεντακόσιους πενήντα. Τι προσπαθείτε να δώσετε στους δήμους; Το έκτακτο προσωπικό;
      Το αίτημα και των εκτάκτων αλλά και το δικό μας -και πιστεύω και άλλων πολιτικών και κοινωνικών δυνάμεων- είναι ότι πρέπει το προσωπικό να είναι τόσο ώστε, όχι μόνο να προστατέψουμε τα δάση, αλλά να τα αναπτύξουμε τα δάση, τα οποία μειώνονται συνεχώς στη χώρα μας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Όλος αυτός ο κόσμος, αυτές οι πέντε χιλιάδες άνθρωποι θα μπορούσαν να είναι μόνιμοι, να κάνουν προληπτικές, βοηθητικές εργασίες, να καλύπτουν όλο το χρόνο με τη δουλειά τους την προστασία των δασών. Βεβαίως, θα κάλυπταν και κενά οργανικών θέσεων. Αυτή είναι η δική μας θέση.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Σκυλλάκο.
      ΑΝΤΩΝΗΣ ΣΚΥΛΛΑΚΟΣ: Τελειώνω, κύριε Πρόεδρε.
      Εμείς απαιτούμε μόνιμη και σταθερή εργασία και μονιμοποίηση όλων των εκτάκτων. Να καλυφθούν όλες οι θέσεις του Πυροσβεστικού Σώματος, και οι τέσσερις χιλιάδες. Να απαιτήσετε να δοθούν τα κονδύλια. Κάθε φορά έχουμε λιγότερα κονδύλια.
      Με ασκήσεις επί χάρτου, κύριε Υπουργέ, όσο και επιτυχημένες να είναι, δεν λύνονται τα ζητήματα, ούτε με το να αγοράσετε ένα αεροπλάνο παραπάνω ή κάποιο επίγειο πυροσβεστικό παραπάνω. Δεν μπορώ να κρίνω πόσα λείπουν και πόσα θα αγοράσετε. Έτσι, όμως, δεν αντιμετωπίζονται τα ζητήματα χωρίς να υπάρχει ο άνθρωπος, ο εργαζόμενος που έχει εμπειρίες.
      Εγώ θέλω, λοιπόν, να μας απαντήσετε στα εξής: Τι χρονοδιάγραμμα υπάρχει από εσάς -εκτός από τους πεντακόσιους πενήντα- σαν Κυβέρνηση για να καλυφθούν οι οργανικές θέσεις; Τι εννοείτε όταν λέτε ότι θα αναλάβουν οι δήμοι τη διαχείριση προσωπικού και ποιου προσωπικού; Τι θα γίνει με τους εκτάκτους, που επικαλείστε ότι υπάρχει συνταγματικό πρόβλημα; Το ίδιο ισχύει και για άλλους έκτακτους. Δεν μιλώ μόνο γι’ αυτούς.
      ΠΡΟΕΔΡΕΥΩΝ (Γεώργιος Σούρλας): Κύριε Σκυλλάκο, ολοκληρώστε.
      ΑΝΤΩΝΗΣ ΣΚΥΛΛΑΚΟΣ: Έχουμε αναθεώρηση του Συντάγματος. Και εσείς και το ΠΑ.ΣΟ.Κ. ας αλλάξετε τη διάταξη για να μπορούμε να τους μονιμοποιήσουμε όλους. Κοινωνικό έργο θα προσφέρουν με την προστασία των δασών και του περιβάλλοντος.
      Επίσης, θέλω να μας απαντήσετε και για τον ατομικό εξοπλισμό των εκτάκτων. Είναι χωρίς ρούχα, και χωρίς τα απαραίτητα εφόδια που χρειάζονται.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Σκυλλάκο.
      Κύριε Υπουργέ, έχετε το λόγο για να δευτερολογήσετε.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Κύριε Σκυλλάκο, σας ευχαριστώ και για τη συμπύκνωση των ερωτημάτων. 
      Αυτό το περί μεταθέσεως του εποχικού προσωπικού στους δήμους δεν είναι δικό μου. Κάποιο λάθος κάνετε. Το λέω και για εκείνους…
      ΑΝΤΩΝΗΣ ΣΚΥΛΛΑΚΟΣ: Όχι, δικό σας. Ο επικεφαλής της Πυροσβεστικής…
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ότι ελέχθη ενώπιόν μου; Κάποιο λάθος κάνετε. Δεν το αναγνωρίζω, συνεπώς δεν μπορώ να το υποστηρίξω. Δεν το εννοώ.
      Δεύτερον, με ρωτάτε για το προσωπικό. Σας μεταφέρω –που είναι σε επίπεδο πολιτικής βούλησης μόνον- ότι ο Πρωθυπουργός, όταν παρουσίασα την ηγεσία, είπε για το Πυροσβεστικό: «Θέλω να το ενισχύσω γιατί παίρνει προτεραιότητα στην πολιτική μας». Μένω σ’ αυτό, γιατί εξασφάλισα τις πεντακόσιες πενήντα θέσεις με κόπο, μονομαχώντας ή συγκρουόμενος με το δημοσιονομικό. Έτσι θα παλέψω και του χρόνου.
      Σημειώνω για την δομή του επιχειρήματος -όπως με καλείτε- ότι το ανθρώπινο δυναμικό είναι το πρώτο στοιχείο στην αντιπυρική μάχη. Δεν υπάρχει αμφιβολία σ’ αυτό, γιατί και εκείνοι που θα χειριστούν τα μέσα -είτε ένα απλό πυροσβεστικό όχημα στο δάσος είτε ένα ερπυστριοφόρο- πρέπει να είναι επιδέξιοι και ικανοί, για να είναι και αποτελεσματικοί και να μην πάθουν κι οι ίδιοι κάτι κακό.
      Το προσωπικό είναι: οι πυροσβέστες, οι εποχικοί, ο κατάλογος των εθελοντών και φυσικά οι εθελοντές στα εθελοντικά τμήματα των δήμων. Σ’ αυτά προέχει συντονισμός. Αυτό κάνουμε και επί χάρτου και σε όλες τις δράσεις μας. Εγώ θέλω να σας πω ότι θα εξασφαλίσω πόρους και για τις στολές και για τα ζητήματα της λειτουργικότητας του εποχικού υπαλλήλου.
      ΑΝΤΩΝΗΣ ΣΚΥΛΛΑΚΟΣ: Του ατομικού εξοπλισμού.
      ΒΥΡΩΝ ΠΟΛΥΔΩΡΑΣ: Και θέλω να σας πω μια πολιτική παρατήρηση, την οποία έχετε αναφέρει και στο γραπτό κείμενό σας και στην προφορική ανάπτυξή σας, εμφατικά, σαν κίνδυνο των δασών και ότι εμείς δεν κηδόμεθα της προστασίας του δάσους. Σας λέμε ότι δεν υπάρχει εξαγγελία –μου είπε το Υπουργείο Γεωργίας- ή, ακόμη περισσότερο, νομοσχέδιο το οποίο να αμβλύνει το ενδιαφέρον της Πολιτείας για την προστασία του δάσους. 
      ΑΝΤΩΝΗΣ ΣΚΥΛΛΑΚΟΣ: Καταργείται, κύριε Υπουργέ, το τεκμήριο υπέρ του Δημοσίου. Ψάξτε το.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Το αμφισβητώ ευθέως. Αυτό είναι το ένα. 
      Δεύτερον, όσον αφορά την αναθεώρηση, σας μεταφέρω την διατύπωση του Πρωθυπουργού χθες, στη συγκεφαλαίωση των διατάξεων προς αναθεώρηση και το σκεπτικό που συνοδεύει την αναθεώρηση των άρθρων 24 και 117. Προτείνεται διαρθρωτική παρέμβαση, έτσι ώστε να ενισχυθεί αφενός η αποτελεσματική προστασία των δασών και των δασικών εκτάσεων και αφετέρου η βιώσιμη ανάπτυξη. Στόχος είναι η περαιτέρω προστασία εκτάσεων, οι οποίες ήσαν και είναι δάση ή δασικές εκτάσεις κατά το χρόνο της εφαρμογής του Συντάγματος. 
      ΑΝΤΩΝΗΣ ΣΚΥΛΛΑΚΟΣ: Του ’75,…
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Του ’75.
      ΑΝΤΩΝΗΣ ΣΚΥΛΛΑΚΟΣ: …ενώ ήσαν με τις αεροφωτογραφίες του ’45.
      ΠΡΟΕΔΡΕΥΩΝ (Γεώργιος Σούρλας): Να μην το αναλύσουμε τώρα το θέμα. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Θέλω να σας πω κάτι. Προτείνω να πούμε –αυτή είναι η δέσμευση, αυτή είναι η στόχευση- στη Βουλή και στον ελληνικό λαό ότι –εμείς οι δυο και ως νομικοί το πιστοποιούμε αυτό- ουδείς απέκτησε τύχη επί των κεκαυμένων και ούτε θα αποκτήσει. Τα κεκαυμένα έχουν έναν προορισμό από όλο το πλέγμα των νομικών διατάξεων που κατοχυρώνει η ελληνική Πολιτεία. Δεν πρόκειται να γίνουν ποτέ αντικείμενο κερδοσκοπίας των καταπατητών. Εκτός αν θέλετε να κινηθούμε σε κενό δικαίου, ότι δεν υπάρχει έννομη προστασία και πρόβλεψη για την κατασφάλιση του δασικού χαρακτήρα εκείνων που εκάησαν. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε παρακαλώ. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Σας το λέω αυτό για να μην εξάγουμε την εσφαλμένη πεποίθηση ή ιδέα ότι έτσι και κάηκε, το χάσαμε. Αντιθέτως, δεν το αποκτά κανένας. Παραμένει στην κατάσταση τη δασική εσαεί. Αυτό είναι το πλέγμα…
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε παρακαλώ. 
      ΑΝΤΩΝΗΣ ΣΚΥΛΛΑΚΟΣ: Τα αυθαίρετα δεν είναι μόνον εκεί που κάηκαν. Είναι και σε περιοχές που δεν κάηκαν.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Αυτό είναι το πλέγμα της στέρεης  νομικής προστασίας. 
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ, κύριε Πολύδωρα. 
      Θα παρακαλέσω τώρα να τηρήσουμε τα χρονικά όρια. Υπήρξε μια υπέρβαση του χρόνου, προκειμένου να εξασφαλιστεί μια ομαλή ροή στην ανάπτυξη και τη συζήτηση των ερωτήσεων κατά τον κοινοβουλευτικό έλεγχο.
      Επίκαιρες ερωτήσεις δεύτερου κύκλου:
      Εισερχόμαστε στη συζήτηση της πρώτης με αριθμό 704/9-5-2006 επίκαιρης ερώτησης της Βουλευτού του Πανελλήνιου Σοσιαλιστικού Κινήματος κ. Αθανασίας Μερεντίτη προς τον Υπουργό Υγείας και Κοινωνικής Αλληλεγγύης, σχετικά με τη δημιουργία Μονάδας Απεξάρτησης Στεγνού Προγράμματος στα Τρίκαλα.
      Αναλυτικότερα, η επίκαιρη ερώτηση της κ. Μερεντίτη έχει ως εξής:
      «Στη Θεσσαλία, μια από τις περιοχές με τα μεγαλύτερα ποσοστά χρηστών και το μεγαλύτερο αριθμό θανάτων νέων ανθρώπων από τη χρήση ναρκωτικών, λειτουργεί σήμερα μόνο μία Μονάδα Εφήβων -Στεγνό Πρόγραμμα- και μία Μονάδα Υποκατάστασης στη Λάρισα. Η έρευνα και η πράξη, όμως, έχουν αποδείξει ότι το μεγαλύτερο ποσοστό των ατόμων που απευθύνονται στις Υποστηρικτικές Υπηρεσίες είναι κάτοικοι των πόλεων όπου αυτές εδρεύουν.
      Για το λόγο αυτό, το Παράρτημα του Εθνικού Συμβουλίου κατά των ναρκωτικών στα Τρίκαλα από τη σύστασή του το Νοέμβριο του 2004 διεκδικεί τη δημιουργία και λειτουργία θεραπευτικής Μονάδας Στεγνού Προγράμματος και στα Τρίκαλα.
      Στην προσπάθειά του αυτή απευθύνθηκε στην τοπική κοινωνία επιδιώκοντας τη συστράτευση με πλατιά τμήματά της. Η ανταπόκριση ήταν εντυπωσιακή.
      Επειδή υπάρχει μεγάλη ανάγκη να αναπτυχθούν δράσεις σε περιοχές όπου σήμερα δεν λειτουργούν Συμβουλευτικοί Σταθμοί και Μονάδες Απεξάρτησης, επειδή η δυτική Θεσσαλία είναι μία από τις περιοχές που αντιμετωπίζουν τεράστιο πρόβλημα και παρ’ όλα αυτά στερείται υποστηρικτικών υπηρεσιών και υποδομών, επειδή η τοπική κοινωνία, αναγνωρίζοντας την ανάγκη παροχής κάθε δυνατής βοήθειας στους χιλιάδες νέους ανθρώπους της δυτικής Θεσσαλίας που καθημερινά δίνουν μία άνιση μάχη για το δικαίωμα στη ζωή, στηρίζει τη δημιουργία Μονάδας Απεξάρτησης στα Τρίκαλα, σας ερωτώ: Σκοπεύετε να ενεργήσετε άμεσα και ουσιαστικά για την ίδρυση και λειτουργία Μονάδας Απεξάρτησης Στεγνού Προγράμματος στα Τρίκαλα;»
      Στην επίκαιρη ερώτηση της κ. Μερεντίτη θα απαντήσει ο Υφυπουργός Υγείας και Κοινωνικής Αλληλεγγύης κ. Γιαννόπουλος.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, είναι γεγονός ότι και πάλι αναδεικνύεται στη Βουλή ένα κορυφαίο θέμα, το θέμα των ναρκωτικών και έχω την ευκαιρία και πάλι να απαντήσω στην εκλεκτή συνάδελφο κ. Μερεντίτη. 
      Θα έλεγα ότι θα ήμουν ιδιαίτερα ευτυχής αν είχαμε κάνει δραστικά βήματα προόδου, όχι μόνο στα Τρίκαλα, αλλά και σε άλλες περιοχές, διότι εμείς στην Αριστοτέλους βιώνουμε κάθε μέρα αυτό το φαινόμενο που μας πληγώνει όλους και θα έλεγα ότι προσβάλλει και τον πολιτισμό μας. 
      Πάλι όμως διαφαίνεται ότι αυτός ο συμβουλευτικός σταθμός που δημιουργήθηκε ή μάλλον το παρατηρητήριο –ας το αναφέρω καλύτερα- της Εθνικής Επιτροπής κατά των ναρκωτικών στα Τρίκαλα δείχνει και κάτι άλλο. Δείχνει ότι η κοινωνία έχει ξεφύγει πια από τις διάφορες πολιτικές και κομματικές μικροθέσεις ή και θέσεις. Τα άτομα λειτουργούν ελεύθερα -τοπικοί άρχοντες, Βουλευτές, θεσμικοί και όλοι οι άλλοι- και παίρνουν πρωτοβουλίες αγωνίας που θέλουν πραγματικά να μετουσιωθούν σε πράξη. Θέλουμε δηλαδή να δημιουργήσουμε αυτές τις δομές, τις θεραπευτικές κοινότητες είτε «στεγνά προγράμματα» είτε με διάφορα υποκατάστατα για να μπορέσουμε πράγματι να βάλουμε τα παιδιά μας σ’ έναν καινούργιο δρόμο ή και τα υπότροπα κιόλας παιδιά, νέους και εφήβους και ενήλικες, ώστε να δώσουμε τη δυνατότητα της θεραπείας, διότι πραγματικά πρόκειται περί πασχόντων ατόμων. Όποιος δεν το έχει καταλάβει αυτό, μοιραίως δεν θα μπορεί να λειτουργεί και δεν θα μπορεί να μιλάει για εξαρτησιογόνες ουσίες.
      Είναι γεγονός ότι η δυτική Θεσσαλία δεν έχει αναπτύξει τέτοιες δομές συγκριτικά με το ανατολικό της σκέλος –Νομός Λάρισας, Νομός Βόλου- όπου υπάρχουν δύο κοινότητες, η «Έξοδος» και ο «Πιλότος», που πραγματικά βοηθούν και δίνουν ένα νόημα ζωής και ύπαρξης στα παιδιά που πέφτουν σ’ αυτήν την ιστορία των εξαρτησιογόνων ουσιών, και όπου υπάρχει μία πολύ καλή εικόνα. 
      Θα έλεγα βέβαια -και θα έπρεπε το να γνωρίζετε- ότι στις μονάδες αυτές δεν πηγαίνουν μόνο παιδιά της περιοχής των συγκεκριμένων νομών, αλλά πηγαίνουν και άλλα παιδιά από άλλες περιοχές και αυτό, όπως ξέρετε, γίνεται για να υπάρχει και μία ανωνυμία για τις μικρές οικογένειες που είναι στις Νομαρχιακές Αυτοδιοικήσεις και γενικότερα στην περιφέρεια. Αυτή η ανταλλαγή των ατόμων σε επιμέρους περιοχές δίνει μεγαλύτερη δυνατότητα στο παιδί και στην οικογένεια να αποδεχθούν την οποιαδήποτε θεραπεία και να μην μπουν ακριβώς στη φάση του κοινωνικού στιγματισμού, που εύκολα η κοινωνία, εύκολα ο γείτονας ή ο συγγενής δίνει και λέει «το παιδί του Γιαννόπουλου είναι καταχωρημένο σ’ αυτήν ακριβώς την κοινωνική ομάδα».
      Το λέω αυτό κ. Μερεντίτη διότι ξέρετε πολύ καλά ότι οι μονάδες οι οποίες έχουν αναπτυχθεί έχουν αυτές τις ιδιαιτερότητες και ευαισθησίες. Αλλά επί του προκειμένου θα σας έλεγα ότι για μας αποτελεί προτεραιότητα και ο νομός Τρικάλων να αποκτήσει μια θεραπευτική μονάδα και στην δευτερολογία μου θα επιχειρηματολογήσω γιατί θα πρέπει στα Τρίκαλα να αναπτυχθεί -και θα γίνει- θεραπευτική μονάδα.
      ΠΡΟΕΔΡΕΥΩΝ (Γεώργιος Σούρλας): Η συνάδελφος κ. Μερεντίτη έχει το λόγο.
      ΑΘΑΝΑΣΙΑ ΜΕΡΕΝΤΙΤΗ: Κύριε Υπουργέ, κυρίες και κύριοι συνάδελφοι, το θέμα που συζητούμε σήμερα, όπως θα συμφωνήσω με τον κύριο Υπουργό, δεν είναι ούτε πρωτότυπο ούτε καινούργιο. Είναι τεράστιο και ίσως είναι ένα από τα μεγαλύτερα κοινωνικά και πολιτικά θέματα που απασχολούν την κοινωνία. Δεν αντιμετωπίζεται με ευχολόγια. Χρειάζεται κινητοποίηση από όλους, χρειάζεται να πάρουμε μέτρα. Και επιτρέψτε μου μόνο αυτή την παρατήρηση, κύριε Υπουργέ, ότι όσο ήσασταν Αντιπολίτευση πολλά λέγατε για την αντιμετώπιση των ναρκωτικών, αλλά μέχρι τώρα δεν έχουμε δει κάτι. Και κλείνω μ' αυτό, γιατί θεωρώ ότι το θέμα δεν προσφέρεται για κομματική αντιπαράθεση.
      Ένας νέος χάνει κάθε μέρα τη ζωή του από τα ναρκωτικά. Αυτό είναι αρκετό και τίποτε άλλο για να δούμε τη σοβαρότητα του θέματος και δείχνει και την αναποτελεσματικότητα των όποιων μέτρων είτε της δίωξης, που εφαρμόζονται μέχρι σήμερα. Δεν θα πω τίποτα άλλο. Συμφωνούμε ότι χρειάζεται ένα ολοκληρωμένο σχέδιο πρόληψης, θεραπείας και επανένταξης. Δεν θα σχολιάσω το τελευταίο νομοσχέδιο που ψηφίσατε. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας της κυρίας Βουλευτού)
      Κύριε Πρόεδρε, θα ήθελα λίγο την ανοχή σας. Γνωρίζω ότι εσείς με το θέμα έχετε ασχοληθεί και το αντιμετωπίζετε με ιδιαίτερη ευαισθησία!
      Χρειάζεται ένα εθνικό σχέδιο δράσης, ένα σύγχρονο νομοθετικό πλαίσιο που δεν καλύφθηκε με τον προηγούμενο νόμο, γιατί θα μπορούσαμε να πούμε πάρα πολλά για το πώς αντιμετωπίζεται ο χρήστης, πως ο έμπορος κ.λπ.. Υπάρχουν αναχρονιστικές διατάξεις που δεν τολμήσατε να τις αφαιρέσετε. Η εμπορία ναρκωτικών, τα τεράστια ποσά που διακινούνται, είναι μια μεγάλη παράμετρος του όλου προβλήματος.
      Όσον αφορά την πρόληψη το μεγαλύτερο πρόβλημα αντιμετωπίζεται στο ότι είχατε μια αδυναμία να υλοποιήσετε τις συμφωνίες που έχετε συνάψει με τους οργανισμούς απεξάρτησης, στο μνημόνιο με τον Ο.ΚΑ.ΝΑ. προ τριετίας. Χαρακτηριστικό είναι ότι σε δεκαπέντε νομούς της χώρας δεν υπάρχουν καθόλου κέντρα πρόληψης και ότι ο Ο.ΚΑ.ΝΑ. περιορίζεται στο πεδίο της θεραπείας και δεν παίζει το ρόλο τον ευρύτερο που έπρεπε να παίζει, δηλαδή ένα στρατηγικό ρόλο.
      Όσον αφορά τη θεραπεία, υπάρχουν τα προγράμματα υποκατάστασης, τα στεγνά προγράμματα, που λειτουργούν καλά τα οποία βεβαίως χρειάζονται να είναι περισσότερα και μεγαλύτερη ενίσχυση. Σε μια παλαιότερη ερώτησή μου, κύριε Υπουργέ, στις 17-5-2005 μου είχατε πει ότι για να δημιουργηθεί μονάδα υποκατάστατων, δεν δημιουργείται μέσα σε λίγους μήνες. Αυτό μου το είχατε πει στις 17-5-2005. Μπορώ να σας ρωτήσω σήμερα τι έχει γίνει δύο χρόνια από την ανάληψη των καθηκόντων σας; 
      Όσον αφορά τα στεγνά προγράμματα υπάρχουν σοβαρότατα προβλήματα έλλειψης προσωπικού. Είπατε ότι στη Θεσσαλία λειτουργούν δύο προγράμματα και κυρίως είναι κάτοικοι της πόλης. Έχω μαζί μου και ένα υπόμνημα από μητέρες παιδιών του Νομού Τρικάλων, κύριε Υπουργέ, που θα σας το καταθέσω, οι οποίες έχουν βάλει τις υπογραφές τους σε μια πολύ μικρή κοινωνία και αυτό δείχνει σε όλους μας και το καταλαβαίνουμε πόσο μεγάλο είναι το πρόβλημα, πόσο γιγαντώνεται αλλά και πόσο τεράστιο είναι για να το αντιμετωπίσει μια οικογένεια μέσα στα στενά όρια των τοίχων του σπιτιού της. 
      Το παράρτημα, λοιπόν, του Εθνικού Συμβουλίου Ναρκωτικών –το γράφω στην ερώτησή μου- ξεκίνησε μια εκστρατεία και επειδή συχνά αναφέρεστε στον τρόπο που αντιδρούν οι τοπικές κοινωνίες θα σας καταθέσω τα στοιχεία που δείχνουν ότι τα είκοσι από τα είκοσι έξι δημοτικά συμβούλια του νομού έχουν ομόφωνες αποφάσεις και συμφωνούν με την ίδρυση. Έχω απόφαση του Δικηγορικού Συλλόγου, του Ιατρικού Συλλόγου, του Νομαρχιακού Συμβουλίου. Επομένως μπορούμε να προχωρήσουμε και να εξετάσουμε την αναγκαιότητα γιατί φαίνεται ότι η τοπική κοινωνία δεν αντιδρά, διότι πλέον οι κοινωνίες έχουν ωριμάσει, αναγνωρίζουν το πρόβλημα, έχουν πάψει πλέον να το θεωρούν πρόβλημα της διπλανής πόρτας, γιατί μπορεί να είναι της δική μας ή, τέλος πάντων, και αν είναι της αυλής του διπλανού, είναι ένα θέμα που πρέπει να ασχοληθούμε επειδή ακριβώς έχει τεράστια σημασία. 
      Πολύ συχνά στα Τρίκαλα πεθαίνει ένας νέος άνθρωπος. Και αναφέρομαι στα Τρίκαλα γιατί το νομό μου ζω. Φαντάζομαι ότι ο καθένας και η καθεμιά μας εδώ έχει τέτοια βιώματα και γι’ αυτά πρέπει να λειτουργήσουμε και να απαντήσουμε πότε, πού και πώς θα λειτουργήσει μια καινούργια μονάδα.
      Γι’ αυτό σας καλώ σήμερα να δεσμευθείτε πόσο είσαστε αποφασισμένοι να το αντιμετωπίσετε, με όποιο προσωρινό ή ιδιαίτερο κοινωνικό και κομματικό κόστος, αλλά οφείλουμε να αντιμετωπίζουμε τέτοιου είδους προβλήματα. Δεν υπάρχουν άλλα περιθώρια, κύριε Υπουργέ.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Επιτρέψτε μου να σας πω και κάτι ακόμα. Αυτές οι ίδιες οι κοινωνίες κατ’ αρχήν δεν έχουν ηθικά επιχειρήματα για να μας επιβάλουν να μη δημιουργήσουμε μονάδες απεξάρτησης, διότι είναι τεράστιο το πρόβλημα. Τα θύματα και οι συνένοχοι βρίσκονται σε όλους τους μικρόκοσμους.
      ΠΡΟΕΔΡΕΥΩΝ (Γεώργιος Σούρλας): Κυρία Μερεντίτη, παρακαλώ ολοκληρώστε.
      ΑΘΑΝΑΣΙΑ ΜΕΡΕΝΤΙΤΗ: Κλείνω, κύριε Πρόεδρε.
      Από την άλλη μεριά, οι ίδιοι αυτοί οργανισμοί έχουν την ευθύνη για τις πιάτσες και τα γκέτο και τα προστατεύουν! Και νομίζω ότι είμαστε ζωντανές κοινωνίες και μπορούμε να τα προστατεύσουμε. Και οι πολιτισμένες κοινωνίες κρίνονται και για τον τρόπο και για τη φροντίδα και για τις όποιες παροχές, κύριε Υπουργέ, προσφέρουν στη βάση της πυραμίδας.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Μερεντίτη.
      Κύριε Υπουργέ, έχετε το λόγο. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κυρίες και κύριοι συνάδελφοι, είναι γεγονός ότι και ως αντιπολίτευση που ήμασταν, αλλά και τώρα ως Κυβέρνηση υπευθύνως λειτουργούμε στο θέμα της αντιμετώπισης αυτής της μάστιγας των ναρκωτικών. 
      Χαίρομαι γιατί η συνάδελφος, η κ. Μερεντίτη, μας δίνει τη διαβεβαίωση ότι η τοπική κοινωνία μετά από την αγωγή που έχει υποστεί όλο αυτόν τον καιρό, από τον έντονο προβληματισμό, αλλά και από τα βιώματα που έχει από δικά της παιδιά, είναι έτοιμη να  υποδεχθεί μια τέτοια θεραπευτική μονάδα  οποιασδήποτε μορφής. 
      Να είστε σίγουρη, κυρία Μερεντίτη, ότι εμείς θα βαδίσουμε στη δημιουργία μιας τέτοιας μονάδος και με τον Ο.ΚΑ.ΝΑ. και με το ΚΕ.Θ.Ε.Α.. Σε πρόσφατη ερώτησή σας –τον Απρίλιο θαρρώ- σας είχα απαντήσει εγώ πάλι ότι το ΚΕ.Θ.Ε.Α. είναι έτοιμο για τη δημιουργία ενός συμβουλευτικού σταθμού. Εκεί με όλους τους φορείς, με τους εμπλεκομένους ακριβώς με το θέμα των ναρκωτικών θα δουν τις οποιεσδήποτε παρεμβάσεις οι οποίες μπορούν να γίνουν για την καλύτερη αντιμετώπιση του θέματος. 
      Θα πρέπει όμως επιστημονικά να σταθούμε και στο θέμα, διότι γίνεται μεγάλη συζήτηση αν θα πρέπει να είναι ένα πρόγραμμα στεγνό ή αν θα πρέπει να είναι ένα πρόγραμμα υποκαταστάτων. Και επειδή υπάρχει πάντοτε μια σύγχυση στα παιδιά τα οποία έχουν μπει σ' αυτό το αδιέξοδο, στη διέξοδο –γιατί στο αδιέξοδο πρέπει να δώσουμε εμείς διέξοδο- θα έλεγα ότι είναι κυρίως οι επιστήμονες, οι ψυχίατροι που θα καθορίσουν –και  πρέπει να καθορίζουν αυτοί- σε ποιο πρόγραμμα θα πάει κάποιος και όχι να αποτελεί στοιχείο της οποιασδήποτε οικογενειακής επιθυμίας να πάμε το παιδί μας δεξιά ή αριστερά. Οι επιστήμονες είναι αυτοί που θα καθορίσουν και οι ανάγκες είναι αυτές οι οποίες πραγματικά δημιουργούν το κατάλληλο θεραπευτικό σχήμα. 
      Επειδή είδα και τα Τρίκαλα πως αντιμετωπίζουν και μια άλλη ιδιαιτερότητα, ότι δηλαδή έχετε εκεί και το σωφρονιστικό κατάστημα, καταλαβαίνετε ότι θα πρέπει στη δική σας περιοχή, στο Νομό Τρικάλων, να δημιουργηθεί μια τέτοια θεραπευτική μονάδα η οποία θα λειτουργήσει επικουρικά και σε όλους που είναι έγκλειστοι, για να δώσουμε και σε αυτούς την πεποίθηση και το μήνυμα ότι μπορεί στην παραβατικότητά τους να βρέθηκαν έγκλειστοι, αλλά τουλάχιστον ως πάσχοντες από τη νόσο εδώ είναι η πολιτεία, για να δώσει τη θαλπωρή και την υγεία τους. 
      Άρα θα πρέπει να ξέρει η κ. Μερεντίτη ότι πολύ σύντομα μια μονάδα αυτής της μορφής θα δημιουργηθεί και χαίρομαι που έχετε αναλάβει ιδιαίτερη πρωτοβουλία στο νομό σας πάνω ακριβώς στο θέμα της καταπολέμησης των ναρκωτικών, αλλά παράλληλα και της δυνατότητας της αποθεραπείας και επανένταξης, που είναι ένα κορυφαίο θέμα η επανένταξη αυτών των ατόμων. 
      Εδώ θα πρέπει εμείς οι Βουλευτές να περάσουμε το μήνυμα προς όλους, γνωστούς και αγνώστους, ότι στις επιχειρήσεις τους –και στο δημόσιο τομέα- καλό θα είναι να μπαίνουν αυτά τα παιδιά. Έχουν προοπτική ζωής και πρέπει να τους δώσουμε τη δυνατότητα της ζωής.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, με την ιδιότητα του προέδρου του αντιναρκωτικού μετώπου έχω σαφή εικόνα του τι υπάρχει και τι πρέπει να γίνει στη Θεσσαλία. Η κ. Μερεντίτη έχει δίκιο ότι τα Τρίκαλα στερούνται –ίσως περισσότερο από κάθε άλλο νομό- αυτών των υποδομών.
      Αλλά δράττομαι της ευκαιρίας να πω και κάτι που έχουμε συζητήσει και ιδιαιτέρως αλλά και δημόσια στο Βόλο: να εφαρμοστεί ένα πιλοτικό πρόγραμμα στην περιφέρεια. Αυτό μπορούσε και πρέπει να γίνει στη Θεσσαλία με υποδομές και υπηρεσίες για να καταστεί, αν μπορώ να πω, αυτοδύναμη αυτή η περιοχή στην προστασία, στην πρόληψη, στην απεξάρτηση και στην επανένταξη. Και το λέω αυτό γιατί υπάρχουν κάποιες υποδομές. Πρέπει να δούμε όμως γενικότερα σε κάθε γεωγραφικό διαμέρισμα πώς θα γίνει η χωροθέτηση. 
      Νομίζω ότι επειδή υπάρχει αυτή η βάση θα μπορείτε να δείτε την εφαρμογή ενός πιλοτικού προγράμματα και γιατί όχι, στη συνέχεια και σε άλλη περιφέρεια. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Μου επιτρέπετε, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας): Βεβαίως, κύριε Υπουργέ.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, μετά από τα λόγια σας και από το θεσμικό ρόλο τον οποίο έχετε, αλλά και παράλληλα ως πρόεδρος του μετώπου κατά των ναρκωτικών, θα ήθελα να πω ότι πρέπει να αναλάβετε την πρωτοβουλία, όπως και με το Εθνικό Συμβούλιο κατά των ναρκωτικών –εμείς είμαστε έτοιμοι, διότι κανείς δεν μονοπωλεί στο θέμα αυτό την αυθεντία- για να το δρομολογήσουμε μ’ ένα συγκεκριμένο χρονοδιάγραμμα–στοχοδιάγραμμα ανάλογα με τις ανάγκες και τις ιδιαιτερότητες που έχει η κάθε περιοχή –παραδείγματος χάρη, ο Νομός Τρικάλων όπου είπα ότι είναι και το σωφρονιστικό κατάστημα- και να λειτουργήσουμε άμεσα και παραγωγικά.
      Διότι –λυπάμαι που θα το πω αυτό- πολλές φορές φιλολογούμε και μέσα στο Κοινοβούλιο όχι χωρίς να έχουμε τη δύναμη να πάρουμε πρωτοβουλίες και δράσεις, αλλά κάπου ξεφεύγουμε στην καθημερινότητα σαν να μην αναγνωρίζουμε ότι το μεγαλύτερο πρόβλημα της καθημερινότητας είναι η υπόθεση των ναρκωτικών.
      Άρα, κύριε Πρόεδρε, πάρτε μια πρωτοβουλία. Πρόεδρος του μετώπου  είσαστε και από το θεσμικό σας ρόλο μπορείτε να παίξετε έναν κορυφαίο ρόλο, διότι στη θητεία σας επί μακρόν στο Υπουργείο Υγείας εσείς ήσασταν που θεσπίσατε τον Ο.ΚΑ.ΝΑ. και είχατε όλη αυτήν τη δράση πάνω στο θέμα των ναρκωτικών. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Θα έχετε σύντομα μια πρόταση ολοκληρωμένη μετά από συνεργασία με τους Βουλευτές του θεσσαλικού χώρου και τους φορείς. 
      Εισερχόμαστε στη συζήτηση της δεύτερης επίκαιρης ερώτησης με αριθμό 709/9.5.2006 της Βουλευτού του Κομμουνιστικού Κόμματος Ελλάδος κ. Βέρας Νικολαΐδου προς τον Υπουργό Υγείας και Κοινωνικής Αλληλεγγύης, σχετικά με την πρόσληψη του αναγκαίου προσωπικού στο Γενικό Νοσοκομείο Ρόδου κ.λπ. 
      Αναλυτικότερα η επίκαιρη ερώτηση της κ. Νικολαΐδου έχει ως εξής:
      «Σοβαρότατα προβλήματα υπάρχουν με τη λειτουργία όλων των τμημάτων (16) του Γενικού Νοσοκομείου Ρόδου, τα οποία αγγίζουν τα όρια της διάλυσης λόγω της τεράστιας έλλειψης προσωπικού.
      Το πρόβλημα είναι παλιό και γνωστό. Το κόμμα μας το έχει φέρει προς συζήτηση στη Βουλή και στο παρελθόν (30.11.2004). Επανερχόμαστε όμως γιατί το πρόβλημα που έχει πάρει εκρηκτικές διαστάσεις και εν όψει της τουριστικής περιόδου, όπου οι ανάγκες αυξάνονται κατά πολύ, θα οξυνθεί παραπέρα. 
      Οι κλίνες του νοσοκομείου είναι τριακόσιες τριάντα τέσσερις (αναπτυγμένο) με βάση τον παλιό οργανισμό του 1986 που ισχύει για το παλιό νοσοκομείο και εξακολουθεί να ισχύει και σήμερα και ο αριθμός των εργαζομένων που προβλέπονται είναι επτακόσιοι οκτώ. Οι καλυμμένες θέσεις είναι μόνο τετρακόσιες πενήντα τέσσερις. Ενδεικτικό της κατάστασης είναι ότι ήδη το ένα τμήμα του ακτινολογικού δεν δουλεύει, οι χειρουργικές αίθουσες τη μια μέρα λειτουργούν και την άλλη όχι, ενώ και η λειτουργία των υπόλοιπων τμημάτων είναι σε οριακό σημείο.
      Η διοίκηση του νοσοκομείου προκειμένου να αντιμετωπίσει την παραπάνω κατάσταση καταφεύγει στην εντατικοποίηση και τον αυταρχισμό. Παράλληλα χρωστά από τέσσερις χιλιάδες τριακόσια ρεπό, τις άδειες του 2005 και τις άδειες του 2006.
      Η κατάσταση που επικρατεί στο Νοσοκομείο της Ρόδου, όπως και γενικότερα στα νοσοκομεία της χώρας, είναι αποτέλεσμα της πολιτικής υποβάθμισης και ιδιωτικοποίησης της δημόσιας υγείας που ακολουθεί σήμερα και η Κυβέρνηση της Νέας Δημοκρατίας, όπως παλαιότερα και οι κυβερνήσεις του ΠΑ.ΣΟ.Κ.. Άλλωστε αν και τα χρόνια περνούν αντί τα προβλήματα να λύνονται, οξύνονται συνεχώς.
      Ερωτάται ο κύριος Υπουργός:
      Εάν προτίθεται η Κυβέρνηση να προχωρήσει άμεσα στην πρόσληψη όλου του αναγκαίου μόνιμου προσωπικού με βάση τις σημερινές ανάγκες των κατοίκων για νοσοκομειακή περίθαλψη και την παραπέρα ανάπτυξη του Νοσοκομείου της Ρόδου».
      Θα απαντήσει ο Υφυπουργός Υγείας και Κοινωνικής Αλληλεγγύης κ. Γιαννόπουλος.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, είναι γεγονός ότι και το Νοσοκομείο Ρόδου δεν βρίσκεται σε μια ευχάριστη θέση από πλευράς στελεχώσεώς του. Αδυναμίες του παρελθόντος από πλευράς στελέχωσης, αφυπηρετήσεις του προσωπικού κ.λπ.. 
      Κυρία συνάδελφε, χαίρομαι γιατί κάνετε λίαν εύστοχες ερωτήσεις και μου δίνεται βέβαια η ευκαιρία να απαντώ αλλά, όπως μου λέτε κατ’ ιδίαν, δεν σας ικανοποιούν οι απαντήσεις μου ποτέ.
      Θα πρέπει να αναφερθώ στο συγκεκριμένο θέμα και να πω ότι την τελευταία τριετία και ιδιαίτερα τους τελευταίους μήνες υπήρξε μία αθρόα μέσω των υπηρεσιακών συμβουλίων μετάταξη προσωπικού που ήταν σε αλλότριες θέσεις και μετετάγησαν, με αποτέλεσμα σε ευαίσθητες ακριβώς θέσεις και ειδικά της νοσηλευτικής υπηρεσίας να παρουσιαστούν ιδιαίτερα κενά. 
      Σήμερα, αυτήν τη στιγμή, υπάρχει το προσωπικό το οποίο στελεχώνει από το διαγωνισμό του 2003 τις μονάδες, τα τμήματα και τις κλινικές, όπως επίσης για τη θερινή περίοδο όπου υπάρχει η έντονη τουριστική κίνηση στο νησί. Δεν κρύβω να πω ότι η Ρόδος, όπως και άλλοι τουριστικοί προορισμοί, αποτελούν τον καθρέφτη του υγειονομικού μας συστήματος, γι’ αυτό αποτελούν και προτεραιότητα γι’ εμάς, όσον αφορά τη στελέχωσή τους. 
      Βέβαια, το νοσοκομείο είχε έναν παλιό οργανισμό. Όπως ξέρετε, τα διάφορα καινούργια γνωστικά αντικείμενα που μπήκαν στο νοσοκομείο έπρεπε να τύχουν μιας καινούργιας αναβάθμισης του οργανισμού, ο οποίος και έγινε, ψηφίστηκε και ολοκληρώθηκε με αναδιάταξη του προσωπικού και κατ’ αυτόν τον τρόπο, έχουμε τη δυνατότητα σήμερα να έχουμε όλον το μηχανισμό και μας δίνεται η δυνατότητα να στελεχώσουμε αυτά τα ευαίσθητα λειτουργικά κομμάτια του νοσοκομείου, για να ανταποκρίνεται το νοσοκομείο στις μεγάλες ανάγκες τις οποίες έχει να αντιμετωπίσει και στις αναβαθμισμένες υπηρεσίες που πρέπει να προσφέρει στο λαό, όχι μόνο της Ρόδου αλλά και των μεγάλων τουριστικών ρευμάτων που έχει το νησί μας. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Υφυπουργού)
      Έτσι, θα πρέπει να γνωρίζετε ότι εκτός από το προσωπικό το οποίο στελεχώνει αυτήν τη στιγμή τη νοσηλευτική υπηρεσία, υπάρχει ένας αριθμός συναδέλφων επικουρικών, καίτοι αυτός ο θεσμός κατηγορήθηκε και κατηγορείται από πολλούς συναδέλφους ιδιαίτερα της πτέρυγας της Μείζονος της Αντιπολίτευσης, πιστεύοντας ότι κατ’ αυτόν τον τρόπο δίνεται η δυνατότητα παιδιά της Νέας Δημοκρατίας, γιατροί –είναι ό,τι το αστείο να λέει κανείς ότι συνάδελφοι μπαίνουν σ’ αυτήν τη λογική- να μπαίνουν για να στελεχώσουν τμήματα και υπηρεσίες για ιατρική κάλυψη. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Ένας αριθμός, λοιπόν, που ξεπερνάει τους δεκαπέντε γιατρούς σε επίπεδο επικουρικών γιατρών –όπως χειρουργική, νευροχειρουργική, ακτινοδιαγνωστική, παιδιατρική, πνευμονολογία- άλλοι δύο ακτινολόγοι συνάδελφοι, άλλοι δύο νευροχειρουργοί, πλαισιώνουν αυτές τις υπηρεσίες, για να μπορέσουμε πραγματικά να έχουμε ποιοτικά αναβαθμισμένες υπηρεσίες στο νησί μας, που λέγεται Ρόδος. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει η κ. Νικολαΐδου.
      ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε. 
      Κύριε Υπουργέ, δεν σας λέω μόνο κατ’ ιδίαν ότι δεν με ικανοποιούν οι απαντήσεις σας, σήμερα δεν με ικανοποίησαν καθόλου. Και θα σας θυμίσω, γιατί φαίνεται ότι το ξεχνάτε, ότι τα ίδια περίπου είπατε και πριν από ενάμιση χρόνο, όταν πάλι σαν κόμμα σάς είχαμε υποβάλει επίκαιρη ερώτηση για το Νοσοκομείο της Ρόδου. Τότε πάλι, βέβαια, είχατε επικαλεστεί αδυναμίες του παρελθόντος –τις μετατάξεις τις συμπληρώνετε σήμερα- και διαβεβαιώνατε το Σώμα ότι είστε στη διαδικασία υπογραφών για να ολοκληρωθούν συμβάσεις οκτάμηνων και τετράμηνων –συνολικά εκείνη την περίοδο μιλούσατε για τριάντα ένα άτομα- και ότι επειδή βρήκατε υπό εξέλιξη ένα διαγωνισμό για σαράντα τρία άτομα, θα προχωρούσατε στην ολοκλήρωσή του. 
      Συζητούσατε και για κάποιο επικουρικό προσωπικό και τότε. Επικουρικό προσωπικό τι σημαίνει; Σημαίνει ότι το αφαιρείτε από κάποιο άλλο νοσοκομείο. Αυτό δεν θα το αναλύσω περισσότερο. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας της κυρίας Βουλευτού)
      Αυτοί που προσλήφθηκαν το 2005 για το συγκεκριμένο νοσοκομείο ήταν μόνο δεκαπέντε άτομα, σε όλο το 2005. 
      Σήμερα και εν όψει του καλοκαιριού, το νοσοκομείο είναι στα πρωτοσέλιδα όλων των εφημερίδων. Συζητάνε και γράφεται και είναι η πραγματικότητα ότι έξι μήνες περιμένουν, για παράδειγμα, στο ουρολογικό για εγχείριση και ότι και στις δύο παθολογικές κλινικές ανά τριάντα ασθενείς αντιστοιχεί μία νοσηλεύτρια.
      Και επειδή κατά τύχη σήμερα είναι και μέρα των νοσηλευτών, θέλω να σας πω ότι είναι γνωστό πως δεν έχει μόνο το Νοσοκομείο της Ρόδου το πρόβλημα. Αυτήν τη στιγμή υπάρχουν στα δημόσια νοσοκομεία είκοσι πέντε χιλιάδες κενές θέσεις. Σίγουρα, όμως, επειδή συνεχίζετε την ίδια τακτική με την προηγούμενη κυβέρνηση, αυτά τα κενά εμείς πιστεύουμε ότι μένουν, αν θέλετε, και επίτηδες κενά, γιατί έτσι διευκολύνεται η ιδιωτικοποίηση που ξεκίνησε πρώτα με την καθαριότητα, στη συνέχεια με τη φύλαξη και τη σίτιση, τώρα με τις συμβάσεις με άλλα νοσοκομεία. Πού θα πάει αυτή η κατάσταση; Μόνο δημόσια νοσοκομεία δεν θα είναι στο τέλος. 
      Εν πάση περιπτώσει, γιατί δεν απαντάτε για τα σημερινά κενά που είναι γύρω στα διακόσια πενήντα τέσσερα, με βάση τις σημερινές minimum ανάγκες λειτουργίας του νοσοκομείου; Και θα πρέπει να σας πω ότι δεν αναφέρομαι καθόλου στην τουριστική περίοδο. Δεν μιλάτε για προσλήψεις. Λέτε μόνο ότι περίπου ογδόντα άτομα θα καλύψουν τα τριακόσια που λείπουν; Τι θα κάνετε με τα υπόλοιπα κενά; 
      Σας είναι σίγουρο γνωστό –γιατί τα παρακολουθείτε και τα ξέρετε καλύτερα από εμάς- ότι στη δεκαετία 1996-2005 έγιναν μόνον τριάντα μία χιλιάδες προσλήψεις. Με αυτόν το ρυθμό, πώς θα καλυφθούν τα σημερινά κενά σε όλη την επικράτεια και ιδιαίτερα στο Νοσοκομείο της Ρόδου, για το οποίο δεν φθάνει να λέμε μόνο ότι είναι το στολίδι της Ρόδου ή των υπόλοιπων νησιών, αλλά πρέπει και να λειτουργήσει; Πώς θα γίνει αυτό με την εντατικοποίηση, με την οφειλή ρεπό και αδειών; Δηλαδή, καταργήσαμε τις άδειες; Έχουν να πάρουν άδεια από το 2005 και το 2006. Πείτε μας υπεύθυνα πού θα πάει αυτή η κατάσταση. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σήμερα είναι παγκόσμια μέρα νοσηλευτών.
      ΒΕΡΑ ΝΙΚΟΛΑΪΔΟΥ: Είναι ειρωνεία, πραγματικά.
      ΠΡΟΕΔΡΕΥΩΝ (Γεώργιος Σούρλας): Εγώ δράττομαι της ευκαιρίας, για να αναφέρω ότι και η Βουλή χαιρετίζει αυτήν την παγκόσμια μέρα. Είναι μία μέρα-φόρος τιμής για την προσφορά των νοσηλευτών στο κοινωνικό σύνολο.
      ΒΕΡΑ ΝΙΚΟΛΑΪΔΟΥ: Φόρος τιμής και όχι να τους εξοντώσουμε.
      ΡΟΔΟΥΛΑ ΖΗΣΗ: Κύριε Υπουργέ, μία δέσμευση.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υφυπουργός Υγείας και Κοινωνικής Απασχόλησης.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Είναι γεγονός ότι πάντοτε στην επέτειο της οποιασδήποτε μέρας, είτε εορτής είτε εορτάζουσας κοινωνικής ομάδος, μπορούμε εκείνη την ημέρα να αναφερόμαστε στο θέμα. Θα πρέπει, όμως, να καταλάβουμε ότι το μήνυμα δεν είναι μόνο για να αποτελεί ένα μήνυμα, αλλά θα πρέπει πραγματικά, τιμώντας σήμερα συγκεκριμένα την ημέρα της νοσηλεύτριας και του νοσηλευτή, να δώσουμε ακριβώς την αίσθηση για το υψηλό λειτούργημα, το οποίο επιτελούν. Ο Υφυπουργός Υγείας από το Βήμα της Βουλής θέλει να δηλώσει το πόσο τιμά τη δουλειά τους, πόσο σέβεται την προσωπικότητά τους και πόσο τόσο εμείς όσο και όλη η Βουλή, ερμηνεύοντας τα αισθήματα όλων, είμαστε αλληλέγγυοι σ' αυτό το μεγάλο έργο που επιτελούν και πιστεύουμε ότι πολύ σύντομα θα βελτιωθούν οι συνθήκες της εργασίας τους. 
      ΒΕΡΑ ΝΙΚΟΛΑΪΔΟΥ: Να δούμε τα κενά των νοσηλευτών πανελλαδικά.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Όμως, ας έλθω ακριβώς στις θέσεις της κυρίας συναδέλφου. Χαίρομαι, διότι αναφερθήκατε στη συγκεκριμένη δεκαετία και στα ελλείμματα. Θα ήταν, βέβαια, τραγικό να πιστεύει κανείς ότι μέσα στη διετία θα μπορούσαμε εμείς να καλύψουμε ως διά μαγείας όλα τα συσσωρευμένα ελλείμματα. 
      Θα σας έλεγα, όμως, ότι έχουν δρομολογηθεί συνθήκες. Εγώ ομολογώ ότι δεν θα ήθελα να καταδικάσω απόλυτα το Α.Σ.Ε.Π., γιατί είναι μία εύκολη απάντηση να καταδικάσουμε το Α.Σ.Ε.Π.. Θα πρέπει, όμως, να δούμε ακριβώς γιατί υπήρξαν οι χρονοβόρες διαδικασίες. Σας λέω μετά από επικοινωνία που είχαμε με τον Πρόεδρο του Α.Σ.Ε.Π., με τον καθηγητή κ. Βέη, ότι το νέο προσωπικό, το οποίο προκηρύσσεται τώρα και αφορά δύο χιλιάδες τριακόσιες πενήντα θέσεις, θα πάει με την πιο ταχύρρυθμη διαδικασία εντός ή εκτός Α.Σ.Ε.Π., διότι από μία κεντρική δεξαμενή που θα δημιουργηθεί θα μπορούμε να παίρνουμε νοσηλεύτριες και νοσηλευτές, χωρίς να μπαίνουμε στη χρονοβόρα διαδικασία, λόγω του ότι το Συμβούλιο της Επικρατείας –και σωστά, χωρίς να θέλω να κάνω καμία κριτική- δεν μπορεί να αποκλείσει την επιθυμία των νοσηλευτριών και των νοσηλευτών να υποβάλουν αιτήσεις για πάνω από μία προτίμηση. Η διαδικασία τόσο της πρόσληψης όσο και της παραίτησης από τη στιγμή που ο νοσηλευτής θα προτιμήσει ένα άλλο νοσοκομείο από αυτό που μπορεί να έχει τοποθετηθεί είναι μεγάλη. Το ξέρετε πολύ καλά. Γι’ αυτόν το λόγο κάνουμε μία εντελώς διαφορετική διαδικασία σε άμεση επικοινωνία με το Α.Σ.Ε.Π..
      Σας είπα και πάλι, χαίρομαι, διότι δόθηκε η ευκαιρία, τέλος πάντων, κάποιοι γρίφοι του Α.Σ.Ε.Π. να λυθούν, για να επιταχύνουμε μια διαδικασία ενάμισι και δύο ετών με αυτήν την επικοινωνία σε έξι μήνες, κάτι που θα μας δώσει τη δυνατότητα. Αλλά περί του πρακτέου, το Νοσοκομείο της Ρόδου θα στελεχωθεί και με τριάντα άτομα, τα οποία θα πάνε με εξάμηνη σύμβαση. Μας δίνει τη δυνατότητα ο νόμος.
       Όσον αφορά για το επικουρικό προσωπικό που λέτε, δεν στερείται κάποιο άλλο νοσοκομείο. Η κάθε Δ.Υ.Π.Ε., το κάθε νοσοκομείο έχει το δικό του επικουρικό προσωπικό σε όλους τους κλάδους, που αυτό αποτελεί στοιχείο βάσει του προϋπολογισμού των ανελαστικών δαπανών της μισθοδοσίας του 1,5% για να καλύψουμε ανάγκες. Βέβαια το προσωπικό λείπει. Μας απασχολεί όλους ιδιαίτερα. Αλλά θα βελτιωθούν οι συνθήκες, σύμφωνα και με τα δημοσιονομικά του κράτους μας, τα οποία βέβαια δεν μπορούν, ως διά μαγείας, να μεταβληθούν σήμερα.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Θα συζητηθεί τώρα η τρίτη με αριθμό 702/9.5.2006 επίκαιρη ερώτηση πρώτου κύκλου της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη - Αικατερινάρη, προς τους Υπουργούς Αγροτικής Ανάπτυξης και Τροφίμων και Δικαιοσύνης, σχετικά με τη λήψη μέτρων προκειμένου να σταματήσει το παράνομο εμπόριο αδέσποτων ζώων κ.λπ..
      Η επίκαιρη ερώτηση της κυρίας συναδέλφου έχει ως εξής: 
      «Σύμφωνα με καταγγελίες φορέων και πολιτών, συνεχίζονται οι μαζικές αποστολές αδέσποτων ζώων συντροφιάς από την Ελλάδα προς τις χώρες της Βόρειας Ευρώπης (κυρίως Γερμανία, Ελβετία, Ολλανδία, Δανία), κατά παράβαση του νέου ευρωπαϊκού κανονισμού 998/2003, που ισχύει από 1.10.2004. Οι αποστολές αυτές, οι οποίες σύμφωνα με τον κανονισμό κατατάσσονται στις εμπορικές μετακινήσεις ζώων συντροφιάς, γίνονται όχι μόνο από την Ελλάδα αλλά και από άλλες μεσογειακές χώρες. Οι αριθμοί των διακινούμενων ζώων είναι εντυπωσιακοί. Από την Ελλάδα π.χ. φεύγουν πάνω από οκτώ χιλιάδες αδέσποτα ζώα κάθε χρόνο. Επίσης και οι διατάξεις του άρθρου 7 του ν. 3170/03 και της υπουργικής απόφασης 28239/03, που αναφέρονται στα αδέσποτα ζώα, καταστρατηγούνται, γιατί δεν προβλέπουν ποινικές και διοικητικές κυρώσεις για όσους παρανομούν.
      Στη διάρκεια του 2005 και του 2006 καταγγέλθηκαν αρκετές περιπτώσεις μαζικών μετακινήσεων αδέσποτων ζώων. Πρόσφατα μάλιστα (17.2.2006) καταγγέλθηκε ότι από τη Χαλκιδική επρόκειτο να ταξιδέψει άγνωστος αριθμός σκύλων προς τη Γερμανία και η υπόθεση αυτή ερευνάται από τις τοπικές εισαγγελικές αρχές. Παράλληλα, ξένα φιλοζωικά σωματεία που δρουν επί πολλά χρόνια στην Ελλάδα, συνεχίζουν να εξάγουν μαζικά τα αδέσποτα ζώα της χώρας και να τα πωλούν σε τιμές που κυμαίνονται από 175 έως και 350 ευρώ το ένα, διαφημίζοντας στο διαδίκτυο το «έργο» τους και περιγράφοντας τα ταξίδια αυτά, όπου τα ζώα μεταφέρονται στοιβαγμένα, ως εμπορεύματα, ενώ καμία αρχή δεν παρεμβαίνει για να εμποδίσει αυτές τις αποστολές. Σημειώνεται ότι, στις χώρες «εισαγωγής» των ζώων υπάρχουν ήδη αντιδράσεις και καταγγελίες για την πρακτική αυτή, καθώς και κατασχέσεις ζώων στα σύνορα.
      Με δεδομένα τα παραπάνω, καθώς και το γεγονός ότι οι αποστολές αυτές αποτελούν καθημερινή πρακτική στα κάργκο των αεροπορικών και λιμενικών σταθμών, ερωτώνται οι κύριοι Υπουργοί: ποια μέτρα πρόκειται να λάβουν, προκειμένου να σταματήσει το παράνομο αυτό εμπόριο αδέσποτων ζώων».
      Ο Υφυπουργός Αγροτικής Ανάπτυξης και Τροφίμων κ. Κοντός έχει το λόγο. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, το θέμα στο οποίο αναφέρεται η συνάδελφος άπτεται της προστασίας των αδέσποτων ή απροστάτευτων, αν θέλετε, ζώων, των ζώων συντροφιάς. Πρέπει να πούμε, όμως ότι είναι ένα πολύπλοκο θέμα και είναι και πολύ δύσκολο να επιλυθεί. Και για να σας το εξηγήσω αυτό, θα σας πω ένα περιστατικό που μου συνέβη λίγες ημέρες μετά την ανάληψη των καθηκόντων μου, στο Υπουργείο Αγροτικής Ανάπτυξης και Τροφίμων. 
      Πήραμε μία πληροφορία –ακόμη δεν γνωρίζαμε ούτε τους νόμους ούτε τις διαδικασίες- λίγες ημέρες μετά την εγκατάστασή μας στο Υπουργείο, όπου μας έλεγαν ότι στο αεροδρόμιο υπάρχει ένας μεγάλος αριθμός απροστάτευτων ζώων, τα οποία επρόκειτο να μετακινηθούν σε χώρα της Ευρωπαϊκής Ένωσης.
       Ειδοποιήσαμε τις αστυνομικές αρχές του αεροδρομίου, μπλοκάραμε όλη αυτήν τη μετακίνηση -μάλιστα είχαμε στείλει και μία επιστολή στον εισαγγελέα, για να διερευνήσει την υπόθεση- και θεωρήσαμε ότι ενεργήσαμε σωστά. Την επόμενη μέρα μας επισκέφθηκε φιλοζωικό σωματείο από την Κρήτη που μας επέκρινε διότι μπλοκάραμε τη μετακίνηση.
      Μας είπε ότι κάναμε λάθος, διότι όλα αυτά τα ζώα επρόκειτο να υιοθετηθούν από οικογένειες σε μία χώρα του εξωτερικού και κατά συνέπεια να προστατευτούν με τον καλύτερο τρόπο. 
      Θέλω, λοιπόν, να σας πω ότι στη χώρα μας υπάρχουν και συγκρούονται δύο τάσεις φιλοζωικών οργανώσεων, τις οποίες έχω συναντήσει πάρα πολλές φορές και συναντώνται με συνεργάτες μου. Η μία τάση λέει ότι πρέπει να διευκολύνονται οι μετακινήσεις των ζώων, έτσι ώστε να υιοθετούνται από οικογένειες που θέλουν να πάρουν ζώα συντροφιάς και η άλλη τάση είναι αυτή η οποία καταγγέλλει συνεχώς την πρώτη λέγοντας ότι αυτά που μετακινούνται πηγαίνουν για πειραματόζωα.
      Επανειλημμένα έχουμε προσπαθήσει να τους φέρουμε σε επαφή, και επανειλημμένα έχουμε προσπαθήσει να βρούμε έναν κοινό τόπο. Δυστυχώς το μεταξύ τους χάσμα είναι αγεφύρωτο. 
      Τι κάνουμε λοιπόν εμείς; Κατ’ αρχάς έχουμε στείλει στον εισαγγελέα και του Πειραιά και του Ηρακλείου και άλλων περιοχών, που γίνονται οι εξαγωγές των ζώων αυτών, όλες τις περιπτώσεις μαζικής μετακίνησης ζώων συντροφιάς.
       Έχουμε στείλει στον Εισαγγελέα Πρωτοδικών Αθηνών αναλυτικό κατάλογο με αυτούς οι οποίοι μετακινούν τα ζώα συντροφιάς, έτσι ώστε να διερευνηθεί εάν αυτοί τελούν αξιόποινες πράξεις. 
      Αυτό το κάναμε, γιατί πιστεύουμε ότι όλες αυτές οι μαζικές μετακινήσεις προς τα εξωτερικό, έχουν εμπορικό χαρακτήρα και κατά συνέπεια είναι παράνομες, επειδή παραβιάζεται ο Ευρωπαϊκός Κανονισμός 998/2003 καθώς και η εθνική μας νομοθεσία ν. 3170/2003.
      Είμαστε σε συνεχή επικοινωνία με την Υπηρεσία Πολιτικής Αεροπορίας και με το Υπουργείο Εμπορικής Ναυτιλίας, έτσι ώστε να εφαρμόζεται με τον καλύτερο τρόπο ο νόμος. Και βέβαια, επειδή υπάρχει ένα κενό ως προς την επιβολή των ποινών, η αρμόδια υπηρεσία του Υπουργείου μας σε συνεργασία με το Νομικό Συμβούλιο, μελετά την προσθήκη διοικητικών και ποινικών κυρώσεων στο ν. 3170/2003 για την αντιμετώπιση εκείνων των μετακινήσεων των αδέσποτων ζώων, που πραγματοποιούνται κατά παράβαση της κείμενης νομοθεσίας.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υφυπουργέ.
      Η κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Κύριε Υπουργέ, υπάρχει σαφέστατα παρανομία σχετικά με το πώς εμπορεύονται και τα «φιλοζωικά» σωματεία τα αδέσποτα ζώα και δεν υπάρχει διαφωνία μεταξύ των δύο σωματείων. Θα προσπαθήσω και εγώ να σας εξηγήσω αυτό το οποίο στη συνέχεια και εσείς έχετε καταλάβει.
      Κατ’ αρχήν, είναι γνωστή στο Υπουργείο σας η αθρόα αποστολή προς το εξωτερικό κατοικίδιων ζώων. Η υπουργική απόφαση 280239,  στο άρθρο 3, ορίζει τους όρους για την υιοθεσία στο εξωτερικό. Απαιτούνται πιστοποιητικά και διάφορα άλλα πράγματα. Επομένως, δεν μιλάμε γι’ αυτήν τη διαδικασία.
      Από την άλλη, ο κανονισμός 998 της Ευρωπαϊκής Ένωσης ενισχύει και αυτήν την απόφαση. Αυτός ο κανονισμός χαρακτηρίζει ως εμπορική μετακίνηση, τη μετακίνηση που αφορά ασυνόδευτα ζώα, ενώ σύμφωνα με το ν. 3170, άρθρο 6, απαγορεύεται οποιαδήποτε περισυλλογή από οποιονδήποτε, πλην των δήμων σε συνεργασία με τα σωματεία.
      Επομένως, είναι σαφέστατο ότι αυτοί οι οποίοι περισυλλέγουν αδέσποτα ζώα και τα μεταφέρουν δήθεν προς υιοθεσία, είναι εντελώς εκτός ελληνικής και ευρωπαϊκής νομοθεσίας. Είναι ξεκάθαρο αυτό. Καταστρατηγείται η ελληνική και η ευρωπαϊκή νομοθεσία και δυστυχώς οι εισαγγελικές αρχές, τουλάχιστον στον Πειραιά, δεν έχουν αναγνωρίσει αυτό το πράγμα. 
      Εδώ, λοιπόν, είναι το πρόβλημα, η αδυναμία του νόμου που εσείς λέτε και εγώ επιμένω ότι πρέπει να συμπληρωθεί -όχι να το διερευνήσετε, αλλά να συμπληρωθεί- με ποινικές και διοικητικές πράξεις. Αυτό πρέπει να γίνει. Δηλαδή, θα πρέπει να καταλάβει το Υπουργείο ότι δεν πρόκειται περί διαφωνίας μεταξύ των σωματείων, αλλά πρόκειται για σαφή παραβίαση της ελληνικής και ευρωπαϊκής νομοθεσίας και θα πρέπει να επικοινωνούν οι συναρμόδιες υπηρεσίες και τα Υπουργεία μεταξύ τους. Να συνεργαστείτε με το Υπουργείο Δικαιοσύνης και να συμπληρώσετε το νόμο.
      Και όταν, από τη μια πλευρά, η Εισαγγελία Πειραιά άφησε έτσι να φύγουν τα αδέσποτα ζώα και δεν παρενέβη σ’ αυτό το θέμα και από την άλλη πλευρά υπάρχουν σαφείς καταγγελίες, όπως η καταγγελία από το Ηράκλειο Κρήτης, τελικά τι έχουμε; Έχουμε την ενέργεια της N.PA. και της Αστυνομίας της Πάδοβα και άλλων αρχών στο εξωτερικό, που θεώρησαν, πράγματι, ότι αυτές οι εξαγωγές είναι παράνομες. Επομένως, η χώρα μας εκτίθεται και στο εξωτερικό γι’ αυτήν την κατάσταση η οποία υπάρχει.
      Επαναλαμβάνω και πάλι, κύριε Υπουργέ και κύριε Πρόεδρε, ότι το πρόβλημα θα λυθεί με τον αυστηρό έλεγχο για την εφαρμογή της ελληνικής και ευρωπαϊκής νομοθεσίας και με τον προσδιορισμό των ποινικών και διοικητικών κυρώσεων κυρίως όσον αφορά την εφαρμογή του άρθρου 6 του ν. 3170, σύμφωνα με τον οποίο απαγορεύεται η περισυλλογή από οποιουσδήποτε, πλην δήμων και κοινοτήτων σε συνεργασία με τα σωματεία και μόνο ως προς την εφαρμογή του προγράμματος καταγραφής, σήμανσης και επανένταξης των περισυλλεγμένων κατοικίδιων ζώων. 
      Δώστε δυνατότητες στους δήμους. Δεν απορρόφησαν τα χρήματα από την Ευρωπαϊκή Ένωση για να κάνουν αυτό το έργο. Ο Δήμος Αθηναίων έχει δώσει ένα καλό παράδειγμα. Σ’ αυτό στρέψτε την προσοχή σας, για να μην υπάρχει η παράνομη συλλογή και η εμπορία αδέσποτων κατοικίδιων ζώων. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Ξηροτύρη.
      Κύριε Υπουργέ, έχετε το λόγο για να δευτερολογήσετε. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κατ’ αρχάς, πρέπει να πούμε ότι συμφωνούμε απόλυτα με την αυστηροποίηση των διοικητικών και ποινικών κυρώσεων. Είμαστε απόλυτα σύμφωνοι, το μελετούμε και σύντομα θα φέρουμε νομοθετική ρύθμιση, έτσι ώστε να γίνει πράξη αυτό στο οποίο αναφερόμαστε. 
      Όσον αφορά στο ότι δεν διαφωνούν μεταξύ τους, να σας πω ότι οι καταγγελίες που γίνονται, είναι ότι ακόμα και εκεί που εφαρμόζεται ο νόμος και υπάρχουν όλα τα δικαιολογητικά, πηγαίνουν τα ζώα αυτά για πειραματόζωα. Και θέλω να σας πω, μιλώντας σας με ειλικρίνεια, ότι είναι πολύ δύσκολο να βγάλεις άκρη με τα φιλοζωικά σωματεία. Υπάρχει ένα χάσμα πραγματικά ανάμεσά τους και έχω προσπαθήσει πολλές φορές να τους φέρω σε επαφή, για να αποκτήσουν ενιαία φωνή, αλλά και για να βοηθήσουν και εμάς, έτσι ώστε με τον καλύτερο τρόπο να επιτελέσουμε το έργο μας. 
      Όσον αφορά στους δήμους, είμαστε σε συνεχή επικοινωνία, τους πιέζουμε πραγματικά, για να μπορέσουν να απορροφήσουν  τις πιστώσεις που διατίθενται από τον Τακτικό Προϋπολογισμό, έτσι ώστε να περιθάλψουν με τον καλύτερο τρόπο και να βοηθήσουν τα απροστάτευτα, τα αβοήθητα αυτά ζώα. 
      Για το Δήμο Αθηναίων, στον οποίο αναφερθήκατε, θέλω να σας πω ότι χρειάστηκε να γίνει ειδική νομοθετική ρύθμιση για να μπορέσει ο Δήμος Αθηναίων να υλοποιήσει ένα ολοκληρωμένο πρόγραμμα, το οποίο είχε, για την περίθαλψη των ζώων. Και θέλω επίσης να σας πω ότι έχουμε και εμείς ένα ολοκληρωμένο σχέδιο και δουλεύουμε προς πάρα πολλές κατευθύνσεις, έτσι ώστε τα αβοήθητα και τα απροστάτευτα ζώα να μπορέσουν να βοηθηθούν και να τα περιθάλψουν οι δήμοι με τον καλύτερο τρόπο. Έχει αυξηθεί ο αριθμός των κτηνιάτρων σε όλες τις νομαρχίες της χώρας, που βοηθούν τα απροστάτευτα ζώα και βοηθούν και τους δήμους, γιατί οι δήμοι σε πολλές περιπτώσεις δεν έχουν δικούς τους κτηνιάτρους για να μπορέσουν, όταν αυτά αρρωστήσουν, να τα περιθάλψουν. Γίνεται, λοιπόν, μια σημαντική προσπάθεια, παρά τις δυσκολίες που ανέφερα, έτσι ώστε με τον καλύτερο τρόπο να περιθάλψουμε και να στηρίξουμε τα αδέσποτα ζώα συντροφιάς. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      Έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 15 Μαΐου 2006.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130, παράγραφος 4 του Κανονισμού της Βουλής)
      1. Η με αριθμό 686/8-5-2006 επίκαιρη ερώτηση του Βουλευτή του Πανελλήνιου Σοσιαλιστικού  Κινήματος κ. Εμμανουήλ Φραγκιαδουλάκη προς τον Υπουργό Δικαιοσύνης, σχετικά με την διασφάλιση των συνθηκών υγιεινής και ασφάλειας στις φυλακές Αλικαρνασσού κ.λπ..
      2. Η με αριθμό 707/9-5-2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Απασχόλησης και Κοινωνικής Προστασίας, σχετικά με την μονιμοποίηση των εκτάκτων γιατρών στο Ι.Κ.Α. κ.λπ..
      3. Η με αριθμό 703/9-5-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Περιβάλλοντος, Χωροταξίας και Δημοσίων Έργων και Μεταφορών και Επικοινωνιών, σχετικά με την καθυστέρηση στην ολοκλήρωση των έργων της Λεωφόρου Ασπροπύργου κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130, παράγραφος 4 του Κανονισμού της Βουλής)
      1. Η με αριθμό 692/8-5-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευάγγελου Αργύρη προς τον Υπουργό Αγροτικής Ανάπτυξης και Τροφίμων, σχετικά με τα συγχρηματοδοτούμενα μέτρα για την πτηνοτροφία κ.λπ..
      Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975» και στους λοιπούς χώρους του Μεγάρου της Βουλής των Ελλήνων, είκοσι τρεις μαθητές και μαθήτριες καθώς και ένας δάσκαλος-συνοδός από το 3ο Δημοτικό Σχολείο Παπάγου.
      Η Βουλή τους καλωσορίζει και τους εύχεται καλές σπουδές.
      (Χειροκροτήματα από όλες τις πτέρυγες της Βουλής)
      Έχω την τιμή να ανακοινώσω στο Σώμα ότι η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Παιδείας και Θρησκευμάτων «Επιλογή στελεχών πρωτοβάθμιας και δευτεροβάθμιας εκπαίδευσης, ρύθμιση θεμάτων διοίκησης της εκπαίδευσης και άλλες διατάξεις». 
      ΠΡΟΕΔΡΕΥΩΝ ( Γεώργιος Σούρλας): Κυρίες και κύριοι συνάδελφοι, 
      εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η με αριθμό 55/33/16.3.2006 επερώτηση των Βουλευτών του ΠΑ.ΣΟ.Κ. κ.κ. Ευάγγελου Αργύρη, Αθανάσιου Παπαγεωργίου, Ροδούλας Ζήση, Χρήστου Πρωτόπαπα, Γιάννη Κουτσούκου, Βασιλείου Κεγκέρογλου, Ιωάννη Μανιάτη, Άγγελου Μανωλάκη, Εμμανουήλ Στρατάκη, Αθανασίας Μερεντίτη, Ευαγγελίας Σχνοιναράκη-Ηλιάκη, Θεοχάρη Τσικόκα, Ευάγγελου Παπαχρήστου, Λάζαρου Λωτίδη, Μάρκου Μπόλαρη, Χρύσας Μανωλιά, Αριστείδη Μουσιώνη, Βασιλείου Τόγια, Πέτρου Κατσιλιέρη, Σάββα Εμινίδη, Κωνσταντίνου Σπηλιόπουλου, Απόστολου Μωραΐτη, Γεωργίου Ντόλιου, Μιχαήλ Καρχιμάκη, Παναγιώτη Σγουρίδη, Ιωάννη Τσακλίδη, Χρήστου Χάϊδου, Αντωνίας (Τόνιας) Αντωνίου, Λεωνίδα Γρηγοράκου, Ανδρέα Μακρυπίδη, Γεωργίου Ανωμερίτη, Παναγιώτη Αντωνακόπουλου, Νικολάου-Φωτίου Χατζημιχάλη, Εμμανουήλ Όθωνα, Δημητρίου Κουσελά, Απόστολου Φωτιάδη, Κωνσταντίνου Ρόβλια, Γεωργίου Παπαγεωργίου, Δημητρίου Βαρβαρίγου, Αναστασίου Σιδηρόπουλου, Στέφανου Τζουμάκα, Ιωάννη Δριβελέγκα, Άννας Διαμαντοπούλου και Δημητρίου Ρέππα προς τον Υπουργό Αγροτικής Ανάπτυξης και Τροφίμων σχετικά με την εφαρμογή της νέας Κοινής Αγροτικής Πολιτικής (Κ.Α.Π.).
      Ο κ. Απόστολος Σταύρου, Γραμματέας της Κοινοβουλευτικής Ομάδας της Νέας Δημοκρατίας, ορίζει Κοινοβουλευτικό Εκπρόσωπο τον κ. Κωνσταντίνο Τασούλα. 
      Ο κ. Δημήτρης Ρέππας, Γραμματέας του ΠΑ.ΣΟ.Κ., ορίζει Κοινοβουλευτική Εκπρόσωπο την κ. Ροδούλα Ζήση. 
      Το λόγο έχει ο πρώτος επερωτών κ. Γιάννης Κουτσούκος. 
      ΓΙΑΝΝΗΣ ΚΟΥΤΣΟΥΚΟΣ:  Κύριε Πρόεδρε και κύριοι συνάδελφοι, συζητάμε σήμερα την επερώτηση του ΠΑ.ΣΟ.Κ. για τα ατομικά δικαιώματα της ενιαίας ενίσχυσης, σε μία περίοδο που οι αγρότες μας βιώνουν κάθε μέρα όλο και πιο έντονα τα αποτελέσματα μιας πολιτικής που μειώνει το εισόδημά τους και υποβαθμίζει το βιοτικό τους επίπεδο.
      Η πρωτοφανής αναντιστοιχία προεκλογικών δεσμεύσεων και μετεκλογικών πράξεων, οδηγεί τη συντριπτική πλειοψηφία των αγροτών στην οργή για την εξαπάτηση την οποία υπέστησαν. 
      Ελέγχουμε σήμερα την Κυβέρνηση όχι μόνο γιατί φάνηκε ανίκανη να αποδώσει στους Έλληνες αγρότες αυτό που δικαιωματικά τους ανήκει, δηλαδή τα ατομικά τους δικαιώματα από τη νέα Κοινή Αγροτική Πολιτική, όχι μόνο γιατί τους ταλαιπωρεί και τους ξοδεύει, όχι μόνο γιατί δεν αναλαμβάνει αλλά μεταθέτει σε άλλους τις ευθύνες της, όχι μόνο για την αδιαφάνεια και το ατελέσφορο των διαδικασιών που επέλεξε, αλλά και για όσα άλλα -που είναι πάρα πολλά αυτά- μπορεί κανείς εύκολα να καταμαρτυρήσει. Την ελέγχουμε επίσης και για το γεγονός ότι σπατάλησε δύο χρόνια, δύο πολύτιμα χρόνια χωρίς να κάνει κάτι ουσιαστικό για την ενημέρωση των αγροτών, για το νέο προσανατολισμό και για τις αλλαγές που είναι απαραίτητες στον αγροτικό τομέα, ώστε να ανταποκριθεί στις νέες συνθήκες, στις ανάγκες της νέας εποχής, για να αξιοποιήσει τα συντριπτικά πλεονεκτήματα της ελληνικής γεωργίας και της κτηνοτροφίας στο νέο περιβάλλον τους.
      Δύο χρόνια τώρα, από την αδυναμία σας, την ανικανότητά σας και κυρίως από τις σκοπιμότητες που  υπηρετείτε, εμπλέξατε τους απογοητευμένους από τις προεκλογικές σας υποσχέσεις αγρότες, αλλά και το συνεταιριστικό κίνημα, σε μια χωρίς τελειωμό γραφειοκρατική και φοροεισπρακτική διαδικασία. Τους αποπροσανατολίσατε όλους μαζί. Δημιουργήσατε νέες αντιθέσεις και καχυποψίες στο εσωτερικό τους. Τους εξαντλήσατε με τις ανακολουθίες σας, τις εγκυκλίους επί εγκυκλίων, τα λάθη επί λαθών και τώρα, μέσα σ’ αυτό το θολό τοπίο που δημιουργήσατε, ψάχνουν να βρουν λίγο χρόνο για να συμπληρώσουν τα χαρτιά, να διορθώσουν τα λάθη σας, προσπαθούν να μη χάσουν αυτό που δικαιούνται, αλλά  στα μεγάλα τους ερωτήματα, αυτά που αφορούν το μέλλον το δικό τους και το μέλλον των παιδιών τους, δεν τους απαντά κανείς, δεν τους απαντά η υπεύθυνη, υποτίθεται, Κυβέρνηση. 
      Προσπαθήσατε στην αρχή, κύριε Υπουργέ, να οικειοποιηθείτε τα αποτελέσματα των διαπραγματεύσεων των κυβερνήσεων του ΠΑ.ΣΟ.Κ. για συνέχιση των επιδοτήσεων στα βασικά ελληνικά προϊόντα μέχρι το 2013, για να αποδειχθεί δυστυχώς πολύ γρήγορα ότι η δική σας διαπραγμάτευση μόνο σε ήττες οδηγεί, όπως συνέβη στον καπνό, στο βαμβάκι, στη ζάχαρη και στο Συμβούλιο Κορυφής το Δεκέμβρη.
      Αποφασίσατε στη συνέχεια να μεταθέσετε την εφαρμογή της νέας ΚΑΠ ένα χρόνο αργότερα, για να προετοιμαστεί καλύτερα -όπως είπατε- η Κυβέρνηση και ο κρατικός μηχανισμός. Καθυστερήσατε, όμως, να πάρετε τις οριστικές αποφάσεις σχετικά με τα ποσοστά δέσμευσης, αποδέσμευσης, προσπαθώντας να εξισορροπήσετε τις προεκλογικές σας δεσμεύσεις προς τα μεγάλα συμφέροντα, δηλαδή προς το Σ.Ε.Β., τους καπνέμπορους και τους  καπνοβιομήχανους, με το πολιτικό κόστος που θα είχατε, μη αποδεχόμενοι τις προτάσεις των αγροτών, των φορέων τους και του ΠΑ.ΣΟ.Κ..
      Η Κυβέρνηση ανακοίνωσε στις αρχές του Ιουλίου του 2005 τα ποσοστά δέσμευσης, αποδέσμευσης, υιοθετώντας και τις προτάσεις του ΠΑ.ΣΟ.Κ. Όμως, η καθυστέρηση στη λήψη αποφάσεων είχε ως αποτέλεσμα όχι μόνο τη δημιουργία κλίματος ανασφάλειας στους αγρότες, αλλά και σημαντική καθυστέρηση στον υπολογισμό των ατομικών δικαιωμάτων, ο οποίος τελικά έγινε με προχειρότητα από τον Ο.Π.Ε.Κ.Ε.Π.Ε. για να προλάβετε τις ημερομηνίες. 
      Πέρασε ένας χρόνος απραξίας όσον αφορά στη λήψη απόφασης για ένα τόσο σημαντικό ζήτημα, ζωτικής σημασίας για την ελληνική γεωργία και έγιναν χιλιάδες λάθη, τα οποία ταλαιπώρησαν και ταλαιπωρούν ακόμα τους αγρότες μας. Ενώ θα έπρεπε από την πρώτη μέρα που γίνατε κυβέρνηση, να σχεδιάσετε και να υλοποιήσετε την αναδιοργάνωση και την περιφερειοποίηση του Ο.Π.Ε.Κ.Ε.Π.Ε. με στόχο την ανάληψη του έργου διαχείρισης των δικαιωμάτων των αγροτών, το μόνο που φροντίσατε, είναι η πρόσληψη των αγροφυλάκων και η τακτοποίηση των «δικών σας» παιδιών. Γνωρίζετε ότι η εφαρμογή της νέας Κ.Α.Π. απαιτεί ένα νέο σύστημα υποδομής, το παλιό Ο.Σ.Δ.Ε. ,επεκτεινόμενο και στο ελαιόλαδο.
      Δεν κάνατε, όμως, τίποτα σχετικά με την επικαιροποίηση και τη διόρθωση των ελαιοκομικών μητρώων. Χάσατε, λοιπόν, πολύτιμο χρόνο. Δείξατε πολιτική αδυναμία στη διαχείριση και διεκπεραίωση της απονομής των οριστικών δικαιωμάτων της ενιαίας ενίσχυσης στους αγρότες. Δεν προετοιμάσατε τον κρατικό μηχανισμό, ώστε να αναλάβει τις ευθύνες που του ανήκουν, να αποδώσετε δηλαδή τα δικαιώματα στους αγρότες και δέσμιοι της γενικότερης οικονομικής πολιτικής της Κυβέρνησης, που μεταφέρει συνεχώς βάρη στους αδύναμους, αποφασίσατε να μεταφέρετε την ευθύνη της διεκπεραίωσης αυτού του έργου στο συνεταιριστικό κίνημα, το δε κόστος, στους αγρότες. 
      Επαναλαμβάνουμε αυτό που σε όλους τους τόνους έχουμε πει. Κακώς τα αναθέσατε, κακώς τα ανέλαβαν. Γιατί, όμως, το κάνατε; Το κάνατε για δύο λόγους. Ο πρώτος, γιατί γνωρίζατε ότι λόγω της απραξίας σας και της ανευθυνότητας που επιδείξατε στην ολοκλήρωση των απαιτούμενων υποδομών και επεξεργασιών, θα ερχόταν η στιγμή που θα εισπράττατε την αγανάκτηση των αγροτών. Και αυτή η αγανάκτηση δεν θα αφορούσε μια απλή καθυστέρηση στην καταβολή των επιδοτήσεων, αλλά την απώλεια περιουσιακών στοιχείων, γιατί περιουσιακό στοιχείο είναι για τον Έλληνα αγρότη το δικαίωμα από την αποδεσμευμένη ενίσχυση μέχρι το 2013. 
      Και ο δεύτερος λόγος, είναι γιατί δεν είστε διατεθειμένοι να ξοδέψετε για τους αγρότες και τα δικαιώματά τους ούτε ένα ευρώ από τον κρατικό προϋπολογισμό, την ίδια ώρα που για τα συμφέροντα που υπηρετείτε, δεν φείδεστε δαπανών του προϋπολογισμού. 
      Έχετε μήπως επίγνωση της οικονομικής κατάστασης των αγροτών λόγω ακριβώς της δικής σας πολιτικής, ώστε να τους υποβάλετε σε πρόσθετα έξοδα για να πάρουν αυτό που δικαιούνται; Και γνωρίζετε πολύ καλά, κύριε Υπουργέ, ότι το κόστος για τον αγρότη δεν είναι μόνο η αμοιβή της Ε.Α.Σ.  Είναι ο χρόνος που σπαταλά, η ταλαιπωρία που υφίσταται για όλα αυτά που πρέπει να δούμε σωρευτικά σε σχέση και με τις αποφάσεις που επιβαρύνουν το κόστος παραγωγής, αποφάσεις δικές σας, όπως ο Φ.Π.Α. μέχρι τα καύσιμα. 
      Και μην επαναλαμβάνετε, κύριοι της Κυβέρνησης, ως δικαιολογία το γνωστό σας επιχείρημα. Το έχει πει πάρα πολλές φορές ο κύριος Υπουργός, ότι δηλαδή ο φορολογούμενος πρέπει να πληρώσεις το λογιστή του για να συμπληρώσει τη φορολογική του δήλωση. 
      Φαντάζεστε, κύριε Υπουργέ, να στέλνει λάθος τις φορολογικές δηλώσεις το κράτος στους πολίτες και μετά να τους καλεί να πληρώσουν, να διορθώσουν τα δικά του λάθη, τα λάθη δηλαδή του κράτους; Γιατί αυτό κάνετε εσείς. Βάζετε τον αγρότη να πληρώσει τα δικά σας λάθη. 
      Για να δούμε, κύριε Υπουργέ και τις ευθύνες σας στο κομμάτι της διαχείρισης, με δεδομένο το ότι οι σκοπιμότητες των πολιτικών σας αποφάσεων είναι πασιφανείς. Βάλατε πρώτα τους αγρότες να πληρώσουν για να διορθώσουν, μέσω των ενστάσεων, τα προσωρινά δικαιώματα. Είχαμε προειδοποιήσει και για τον όγκο των ενστάσεων και για την αδιαφανή και αναξιόπιστη διαδικασία εξέτασής τους, καθώς και για την απουσία δεύτερου βαθμού ελέγχου στην περίπτωση μη αποδοχής των στοιχείων της ένστασης. Δυστυχώς, δικαιωθήκαμε. Ήταν κοντά στις τετρακόσιες χιλιάδες ενστάσεις, αιτήσεις θεραπείας. Καμία ενημέρωση των αγροτών, που δεν έγιναν αποδεκτές οι ενστάσεις τους. Και δεν είναι μικρός ο αριθμός τους, 20% περίπου. Εσείς το ανακοινώσατε. Και όταν επιτέλους έφθασαν τα οριστικά δικαιώματα στις ενώσεις, βρέθηκαν νέα λάθη. 
      Τώρα, πώς γίνεται να είναι σωστά τα προσωρινά δικαιώματα, να μη γίνει ένσταση και να έρθουν λάθος τα οριστικά, μόνο εσείς μπορείτε να το εξηγήσετε. 
      Τώρα, βέβαια, μπροστά στα αδιέξοδα που δημιουργήσατε και στις εκρηκτικές καταστάσεις που θα αντιμετωπίζατε από τις χιλιάδες των αγροτών που δεν συμφωνούν με τα οριστικά δικαιώματα που τους στείλατε, καταφύγατε στις λεγόμενες αιτήσεις επαλήθευσης. Συγχαρητήρια, πράγματι, για την εφευρετικότητα του όρου. Δεν ξέρω ποιος είναι ο εμπνευστής του, αλλά του αξίζουν συγχαρητήρια. Είναι ένας νεοπαγής όρος, «αιτήσεις επαλήθευσης», προκειμένου να διορθώσετε τα λάθη σας. 
      Σας ρωτάμε, λοιπόν, ευθέως, γιατί δεν αποδεχθήκατε από την αρχή μια διαφανή και αξιόπιστη διαδικασία δεύτερου βαθμού ενστάσεων, όπως είχαμε προτείνει εμείς και οι φορείς των αγροτών και πάτε τώρα μέσα από την κατακραυγή για τις χιλιάδες των λαθών σε μια αδιαφανή διαδικασία, την οποία φοβάμαι ότι θα τη μετατρέψετε σ’ ένα κομματικό αλισβερίσι με θύμα και πάλι τον αγρότη. 
      Για να δούμε, όμως, πού βρισκόμαστε σήμερα, 12 Μαΐου, τρεις μόλις μέρες πριν τη λήξη της αρχικής προθεσμίας που είχατε ορίσει, τις 15 Μαΐου, για την υποβολή των αιτήσεων που αφορούν τα οριστικά δικαιώματα και μόλις είκοσι τέσσερις μέρες πριν τη νέα καταληκτική ημερομηνία που εσείς καθορίσατε την 5η Ιουνίου, δίνοντας για άλλη μια φορά παράταση στον εαυτό σας και αυτοδιαψευδόμενοι για  άλλη μια φορά.
      Αυτοδιαψευστήκατε για την ημερομηνία αποστολής των δικαιωμάτων. Πήγαν και ήρθαν τα CD για τα οριστικά δικαιώματα. Και αφού καταπολεμήσατε τον ιό που χτύπησε τα εκτυπωτικά μηχανήματα, όπως δηλώσατε, άρχισε –επιτέλους- η διανομή των δικαιωμάτων και ξεκίνησαν οι διαδικασίες ενεργοποίησής τους, με τους υπαλλήλους των Ε.Α.Σ. πνιγμένους μέσα στις αλλεπάλληλες εγκυκλίους -πόσες άραγε θα αναγκαστείτε ακόμα να στείλετε;- και τους αγρότες να τρέχουν και να μη φθάνουν. 
      Αφού, λοιπόν, χάθηκε και πάλι ένα πολύτιμο διάστημα δύο περίπου μηνών εξαιτίας των ελλείψεων και των υστερήσεων του Υπουργείου Αγροτικής Ανάπτυξης και του Ο.Π.Ε.Κ.Ε.Π.Ε. και εξαιτίας της αδυναμίας τους να ανταποκριθούν εμπρόθεσμα στις απαιτήσεις και τις προθεσμίες που οι ίδιοι έθεσαν και αφού η ενημέρωση των Ενώσεων Αγροτικών Συνεταιρισμών, με αποφάσεις και εγκυκλίους, πραγματοποιείται σταδιακά, αποσπασματικά και καθυστερημένα, με αποτέλεσμα να εκκρεμεί σωρεία ερωτημάτων και προβλημάτων που πρέπει να αντιμετωπιστούν, άρχισε με καθυστέρηση η παραλαβή των αιτήσεων. Ωστόσο, ακόμα και με τις καλύτερες των προϋποθέσεων, θεωρείται αντικειμενικά αδύνατη η εμπρόθεσμη παραλαβή τους, τη στιγμή μάλιστα που εκκρεμεί πλήθος ερωτημάτων και προβλημάτων προς διευκρίνιση. 
      Υπάρχουν εξάλλου τα τεχνικά ζητήματα, που συνδέονται με τα προβλήματα των μητρώων που δεν λύσατε. Επομένως, είναι αντικειμενικά αδύνατη η εμπρόθεσμη συμπλήρωση, συλλογή και καταχώρηση των αιτήσεων ενεργοποίησης των παραγωγών μέχρι τις 5/6/2006. Και μην προσπαθείτε πάλι να μεταφέρετε τις ευθύνες στους άλλους, όπως κάνατε προχθές με την ανακοίνωση του Υπουργείου σας, που χρέωνε στις ενώσεις, λάθη που οδήγησαν σε υπολογισμό δικαιωμάτων ύψους εκατομμυρίων ευρώ παραπάνω από τα κανονικά. Πρέπει επομένως να μας πείτε τις προθέσεις σας, γιατί πέραν των μέχρι σήμερα ευθυνών σας,  θα έχετε ακόμα μεγαλύτερες, αν καθυστερήσουν οι πληρωμές ή αν επιλέξετε διαδικασίες που θα βάλουν σε κίνδυνο τα δικαιώματα και θα επιφέρουν νέο κόστος είτε στους αγρότες είτε στους φορολογούμενους πολίτες. Πρέπει ακόμα να πείτε στους αγρότες, γιατί φθάσατε το ύψος των παρακρατήσεων -μαζί με την αμοιβή των Ε.Α.Σ.- σε ποσοστό πάνω από 20%, ενώ θα μπορούσε να είναι πολύ μικρότερο και να τους εξηγήσετε επίσης με ποιο τρόπο θα αξιοποιήσετε αυτά τα χρήματα σε όφελος του αγρότη και της αγροτικής οικονομίας.
      Βιαστήκατε να ορίσετε στο υψηλότερο ποσοστό το ύψος του ποιοτικού παρακρατήματος, χωρίς να έχετε στρατηγική και σχέδιο για το πώς θα το αξιοποιήσετε για την αναβάθμιση της ελληνικής γεωργίας, για την ποιότητα, την ταυτότητα, την εξωστρέφεια των ελληνικών προϊόντων, όπως δεν έχετε σχέδιο και για το παρακράτημα της διαφοροποίησης. Όχι μόνο δεν έχετε σχέδιο με κατευθύνσεις και προτεραιότητες, όχι μόνο δεν έχετε την ικανότητα, αλλά και την ευαισθησία που απαιτεί μία συζήτηση σε βάθος, ώστε να πείσετε πραγματικά τους αγρότες ότι αυτά που πληρώνουν θα επιστραφούν σ’ αυτούς και θα λειτουργήσουν πολλαπλασιαστικά για το εισόδημά τους, αλλά πρέπει να σας πω ότι, λόγω της γενικότερης πολιτικής σας, υπάρχει μια καχυποψία ότι «ημέτεροι», κυρίως, εταιρείες συμβούλων, θα επωφεληθούν αυτών των χρημάτων, που ανήκουν στον Έλληνα αγρότη. Η ίδια καχυποψία υπάρχει και για τον τρόπο που θα αξιοποιηθεί η κατανομή του εθνικού αποθέματος στο κομματικό παιχνίδι.
      Και επειδή, λόγω της πολιτικής που ακολουθήσατε για την οριστικοποίηση των δικαιωμάτων, είναι βέβαιο ότι θα υπάρξουν απώλειες που θα προστεθούν και θα αυξήσουν το εθνικό απόθεμα, σας προειδοποιούμε ότι θα παρακολουθήσουμε στενά τη διαδικασία εφαρμογής της κοινής υπουργικής απόφασης, ώστε να προστατεύσουμε τους νέους αγρότες -και όσους δικαιούνται- από το εθνικό απόθεμα και θα καταγγείλουμε κάθε προσπάθεια που, μέσα από τα γνωστά κομματικά σημειώματα, κρατάει ομήρους τους αγρότες με ψεύτικες υποσχέσεις.
      Κύριε Υπουργέ, σας προειδοποιήσαμε έγκαιρα για τις εξελίξεις και τις ευθύνες σας. Εμείς πήραμε πολύ περισσότερες από αυτές που μας αναλογούν, καταθέτοντας συγκεκριμένες προτάσεις στο Συμβούλιο Αγροτικής Πολιτικής, τη μία και μόνη φορά που το συγκαλέσατε. Επισημάναμε κατά τη συζήτηση του ενός και μοναδικού νομοσχεδίου που φέρατε πέρυσι, με τον ψευδεπίγραφο τίτλο «Προσαρμογή της Ελληνικής Γεωργίας στη νέα Κ.Α.Π.», ότι ήταν αναντίστοιχο των καιρών και ότι κανένα πρόβλημα δεν αντιμετώπιζε. Αποδείχθηκε, δυστυχώς, ότι ούτε αυτά που νομοθετήσατε, δεν μπορείτε να υλοποιήσετε, όπως αυτά που αφορούν τα Κέντρα Αγροτικής Ανάπτυξης. 
      Πρέπει να σας πούμε, επίσης, ότι δεν χαιρόμαστε που αποτύχατε παταγωδώς. Γιατί χαμένοι πολλαπλά από αυτήν την υπόθεση είναι οι Έλληνες παραγωγοί, γεωργοί και κτηνοτρόφοι, οι ένα εκατομμύριο εκατό χιλιάδες δικαιούχοι της ενιαίας ενίσχυσης, οι οποίοι, όσο και αν μας έκριναν αυστηρά στην τελευταία εκλογική αναμέτρηση, αναγνωρίζουν την προσπάθειά μας να υπερασπίσουμε ό,τι μαζί τους κατακτήσαμε.
      Και, κυρίως, βλέπουν τη συστηματική μας προσπάθεια να διαμορφώσουμε μαζί τους ένα νέο όραμα για την αγροτική οικονομία με βάση συγκεκριμένες προτάσεις, που έχουμε καταθέσει μέσα από ανοικτό διάλογο και με πρωτεργάτη τον Πρόεδρό μας, το Γιώργο Παπανδρέου.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, κύριε Πρόεδρε.
      Προσπαθούμε, αγαπητοί συνάδελφοι της Κυβέρνησης, όχι να αποκομίσουμε κομματικά οφέλη, εκμεταλλευόμενοι την αγανάκτηση των αγροτών, γιατί οι αγρότες έχουν ήδη βγάλει τα συμπεράσματά τους, αλλά να ξαναδώσουμε πνοή και όραμα στην απογοητευμένη από την πολιτική σας ύπαιθρο. Και αυτό δεν αφορά μόνο τους αγρότες. Αφορά την πορεία και το μέλλον της χώρας.
      Σας καλούμε, λοιπόν, κύριε Υπουργέ -έστω και τώρα- να λύσετε τα προβλήματα που εσείς με την πολιτική σας δημιουργήσατε, να προλάβετε τη χιονοστιβάδα που έρχεται, να μη βάλετε σε κίνδυνο με οποιονδήποτε τρόπο αυτό που κατοχύρωσε η κυβέρνηση του ΠΑ.ΣΟ.Κ. και που αποτελεί περιουσιακό στοιχείο του αγρότη, τα δικαιώματα. Να βρείτε έστω και τώρα τρόπο να καλύψετε από τον προϋπολογισμό το υπερβολικό κόστος που μεταφέρατε στον Έλληνα αγρότη, για να κατοχυρώσει το δικαίωμά του. Αν δεν το πράξετε, θα μείνετε στην ιστορία ως η παράταξη που αφαίρεσε από την τσέπη του αγρότη ένα μέρος του εισοδήματος, που εμείς του διασφαλίσαμε. Σας βεβαιώνω, όμως, ότι αυτό δεν θα το ανεχθεί κανείς και κυρίως οι αγρότες, την αγανάκτηση των οποίων έχετε ήδη εισπράξει.
      Σας ευχαριστώ πάρα πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουτσούκο.
      Το λόγο έχει η κ. Θεοδώρα Τζάκρη.
      ΘΕΟΔΩΡΑ ΤΖΑΚΡΗ: Κύριε Πρόεδρε, ο αγροτικός κόσμος της χώρας μας ανέμενε να οδηγηθεί με σίγουρα και σταθερά βήματα προς το καθεστώς εφαρμογής της νέας Κοινής Αγροτικής Πολιτικής, που θα του εξασφάλιζε σταθερό και εγγυημένο εισόδημα, θα του εξασφάλιζε απλούστευση και διαφάνεια των διαδικασιών καταβολής των επιδοτήσεων, ουσιαστική προστασία του περιβάλλοντος, ανάπτυξη πνεύματος επιχειρηματικότητας, προσανατολισμό της ελληνικής γεωργίας προς την κατεύθυνση της παραγωγής ποιοτικών προϊόντων για την άνοδο του εισοδήματος των παραγωγών, ασφάλεια για τη μετάβαση από το καθεστώς του ισχυρού προστατευτισμού, που ίσχυε μέχρι σήμερα, στο καθεστώς της ανταγωνιστικής οικονομίας της αγοράς.
      Αντ’ αυτού, όμως, η Κυβέρνηση -μετά την ανάληψη των καθηκόντων της- αφού έχασε πολύτιμο χρόνο μέχρι να καταλήξει στις αποφάσεις, που ήταν υποχρεωμένη να καταλήξει από τους κανονισμούς της Ευρωπαϊκής Ένωσης, μόλις στις 28.7.2004 κοινοποίησε στην Ευρωπαϊκή Ένωση τις επιλογές της χώρας μας, ότι θα ξεκινήσει την εφαρμογή της νέας Κ.Α.Π. από 1.1.2006, ότι για τον υπολογισμό των δικαιωμάτων πληρωμής θα λάβει υπόψη της τα ατομικά στοιχεία της περιόδου 2000-2003 –δεν θα γίνει η κατανομή σε επίπεδο περιφέρειας- την εφαρμογή του καθεστώτος ενιαίας ενίσχυσης και για τα μικρά νησιά του Αιγαίου, όπως και για την υπόλοιπη χώρα, την πρόθεσή της για παρακράτηση μικρού ποσοστού της ενιαίας ενίσχυσης, προκειμένου να εκπονήσει προγράμματα ποιότητας και εμπορίας γεωργικών προϊόντων.
      Μόλις την επόμενη χρονιά, δηλαδή στις 27.7.2005, ανακοίνωσε στην Ευρωπαϊκή Ένωση την απόφασή της για την πλήρη αποδέσμευση των άμεσων ενισχύσεων από την παραγωγή σε όλους τους τομείς, καθώς και τα ποσοστά των παρακρατήσεων για την εφαρμογή των παραπάνω προγραμμάτων.
      Μόλις φέτος, δηλαδή στις 27.4.2006, κοινοποιήθηκαν στην Ευρωπαϊκή Ένωση οι αποφάσεις της για την εφαρμογή της αναθεώρησης στον τομέα της ζάχαρης σχετικά με την περίοδο αναφοράς που θα χρησιμοποιηθεί για τον υπολογισμό των ατομικών δικαιωμάτων των τευτλοκαλλιεργητών, στις οποίες περιλαμβάνεται τελικά και το έτος 2006, καθώς και το ποσοστό της παρακράτησης υπέρ του προγράμματος ποιότητας.
      Η τελευταία αυτή μεγάλη καθυστέρηση στη λήψη αποφάσεων στον τομέα της ζάχαρης, είχε τεράστιες συνέπειες για τη φετινή καλλιεργητική περίοδο, καθώς οι καλλιεργούμενες εκτάσεις μειώνονται φέτος κατά ποσοστό 40%, γεγονός που έχει σαν συνέπεια τον άμεσο κίνδυνο οριστικού κλεισίματος δύο ζαχαρουργείων στη χώρα μας, με ό,τι αυτό συνεπάγεται και για τους τευτλοκαλλιεργητές και για τους εργαζόμενους στα εργοστάσια αυτά και εν γένει για τις τοπικές κοινωνίες.
      Έτσι, ενώ ζήτησε χρόνο από το καλοκαίρι του 2005 και ενώ άφησε να χαθεί ολόκληρο το 2004, ξεκίνησε τη διαδικασία για τον προσδιορισμό των ατομικών δικαιωμάτων, επιδεικνύοντας πρωτοφανή προχειρότητα, έλλειψη προγραμματισμού, έλλειψη οργανωτικών ρυθμίσεων, έλλειψη προσαρμογής των βάσεων δεδομένων για τις πληρωμές, εφόσον ακυρώθηκε λόγω καχυποψίας διαγωνισμός λογισμικού που «έτρεχε» ήδη στο Υπουργείο και προγραμματίστηκε εξ υπαρχής, με αποτέλεσμα μεγάλη καθυστέρηση και γενικότερα έλλειψη μηχανισμών ενημέρωσης για τη νέα Κ.Α.Π., εκτός από μεμονωμένες ημερίδες που διοργανώθηκαν από υπηρεσιακούς παράγοντες. 
      Ο αγροτικός κόσμος της χώρας μας βρίσκεται σε γενικές γραμμές σε βαθύ σκότος. Εξάλλου, η τεχνοοικονομική στήριξη των αγροτών με την παροχή συμβουλών, που είναι και κοινοτική επιταγή, μέχρι στιγμής είναι γράμμα κενό, διότι δεν έχει εκδοθεί καμία εφαρμοστική απόφαση του νόμου.
      Το Υπουργείο ακόμα ψάχνει το φορέα που θα αναλάβει την πιστοποίηση και παραπαίει ανάμεσα σε μικροκομματικά και πολιτικά συμφέροντα. 
      Όλα αυτά είχαν βέβαια σαν αποτέλεσμα τη δημιουργία σωρείας λαθών κατά τη σύνταξη των προσωρινών δικαιωμάτων ενίσχυσης, που έφεραν τους αγρότες μας σε απόγνωση και τους οδήγησαν στην ταλαιπωρία υποβολής τετρακοσίων χιλιάδων ενστάσεων. Η εξέταση των ενστάσεων αυτών λόγω περιορισμένου χρόνου και λόγω του μεγάλου αριθμού τους έγινε με προχειρότητα και συνοπτικές διαδικασίες, γεγονός που δημιουργεί αμφιβολία ως προς τη διαφάνεια των αποφάσεων. Στη συνέχεια, ο αγροτικός κόσμος της χώρας μας μόλις στις 8 Μαρτίου 2006 πληροφορήθηκε τα δήθεν οριστικά δικαιώματα της ενιαίας ενίσχυσης της Κ.Α.Π., που είναι τα αποτελέσματα στις κατατιθέμενες ενστάσεις. Και λέω τα «δήθεν» γιατί την επόμενη μέρα, στις 9 Μαρτίου, τα «μαζεύει» το Υπουργείο και λέει ότι ο ιός των κομπιούτερ χτύπησε το σύστημα και γι’ αυτό υπάρχει η σωρεία των λαθών. 
      Στις 23 Μαρτίου το Υπουργείο διά στόματος του Υπουργού του ανακοινώνει πανηγυρικά ότι όλα βαίνουν καλώς και ότι ξεκίνησε επιτέλους η διαδικασία για την ενεργοποίηση των δικαιωμάτων. Η πλειοψηφία όμως των ενώσεων των αγροτικών συνεταιρισμών μιλάει για εικονική πραγματικότητα, αφού η σωρεία των λαθών στις προεκτυπωμένες δηλώσεις δεν επιτρέπει την έναρξη των διαδικασιών. Κατά την εκ νέου αποστολή των cd στις ενώσεις με τα διορθωμένα δικαιώματα παρατηρούνται νέα προβλήματα, όπως: οι εκτυπώσεις γίνονται μετ’ εμποδίων καθώς η πρόσβαση στην ιστοσελίδα του Ο.Π.Ε.Κ.Ε.Π.Ε. είναι δύσκολη, η σύνδεση είναι αργή και πάρα πολλές φορές το σύστημα πέφτει κατακόρυφα. Εξακολουθούν να υπάρχουν λάθη. Σε ορισμένες περιπτώσεις τα προηγούμενα λάθη είχαν διορθωθεί, αλλά σε άλλες υπήρχαν λάθη διαφορετικά από τα αρχικά. Μέχρι και τις 11 Απριλίου σε πολλές Ε.Α.Σ. δεν είχαν ακόμη αποσταλεί τα αρχεία με τις εκτυπωμένες αιτήσεις, για την εκτύπωση των οποίων οι Ε.Α.Σ. χρειάζονται τουλάχιστον δέκα ημέρες, ενώ όπου είχαν αποσταλεί τα αρχεία με τις αιτήσεις δεν είχε σταλεί είτε η απόφαση του Υπουργού είτε η αντίστοιχη εγκύκλιος του Ο.Π.Ε.Κ.Ε.Π.Ε.. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κύριε Πρόεδρε, θα κάνω χρήση και της δευτερολογίας μου.
      Παρ’ όλα αυτά, όσον αφορά το χρονοδιάγραμμα για τις ενεργοποιήσεις των δικαιωμάτων, το Υπουργείο ρίχνει το μπαλάκι στις ενώσεις επισημαίνοντας ότι για τη διανομή των οριστικών δικαιωμάτων στους δικαιούχους, αλλά και για τη διαδικασία συμπλήρωσης και ηλεκτρονικής καταχώρησης των αιτήσεων ενεργοποίησης αυτό αποτελεί προτεραιότητα και ευθύνη της κάθε τοπικής ένωσης αγροτικών συνεταιρισμών μέσα στο χρόνο που έχει ορίσει το Υπουργείο. Μπροστά σ΄ αυτό το αλαλούμ –επιτρέψτε μου να πω- το Υπουργείο αναγκάστηκε να δώσει παράταση στις ενεργοποιήσεις των δικαιωμάτων μέχρι τις 5 Ιουνίου 2006, καθώς και το δικαίωμα στους αγρότες μαζί με την αίτηση ενεργοποίησης των δικαιωμάτων να μπορούν να καταθέτουν και αίτηση επαλήθευσης, όπως λέγεται, για περιπτώσεις λανθασμένων καταχωρήσεων, παράλληλα δηλαδή με τη συμπλήρωση της αίτησης ενεργοποίησης ή και πριν από αυτή. 
      Τι άλλο εκτός από παραδοχή των πολλαπλών λαθών και της αδυναμίας της να τα διορθώσει αυτά έγκαιρα και να δώσει τα σωστά στοιχεία στους αγρότες αποτελεί η απόφαση της Κυβέρνησης να γίνουν διορθώσεις ακόμα και μετά την παραλαβή των υποτιθέμενων οριστικών δικαιωμάτων ενίσχυσης από τους συνεταιρισμούς και τη διάθεσή τους στους δικαιούχους; Και όλα αυτά μετά τη λήξη της αρχικής προθεσμίας και την έναρξη λειτουργίας της βάσης των δεδομένων του Ο.Π.Ε.Κ.Ε.Π.Ε.. Και σαν να μην έφταναν όλα αυτά, κατά την ενεργοποίηση των δικαιωμάτων οι αγρότες της χώρας μας θα υφίστανται ένα σωρό παρακρατήσεις. Σε κάποιες περιπτώσεις μάλιστα το χαράτσι θα ξεπερνάει το 18%. Συγκεκριμένα, θα τους παρακρατείται 2% για το εθνικό απόθεμα, 2% έως 10% για το ποιοτικό παρακράτημα ανάλογα με το προϊόν, το οποίο δεν κατανέμεται με σαφή και προσδιορισμένα κριτήρια, 3% για το 2005 και 4% για το 2006 για τη διαφοροποίηση και 2,72% για την οριζόντια κράτηση λόγω υπέρβασης του πλαφόν. Για τη συμπλήρωση δε των αιτήσεών τους οι αγρότες της χώρας μας θα πληρώνουν στις ενώσεις ένα επίσης σημαντικό ποσό, δηλαδή θα πληρώνουν για υπηρεσίες που οφείλει να τους παράξει το κράτος.
      Η Κυβέρνηση, λοιπόν, έχει χάσει την αξιοπιστία της στον αγροτικό κόσμο. Η σωρεία των λαθών, η έλλειψη προηγούμενου συντονισμού και προγραμματισμού, καθώς και η έλλειψη ενημέρωσης έχει δημιουργήσει δυσφορία και αγανάκτηση στον αγροτικό κόσμο της χώρας. Η Κυβέρνηση αισθάνεται πλέον ασφυκτικό τον κλοιό που κλείνει γύρω της, καθώς τα χρονικά περιθώρια στενεύουν. Απομένουν μόλις είκοσι τέσσερις ημέρες μέχρι τις 5 Ιουνίου για να καταφέρει η Κυβέρνηση να αποφύγει την καταβολή του προστίμου των 420.000.000 ευρώ στην περίπτωση των καθυστερήσεων. Αυτή η χρονική πίεση, που δεν δίνει τα περιθώρια για προσεκτικό έλεγχο και πραγματικές διορθώσεις, θα οδηγήσει για μια ακόμα φορά σε προχειρότητες, τις οποίες θα πληρώσει και πάλι ο ελληνικός αγροτικός κόσμος.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Τζάκρη.
      Το λόγο έχει ο κ. Χατζημιχάλης.
      ΦΩΤΗΣ ΧΑΤΖΗΜΙΧΑΛΗΣ: Ευχαριστώ, κύριε Πρόεδρε.
      Κύριε Υπουργέ, ακόμη και ο πιο απαισιόδοξος πολίτης, ειδικά ο πιο απαισιόδοξος Έλληνας παραγωγός μετά τις εκλογές, δεν φανταζόταν ότι θα παρουσιάζατε μια τέτοια απουσία, μια τέτοια έλλειψη σχεδίου και στρατηγικής για τον αγροτικό τομέα. Δεν φανταζόταν τόσο μεγάλη έλλειψη έμπνευσης, φαντασίας, πρωτοβουλίας. Δεν φανταζόταν τόσο μεγάλη αδυναμία στη διαχείριση των κρίσεων που εμφανίστηκαν στη χώρα. Δεν φανταζόταν τόσο μεγάλη διαπραγματευτική ανικανότητα στις Βρυξέλλες για την υπεράσπιση του εισοδήματος των Ελλήνων αγροτών και των ελληνικών προϊόντων. 
      Όταν ήσασταν στην αντιπολίτευση, με μεγαλόστομες διακηρύξεις, δικές σας και του Πρωθυπουργού της χώρας, με λαϊκίστικα συνθήματα, με κινητοποιήσεις, με μπλόκα, με υποσχέσεις χωρίς αντίκρισμα δίνατε ελπίδα στους Έλληνες παραγωγούς. Δεν δώσατε στη συνέχεια προοπτική. Είσαστε τώρα παραπάνω από δύο χρόνια στην Κυβέρνηση. Αυτό που καταφέρατε τον πρώτο χρόνο, ήταν να κάνετε μια μεγάλη βίαιη αναδιανομή του εισοδήματος από τις τσέπες των αγροτών στις τσέπες των μεγαλοεισαγωγέων και των χονδρεμπόρων. Αυτό ήταν το αποτέλεσμα της κυβερνητικής πολιτικής του πρώτου χρόνου. Το δεύτερο χρόνο είχαμε χάος στη διαχείριση των προβλημάτων, διαπραγματευτική ανικανότητα, απώλεια εθνικών προϊόντων, απώλεια εισοδήματος και κυρίως –επιμένω και το επαναλαμβάνω- καμία προοπτική για τον αγροτικό τομέα, για τους Έλληνες παραγωγούς. Χάσαμε τον καπνό, χάσαμε το βαμβάκι, δεν μπορέσατε να διαπραγματευτείτε και χάσαμε τη ζάχαρη, χάνουμε σε λίγο τη βιομηχανική ντομάτα. Αυτά είναι πλήγματα όχι μόνο για την εθνική οικονομία, αλλά και για τους Έλληνες παραγωγούς. 
      Δεν δείξατε καμία στρατηγική και δεν πείσατε γι’ αυτό για την αγροτική ανάπτυξη. Και όχι μόνο αυτό, αλλά δεν δείξατε καμία ευαισθησία μέχρι τώρα για τις αγωνίες και τα προβλήματα των Ελλήνων αγροτών. Προσπαθείτε με επικοινωνιακά τεχνάσματα να αντιμετωπίσετε τα προβλήματα και να καλύψετε τις ανεπάρκειές σας. Αυτό, όμως, είναι σοβαρό πρόβλημα όχι για την Κυβέρνηση, αλλά για την εθνική οικονομία και για τους Έλληνες παραγωγούς.
      Δεν μπορείτε να αντιμετωπίσετε ούτε τα ερωτήματά τους ούτε τις αγωνίες τους, κύριε Υπουργέ. Παραπέμπετε όλα τα προβλήματα στο μέλλον. Δεν κυβερνάτε τη χώρα, απλώς κερδίζετε χρόνο για να διαχειριστείτε το παρόν, επειδή δεν  μπορείτε να σχεδιάσετε το μέλλον. Αυτό, όμως, δεν είναι κυβερνητική πολιτική.
      Η Κοινή Αγροτική Πολιτική είναι για τον Έλληνα αγρότη, για την οικονομία της χώρας, για την ελληνική ύπαιθρο μια μεγάλη πρόκληση και μια μεγάλη ευκαιρία. Επί δυο χρόνια αυτή την ευκαιρία την αφήνετε να πάει χαμένη. Δεν μπορείτε να ανταποκριθείτε στις απαιτήσεις των καιρών, δεν μπορείτε να αξιοποιήσετε τα πλεονεκτήματα της Κοινής Αγροτικής Πολιτικής.
      Αυτό είναι επικίνδυνο, κύριε Υπουργέ. Όταν ο κ. Τσιτουρίδης ως Υπουργός Αγροτικής Ανάπτυξης διαπραγματεύτηκε στην Ευρωπαϊκή Ένωση στο πρώτο Συμβούλιο Υπουργών Γεωργίας, πήρε παράταση για την εφαρμογή της Κοινής Αγροτικής Πολιτικής για τη χώρα μας από το 2005 στο 2006. Είπε τότε πανηγυρίζοντας ότι κέρδισε ένα χρόνο για να προετοιμαστεί η χώρα μας καλύτερα, ώστε να  εφαρμόσει αποτελεσματικά την Κοινή Αγροτική Πολιτική. Στον ένα χρόνο της  παράτασης, στα δυο χρόνια που κυβερνάτε, δεν μπορέσατε να κάνετε τίποτα. Δεν προετοιμάσατε τους μηχανισμούς του Υπουργείου Γεωργίας. Δεν ολοκληρώσατε, όπως θα έπρεπε και δεν εκσυγχρονίσατε το Ο.Σ.Δ.Ε. για να ανταποκρίνεται στις καινούργιες συνθήκες. Δεν εκσυγχρονίσατε και δεν ολοκληρώσατε την οργάνωση του Ο.Π.Ε.Κ.Ε.Π.Ε. για να μπορεί να αντιμετωπίσει τις καινούργιες συνθήκες. Δεν προχωρήσατε κανένα καινούργιο πρόγραμμα.
      Δεν αναφέρομαι στα σχέδια βελτίωσης, στους νέους αγρότες, στα ολοκληρωμένα προγράμματα αγροτικής ανάπτυξης. Κανένα από τα προγράμματα αυτά δεν προχώρησε με τους ρυθμούς που έπρεπε να προχωρήσει. Σε όλα σημειώθηκαν καθυστερήσεις, κυρίως όμως οι μεγάλες καθυστερήσεις εμφανίζονται σήμερα σε σχέση με τα δικαιώματα. Γνωρίζετε πολύ καλά, όπως γνωρίζουμε όλοι, τι συμβαίνει σε ολόκληρη την Ελλάδα. Δεν μπορείτε, όμως, να δώσετε συγκεκριμένες απαντήσεις, γιατί είχαμε αυτές τις καθυστερήσεις. Γιατί υπάρχει  η προσπάθεια να μεταθέσετε τις ευθύνες; Το κάνετε συνεχώς. Παλαιότερα το κάνατε για το ΠΑ.ΣΟ.Κ. και λέγατε ότι φταίει το ΠΑ.ΣΟ.Κ.. Τώρα φταίνε οι ενώσεις και οι συνεταιρισμοί ή η ΠΑ.Σ.Ε.Γ.Ε.Σ.. Σε μερικές περιπτώσεις, όπως για παράδειγμα στη ζάχαρη, όπως ο ίδιος είπατε, φταίει ο κ. Αλογοσκούφης εσείς έχετε παραπέμψει το θέμα σε αυτόν. Αναφέρομαι στη βιομηχανία ζάχαρης, στη λειτουργία της, στην Αγροτική Τράπεζα και σε άλλα θέματα τα οποία θα δούμε στη συνέχεια.
      Ανακαλύπτετε ιούς στις δισκέτες, στους υπολογιστές, χάνοντας τον ιό της γρίπης. Δεν απαντάτε στο τι θα γίνει με το εθνικό απόθεμα και πώς θα το διαχειριστείτε. Δεν απαντάτε στο πώς θα διαχειριστείτε και με ποιο μηχανισμό την ποιοτική παρακράτηση. Έχετε οδηγήσει σε απόγνωση τους Έλληνες παραγωγούς, διαχειριζόμενοι περιουσιακά τους στοιχεία. Δεν διαχειρίζεστε γενικά και αόριστα μια γραφειοκρατική πολιτική. Δεν κάνετε μια διαχείριση κοινοτικών προγραμμάτων, που εμφανίζετε ως πολιτικές σας. Διαχειρίζεστε περιουσιακά στοιχεία, περιουσιακά δικαιώματα των Ελλήνων παραγωγών και τα διαχειρίζεστε με το χειρότερο δυνατό τρόπο. 
      Δεν δίνετε τη διέξοδο που έπρεπε να δώσετε. 
      Στον αγροτικό τομέα θα έπρεπε να έχουμε στόχους συγκεκριμένους, στόχους που είχαμε στο παρελθόν, στόχους που βάζουμε εμείς στη συνέχεια και για τους οποίους σας προκαλούμε.
      Πού είναι οι ολοκληρωμένες πολιτικές για τους νέους αγρότες; Ο αγροτικός τομέας χρειάζεται ανανέωση. Πού είναι οι πολιτικές; Αλλά συγκεκριμένες πολιτικές και όχι απλά επικοινωνιακές κορώνες για τα ποιοτικά προϊόντα. Πού είναι η προσπάθεια να στήσετε ένα καινούργιο συνεταιριστικό κίνημα που έχει ανάγκη αυτός ο τόπος; Πού είναι η προσπάθεια να ενημερώσετε και να εκπαιδεύσετε τους αγρότες, που είναι απαραίτητο; Γιατί πια ο αγροτικός τομέας μπαίνει σε μια καινούργια εποχή. Αυτή την καινούργια εποχή πρέπει να την προλάβει η χώρα μας, πρέπει να την προλάβουν οι Έλληνες παραγωγοί. 
      Δυστυχώς, κύριε Υπουργέ, με την πολιτική που εφαρμόζετε, με τις καθυστερήσεις, με τις αδυναμίες, με τις γραφειοκρατικές εμπλοκές, δεν μπορεί να προχωρήσει ο αγροτικός τομέας. Τα προβλήματα συσσωρεύονται και αρχίζουν να γίνονται επώδυνα για τους Έλληνες παραγωγούς.
      Κύριε Υπουργέ, το μέλλον δεν μπορεί να σας περιμένει. Κάντε κάτι πριν είναι αργά.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χατζημιχάλη.
      Το λόγο έχει ο κ. Κατσιφάρας.
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Πρόεδρε, αγαπητέ κύριε Υπουργέ, είναι αλήθεια ότι έχετε σπαταλήσει όλο το χρόνο σας, τον καθοριστικό χρόνο σας. Και αυτό σήμερα είναι αντιληπτό. Είναι αντιληπτό από τις θεσμικές εκπροσωπήσεις των αγροτών, είναι αντιληπτό από τα πολιτικά κόμματα που αναπτύσσονται στην ελληνική επικράτεια και βεβαίως από τους ίδιους τους αγρότες παραγωγούς.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
      Καταφέρατε, κύριε Υπουργέ, μέσα από τους συνεχείς λανθασμένους χειρισμούς της Κυβέρνησης, μέσα από την ασυνέπειά σας και το οριστικό σας διαζύγιο από τις προεκλογικές σας δεσμεύσεις, μέσα από την ανικανότητά σας να αντιληφθείτε τα πραγματικά σήμερα προβλήματα της ελληνικής υπαίθρου και των αγροτών και μέσα από την αδυναμία σας να έχετε ολοκληρωμένο σχέδιο, να έχετε φέρει όλη την ύπαιθρο σε απόγνωση, σε αβεβαιότητα και σε μία αδυναμία, σε ένα φόβο για το μέλλον και το αύριο. 
      Ξέρετε πολύ καλά ότι όταν οι οικονομίες και οι κοινωνίες λειτουργούν φοβικά, γυρίζουν προς τα πίσω, ανακυκλώνονται, δεν μπορούν πραγματικά σε μια άκρως ανταγωνιστική εποχή να κάνουν το άλμα. 
      Αυτό όμως δεν έγινε τυχαία, κύριε Υπουργέ, έγινε γιατί εσείς πέσατε σε μία παγίδα. Και την παγίδα τη χρεώνεστε σε όλους τους τομείς της πολιτικής. Κρυφτήκατε πίσω από ένα ασφαλές πεδίο κριτικής στο έργο του ΠΑ.ΣΟ.Κ. και χάσατε τον ορίζοντα, χάσατε το μέλλον, χάσατε την προοπτική.
      Η Κ.Α.Π. δεν ήταν τίποτα παραπάνω από ένα εργαλείο που απαντούσε σε δύο πράγματα: Πρώτον, να διασφαλίσει τον αγρότη μέχρι το 2013 οικονομικά και δεύτερον, να του ανοίξει τους ορίζοντες από ένα μοντέλο γεωργίας να πάει σε ένα άλλο πιο σίγουρο, πιο ασφαλές και πιο ικανό για το μέλλον της χώρας και της παραγωγικής διαδικασίας.
      Στο μεν πρώτο σκέλος μετατρέψατε όλοι σας την πολιτική σε μια απέραντη γραφειοκρατία. Και ξέρετε, κύριε Υπουργέ, ότι οι γραφειοκρατίες δύο πράγματα κάνουν: Ημέτερους, μικροπολιτικές, αναπαραγωγή πελατειακής τακτικής και συμπεριφοράς. Το ξέρετε πολύ καλά γιατί αυτό λειτουργεί ως δόγμα στη χώρα μας. Καταφέρατε μέσα από τη συμπεριφορά σας και από τη γραφειοκρατική διαδικασία που επιλέξατε, να έχετε τον Έλληνα αγρότη όμηρο της δικής σας μικροπολιτικής λογικής.
      Επίσης, καταφέρατε ο αγρότης να χάνει εισόδημα. Και θα αναφέρω ένα απλό παράδειγμα, που το ίδιο ισχύει για όλα τα προϊόντα. Γιατί στο λάδι αύριο το πρωί μόλις θα ενεργοποιηθούν τα δικαιώματα, θα χάσει ο Έλληνας αγρότης το 20% του εισοδήματος; Και καλά να πει ο αγρότης: Να μπω σε έναν κόπο, να τα χάσω. Αλλά γιατί θα τα χάσω; Ποιος θα τα καρπωθεί; 
      Πού θα εμπιστευτώ εγώ να αφήσω αυτό το μέρος του εισοδήματός μου, που το έχω ανάγκη; Αλλά να πω σε τελευταία ανάλυση: «Ναι, να συνεισφέρω». Πού; Αφού δεν έχετε σχεδιάσει το μέλλον, κύριε Υπουργέ. Λειτουργείτε με γραφειοκρατική αντίληψη, κρατικίστικη, είστε όμηροι πάνω σ’ αυτό, σε έναν ιδιότυπο λαϊκισμό και από την άλλη πλευρά δεν ανοίγετε το δεύτερο σκέλος για το παρακράτημα, για το ποιοτικό παρακράτημα. Πού θα πάει αυτό, κύριε Υπουργέ;
      Ξέρετε τι βιώνει ο Έλληνας αγρότης; Ξέρει σήμερα τι θα χάσει και δεν ξέρει τίποτα απ’ αυτά που υποτίθεται ότι πρέπει να κερδίσει ως νέα ευκαιρία. Αυτό είναι που έχετε καταφέρει και το χρεώνεστε απόλυτα και εσείς, η πολιτική ηγεσία του Υπουργείου Γεωργίας, αλλά το χρεώνεται και η Κυβέρνηση της Νέας Δημοκρατίας στο σύνολό της. 
      Επίσης, κύριε Υπουργέ, πήρατε -λέτε- μία παράταση και καλά κάνατε και την πήρατε. Γιατί την πήρατε όμως; Υποτίθεται, για να προετοιμαστείτε καλύτερα. Αυτήν την προετοιμασία πώς την εκφράσατε προς τα έξω; Ξέρετε τι κάνατε μόνο; Δεν τολμήσατε να πάτε να ενημερώσετε -υπεύθυνα όμως- τον αγρότη παραγωγό για τα δικαιώματά του, τις ευθύνες του, την προετοιμασία του, τους κινδύνους που πιθανόν να έχει, παρά μόνο πήγατε σε μία εύκολη διαδικασία των υπαλλήλων.
      Κρυφτήκατε, κύριε Υπουργέ. Δεν είχατε την τόλμη.  Και αυτό δεν το κάνετε μόνο εσείς. Το έκανε και ο Πρωθυπουργός σας, όταν κλήθηκε να πάει σε έναν κατ’ εξοχήν παραγωγικό αγροτικό νομό. Το ίδιο έκανε. Εγώ σας αντιλαμβάνομαι, αλλά εσείς δεν έχετε τρόπο διαφυγής. Είναι νομοτέλεια να αντικρύσετε τον Έλληνα αγρότη και είναι νομοτέλεια, γιατί χρεώνεστε και την ευθύνη από το σήμερα για το αύριο.
      Θέλω να θέσω ένα θέμα ακόμα, κύριε Υπουργέ, σε ό,τι αφορά την Κ.Α.Π.. Εντάξει, η Κοινή Αγροτική Πολιτική είναι ένα εργαλείο. Έχετε προσθέσει ως Κυβέρνηση ένα, δύο, τρία νέα εργαλεία από το εθνικό σκέλος, από δικές σας πρωτοβουλίες; Έχετε προσθέσει σήμερα τίποτε καινούργιο, που να απαντά στην ποιότητα, στα δίκτυα διανομής, να ανοίγει ορίζοντες με την καινοτομία, νέες ευκαιρίες στην οικονομία στην ύπαιθρο;
      Δεν το έχετε κάνει, κύριε Υπουργέ, και αυτό είναι πολιτική σας αδυναμία, γιατί δεν είχατε σχέδιο, δεν έχετε σχέδιο και δεν έχετε πολιτική που να απαντά ταξικά στον Έλληνα αγρότη. Φτιάξατε ένα πολύ ωραίο περίβλημα, πήρατε τις εκλογές, εξυπηρετήσατε τα συμφέροντα και ειδικά με τα σταφύλια και με τα σιτηρά παίξατε ολόκληρο το παιχνίδι υπέρ του μεγάλου κεφαλαίου και των μεταποιητών, κέρδισαν και αγνοείτε στο σύνολο την αγροτική παραγωγή και την αγροτική οικογένεια.
      Ελέγχεστε για τις αδυναμίες σας και ελέγχεστε και για τις ευθύνες σας, γιατί, όταν ο Έλληνας αγρότης χάνει από το εισόδημά του, κάποιος έχει την ευθύνη. Και αυτήν την ευθύνη θα τη χρεωθείτε στο ακέραιο, κύριε Υπουργέ.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Βέβαια, ο επιπλέον χρόνος θα κρατηθεί από τη δευτερολογία σας, όπως σε όλους.
      Από τον Πρόεδρο του Συνασπισμού Ριζοσπαστικής Αριστεράς πήραμε επιστολή με την οποία στη σχετική επερώτηση ορίζεται ως Κοινοβουλευτικός Εκπρόσωπος η Βουλευτής κ. Ασημίνα Ξηροτύρη-Αικατερινάρη.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, τριάντα ένα μαθητές και μαθήτριες και δύο συνοδοί-καθηγητές του 63ου Γυμνασίου Αθηνών.
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
       Το λόγο έχει ο συνάδελφος κ. Δριβελέγκας.
      ΙΩΑΝΝΗΣ ΔΡΙΒΕΛΕΓΚΑΣ: Κύριε Πρόεδρε, κυρίες και κύριοι συνάδελφοι, συζητάμε σήμερα ένα πάρα πολύ σημαντικό θέμα, ένα θέμα που αφορά όλη την ελληνική ύπαιθρο και κυρίως όλους τους αγρότες. Συζητάμε για την κατοχύρωση των επιδοτήσεων, τα λεφτά, δηλαδή, που δικαιούνται οι αγρότες μέχρι το 2013, λεφτά τα οποία έχουν εξασφαλιστεί από τις κυβερνήσεις του ΠΑ.ΣΟ.Κ. για να αποτελέσουν ένα δίχτυ ασφάλειας, για να αποτελέσουν ένα σταθερό εισόδημα για τους αγρότες, έτσι ώστε να τους δοθεί η δυνατότητα να αντιμετωπίσουν τη νέα εποχή, τις προκλήσεις και τις ευκαιρίες που παρουσιάζει η νέα Κ.Α.Π..
      Αντί, λοιπόν, η Κυβέρνηση να βοηθήσει προς αυτόν το στόχο που είναι όχι μόνο των αγροτών αλλά και όλης της χώρας, δηλαδή, πώς θα πορευθούν οι αγρότες μας από εδώ και πέρα για να εκμεταλλευτούν αυτές τις νέες ευκαιρίες έχει πέσει σε ένα πέλαγος διευθέτησης και διαχείρισης εξασφαλισμένων χρημάτων. Ο αγροτικός κόσμος  λέει απλώς ότι δεν μπορείτε, κύριοι Υπουργοί, να διαχειριστείτε χρήματα τα οποία είναι εξασφαλισμένα, είναι στο συρτάρι με απλά λόγια, δηλαδή, δεν μπορείτε να μοιράσετε δυο γαϊδουριών άχυρα. 
      Είναι φοβερό αυτό που συμβαίνει μ΄ αυτή την Κυβέρνηση. Είναι αδύνατον να το καταλάβει κάποιος. Λεφτά που υπάρχουν, που δικαιούνται, που τα έπαιρναν επί χρόνια, τώρα βρίσκονται στον αέρα λόγω δικής σας ανυπαρξίας και αδυναμίας. Εσείς, κύριε Υπουργέ, μπορεί να χαμογελάτε, αλλά δυστυχώς ο αγροτικός κόσμος κλαίει με τη συμπεριφορά σας και με τη διαχείριση που υφίσταται από σας. Τα πράγματα είναι απλά. Εδώ και δυο χρόνια κανείς μα κανείς δεν ξέρει τι του αναλογεί απ’ αυτά που δικαιούται. Αυτό οφείλεται σε σας. Και δεν φτάνει αυτό. Γι’ αυτό το χάλι, γι’ αυτό το μπάχαλο τους καλείτε από πάνω να πληρώσουν κιόλας. 
      Και έχω εδώ μια απάντησή σας από ένα δελτίο Τύπου –γιατί έτσι πλέον επικοινωνείτε με τους αγρότες- όπου λέτε ότι δεν είναι δυνατή η νόμιμη καταβολή της δαπάνης από τον κρατικό προϋπολογισμό με βάση τη σχετική γνωμοδότηση του Νομικού Συμβουλίου του Κράτους. Δεν είναι έτσι. Κύριε Υπουργέ, παρακολουθήστε με, σας παρακαλώ, γιατί και στα δελτία Τύπου λέτε ανακρίβειες. 
      Εμείς σας έχουμε πει ότι όλη αυτή η διαδικασία δεν πρέπει να πληρωθεί από την τσέπη των αγροτών αλλά να πληρώνεται από τον κρατικό προϋπολογισμό. Εδώ επικαλείστε γνωμοδότηση του Νομικού Συμβουλίου του Κράτους που λέει ότι σας απαγορεύει να πληρώσετε από τον κρατικό προϋπολογισμό. Δεν λέτε αλήθεια. Φέρτε μας τη γνωμοδότηση του Νομικού Συμβουλίου. Άλλο ερώτημα είχατε κάνει. Ρωτήσατε αν μπορούν να πληρώνονται από τις επιδοτήσεις. Σαφώς και σωστά είπε το Νομικό Συμβούλιο ότι δεν πρέπει να πληρώνονται από τις επιδοτήσεις.
      Εμείς δεν λέμε αυτό. Λέμε ότι οφείλει ο κρατικός προϋπολογισμός να πληρώσει αυτά τα χρήματα. Τις αδυναμίες που έχει η Κυβέρνηση με τη διαχείριση αυτού του προγράμματος τις ανέλυσαν πολύ καλά οι συνάδελφοι που μίλησαν. Τις γνωρίζουν οι αγρότες, τις γνωρίζουν και οι δικοί σας Βουλευτές. Τώρα τελευταία δεν σας βλέπω να έχετε και πολύ όρεξη να πηγαίνετε στις αγροτικές περιοχές. Αν τους ρωτήσετε θα μάθετε ότι υπάρχει τεράστιο πρόβλημα. 
      Εγώ δεν θα αναφερθώ σ’ αυτές τις διαδικασίες. Δυο μόνο πράγματα θέλω να συμπληρώσω. Πρώτον για το ποιοτικό παρακράτημα ειπώθηκε ότι κατά μέσο όρο είναι περίπου 20%. Ξέρετε πόσο είναι το ποσό; Είναι 2,6 δισεκατομμύρια ευρώ αυτά που δικαιούνται κάθε χρόνο οι Έλληνες αγρότες. Αυτό σημαίνει ότι παίρνετε από τους αγρότες 520.000.000 ευρώ και κανείς δεν ξέρει πώς θα τα διαχειριστείτε. Θέλετε να κάνετε πάλι παιχνίδι και να κάνετε ρουσφετολογικές πράξεις που είναι στο αίμα σας; Άλλωστε φαίνεται ότι όλη αυτή την ιστορία την κάνετε για έναν απλό λόγο. Θέλετε να μοιράσετε το εθνικό απόθεμα, να μοιράσετε τα δικαιώματα, να κάνετε παιχνίδι με τα δικά σας παιδιά. Και για να το διασφαλίσετε αυτό παίρνετε και αγροφύλακες δικά σας παιδιά για να μοιράζουν και να διασφαλίζουν αυτά τα δικαιώματα.
      Επίσης, δεν έχετε πάρει χαμπάρι εδώ και καιρό τι συμβαίνει στην Κοινότητα και λέτε και ψέματα. Είπατε στους Έλληνες αγρότες για την πολλαπλή συμμόρφωση ότι πετύχατε τη χαλαρή εφαρμογή. Πού ακούστηκε αυτό; Εσείς το είπατε. 
      Προχθές η Επίτροπος είπε ότι το 2008 -και το ξέρετε- θα γίνει...
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, κύριε Πρόεδρε. Άλλωστε αυτά αφορούν όλη την ύπαιθρο και, παρ΄ ότι εσείς δεν είστε από την ύπαιθρο, ξέρω την αγάπη σας.
      ΠΡΟΕΔΡΕΥΩΝ (Ιωάννης Τραγάκης): Έχω και εγώ σχέση με τη Σαλαμίνα.
      ΙΩΑΝΝΗΣ ΔΡΙΒΕΛΕΓΚΑΣ: Εντάξει, έχετε. 
      Λέω, λοιπόν, πως το μόνο που κατορθώσατε είναι να κάνετε την ιστορία με το Βίκο –θυμάστε που το ανέπτυξα στη Βουλή- για να καρπωθούν ορισμένοι χρήματα από τους αγρότες και να μην έχει καμία εφαρμογή. 
      Ξέρετε ότι το 2008 έχουμε έλεγχο και ότι αν δεν υπάρχει η πολλαπλή συμμόρφωση των αγροτών, θα χαθούν χρήματα από τους αγρότες; Αυτά δείτε τα σοβαρά. Μην κάνετε τους «τσαμπουκάδες» στην Ευρωπαϊκή Ένωση, όπως κάνετε εδώ, και δεν ψηφίζετε κανονισμούς και δεν συμμετέχετε. Προσέξτε, γιατί αυτούς τους «τσαμπουκάδες» δεν τους πληρώνετε εσείς, αλλά οι Έλληνες αγρότες! 
      Κύριε Υπουργέ, εμείς δεν θα αφήσουμε έτσι αυτή την ιστορία, δηλαδή, να κάνετε παιχνίδι με χρήματα των αγροτών εις βάρος τους. Σας είπαμε για το ποιοτικό παρακράτημα, ότι είμαστε υπέρ, αλλά, πρώτον, να εφαρμοστεί με χαμηλούς συντελεστές, να δούμε τα αποτελέσματα, να δούμε πώς θα πάει και σιγά-σιγά να αυξηθεί. Εσείς πήγατε κατευθείαν να τους βάλετε βαθιά το χέρι στις τσέπες και να τους πάρετε τα 520.000.000 ευρώ. Αντί, λοιπόν, να ασχοληθείτε με όλα αυτά που ειπώθηκαν, τις ευκαιρίες, τις προσκλήσεις και τις δυνατότητες να δώσουμε να ασχοληθεί ο αγρότης με την ποιοτική γεωργία, περί άλλα τυρβάζετε!
      Ένα παράδειγμα θα σας πω, κύριε Υπουργέ. Βάλατε τους κτηνοτρόφους της Χαλκιδικής –και καλώς τους βάλατε- να κάνουν αιτήσεις, για να ασχοληθούν με τη βιολογική χοιροτροφία. Μπήκαν εκατόν πενήντα οικογένειες στο πρόγραμμα. Ξόδεψαν ένα σωρό λεφτά, σύμφωνα με τις εγκυκλίους που εσείς τους είπατε, και, αφού μπήκαν και καταχρεώθηκαν από 30.000 και 40.000 ευρώ, στέλνετε μετά εγκύκλιο και τους λέτε ότι δεν μπορούν να μπουν στο πρόγραμμα και ότι δεν θα πάρουν χρήματα. Αυτή τη στιγμή εκατόν πενήντα οικογένειες έχουν περάσει το πρόβλημα. 
      Τι να σας πω; Δεν ασχολείστε με κανένα θέμα. Δυόμισι χιλιάδες αγρότες της Χαλκιδικής είναι στα δικαστήρια με το θέμα του τιμολογίου της Δ.Ε.Η.. Το ξέρετε αυτό. Το τιμολόγιο από 13,5 δραχμές –να το πω σε δραχμές- πηγαίνει στις 45 δραχμές και έτσι δυόμισι χιλιάδες οικογένειες είναι στα δικαστήρια. 
      Σας έχω προσκαλέσει. Σας έχω παρακαλέσει. Ελάτε στη Χαλκιδική. Κατανοώ ότι δεν μπορείτε να πάτε στη Λάρισα και γι’ αυτό έχετε βάλει όλους τους Βουλευτές να κάνουν μεσολαβητικές προσπάθειες μήπως κατορθώσετε και πάτε στη Θεσσαλία. Όμως, στη Χαλκιδική σας διαβεβαιώ, κύριε Υπουργέ, πως αν δεν σας προστατέψουν τα συνδικαλιστικά και συνεταιριστικά στελέχη της παράταξής σας, θα σας προστατέψω εγώ. Επισκεφθείτε την. Είναι ευκαιρία. Άλλωστε όλη η Ελλάδα αυτόν τον καιρό επιθυμεί να πάει στη Χαλκιδική. Μετά χαράς, λοιπόν, να δούμε από κοντά τα προβλήματα που απασχολούν τον αγροτικό κόσμο. 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, ολοκληρώσατε και τη δευτερολογία σας, αφού πήρατε όλο το χρόνο σας. 
      Ορίστε, κύριε Υπουργέ, έχετε το λόγο.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κύριοι συνάδελφοι, άκουσα με προσοχή τις τοποθετήσεις των επερωτώντων Βουλευτών. Δεν είναι η πρώτη φορά που γίνεται εξήγηση αυτών που επικαλούνται, ακριβώς γιατί υπάρχει πλήρης άγνοια σε ορισμένους από αυτούς. Η δικαιολογία που καλόπιστα σας δίνω είναι ότι αγνοείτε την πραγματικότητα. 
      ΑΠΟΣΤΟΛΟΣ ΚΑΤΣΙΦΑΡΑΣ: Σε μας υπάρχει άγνοια; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Οι περισσότεροι από εσάς διαβάσατε ένα χειρόγραφο, καλογραμμένο λεκτικά κείμενο -ωραία τα λόγια του- που δεν ανταποκρίνεται, όμως, στην πραγματικότητα. 
      ΙΩΑΝΝΗΣ ΔΡΙΒΕΛΕΓΚΑΣ: Εγώ δεν διάβασα τίποτα.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εγώ σας εξηγώ την ομιλία σας αυτή και σας δικαιολογώ, γιατί έχετε πλήρη άγνοια. Λυπάμαι γι’ αυτό. 
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Πρόεδρε, να μην προκαλεί ο κύριος Υπουργός. 
      ΠΡΟΕΔΡΕΥΩΝ (Ιωάννης Τραγάκης): Δεν θα δεχθώ καμία διακοπή! Το τονίζω. Καμία διακοπή. Κανένας από εσάς δεν διεκόπη. Παρακαλώ! 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Θέλω να πω εκ των προτέρων, αναφερόμενος σ’ αυτό, ότι για πρώτη φορά υπάρχει τόσο μεγάλη ροή υλικού, πληροφοριών, δελτίων τύπου, εγκυκλίων και κάθε είδους στοιχείων για την ενημέρωση και των Βουλευτών, σε σημείο που πολλοί συνάδελφοι θεωρούν ότι είναι υπερβολικός ο αριθμός των αποστελλόμενων από το Υπουργείο επαρκών στοιχείων σε όλους τους Βουλευτές, ώστε να έχουν μια καλύτερη εικόνα και να μην εκτίθενται, τοποθετούμενοι μ' αυτόν τον απαράδεκτο τρόπο στη Βουλή, όπως έκαναν πριν από λίγο οι συνάδελφοι.
      Το λέω αυτό, κύριοι συνάδελφοι, γιατί εγώ δεν θυμάμαι ως Βουλευτής της Αντιπολίτευσης επί πολλά χρόνια να υπάρχει αυτού του είδους η τεκμηρίωση και η ενημέρωση προς Βουλευτές της Αντιπολίτευσης, όπως αυτή που υπάρχει σήμερα. Τώρα, αν δεν τα διαβάζετε, πρόβλημά σας.
      Όλες οι αποφάσεις, οι οποίες έχουν ληφθεί μέχρι τώρα, έχουν ληφθεί σε συμφωνία, συνεργασία ή και ταύτιση απόψεων με το σύνολο των αρμοδίων φορέων, είτε των αγροτών, ΠΑ.Σ.Ε.Γ.Ε.Σ., ΓΕ.Σ.Α.Σ.Ε., ΣΥ.Δ.Α.Σ.Ε, είτε των μεμονωμένων φορέων των αγροτών κατά κλάδο είτε με μεμονωμένες ενώσεις αγροτικών συνεταιρισμών, αλλά και με φορείς συναφείς, και βέβαια με πληθώρα Βουλευτών, οι οποίοι καθημερινά επισκέπτονται το Υπουργείο κατά πρωτόγνωρο τρόπο στη διάρκεια δεκάδων –να μην πω εκατοντάδων- συσκέψεων, που γίνονται για το παραμικρό στο Υπουργείο, με τη συμμετοχή κάποιου από την πολιτική ηγεσία του Υπουργείου Αγροτικής Ανάπτυξης.
      Είναι δε πρωτόγνωρη και η δυνατότητα που έχουμε επαφής με την περιφέρεια, αν σκεφτεί κανείς ότι έχουν γίνει εκατό ενημερωτικές ημερίδες σε όλη τη χώρα –τουλάχιστον εκατό- και ότι πολλές απ’ αυτές έγιναν με τη συμμετοχή κάποιου από την πολιτική ηγεσία του Υπουργείου Αγροτικής Ανάπτυξης. Μπορώ να σας πω ενδεικτικά παραδείγματα όλων μας.
      Σχολιάζοντας δε όσα είπαν οι συνάδελφοι για την επίσκεψη των μελών της Κυβέρνησης στην περιφέρεια, θέλω να σας πω ότι εγώ κατέγραψα είκοσι έναν νομούς, τους οποίους επισκέφθηκα από το Νοέμβριο του 2005 έως τώρα. Και την Κυριακή επισκέπτομαι τον εικοστό δεύτερο νομό. Αντίστοιχες επισκέψεις έχει καταγράψει και ο κ. Κοντός, ο συνάδελφός μου Υφυπουργός Αγροτικής Ανάπτυξης. Αν μου πείτε ότι υπάρχει παράδειγμα οποιουδήποτε διατελέσαντος Υπουργού Γεωργίας στο παρελθόν να επισκέπτεται σε ένα εξάμηνο είκοσι δύο νομούς της χώρας, να μου το πείτε και να διαψεύσετε τα στοιχεία που σας φέρνω.
      ΑΠΟΣΤΟΛΟΣ ΚΑΤΣΙΦΑΡΑΣ: Μα μόνο στην περιφέρεια έχετε να πάτε, κύριε Υπουργέ. Τι λέτε τώρα;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Επισκεπτόμαστε, λοιπόν, νομαρχίες, ενώσεις, φορείς, μετέχουμε σε ημερίδες. Σας δικαιολογώ: έχετε πλήρη άγνοια. Λυπάμαι, αλλά έχετε άγνοια. Τι να κάνουμε;
      ΙΩΑΝΝΗΣ ΔΡΙΒΕΛΕΓΚΑΣ: Έχετε πάει σε είκοσι ένα νομούς;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Σε είκοσι ένα νομούς. Θέλετε να τους καταγράψω; Ακούστε, λοιπόν: Δωδεκάνησα, Λέσβος, Χίος, Σάμος, Έβρος, Ξάνθη, Ροδόπη, Καβάλα, Δράμα –σε πολλούς απ’ αυτούς έχω πάει δύο ή τρεις φορές- Θεσσαλονίκη, Πέλλα, Ημαθία, Κοζάνη, Φθιώτιδα, Λάρισα…
      ΠΡΟΕΔΡΕΥΩΝ (Ιωάννης Τραγάκης): Λάρισα;
      ΙΩΑΝΝΗΣ ΔΡΙΒΕΛΕΓΚΑΣ: Πότε πήγατε στη Λάρισα;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Και Λάρισα, βέβαια.
      ΠΡΟΕΔΡΕΥΩΝ (Ιωάννης Τραγάκης): Πήγατε Λάρισα;
      ΙΩΑΝΝΗΣ ΔΡΙΒΕΛΕΓΚΑΣ: Δεν πήγε στη Λάρισα.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Βεβαίως και πήγα.
      ΠΡΟΕΔΡΕΥΩΝ (Ιωάννης Τραγάκης): Γιατί άκουσα, προηγουμένως, ότι δεν πήγατε Λάρισα, γι’ αυτό.
      ΙΩΑΝΝΗΣ ΔΡΙΒΕΛΕΓΚΑΣ: Δεν πήγε, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Αφού το λέει ο ίδιος.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Αρκαδία πήγα…
      ΠΡΟΕΔΡΕΥΩΝ (Ιωάννης Τραγάκης): Πήγε Λάρισα και υπάρχουν και φωτογραφήσεις.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Λοιπόν, πήγα στην Εύβοια, Αρκαδία, Λακωνία, Μεσσηνία, Αργολίδα…
      ΡΟΔΟΥΛΑ ΖΗΣΗ: Μα ολόκληρος Υπουργός και δεν σας πήραμε είδηση;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ε, εντάξει, τι να σας πω.
      ΡΟΔΟΥΛΑ ΖΗΣΗ: Τι είδους ημερίδα ήταν αυτή που κάνατε;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Θέλω, λοιπόν, να καταλήξω ότι αυτά που λέτε ανάγονται στην άγνοια ή στην έλλειψη ενδιαφέροντος ή στη διάθεση παραπληροφόρησης του Σώματος.
      Σε αυτές τις εκατό ημερίδες που έγιναν στο σύνολο της επικράτειας, δόθηκε η ευκαιρία στους συμμετέχοντες να ανταλλάξουν απόψεις. Και ήταν πολύ χρήσιμες, πολύ εποικοδομητικές, τόσο για μας που παίρνουμε τις αποφάσεις, όσο και για τους μετέχοντες εκπροσώπους των φορέων, οι οποίοι καλούνται να εφαρμόσουν τη νέα Κοινή Αγροτική Πολιτική, που όπως είναι γνωστό αποφασίστηκε επί ημερών του ΠΑ.ΣΟ.Κ., κατά τη διάρκεια της ελληνικής Προεδρίας στο τέλος Ιουνίου του 2003.
      Με την ευκαιρία θέλω να πω ότι το σύνολο των μέτρων που εφαρμόζονται σήμερα, ανάγονται και αναφέρονται σε ρυθμίσεις που ψηφίστηκαν και εγκρίθηκαν επί των ημερών σας από την Ευρωπαϊκή Ένωση. Αν, λοιπόν, υπάρχουν και προβλήματα δυσλειτουργίας ή ρυθμίσεις που είναι πολύπλοκες ή κάποιες που είναι γραφειοκρατικές, ανάγονται, αποκλειστικά, σε ρυθμίσεις που εγκρίθηκαν επί των δικών σας ημερών και τις οποίες πολλές φορές έχω επικρίνει κι εγώ.
      Και δεν αναφέρομαι μόνο στους μεμονωμένους κανονισμούς για κοινές οργανώσεις αγοράς, τους οποίους καταγγέλλουμε και κατά το παρελθόν και τώρα, αλλά δυστυχώς ως Κυβέρνηση είμαστε υποχρεωμένοι να εφαρμόσουμε. Αναφέρομαι στα συγκεκριμένα εξειδικευμένα μέτρα εφαρμογής της νέας Κοινής Αγροτικής Πολιτικής.
      Έρχομαι τώρα σε ορισμένα στοιχεία που αφορούν την εξέλιξη του αγροτικού τομέα συνολικά. Διογκώθηκε το θέμα ότι έχουμε τεράστιο πρόβλημα μείωσης του αγροτικού εισοδήματος. Η χώρα μας το 2005, με τα επίσημα στοιχεία του έτους, είναι στην έβδομη καλύτερη θέση στο σύνολο των χωρών της Ευρωπαϊκής Ένωσης και ειδικότερα των δεκαπέντε παλαιών χωρών, ως προς τη διαμόρφωση του αγροτικού εισοδήματος.
      Είναι δε με στοιχεία της EUROSTAT τέσσερις μονάδες παραπάνω από τον μέσο όρο της Ευρωπαϊκής Ένωσης από πλευράς αγροτικού εισοδήματος. Τέσσερις μονάδες παραπάνω, κύριοι συνάδελφοι που με κοιτάζετε, από τον μέσον όρο της Ευρωπαϊκής Ένωσης!
      ΑΠΟΣΤΟΛΟΣ ΚΑΤΣΙΦΑΡΑΣ: 17%...
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Επί των ημερών σας δεν υπήρχε αυτό το στοιχείο, κύριοι συνάδελφοι. Η όποια μείωση του εισοδήματος παρατηρείται τελευταία, οφείλεται αποκλειστικά στην αύξηση της τιμής του πετρελαίου.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Πόση είναι η μείωση;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Αυτό πέστε μου. Είναι η αύξηση της τιμής του πετρελαίου. Αν έχετε, λοιπόν, τη στοιχειώδη επιμέλεια να κάνετε την αναγωγή της συμμετοχής στο κόστος παραγωγής της αύξησης της τιμής των καυσίμων, θα αντιληφθείτε ότι εκεί οφείλεται αποκλειστικά η όποια μείωση υπάρχει στην Ευρωπαϊκή Ένωση, όχι μόνο στη χώρα μας, στο αγροτικό εισόδημα συγκυριακά το 2005. 
      Πρέπει όμως να ακουστεί και ένα άλλο στοιχείο. Συρρικνώνεται, λέτε, ο αγροτικός τομέας. Εγώ θα επικαλεστώ ένα και μόνο στοιχείο, το οποίο είναι καταλυτικό και το οποίο ονειρεύεστε εσείς επί χρόνια να το είχατε πετύχει επί των ημερών σας, δηλαδή την πολύ σημαντική αύξηση των εξαγωγών ελληνικών αγροτικών προϊόντων, που σημείωσαν αύξηση κατά 24% το 2005 και κατά 25% νέα αύξηση επί αυτών των στοιχείων το πρώτο δίμηνο του 2006. Δηλαδή, κύριοι συνάδελφοι, έχουμε σημειώσει 50% αύξηση στα αγροτικά προϊόντα από το τέλος του 2004 μέχρι τον Φεβρουάριο του 2006. Αυτό είναι το καταλυτικό στοιχείο το οποίο αναιρεί  ότι λέγατε ανεύθυνα και χωρίς τεκμηρίωση. 
      Σε μια χώρα, λοιπόν, που το αγροτικό εισόδημα είναι στην έβδομη καλύτερη θέση, τέσσερις μονάδες παραπάνω από το μέσο όρο της Ευρωπαϊκής Ένωσης και με δεδομένο ότι υπάρχει πρόβλημα αύξησης κόστους παραγωγής λόγω του πετρελαίου και των καυσίμων και σε μία χώρα που έχει 25% ετησίως αύξηση των εξαγωγών, δεν μπορείτε να κινδυνολογείτε κατ’ αυτόν τον τρόπο. 
      Ερχόμαστε τώρα στα περιβόητα ατομικά δικαιώματα. Κύριοι συνάδελφοι, αντί να υποχρεώσουμε –όπως θα έπρεπε να κάνουμε και όπως το κάνατε κατά κόρον στο παρελθόν- κάθε δικαιούχο αγρότη να κάνει μία αίτηση και να ζητάει να ενταχθεί στο σύστημα της ενιαίας ενίσχυσης της νέας Κοινής Αγροτικής Πολιτικής που εσείς αποφασίσατε και να χρειάζεται να υποβληθούν ένα εκατομμύριο εκατό χιλιάδες αρχικές δηλώσεις  των παραγωγών –σας το έχω πει και άλλοτε, λυπάμαι αν δεν το έχετε καταλάβει-  εμείς για να διευκολύνουμε αυτήν τη διαδικασία –αυτή η διαδικασία των δηλώσεων γίνεται κάθε χρονιά για το Ο.Σ.Δ.Ε., σε κάθε υπηρεσία, υποβάλλει ο ενδιαφερόμενος μία αίτηση, μία δήλωση, κάτι- και να αποφύγουμε αυτήν την ταλαιπωρία των αγροτών -και θα ήταν, πράγματι, ταλαιπωρία αν ακολουθούσαμε αυτού του είδους την πρακτική του παρελθόντος- επιλέξαμε να αποστείλουμε προσυμπληρωμένες δηλώσεις για την διευκόλυνσή τους στο σύνολο των αγροτών, μέσω των Ενώσεων Αγροτικών Συνεταιρισμών, με τη συμφωνία και τον συντονισμό της ΠΑ.Σ.Ε.Γ.Ε.Σ. και των άλλων κορυφαίων οργανώσεων, ώστε το σύνολο των παραγωγών να πάρει τα προσωρινά δικαιώματά του χωρίς να ασχοληθεί καθόλου με την εξεύρεση στοιχείων και να μην ταλαιπωρηθεί καθόλου. 
      Δώσαμε όμως την ευκαιρία σε όποιον είχε την παραμικρή επιφύλαξη για στοιχεία που αναγράφονταν στα προσωρινά δικαιώματα των προσυμπληρωμένων δηλώσεων, να μπορεί να πει «εγώ, κύριοι, έχω μία επιφύλαξη για αυτά που μου γράφετε». Άρα, αντί να έχουμε ένα εκατομμύριο εκατό χιλιάδες αρχικές δηλώσεις είχαμε περίπου τριακόσιες χιλιάδες αρχικές δηλώσεις παραγωγών οι οποίοι είχαν κάποιες επιφυλάξεις στα στοιχεία. 
      Σε ποια στοιχεία υπήρχαν επιφυλάξεις; Τα πλείστα στοιχεία τα οποία είχαν ανάγκη επανεκτίμησης ήταν εκείνα τα οποία αναφέρονταν σε μεταβιβάσεις. Πέθανε κάποιος από το 2000 ή από το 2002 και μετά και δεν είχε γνωστοποιηθεί πουθενά ή κάποιος ο οποίος είχε λανθασμένο αριθμό φορολογικού μητρώου ή κάποιος που είχε λάθος διεύθυνση ή κάποιος που είχε λάθος στον αριθμό δελτίου ταυτότητας ή κάποιος που είχε δηλώσει ως κατοικία την έδρα του χωραφιού του και όχι τη διεύθυνση κατοικίας και υπήρχε μια αντιφατική αναφορά. Σε μία δήλωση υπήρχε αναφορά στη διεύθυνση κατοικίας και αλλού υπήρχε αναφορά στη διεύθυνση εκμετάλλευσης. Τέτοιου είδους ήταν οι επιφυλάξεις των αγροτών που εκφράστηκαν εν μέρει στις αρχικές δηλώσεις τους των τριακοσίων χιλιάδων περίπου. 
      Εμείς λοιπόν, τι κάναμε; Πολλές από αυτές τις δηλώσεις –τους ενθαρρύναμε και το ξέρετε- ήταν απόλυτα σωστές, με στοιχεία που μόνο αυτοί μπορούσαν να επικαλεστούν. Αλίμονο αν μπορούσε ο Ο.Π.Ε.Κ.Ε.Π.Ε. από την φαντασία του ή αυθαίρετα να διορθώνει στοιχεία τα οποία, κύριοι συνάδελφοι, ήταν στοιχεία ιστορικών εισπράξεων του παρελθόντος.
      Τα στοιχεία αυτά ήταν σωστά ή λανθασμένα; Ανάγονται στη δική σας περίοδο μέχρι το 2002. Αλίμονο αν εμείς το 2006 ερχόμασταν και τροποποιούσαμε αυθαίρετα τα στοιχεία τα οποία ήταν συγκεκριμένες πληρωμές για κάποιους λόγους, υπό προϋποθέσεις στρεμμάτων, με συγκεκριμένες ιδιότητες κατά περιοχές, εγγραφές που ολοκληρώθηκαν όμως το 2002. 
      Εμείς δεν αλλοιώσαμε κανένα στοιχείο επί των ημερών μας. Όπως ξέρετε ο κανονισμός αναφέρεται στην ιστορική περίοδο 1999-2002 και επιβάλλει να αντιγράψουμε τα στοιχεία αυτά. Αυτό κάναμε. Αν είχαν λάθη τα δικά σας στοιχεία ή οι δικές σας πληρωμές, κύριοι συνάδελφοι, εμείς αυτά πάμε να διορθώσουμε. 
      Όπως, επίσης, πάμε να διορθώσουμε, κύριοι συνάδελφοι, -που στηρίζετε ορισμένες άναρθρες κραυγές, ελαχίστων ευτυχώς, που θίγονται από τον τρόπο με τον οποίο εμείς χειριζόμαστε τη διαχείριση των ατομικών δικαιωμάτων- όσον αφορά κάποιους που είχαν ανύπαρκτους αριθμούς φορολογικών μητρώων, τους οποίους ποτέ δεν τους εντοπίσατε, τους οποίους ανεχθήκατε. Είναι ποινικά αδικήματα, κύριοι συνάδελφοι! Συγκαλύπτατε τόσο καιρό τέτοιο κόσμο. Πρέπει να ντρέπεστε! Και είναι πάρα πολλοί αυτοί, κύριε Χατζημιχάλη, που γελάτε. Είστε υπεύθυνος κι εσείς ως πολιτική ηγεσία. Και έχετε το θράσος να καταγγέλλετε τη Νέα Δημοκρατία ή την Κυβέρνηση, η οποία πάει να βάλει μία τάξη στο χάος που παρέλαβε. Περί αυτού πρόκειται. Και κάθε φορά που θα μας εγκαλείτε, θα τα ακούτε. 
      ΦΩΤΗΣ ΧΑΤΖΗΜΙΧΑΛΗΣ: Λέτε ότι οι αγρότες είναι κλέφτες, κύριε Υπουργέ; Λέτε ότι είναι απατεώνες;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Όχι. Ορισμένοι –είπα- ευτυχώς λίγοι τον αριθμό, διαμαρτύρονται γιατί δεν εγκρίνουμε δηλώσεις αγροτών, που είχαν πλαστά φορολογικά μητρώα, κύριε Χατζημιχάλη. Αυτό λέω. Για τα πλαστά φορολογικά μητρώα, κύριε  Χατζημιχάλη.
      ΦΩΤΗΣ ΧΑΤΖΗΜΙΧΑΛΗΣ: Αυτό λέτε;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Λοιπόν, μην επιμείνετε, γιατί έχω στοιχεία... 
      ΦΩΤΗΣ ΧΑΤΖΗΜΙΧΑΛΗΣ: Επιμένω. Να μας τα δώσετε, κύριε Υπουργέ.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): …και κάθε φορά που θα λέτε εδώ τα θέματα, θα παίρνετε και την απάντηση. 
      Όταν, λοιπόν, εμείς προσπαθούμε, κύριοι συνάδελφοι, να βάλουμε μια τάξη στο χάος που παραλάβαμε, το οποίο ήταν αυτό που σας είπα, δηλαδή ανύπαρκτα φορολογικά μητρώα, ατελείς αναφορές σε αριθμό δελτίου ταυτότητας και, πάντως, λανθασμένη αναγραφή από τον ενδιαφερόμενο ή από τις Ε.Α.Σ., που πήραν την ευθύνη να τις καταγράφουν, και ήρθαν στο κέντρο, τι θα κάναμε; Θα τις εγκρίναμε, όπως τις εγκρίνατε σωρηδόν εσείς, ικανοποιώντας απαιτήσεις δικαίων και αδίκων; Δεν θα το κάνουμε αυτό. Ερχόμαστε, λοιπόν, και λέμε το εξής: Να υποβάλουν τις δηλώσεις τους. Να βοηθήσουμε τις ενώσεις, έστω και αν εσείς διαφωνείτε με το να πάρουν οι ενώσεις αυτό το έργο. Διερωτώμαι: Τόσα  χρόνια ποιος το έκανε; Να έρθει ένας συνάδελφος εδώ να μου πει ότι τόσα χρόνια τη δήλωση του Ο.Σ.Δ.Ε. δεν την έκανε η ένωση, την έκανε κάποιος άλλος. Βεβαιώνω, λοιπόν, το Σώμα και αυτούς τους συναδέλφους που ενδεχομένως να μην γνωρίζουν, ότι πάντοτε οι Ενώσεις Αγροτικών Συνεταιρισμών –και καλώς- συνέτασσαν τις δηλώσεις Ο.Σ.Δ.Ε.. Πάντοτε! Δεν υπάρχει καμία εξαίρεση. Και πάντοτε υπήρχαν λάθη τα οποία, ενώ η πολιτική ηγεσία του παρελθόντος τα παραγνώριζε, η δική μας προσπαθεί να τα επιλύσει και να τα διορθώσει. 
      Έρχομαι στο τεράστιο πρόβλημα του Μητρώου. Λέτε για το Μητρώο. Το Μητρώο είναι, υποτίθεται, επικαιροποιημένο μέχρι το 2003. Το Μητρώο είναι αναξιόπιστο, για να μην πω καμία βαρύτερη κουβέντα εδώ μέσα για το Μητρώο του 2003. Η διαδικασία επικαιροποίησης του Μητρώου για την περίοδο 2003-2004 –για την επόμενη ακριβώς περίοδο- έχει εμπλοκή στα δικαστήρια, στο Συμβούλιο της Επικρατείας, και δεν έχει προχωρήσει. Ποιος, λοιπόν, ευθύνεται για όλα αυτά; Υπάρχει ένα αναξιόπιστο Μητρώο, για το οποίο η προηγούμενη κυβέρνηση τον Οκτώβριο του 2003 δήλωσε στην Ευρωπαϊκή Ένωση ότι είναι απόλυτα σωστό. Αν εμείς παίρναμε σαν βάση το Μητρώο του 2003, αλίμονό μας! 
      Συνεχίζω. Τι έκανε η Κυβέρνηση; Για τη διευκόλυνση των παραγωγών και των ενώσεων έστειλε προεκτυπωμένες δηλώσεις του 2005, του Ο.Σ.Δ.Ε., ό,τι είχαν δηλώσει οι ίδιοι. Αν υπάρχουν λάθη, είναι λάθη στη βάση των δηλώσεών τους, το ξαναλέω. Αλλά όσα αφορούν το 2003 και πριν, αφορούν εγκρίσεις ή ανοχές των κυβερνήσεών σας, κύριοι συνάδελφοι, από λανθασμένες καταγραφές των ενδιαφερόμενων ή των Ε.Α.Σ..
      Και επειδή μου τσαμπουνάνε εδώ οι συνάδελφοι το επιχείρημα: «ο κρατικός προϋπολογισμός να πληρώσει», εγώ προκαλώ τις κυβερνήσεις του ΠΑ.ΣΟ.Κ. να μου πουν αν έχουν ένα παράδειγμα που πλήρωσαν, κύριε Κουτσούκο, οποτεδήποτε οι κυβερνήσεις του ΠΑ.ΣΟ.Κ. για το Ο.Σ.Δ.Ε. οποιαδήποτε κρατική ενίσχυση. Να μου το πουν, να βρω κι εγώ τον κωδικό, να βγάλω κι εγώ την απόφαση και να τα δώσω. 
      Έχω λοιπόν εγώ, κύριοι συνάδελφοι, τα εξής δεδομένα, τα οποία καταρρίπτουν όλα αυτά τα  ανεύθυνα, τα οποία είπατε, προηγουμένως, στην Αίθουσα. Έχω γνωμοδότηση, η οποία λέει, ρητώς, τα ακόλουθα. Και μην πάτε να διαστρεβλώσετε το περιεχόμενο των γνωμοδοτήσεων. Λέει επί λέξει τα εξής, και κάντε εσείς ερμηνεία άλλη. Είναι ρητή η αναφορά του νομικού συμβούλου στο θέμα αυτό. «Κατά συνέπεια,…
      ΙΩΑΝΝΗΣ ΔΡΙΒΕΛΕΓΚΑΣ: Ποιο είναι το ερώτημα;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ακούστε την απάντηση. Δεν έχω καμία υποχρέωση να σας πω το ερώτημα. Είναι άνευ αντικειμένου. Ακούστε λίγο το κομμάτι και πείτε μου αν αυτό έχει περιθώριο άλλης ερμηνείας. Λέει, λοιπόν: «Κατά συνέπεια, η χρηματοδότηση από το κράτος του κόστους συμπλήρωσης και υποβολής της αίτησης της ενιαίας ενίσχυσης» -αυτό που συζητάμε- «μη εμπίπτουσα στις εξαιρέσεις που προβλέπονται στη Συνθήκη, δεν είναι επιτρεπτή από το κοινοτικό δίκαιο, ενδεχόμενη, δε, υλοποίησή της θα οδηγούσε την επιτροπή στην έκδοση απόφασης για την ανάκτηση της παράνομης κρατικής ενίσχυσης -και μάλιστα εντόκως- από την καταβολή της». Πείτε εσείς μια ερμηνεία σ΄ αυτό. Αν εγώ, με αυτό, μπορώ να δώσω, να μου το πείτε. Και, κυρίως, να μου πείτε αν το κάνατε εσείς. 
      Πάμε πιο κάτω: Έρχεται το Κ.Κ.Ε. και λέει: «Κακώς δώσατε στις Ε.Α.Σ. την αρμοδιότητα να συντάσσουν τις δηλώσεις του Ο.Σ.Δ.Ε. Διαφωνούμε» -λέει το Κ.Κ.Ε.- «και με το τι έκανε το ΠΑ.ΣΟ.Κ. όλα αυτά τα χρόνια», γιατί αυτό έκανε το ΠΑ.ΣΟ.Κ. και καλώς το έκανε -κάτι καλό που έκανε πρέπει να το πούμε- και η Ευρωπαϊκή Ένωση θεωρεί ότι αυτό είναι παράνομο. 
      Ακούστε, λοιπόν, τι απαντά η Ευρωπαϊκή Επιτροπή σε ερώτηση της κ. Μανωλάκου στις 6 Απριλίου, πριν από ένα μήνα. Λέει: «Η επιτροπή» -γιατί εδώ καταγγέλλεται, ακούστε την κουβέντα της κ. Μανωλάκου- «η τριτοβάθμια ΠΑ.Σ.Ε.Γ.Ε.Σ. με την υπόδειξη και την ανοχή της ελληνικής Κυβέρνησης, προκειμένου να παραλάβει από τους αγρότες τις αιτήσεις ενεργοποίησης που προέκυψαν, απαιτεί εκβιαστικά την καταβολή ποσού 3% περίπου των δικαιούχων. Αυτή η απαίτηση είναι εκβιαστική και παράνομη κ.λπ.». Τέτοια πράγματα λέει η κ. Μανωλάκου. 
      Επ’ αυτού του εγγράφου ερωτήματος, λοιπόν, απαντάει η επιτροπή. Η επιτροπή συμπέρανε –θέλω να το μεταφέρω, ακριβώς, όπως περιέχεται στο κείμενο- ότι εφόσον οι πληρωμές γίνονται πλήρως στους τραπεζικούς λογαριασμούς –έτσι γίνεται- το σύνολο της επιδότησης θα μπει από τον Ο.Π.Ε.Κ.Ε.Π.Ε. στους τραπεζικούς λογαριασμούς χωρίς καμία παρακράτηση –για τα παρακρατούμενα και τις διαφοροποιήσεις θα πούμε μετά- ή να γίνει αποδεκτή η πληρωμή ενός αντιτίμου –το λέει «fee» το αντίτιμο- από τον δικαιούχο προς το συνεταιρισμό για τις διοικητικές υπηρεσίες που παρήχθησαν από το συνεταιρισμό αυτό υπό την έννοια ότι αυτό αποτελεί μία εθελοντική ιδιωτική συμφωνία μεταξύ του δικαιούχου και του αντίστοιχου συνεταιριστικού οργάνου. Αυτό είναι απάντηση του Κ.Κ.Ε. κατά κύριο λόγο, ότι η Ευρωπαϊκή Ένωση θεωρεί απόλυτα σωστή αυτήν τη διαδικασία που την κάνατε κι εσείς. Άρα, λοιπόν, παράνομη κρατική επιχορήγηση, νόμιμη και κοινοτικά η διαδικασία από τις ενώσεις. 
      Πού είναι το πρόβλημα, για να καταλάβω κι εγώ; Να μου πείτε και ποια είναι η επίλυση με βάση αυτά τα οποία ισχυρίζεστε, όταν εσείς στην πράξη επί πολλά χρόνια κάνατε αυτό, ακριβώς, το πράγμα διότι δεν υπήρχε άλλη λύση. 
      Εμείς, ακόμα και αν σκεφτόμαστε το ενδεχόμενο ιδιωτικών εταιρειών, δεν θα μπορούσαμε να διακινδυνεύσουμε αυτό που εσείς άκριτα προωθήσατε, να φτιάχνουν τα μητρώα οι ιδιωτικές εταιρείες και να έχουμε αυτήν την απαράδεκτη εξέλιξη που θίγει όλους μας και που μας δημιουργεί περισσότερα προβλήματα εξεύρεσης αγροτεμαχίων από τους αγρότες στην περιφέρεια. 
      Γι’ αυτόν το λόγο ταλαιπωρούνται, κύριοι συνάδελφοι, διότι το μητρώο είναι διάτρητο και έρχεστε από πάνω και κατηγορείτε την Κυβέρνηση η οποία πρέπει να διορθώσει τα λάθη του παρελθόντος, το τι παρέλαβε, διότι εμείς, κύριοι συνάδελφοι, σήμερα δεν έχουμε να επεξεργαστούμε δικά μας στοιχεία. Επεξεργαζόμαστε καλώς ή κακώς τα στοιχεία της τετραετίας σας, 1999-2002 ή και προγενέστερα, όταν υπήρχε μία χρονιά ζημιάς. Τουλάχιστον μ’ αυτήν την ανάλυση που σας έκανα ας καταλάβετε κάποια στιγμή πώς λειτουργεί το σύστημα.
      Έρχομαι τώρα στο τι πληρώνουν. «Χαράτσι», λέει, «τους παίρνετε μεγάλα ποσά». Κάποιος είπε για 20%. Το παρακράτημα εσείς το αποφασίσατε ως κυβέρνηση. Το ποσοστό του παρακρατήματος για τα προϊόντα αυτά του ποιοτικού το αποφάσισε η κυβέρνηση του ΠΑ.ΣΟ.Κ. με Πρόεδρο του Συμβουλίου Υπουργών Γεωργίας τον κ. Δρυ και καλά έκανε. Γιατί; Διότι είναι ένα σημαντικό κίνητρο να παραμείνουν ο αγροτικός τομέας και ορισμένες καλλιέργειες στη χώρα μας, γιατί αλλιώς θα εξέλιπαν.
      Από κει και πέρα, το πώς καθορίζεται το ποιοτικό παρακράτημα και –γενικεύω λίγο την αναφορά μου- το πώς καθορίστηκε το ποσοστό της αποδέσμευσης που είναι συνολική, αποφασίστηκε εγκαιρότατα, κύριοι συνάδελφοι. Εμείς γνωστοποιήσαμε τις αποφάσεις μας στην Ευρωπαϊκή Ένωση ένα μήνα νωρίτερα από την προβλεπόμενη προθεσμία. Η προθεσμία από σας είχε μπει, επί των κυβερνήσεών σας. Εμείς, λοιπόν, ένα μήνα πριν από την προθεσμία που είχε συμφωνήσει η δική σας κυβέρνηση είπαμε πού καταλήξαμε και καταλήξαμε –το είπατε και χαίρομαι, αυτό είναι αλήθεια- με τη σύμφωνη γνώμη και του ΠΑ.ΣΟ.Κ. και άλλων φορέων. Άρα, λοιπόν, εμείς εγκαιρότατα είπαμε για την αποδέσμευση και είπαμε για τα παρακρατήματα. 
      Η εξέλιξη της είσπραξης των παρακρατημάτων συνεχίζεται. Υπάρχει η τάση να συνδέσουμε ειδικά για ορισμένα προϊόντα το ποσό παρακρατήματος με κάποια χαρακτηριστικά όπως είναι προϊόντα Π.Ο.Π. και γεωγραφικής ένδειξης ή βιολογικά ολοκληρωμένης διαχείρισης, για παράδειγμα για το ελαιόλαδο. Στον καπνό είναι 2% μόνο. Αυτό που λέγατε 20% είναι μόνο 2% στον καπνό. Οι διαφοροποιήσεις είναι πάλι επί των δικών σας ημερών. Η απόφαση για το 3% κ.ο.κ. δεν αφορά τους κάτω των 5.000 ευρώ που είναι το 85% των αγροτών. Δεν τους αφορά αυτό. 
      Πάντως, το υπόλοιπο που αφορά τους αγρότες από 5.000 ευρώ και πάνω, αφορά τη δράση για την αγροτική ανάπτυξη, για να μπορέσει επιτέλους ο αγροτικός τομέας να γίνει ανταγωνιστικός που δεν ήταν στο παρελθόν και που τείνει να γίνει με τα στοιχεία που σας είπα, τόσο του αγροτικού εισοδήματος, όσο και της διάθεσης προϊόντων με ικανοποιητικούς όρους μετά από σημαντική, μεγάλη και συστηματική προσπάθεια που καταβάλλουν η Κυβέρνηση και οι φορείς για να επιτύχουμε αυτά τα θεαματικά για τη χώρα μας και την προϊστορία της αποτελέσματα. 
      Ας δούμε τώρα πού οδήγησε η δική σας διαχείριση.
      Πρώτα απ’ όλα επειδή είπατε ότι η χώρα μας ζήτησε παράταση για ένα χρόνο κ.λπ., να σας πω ότι η Ελλάδα έκανε ό,τι έκανε η Ισπανία και η Γαλλία, για παράδειγμα. Αυτές οι χώρες ξεκίνησαν το 2006 και καλά έκαναν. Μιλάμε γι’ αυτές. Δηλαδή και αυτές λάθη είχαν; 
      Τώρα για να δούμε λίγο πώς χειριστήκατε τα θέματα αυτά εσείς.
      ΡΟΔΟΥΛΑ ΖΗΣΗ: Μας κάνετε ερώτηση;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Όχι να τα ξέρετε, επειδή τα αγνοείτε. 
      Τι χάσαμε επί ημερών σας από πλευράς κοινοτικών καταλογισμών, γιατί κάποια στιγμή πρέπει να τα λέμε σ’ αυτήν την Αίθουσα. Μόνο την εξαετία 1999-2005, κύριε Δριβελέγκα, πληρώσαμε 675.000.000 ευρώ! Πρέπει να ντρέπεστε που προκαλείτε τη σημερινή Κυβέρνηση που πάει να βάλει μια τάξη στο χάος που παρέλαβε!
      Το 2005 πληρώσαμε 112.000.000 ευρώ για δικές σας ζημιές! Θα κάνω αναφορά σε συγκεκριμένα χρόνια. Είναι ζημιές και καταλογισμοί για λάθη και παραλείψεις των δικών σας Υπουργών Γεωργίας, της δικής σας διαχείρισης! 
      Το 2003 πληρώσαμε 140.000.000 ευρώ. Το 2002 πληρώσαμε 142.000.000 ευρώ για προγενέστερα χρόνια. Θα σας κάνω εδώ μια αναφορά τι αφορά το καθένα. Το 1999 πληρώσαμε για το 1996 23.000.000 ευρώ για ανεπαρκείς ελέγχους των δαπανών. Το 2000 πληρώσαμε για διαχείριση του 1998 78.000.000 ευρώ για ελλείψεις στο LPΙS που πάμε να κάνουμε εναγωνίως τώρα, που εσείς δεν κάνατε τίποτα. Είναι η προετοιμασία που είχατε κάνει και που θα μας έδινε την ευκαιρία να εφαρμόσουμε τη νέα Κ.Α.Π. από 1-1-2005, που δεν υπήρχε τίποτα έτοιμο! Απόδειξη είναι οι καταλογισμοί που μας έχουν μπει. 
      Πάμε πιο κάτω. Για χρήσεις του 1999 πληρώσαμε το 2001 51.000.000 ευρώ για δαπάνες και αδυναμίες στο σύστημα ελέγχου, κυρίες και κύριοι συνάδελφοι. Έτη 1996-1999. Πληρώσαμε γι’ αυτά το 2001 28.000.000 ευρώ για μη ικανοποιητικό σύστημα ελέγχου. Είναι οι έλεγχοί σας αυτοί, αυτοί που έφεραν το σημερινό αδιέξοδο, το οποίο πάμε να καλύψουμε εμείς, κόντρα στη δική σας κριτική και στις ανεύθυνες κουβέντες που λέτε σ’ αυτήν την Αίθουσα. 
      Χρήσεις 1996-1998 για αγροτικές καλλιέργειες: 103.000.000 ευρώ, κύριοι συνάδελφοι, καταλογισμός στη χώρα. 2000-2001: Πληρώσαμε 57.000.000 ευρώ για διαχείριση που αφορά κενά σχετικά με τους βασικούς ελέγχους. 1999-2000: Πληρώσαμε 45.000.000 ευρώ για παραλείψεις στο σύστημα ελέγχων στο ελαιόλαδο. Έτη 1999-2002: για ελλείψεις σε βασικούς ελέγχους μεταποίησης ντομάτας πληρώσαμε 11.500.000 ευρώ, κύριοι συνάδελφοι. Αυτά τα πληρώσαμε εμείς το 2004. 
      Για τα έτη 2000-2001, για ανεπαρκείς επιτόπιους ελέγχους σε πριμοδοτήσεις ζώων, πληρώσαμε το 2004 15.600.000 ευρώ. Πληρώσαμε 25.300.000 ευρώ, κύριοι συνάδελφοι, για ανεπαρκές επίπεδο βεβαιότητας, όσον αφορά την κανονικότητα των αιτήσεων για αγροτικές καλλιέργειες και που αφορούν τη χρήση 2002, τα οποία πληρώσαμε το 2005, κύριοι συνάδελφοι. 
      Αυτήν τη διαχείριση παραλάβαμε, κύριοι συνάδελφοι. Διαχείριση 2003: Τα πληρώσαμε το 2005. Ατελής εφαρμογή του Ο.Σ.Δ.Ε., έλλειψη σε μη πλήρωση σε επιχειρησιακά: 25.500.000 ευρώ, κύριοι συνάδελφοι, πρόστιμο στη χώρα μας! Για ελλείψεις στη διακρίβωση πυκνότητας ζωικού κεφαλαίου πληρώσαμε 34.500.000 ευρώ, κύριοι συνάδελφοι, έτος 2002 πριμοδοτήσεις ζώων. Για τα έτη 2000-2003 πληρώσαμε για κτηνοτροφικές πριμοδοτήσεις σε αιγοπρόβατα 38.500.000 ευρώ, κύριοι συνάδελφοι. Επανεκδηλούμενες αδυναμίες στο μηχανισμό ελέγχου! 
      Αυτά παραλάβαμε, κύριοι συνάδελφοι, και πολλά άλλα που δεν θα τα αναφέρω για να μη φάω το χρόνο μου και παρακαλώ, κύριε Πρόεδρε, κρατήστε λίγο χρόνο. 
      ΙΩΑΝΝΗΣ ΔΡΙΒΕΛΕΓΚΑΣ: Ζήστε με το παρελθόν!
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Αυτά παραλάβαμε. Δεν είναι παρελθόν. Αυτά διαχειρίζομαι, κύριε Δριβελέγκα, τα έτη 1999-2002. Αυτό μου επιβάλλει ο δικός σας κανονισμός του Ιουνίου 2003 που μου λέει, ότι θέλω δε θέλω θα πάρω τα έτη 1999-2002. Αυτά παρέλαβα. Αυτά δεν ανατρέπονται.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Τώρα τι κάνετε δύο χρόνια;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εμείς κάναμε πολλές προσπάθειες και προς τιμήν του Γραφείου Ευρωπαϊκού Δικαίου του Νομικού Συμβουλίου του Κράτους που έφερε πίσω στη χώρα κάποιες επιστροφές, όχι στα επίπεδα αυτά βέβαια. Κέρδισε κάποιες δίκες. Δηλαδή, η κατάσταση είναι απαράδεκτη. Χάνουμε μεγάλο μέρος των επιδοτήσεων ακριβώς γιατί τα πληρώνουμε σε καταλογισμούς από τη δική σας κακή διαχείριση. Αυτά πάμε να λύσουμε και τα ακούμε και από πάνω γιατί επισημαίνουμε τα λάθη και τις παραλείψεις! Αυτά πληρώνουμε κι εμείς και οι αγρότες που ταλαιπωρούνται. 
      Έρχομαι τώρα να μιλήσω για το θέμα των Ε.Α.Σ.. Οι Ε.Α.Σ. με δική τους απόφαση με την ΠΑ.Σ.Ε.Γ.Ε.Σ. –και καλώς, είναι ο φυσικός φορέας τους που είναι αιρετός και η διοίκησή του προέρχεται από εκλογές από τους αγρότες- καθορίζει ένα τιμολόγιο. Η Κυβέρνηση δεν έχει καμία σχέση με το τιμολόγιο αυτό. Εμείς παρακαλέσαμε, πιέσαμε –αν θέλετε- να μειωθεί το τιμολόγιο αυτό, να κάνει  πολλά συνεργεία η κάθε ένωση, να κινητοποιήσει τους αγρότες και να πάνε οι αγρότες όπως πήγαιναν κάθε χρονιά σε Ε.Α.Σ..
      Τώρα, ως προς την προθεσμία, κύριοι συνάδελφοι, οι αγρότες είχαν συνηθίσει –γι’ αυτό και δεν έρχονται εύκολα- να περιμένουν τις δηλώσεις του Ο.Σ.Δ.Ε. μέχρι τον Ιανουάριο της άλλης χρονιάς, κύριε Δριβελέγκα! Ακούστε τα αυτά που δεν τα ξέρετε!
      Το Ο.Σ.Δ.Ε. που εμάς μας κατηγορείτε ότι δεν θα είναι έτοιμο την 1η Ιουνίου, δεν ήταν έτοιμο ποτέ στο σύνολό του μέχρι τέλος του χρόνου και περιμένετε το Ο.Σ.Δ.Ε. να τελειώσει Δεκέμβριο του οικείου χρόνου για να πληρώσει τις επιδοτήσεις και το λέτε αυτό σε μια Κυβέρνηση η οποία είναι υπόδειγμα καταβολής, εγκαιρότατα και πολύ νωρίτερα, των κοινοτικών επιδοτήσεων σε πλείστα προϊόντα, στο στάρι, στο λάδι, στο βαμβάκι. Οι αγρότες τα ξέρουν αυτά, κύριε Δριβελέγκα. 
      ΙΩΑΝΝΗΣ ΔΡΙΒΕΛΕΓΚΑΣ: Ακόμη δεν τα πήραν. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Τα πήραν όλοι όσοι υπέβαλλαν χαρτιά όταν ολοκληρώθηκαν οι έλεγχοι. 
      ΙΩΑΝΝΗΣ ΔΡΙΒΕΛΕΓΚΑΣ: Με δάνεια από την τράπεζα.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Πάντως η καθυστέρηση του Ο.Σ.Δ.Ε. που ήταν πρακτική σας μέχρι τέλος του χρόνου θα μειωθεί σε πολύ μεγάλο βαθμό λόγω και των δεσμεύσεων από την Ευρωπαϊκή Ένωση που εσείς είχατε ψηφίσει τότε…
      ΙΩΑΝΝΗΣ ΔΡΙΒΕΛΕΓΚΑΣ: Σας λέω, με δάνεια από την τράπεζα.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):…ώστε φέτος να πληρωθούν επιδοτήσεις νωρίτερα από κάθε άλλη φορά, κύριοι συνάδελφοι, στο σύνολό τους για το σύνολο των καλλιεργειών. Και είμαι περήφανος που η Κυβέρνηση της χώρας μας έφερε με τους μηχανισμούς το εξής αποτέλεσμα: Η Ελλάδα να είναι η πρώτη χώρα που οριστικοποίησε ατομικά δικαιώματα τα οποία μέλλει να ενεργοποιηθούν. Καμία χώρα της Ευρωπαϊκής Ένωσης δεν έχει στείλει οριστικά δικαιώματα στους αγρότες, κύριοι συνάδελφοι, και πολλές χώρες και πολλοί Υπουργοί Γεωργίας δηλώνουν ότι θα δουλέψουν με προσωρινά δικαιώματα, που μπορούν να το κάνουν και φέτος. Όχι οριστικά, προσωρινά. Η χώρα μας, λοιπόν, που ολοκλήρωσε με τη συνδρομή των ενώσεων, με τη διαδικασία τη διευκολυντική που σας είπα, την οριστικοποίηση των δικαιωμάτων και μέλλει να γίνει η επικυρωποίηση, δεν μπορεί να κατηγορείται για αυτά τα οποία λέτε και για τα λάθη και τις παραλείψεις του παρελθόντος. 
      ΙΩΑΝΝΗΣ ΔΡΙΒΕΛΕΓΚΑΣ: Γελάνε έξω!
      ΠΡΟΕΔΡΕΥΩΝ (Ιωάννης Τραγάκης): Μη διακόπτετε άλλο, φθάνει. Σας παρακαλώ φθάνει μέχρι εδώ.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Τώρα να πω ότι υπάρχει προθεσμία. Εστάλησαν τα οριστικά, τελείωσε η διαδικασία κατανομής για τους νέους αγρότες από το απόθεμα. Οι προεκτυπώσεις είναι για διευκόλυνση και όλες οι εγκύκλιοι. Είναι για διευκόλυνση. Δεν είμαστε υποχρεωμένοι να τις στείλουμε. Όλη αυτή η σωρεία των εγγράφων που βλέπετε προς τις ενώσεις είναι για τη διευκόλυνσή τους. Εμείς βγάλαμε τα οριστικά δικαιώματα, τελεία και παύλα. Δεν χρειάζεται τίποτε άλλο. Τα κάνουμε επικουρικώς, κύριοι συνάδελφοι, για να τους διευκολύνουμε. Τώρα, αν δεν θέλετε να τους διευκολύνουμε για να εκτεθούν οι ενώσεις και να δικαιωθεί ο κ. Παπανδρέου ο οποίος φαίνεται ότι δεν έχει καμία εμπιστοσύνη στο συνεταιριστικό κίνημα, και λέει ότι κακώς η ΠΑ.Σ.Ε.Γ.Ε.Σ. πήρε ένα έργο, το οποίο το έκανε χρόνια επί των ημερών του και το οποίο το πήρε ένας φυσικός φορέας των αγροτών, αιρετός από τους αγρότες, να το δηλώσετε ευθαρσώς και να πείτε, να πάμε στις ιδιωτικές εταιρίες. Αυτά είναι τα συμφέροντα τα οποία συγκαλύπτετε!
      ΡΟΔΟΥΛΑ ΖΗΣΗ: Τι λέτε, κύριε Υπουργέ;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Τώρα, είπαμε για τις φορολογικές δηλώσεις. Έτσι είναι η διαδικασία. Διανοείστε εφοριακός να συντάσσει φορολογική δήλωση; Διανοείστε υπάλληλος του Ο.Π.Ε.Κ.Ε.Π.Ε. να συντάσσει δήλωση Ο.Σ.Δ.Ε.; Αδιανόητο, παράνομο και απαράδεκτο. Δεν μπορεί ο υπάλληλος να τα συντάσσει αυτά όπως κακώς πληροφορημένοι, παραπληροφορημένοι ισχυρίζεστε επικαλείστε και στηρίζετε. Δεν μπορούν να γίνουν αυτά τα πράγματα. Να βάλω, δηλαδή, εγώ υπάλληλο του Ο.Π.Ε.Κ.Ε.Π.Ε. να συντάσσει τη δήλωση Ο.Σ.Δ.Ε. του αγρότη. Δηλαδή, να βάλω εφοριακό να φτιάχνει τη φορολογική δήλωση του φορολογούμενου. Αυτά δεν γίνονται.
      ΙΩΑΝΝΗΣ ΔΡΙΒΕΛΕΓΚΑΣ: Η εφορία στέλνει χαρτί.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Είστε στον κόσμο σας, λυπάμαι! 
      Τώρα, όσον αφορά ορισμένες ανακρίβειες που ελέχθησαν. Είπα εγώ ότι ο Αλογοσκούφης φταίει για τη Βιομηχανία Ζάχαρης; Εγώ είπα ότι κατοχυρώσαμε ως χώρα το σύνολο των επιδοτήσεων αποσυνδεδεμένης ενίσχυσης για τη ζάχαρη, έστω και αν κατεψήφισα τον κανονισμό που πρώτη φορά το έχει κάνει Έλληνας Υπουργός…
      ΘΕΟΔΩΡΑ ΤΖΑΚΡΗ: Πράγματι!
      (Θόρυβος από την πτέρυγα του ΠΑ.ΣΟ.Κ.)
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):…και από εκεί και πέρα η λειτουργία της Βιομηχανίας Ζάχαρης…
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Υπουργέ, διακόπτω και το χρόνο σας.
      Παρακαλώ πάρα πολύ, δεν θα ανεχθώ καμία άλλη διακοπή. Θα αναφέρομαι προσωπικά στον διακόπτοντα.
      ΙΩΑΝΝΗΣ ΔΡΙΒΕΛΕΓΚΑΣ: Να μην κάνει προσωπικές αναφορές.
      ΠΡΟΕΔΡΕΥΩΝ (Ιωάννης Τραγάκης): Δεν κάνει προσωπικές αναφορές.
      ΙΩΑΝΝΗΣ ΔΡΙΒΕΛΕΓΚΑΣ: Να είστε δίκαιος προς όλους! 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ καθίστε κάτω.
      Και εσείς, κύριε Υπουργέ, θα ήθελα να παρακαλέσω να μην κάνετε προσωπικές αναφορές.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κύριε Πρόεδρε, όποιος με προκαλεί, εγώ θα του απαντώ και ειδικά όταν λέει ανακρίβειες!
      ΠΡΟΕΔΡΕΥΩΝ (Ιωάννης Τραγάκης): Θα απαντάτε στα ερωτήματα, κύριε Υπουργέ.
      Ορίστε, συνεχίστε.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Λοιπόν, για να καταλήξω, γιατί θέλει να δευτερολογήσει και ο κ. Κοντός, θέλω να πω με μια κουβέντα ότι το σύνολο των κοινοτικών προγραμμάτων αρμοδιότητας του Γ΄ Κ.Π.Σ. προχωράει με πολύ ικανοποιητικό ρυθμό. Κάλυψαν τον κανόνα ν+2. Δεν χρειάζεται να επαναλάβω το 10% απορρόφησης που μας κληροδοτήσατε το Φεβρουάριο του 2004 στο πρόγραμμα «LEΑDER», να μην πω μόνο ένα στοιχείο. Να πω, ότι το σύνολο των μέτρων, εφαρμόζεται με πολύ ικανοποιητικό τρόπο, να πω, ότι διασφαλίζονται στο ακέραιο οι κοινοτικές επιδοτήσεις και να πω ότι δεν είχατε διασφαλίσει το μέγεθος των επιδοτήσεων όπως επικαλείστε, απόδειξη ότι ο κ. Μπλερ έθεσε επιτακτικά το ζήτημα της μείωσης για τα χρόνια αυτά, επιβεβαιώνοντας αυτά που λέγαμε ότι δεν τα έχετε εξασφαλίσει. 
      Τα εξασφάλισε ο Κωνσταντίνος Καραμανλής, τα εξασφάλισε η ελληνική Κυβέρνηση τόσο στο Συμβούλιο Κορυφής όσο και στον ΠΟΕ στο Χονγκ Κονγκ διασφαλίζοντας και το βαμβάκι το οποίο κινδύνευε επί ημερών σας και το οποίο έπαψε να κινδυνεύει, από την πολύ σημαντική απόφαση του Δεκεμβρίου του 2005 στο Χονγκ Κονγκ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Η συνάδελφος Κοινοβουλευτική Εκπρόσωπος του ΠΑ.ΣΟ.Κ., κ. Ροδούλα Ζήση έχει το λόγο.
      ΡΟΔΟΥΛΑ ΖΗΣΗ: Κύριε Πρόεδρε, οι Βουλευτές του ΠΑ.ΣΟ.Κ. κατέθεσαν μια επερώτηση και κάλεσαν σήμερα τον Υπουργό εδώ για να μας μιλήσει γι’ αυτά που έχει κάνει, γι’ αυτά που δεν έχει και γιατί δεν τα έχει κάνει και τι μέλλει γενέσθαι για την αγροτική ανάπτυξη της χώρας.
      Αντί, λοιπόν, να έχουμε έναν υπεύθυνο Υπουργό της Κυβέρνησης –την Κυβέρνηση δηλαδή- να μας μιλάει για την αγροτική ανάπτυξη, για τα θέματα των δικαιωμάτων, για το τι θα κάνουν οι αγρότες, έχουμε εδώ μια ομιλία, κύριε Πρόεδρε, που θυμίζει τεχνοκράτη της στατιστικής υπηρεσίας του Υπουργείου Αγροτικής Ανάπτυξης.
      Εσείς, κύριε Πρόεδρε, με το κύρος που διαθέτετε από το θεσμικό σας ρόλο, πιστεύετε ότι αυτή είναι η σωστή δεοντολογία του κοινοβουλευτικού ελέγχου; Περιμένει ο ελληνικός λαός και η ελληνική περιφέρεια, η ύπαιθρος, οι αγρότες, να ακούσουν τι θα κάνει αυτή η Κυβέρνηση για τα δικαιώματα, για την αγροτική ανάπτυξη, για τον πολυλειτουργικό αγρότη, για το μέλλον τελικά της υπαίθρου. Σε καμία ερώτηση των συναδέλφων δεν απήντησε ο Υπουργός. 
      Η δεύτερη παρατήρηση αφορά στο παρελθόν, το οποίο επικαλέστηκε ο Υπουργός. Εμείς, κύριε Πρόεδρε, την ερώτηση αυτή δεν την κάναμε απλά για μια στείρα διαδικασία αντιπολίτευσης. Όπως βλέπετε, όλοι μας είμαστε από την ελληνική περιφέρεια. Έχουμε νομούς πίσω μας με πολύ μεγάλο ποσοστό αγροτών που ανησυχούν. 
      Καθημερινά, κύριε Υπουργέ, σας κάνουμε ερωτήσεις –ο καθένας από εμάς- γιατί δεν ξέρουν οι αγρότες τι μέλλει γενέσθαι. Και απορώ για τις διακόσιες ημερίδες που κάνατε, πού τις κάνατε, σε ποιους τα είπατε …
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εκατό είπα. Δεν ακούτε κιόλας.
      ΡΟΔΟΥΛΑ ΖΗΣΗ: Δεν ξέρω, κύριε Υπουργέ, σε ποιους τα είπατε. Δεν είναι δυνατόν οι αγρότες να ζητούν συνεχώς ενημέρωση από τους Βουλευτές ή να ψάχνονται, σα να έχετε μια ηθελημένη θολούρα δημιουργήσει για κάποιες δικές σας σκοπιμότητες. Και βεβαίως με όλο τους το δίκιο οι άνθρωποι, οι παραγωγοί της υπαίθρου ανησυχούν, κύριε Υπουργέ, για την κρυφή ατζέντα της Κυβέρνησης στην αγροτική ανάπτυξη. 
      Εσείς μας μιλήσατε για το παρελθόν της χώρας και τι μας είπατε τελικά; Ότι δύο χρόνια -αυτά που εμείς καλά κάναμε, όπως είπατε- γιατί η νέα Κοινή Αγροτική Πολιτική οφείλεται στην πολιτική των διαπραγματεύσεων, των αντιστάσεων και της γνώσης των κυβερνήσεων του ΠΑ.ΣΟ.Κ.- αντί να αξιοποιήσετε δηλαδή το μεγάλο κεφάλαιο που βρήκατε από το ΠΑ.ΣΟ.Κ., δεν καταφέρατε ούτε διαχείριση να κάνετε. 
      Το είδαμε και στην Ευρωπαϊκή Επιτροπή που κάναμε επισκέψεις. Είναι καταπληκτικό, κύριε Υπουργέ: Δεν μπορείτε να διαπραγματευτείτε για το καλό της χώρας, για το καλό της ελληνικής υπαίθρου. Δεν έχετε κανένα σχέδιο. Δεν έχετε καμία στρατηγική. Δεν έχετε κανένα πρόγραμμα. 
      Αυτά θέλαμε να μας πείτε σήμερα εδώ. Γιατί μας ρωτάνε οι αγρότες: «Τι γίνεται; Αυτή η Κυβέρνηση είναι οραματική, γιατί μιλάει για το μέλλον, για το 2008, για το 2018»; «Μπα, δεν είναι», λένε. Είναι αναπτυξιακή; Ούτε. Είναι διαχειριστική; Τι στο καλό είναι; 
      Ρωτάμε, λοιπόν, την επίσημη Κυβέρνηση και παρακαλούμε τον Υπουργό να πάψει να εμπαίζει την Αξιωματική Αντιπολίτευση με το σύμπλεγμα αυτό που έχει συνολικά η Κυβέρνηση της Νέας Δημοκρατίας απέναντι στις μεγάλες κατακτήσεις του ελληνικού λαού και της ελληνικής υπαίθρου, που έγιναν επί των κυβερνήσεων του ΠΑ.ΣΟ.Κ. και να μας δώσει συγκεκριμένες απαντήσεις και το σχέδιό της. 
      Κύριε Υπουργέ, πολλές φορές σ’ αυτήν την Αίθουσα, αλλά και στην αίθουσα της Επιτροπής είδατε την τεκμηριωμένη αγωνία μας και τα τεκμηριωμένα ερωτήματά μας για το μέλλον της αγροτικής ανάπτυξης. 
      Είπαμε, κύριε Υπουργέ, ότι η νέα Κοινή Αγροτική Πολιτική είναι ένα πολύ σημαντικό εργαλείο, για αναβάθμιση του Έλληνα αγρότη και της Ελληνίδας αγρότισσας κι αν ξέρουμε να αξιοποιήσουμε αυτό το ωραίο κεφάλαιο κι αυτό το καλό εργαλείο, θα μιλάμε για αναβάθμιση, θα ανεβάσουμε ψηλά τον πήχη για τις διαρθρωτικές αλλαγές και δεν θα μιλάμε απλά για τη διαχείριση. Αυτό είναι εκ των ων ουκ άνευ. 
      Εσείς, λοιπόν, σήμερα εδώ κάνατε μια ομολογία της δικιάς σας δίχρονης αποτυχίας και ανικανότητας σ’ όλα τα θέματα, αλλά κυρίως και στα προσωρινά και στα οριστικά δικαιώματα. Αυτό μας είπατε.
      Τώρα αναφερθήκατε στους συναδέλφους, θα έλεγα με πάρα πολύ περίεργο τρόπο, κύριε Υπουργέ. Τι σας είπαν; Σας ρώτησαν: Τη χάσαμε τη ζάχαρη, κύριε Υπουργέ, ναι ή όχι; Δεσμεύεστε σήμερα εδώ, κύριε Υπουργέ, ότι το 2007 θα λειτουργούν όλα τα εργοστάσια; 
      Κάντε μια δέσμευση, Κυβέρνηση είστε. Σας ψήφισε ο ελληνικός λαός και σας ψήφισε γιατί του είπατε τελικά πολλά ψέματα. Να, γιατί εμπαίζετε τους αγρότες, να, γιατί εμπαίζετε την ελληνική περιφέρεια μαζί και την Αντιπολίτευση και όλους τους θεσμούς. Ποια είναι η κουλτούρα σας και ποια είναι η γνώση σας και η επάρκειά σας πάνω στα μεγάλα ζητήματα;
      Αναφερθήκατε στον Πρόεδρο του ΠΑ.ΣΟ.Κ, στο Γεώργιο Παπανδρέου; Αναφερθήκατε δηλαδή στον Αρχηγό ενός κόμματος που είχε πάντα όραμα, που είχε πάντα πολιτικές, που θεώρησε πραγματικά την αγροτική οικονομία ραχοκοκαλιά της εθνικής οικονομίας, που ήταν κοντά στον Έλληνα αγρότη και που δημιούργησε όλη αυτή τη μεγάλη περιουσία για την ελληνική ύπαιθρο.
      Μιλάτε για το Γιώργο Παπανδρέου που σας κατέθεσε προτάσεις, κύριε Υπουργέ, πριν εσείς καταλάβετε τι είναι η νέα Κοινή Αγροτική Πολιτική; Μιλάτε για τον Πρόεδρο του ΠΑ.ΣΟ.Κ και για ένα κόμμα που έτρεχε με πρωτοπορία στην Ευρωπαϊκή Ένωση, για να διαπραγματευτεί τα προϊόντα μας; 
      Τι κάνατε εσείς; Απλά, δύο χρόνια, κύριε Υπουργέ, από τις εκλογές του 2004, οι αγρότες τώρα νιώθουν πόσα ψέματα τους είπατε και ποιο είναι το πραγματικό περιεχόμενο, αυτή η κρυφή ατζέντα των πολιτικών της Νέας Δημοκρατίας.
      Κατέρρευσαν οι υποσχέσεις σας. Το αγροτικό εισόδημα μειώθηκε δραματικά. Οι αγροτικές συντάξεις καθηλώνονται, κύριε Υπουργέ και κύριε Υφυπουργέ, με αυξήσεις που δεν ξεπερνούν αθροιστικά στα έτη 2004 και 2005 τα 20 ευρώ, όταν η Νέα Δημοκρατία, εσείς οι ίδιοι άνθρωποι που είστε εδώ, κοροϊδεύατε, λοιδορούσατε το ΠΑ.ΣΟ.Κ, λοιδορούσατε τις κυβερνήσεις για τα 30 ευρώ, όταν ήσασταν Αντιπολίτευση του 2003, με τιμές 2003.
      Οι προεκλογικές υποσχέσεις ότι ο κύριος Πρωθυπουργός θα αγκαλιάσει την αγροτιά και θα τρέχει μόνος του στα Συμβούλια Κορυφής να διαπραγματευθεί για τα προϊόντα και για την αγροτική ανάπτυξη, είναι έπεα πτερόεντα, ξεχάστηκαν. Είστε μια  Κυβέρνηση και ένας τομέας, ένα Υπουργείο που η μια ήττα διαδέχεται την άλλη. Είστε η Κυβέρνηση της ήττας.
      Στο θέμα της αγροτικής ανάπτυξης αυτό ισχύει ακόμα περισσότερο. Υπάρχει ήττα στη διαπραγμάτευση για τα μεσογειακά προϊόντα τον Απρίλιο του 2004. Ο ελληνικός καπνός χάνει το 50% των επιδοτήσεων από το 2010 και μετά. Υπάρχει ήττα στο βαμβάκι, στο μόνο αγροτικό προϊόν που έμεινε έκθετο και ανυπεράσπιστο στις πρόσφατες διαπραγματεύσεις στον Π.Ο.Ε.
      Τι ήταν τα ατομικά δικαιώματα; Γιατί έγινε η νέα Κοινή Αγροτική Πολιτική; Γιατί έπρεπε σ’ αυτήν την παγκοσμιοποιημένη αγορά να προστατεύσουμε την ελληνική γεωργία και τον Έλληνα αγρότη. Ήταν η θωράκιση ακριβώς της επιχειρηματικής δραστηριότητας του Έλληνα αγρότη. 
      Στον Υπουργό τα είπαν όλα οι συνάδελφοι. 
      Στο Συμβούλιο Υπουργών Γεωργίας για το θέμα της ζάχαρης με μια προχειρότητα ανεπανάληπτη και απερίγραπτη η ελληνική Κυβέρνηση προσήλθε απροετοίμαστη, χωρίς πλαίσιο, χωρίς εναλλακτικές διαπραγματευτικές προτάσεις.
      Και τι κάνατε; Οχυρωθήκατε πίσω από ένα προσχηματικό «όχι», όταν το σύνολο όλων των άλλων χωρών αντιστάθμισαν τελικά τη θετική τους ψήφο με μια σειρά από πρόσθετες ενισχύσεις προς τους τευτλοπαραγωγούς.
       Δηλαδή τι κάνατε εσείς; Τι έχετε κάνει μέχρι τώρα και έρχεστε και κάνετε ερώτηση στο ΠΑ.ΣΟ.Κ και στις κυβερνήσεις του ΠΑ.ΣΟ.Κ;
      Είναι καταπληκτικό, κύριε Υπουργέ. Με όλο το σεβασμό και την εκτίμηση που μπορεί να έχω σ’ εσάς και στο θεσμικό σας ρόλο, δώστε περιεχόμενο σ’ αυτό το ρόλο, μιλήστε επιτέλους για την ελληνική περιφέρεια και αφήστε τις κατηγορίες. Το ΠΑ.ΣΟ.Κ, αν θέλετε, πριν από δύο χρόνια και κάτι, καταψηφίστηκε από τον ελληνικό λαό και ο ελληνικός λαός σας έδωσε εντολή. Τι την κάνετε αυτή την εντολή του ελληνικού λαού; Εμπαίζετε, κύριε Υπουργέ; 
      Βεβαίως και το Δεκέμβριο του 2005 είχατε ήττα –την πλέον οδυνηρή- στο Συμβούλιο Κορυφής. Αυτά είναι όλα γνωστά, πείτε τα στον κόσμο. Γιατί δεν τα λέτε; Νομίζετε ότι δεν ξέρουν τελικά οι αγρότες ότι εσείς είστε η αιτία που χάνουν το εισόδημά τους και που τίποτα δεν προχωράει στην ελληνική περιφέρεια; Νομίζετε ότι δεν το ξέρουν, επειδή εσείς δεν τα λέτε;
      Άρα, λοιπόν, πρέπει να πάρετε υπεύθυνα αυτή τη στιγμή τη στάση σας και να απαντήσετε. Τι θα γίνει μέχρι τις 5 Ιουνίου; Πού βρισκόμαστε; Αυτό θέλουμε να μας πείτε. Πέντε Ιουνίου είναι η τελευταία προθεσμία. Να μας πείτε τι έχει γίνει. 
      Και μη στείλετε τους αγρότες πάλι στα δάνεια και στις τράπεζες, γιατί κανείς Πρόεδρος του ΠΑ.ΣΟ.Κ. και κανείς από το ΠΑ.ΣΟ.Κ. δεν κατηγόρησε τις ενώσεις και το συνεταιριστικό κίνημα. Απεναντίας, όπως εσείς πολύ σωστά είπατε, εμείς όλα μας τα χρόνια θεωρούμε βάθρο της δημοκρατίας το συνεταιριστικό κίνημα. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Άλλα λέγατε πριν. 
      ΡΟΔΟΥΛΑ ΖΗΣΗ: Όμως, κύριε Υπουργέ, δεν μπορούσατε με μια νομοθετική πρόβλεψη, με αυτά που σας είχαμε πει, να υπάρχουν κανονικά οι ενστάσεις, οι δευτεροβάθμιες ενστάσεις και η διαδικασία των δικαιωμάτων; Κάντε κάτι. Έχετε στείλει ένα εκατομμύριο εγκυκλίους και τελικά επικοινωνείτε μεταξύ σας, κύριε Υπουργέ, οι τεχνοκράτες και οι stoke-lidders του Υπουργείου σας. Τίποτα δεν κάνετε. Ρωτήστε έναν Έλληνα αγρότη, κάντε ένα τέτοιο γκάλοπ, μία τέτοια δημοσκόπηση, μια και έχει το Μαξίμου ένα ολόκληρο υπουργικό συμβούλιο δημοσκοπήσεων. Κάντε μία έρευνα, για να δείτε εάν γνωρίζει ένας αγρότης πού πάει και τι θα κάνει. 
      Αυτό που μας λένε συνέχεια, κύριε Υπουργέ, σήμερα, πέρα από τα δικαιώματα, είναι «τι θα κάνουμε». Μας λέτε συνέχεια ότι θα μας πάτε στην αγορά. Έτσι λέει η Κυβέρνηση. Μας λένε ότι θα γίνουμε πια επαγγελματίες, θα έχουμε τεχνογνωσία, τεχνολογία κ.λπ.. Τι θα γίνει με τις αναδιαρθρώσεις στην παραγωγή; Δεν ξέρουν τι πρέπει να καλλιεργήσουν και τι να κάνουν. Γιατί; Γιατί, κύριε Πρόεδρε, δυστυχώς η Κυβέρνηση προσπαθεί συνεχώς να κερδίσει πίστωση χρόνου μέσα σε μια απραξία, σε μια αδράνεια, σε μια ατολμία, σε μία ανικανότητα, για να ξαναϋποσχεθεί το 2008 «τα ίδια Παντελάκη μου, τα ίδια Παντελή μου».
      Μάλιστα, εδώ σήμερα ακούσαμε πολλές κατηγορίες από τον κύριο Υπουργό. Κύριε Μπασιάκο, ειλικρινά δεν περίμενα καθόλου να μιλάτε με τέτοιο μένος για το ΠΑ.ΣΟ.Κ., ίσως γιατί γνωρίζετε το τι έχει γίνει. Εδώ θα σας πω μια παροιμία, την οποία συνηθίζετε τώρα τελευταία και εσείς και ο κ. Αλογοσκούφης. Θα σας πω αυτό που λέει ο ελληνικός λαός και το λέει για εσάς, για την Κυβέρνηση της Νέας Δημοκρατίας: Αυτοί που μας χρωστούσαν μας πήραν και το βόδι. Τους έχετε πάρει και τα βόδια και τα σιτάρια και τις ντομάτες και τα βαμβάκια και τους καπνούς. Δεν έχετε αφήσει τίποτα και δεν τους λέτε και τίποτα, κύριε Υπουργέ. 
      Επίσης, είπατε και ψέματα για τις εξαγωγές. Είπατε πολύ μεγάλα ψέματα για τις εξαγωγές. Μου αρέσει που τελικά «αυτοευχαριστιέστε». Τι είναι αυτό το πράγμα με εσάς; Καμαρώνετε. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Τι είπαμε για τις εξαγωγές; 
      ΡΟΔΟΥΛΑ ΖΗΣΗ: Βγήκατε με δελτίο τύπου και είπατε με έπαρση ότι οι εξαγωγές των αγροτικών προϊόντων αυξήθηκαν. Ακούει ο κόσμος και γελάει. Είπατε ότι αυξήθηκαν κατά 21% ανάμεσα στο 2004 και το 2005, ενώ οι εισαγωγές μειώθηκαν στην ίδια χρονική περίοδο κατά 4%, δηλαδή διαφορά 17%. Ξεχνάτε, βέβαια, κύριε Υπουργέ, ή δεν θέλετε να πείτε ότι το έλλειμμα ισοζυγίου εμπορικών συναλλαγών σημείωσε αύξηση κατά 26% ανάμεσα στο 2004 και το 2005. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Δεν το καταλάβατε. Είναι συν 4% και δεν είναι μείον. Λυπάμαι που δεν καταλαβαίνετε. 
      ΧΡΗΣΤΟΣ ΠΡΩΤΟΠΑΠΑΣ: Μόνο εσείς καταλαβαίνετε και δεν καταλαβαίνει κανένας άλλος εδώ μέσα, κύριε Υπουργέ; 
      ΡΟΔΟΥΛΑ ΖΗΣΗ: Αναφέρθηκα στο δελτίο τύπου που βγάλατε.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Μειώθηκαν οι εισαγωγές κατά 4% το 2004 και το αφαιρείτε από τις εξαγωγές; 
      ΡΟΔΟΥΛΑ ΖΗΣΗ: Κύριε Υπουργέ, βγήκατε με δελτίο τύπου και είπατε ότι οι εξαγωγές αγροτικών προϊόντων αυξήθηκαν κατά 21% ανάμεσα στο 2004 και το 2005 και οι εισαγωγές μειώθηκαν στην ίδια χρονική περίοδο κατά 4%. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Προσθέστε το και μην το αφαιρείτε. Να μάθετε να κάνετε λογαριασμό. 
      ΡΟΔΟΥΛΑ ΖΗΣΗ: Εγώ τα λόγια σας επαναλαμβάνω. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Είπα εγώ πουθενά για 17%; Δεν το έχω πει ποτέ. 
      ΡΟΔΟΥΛΑ ΖΗΣΗ: Λέω διαφορά 17%. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Μα, δεν είναι 17% η διαφορά, είναι 26%. Μάθετε να λογαριάζετε. 
      ΡΟΔΟΥΛΑ ΖΗΣΗ: Σβήνουμε τη διαφορά, κύριε Υπουργέ. 
      ΠΡΟΕΔΡΕΥΩΝ (Ιωάννης Τραγάκης): Είναι 25%, για να είμαστε εντάξει. Είναι 21% συν 4%. Το ένα είναι συν, το άλλο είναι πλην. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Έτσι είναι. 
      Εσείς, όμως, κύριοι συνάδελφοι, με αυτά τα κριτήρια κάνετε κριτική. Λυπάμαι. 
      ΠΡΟΕΔΡΕΥΩΝ (Ιωάννης Τραγάκης): Έκλεισε το θέμα. 
      ΧΡΗΣΤΟΣ ΠΡΩΤΟΠΑΠΑΣ: Θα μας τρελάνετε, κύριε Υπουργέ. Προσθέτετε ανόμοιους αριθμούς.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Τα ποσοστά είναι 25,5%.
      ΡΟΔΟΥΛΑ ΖΗΣΗ: Σας θυμίζω ότι...
      ΠΡΟΕΔΡΕΥΩΝ (Ιωάννης Τραγάκης): Ένα λεπτό. Κοντά στον Πρόεδρο έπεσε, είτε είναι 25% είτε είναι 25,5%. 
      ΧΡΗΣΤΟΣ ΠΡΩΤΟΠΑΠΑΣ: Παίρνετε εύκολα τη θέση του Υπουργού, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ πολύ να μη διακόπτετε.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Είπατε για 17%. Δεν περίμενα να κάνετε τέτοιο λογαριασμό. Έλεος! 
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, σας παρακαλώ να μην διακόπτετε.
      Κυρία Ζήση, μπορείτε να συνεχίσετε. 
      ΡΟΔΟΥΛΑ ΖΗΣΗ: Θέλω να θυμίσω κάτι στον κύριο Υπουργό, ο οποίος πραγματικά επαίρεται για το μεγάλο έργο που έχει κάνει και γι’ αυτό επισκέπτεται τη Θεσσαλία συχνά, για να τον χειροκροτήσουν στη μεγάλη αγροτική περιφέρεια. Οι παραγωγοί στη Μαγνησία, τη Λάρισα, τα Τρίκαλα και την Καρδίτσα υποφέρουν σε όλα τα προϊόντα, αλλά ο κ. Μπασιάκος τους επισκέπτεται συχνά και τους λέει «τι καλά, παιδιά, κάνουμε πολλές εξαγωγές τώρα και μειώσαμε τις εισαγωγές», όταν έχουν τα σιτηρά τους στις αποθήκες, γιατί πρόλαβε ο κύριος Υπουργός και η Κυβέρνηση της Νέας Δημοκρατίας να φέρει με δικές του ενέργειες αθρόες εισαγωγές σιτηρών από τις χώρες της πρώην Σοβιετικής Ένωσης και από άλλες χώρες, πριν καλά-καλά εμείς οι Έλληνες αγρότες ξεπουλήσουμε την παραγωγή μας. 
      Ποιον κοροϊδεύει και ποιον εμπαίζει ο κύριος Υπουργός; Χαμογελάει και χαίρεται; Τι είμαστε κύριε Πρόεδρε, εδώ; Μιλάμε με σοβαρότητα απέναντι στην ελληνική ύπαιθρο και στους Έλληνες παραγωγούς ή είμαστε, όπως λέει ο κόσμος, καλά παιδιά χαρά γεμάτα; 
      Αυτή τη στιγμή συζητάει ο κύριος Υπουργός απαξιώνοντας και τον κοινοβουλευτικό έλεγχο, απαξιώνοντας και την ίδια την ελληνική κοινωνία και δεν θυμάται ότι τελικά εκείνος παίζει με τους αριθμούς, εκείνος παίζει με τις αλχημείες και όχι το ΠΑ.ΣΟ.Κ., το οποίο ακουμπά και αφουγκράζεται τους Έλληνες πολίτες.
      Επειδή αναφέρθηκε σε πάρα πολλά ο κύριος Υπουργός, εγώ θα τα πω στη δευτερολογία μου. Απλώς, θέλω να πω το εξής, κύριε Πρόεδρε και να το επισημάνω: Η ελληνική γεωργία, η αγροτική ανάπτυξη, θέλει στο τιμόνι της χώρας ανθρώπους, που πρώτα βιώνουν τα πραγματικά προβλήματα της ελληνικής υπαίθρου, για να μπορούν και να τα εκφράσουν, πόσο μάλλον να δώσουν λύση σε αυτά τα προβλήματα. Εδώ έχουμε, στο μεγαλείο μία κυβέρνηση ανεπάρκειας, ανικανότητας, ελλείμματος γνώσης, ψευδών υποσχέσεων και βέβαια πολλών και μεγάλων τυμπανοκρουσιών, οι οποίες τελικά επιβεβαιώνουν το κενό περιεχομένου της πολιτικής της Νέας Δημοκρατίας.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ο Κοινοβουλευτικός Εκπρόσωπος της Νέας Δημοκρατίας, κ. Τασούλας, έχει το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, θα μπορούσε κανείς να αποφύγει το μένος, το οποίο φάνηκε εκ μέρους του ΠΑ.ΣΟ.Κ., για την αλήθεια των υπουργικών ισχυρισμών, εάν ζητούσε από το ΠΑ.ΣΟ.Κ. κάτι πολύ απλούστερο και κάτι πιο υγιεινό από το μένος. Εάν ζητούσε δηλαδή, να δεχτεί να προβάλλονται οι όχι και τόσο συχνές επερωτήσεις του για την κατάσταση της γεωργίας, με επανάληψη στην εκπομπή της Βουλής, για να δούμε ποιον θέλουν να ακούνε οι Έλληνες αγρότες και οι Έλληνες πολίτες, για το πώς ήταν και πώς είναι η ελληνική γεωργία, περισσότερο από τον άλλο. 
      Εγώ θα έκανα την παράδοξη πρόταση να παραιτηθεί ενδεχομένως η Νέα Δημοκρατία από προβολές άλλων επερωτήσεων και να προβάλλονται κατ’ επανάληψη οι επερωτήσεις του ΠΑ.ΣΟ.Κ. για τη γεωργία και να δούμε εάν …
      ΙΩΑΝΝΗΣ ΔΡΙΒΕΛΕΓΚΑΣ: Δεκτό, κύριε συνάδελφε.
      ΡΟΔΟΥΛΑ ΖΗΣΗ: Βεβαίως.
      ΚΩΝΣΤΑΝΤΙΝΟΣ ΤΑΣΟΥΛΑΣ: Να δούμε αν αυτό το θέλετε και το εννοείτε.
      ΠΡΟΕΔΡΕΥΩΝ (Ιωάννης Τραγάκης): Με συγχωρείτε, αλλά με αναγκάζετε να κάνω διακοπή και θα την κάνω. 
      Η κ. Ζήση μίλησε με το ύφος που ήθελε, είπε ελεύθερα όσα είπε και δεν διεκόπη ούτε μία φορά. Σας παρακαλώ, λοιπόν, πάρα πολύ. 
      ΚΩΝΣΤΑΝΤΙΝΟΣ ΤΑΣΟΥΛΑΣ: Ιδίως από μένα. 
      ΠΡΟΕΔΡΕΥΩΝ (Ιωάννης Τραγάκης): Από κανέναν. Δεν επιτρέπω καμία διακοπή και το εννοώ. Και ο κύριος Υπουργός διεκόπη πάρα πολλές φορές. Μία λέξη χρησιμοποίησε «μη λέτε ανακρίβειες» και πεταχτήκατε πάνω. Εσείς είπατε ψέματα, είπατε ότι θέλατε και δεν είπε τίποτα κανένας. Σας παρακαλώ πολύ, δεν επιτρέπω καμία διακοπή. 
      Ορίστε, κύριε Τασούλα, συνεχίστε και σας κρατάω το χρόνο σας.
      ΚΩΝΣΤΑΝΤΙΝΟΣ ΤΑΣΟΥΛΑΣ: Η κατάσταση της ελληνικής γεωργίας χθες και σήμερα είναι σαφής και ξεκάθαρη και όποιος την περιγράφει δεν είναι απαραίτητο να είναι, όπως δήθεν περιφρονητικά θελήσατε να πείτε, στατιστικολόγος ή τεχνοκράτης. Οποιοσδήποτε πολιτευόμενος στην ελληνική επαρχία, ο οποίος έχει κρίση, έχει και τη δυνατότητα σύγκρισης. Και στο θέμα της σύγκρισης η παρουσίαση που έγινε, ως απάντηση στην επερώτησή σας, είναι καταλυτική για το ΠΑ.ΣΟ.Κ.
      Χρησιμοποιήσατε και μία παροιμία κατά τη διάρκεια της ομιλίας σας, λέγοντας ότι πάμε «να σας κλέψουμε και το βόδι». Επωφελούμαι της ευκαιρίας για να κάνω ακόμη μία φορά γνωστό -πέραν των εκατό ημερίδων, κύριε Υπουργέ, που έχετε κάνει, θα το κάνω γνωστό και με την ομιλία μου, μια και είπαμε για βόδια- ότι η Νέα Δημοκρατία όχι μόνο δεν έκλεψε το βόδι κανενός, αλλά στέγασε το βόδι και το πρόβατο του κτηνοτρόφου και μάλιστα παρέχοντας τη δυνατότητα δωρεάν κατασκευής κτηνοτροφικών και γεωργικών εγκαταστάσεων. Για πρώτη φορά, με κοινή υπουργική απόφαση των Υπουργείων ΠΕ.ΧΩ.Δ.Ε. και Γεωργίας, παρεσχέθη στον Έλληνα κτηνοτρόφο και στον Έλληνα αγρότη η δυνατότητα να κατασκευάζει, επαναλαμβάνω, δωρεάν γεωργοκτηνοτροφικές εγκαταστάσεις στην ύπαιθρο.
      Τακτοποιήθηκαν πολεοδομικά χιλιάδες τέτοιες περιπτώσεις και μπόρεσαν να πάρουν και ρεύμα και μπόρεσε έτσι ο κτηνοτρόφος να στεγάσει το ζωϊκό του κεφάλαιο, να στεγάσει δηλαδή την περιουσία του. Αυτό έγινε επί Νέας Δημοκρατίας. Έγινε την πρώτη διετία της πρώτης τετραετίας της Νέας Δημοκρατίας. Μπορεί να φαντάζει σε όσους δεν είναι αγρότες ή κτηνοτρόφοι και μας ακούν, αυτονόητο, αλλά δεν υπήρχε μέχρι τώρα από τη «φιλαγροτική» πολιτική του ΠΑΣΟΚ της προηγούμενης    εικοσαετίας.
      Στην πολιτική υπάρχουν δύο τρόποι να κάνει κανείς κριτική. Ο ένας τρόπος είναι ο προσγειωμένος, ο λογικός, αυτός που απαιτεί η κοινωνία, ο τρόπος της σύγκρισης. Ο τρόπος δηλαδή μιας σκυταλοδρομίας που κάνουν οι κυβερνήσεις μεταξύ τους διαδοχικά, που κάνουν τα κόμματα διαδοχικά και έχει να κάνει με το γεγονός ότι εμείς πήγαμε τα πράγματα μέχρις εκεί, εσείς τα πάτε παραπέρα, ενδεχομένως θα θέλαμε να τα πάτε πολύ πιο μπροστά. Όχι, όμως, η μέθοδος η δεύτερη, την οποία καταδικάζει σήμερα ο ελληνικός λαός και την οποία ασπάζεται το ΠΑΣΟΚ., η μέθοδος δηλαδή του μηδενισμού και της καταργήσεως της μνήμης.
      Θα ήταν πολύ ενδιαφέροντα όλα αυτά που λέγατε και θα ήταν και θεσμικώς αποδεκτά, εάν, ας πούμε, στις προτάσεις, που έκανε ο αρχηγός σας για την αναθεώρηση του Συντάγματος και μέσα στην αγωνία της επινοητικότητας να γίνουν εντυπωσιακές προτάσεις ή δήθεν συγκρουσιακές προτάσεις, είχε προστεθεί, πέραν της καταργήσεως του όρκου και η πρόταση για να θεσμοθετηθεί η κατάργηση της μνήμης από το δημόσιο διάλογο και να περάσει και στο Σύνταγμα. Γιατί τότε μόνο θα είχατε δικαίωμα να τα κάνετε αυτά, εάν θεσμοθετούσατε την κατάργηση της μνήμης, την κατάργηση της σύγκρισης, την κατάργηση της αφετηρίας που κάθε κυβέρνηση έχει δικαίωμα να επικαλείται από πού ξεκίνησε δηλαδή, τι παρέλαβε και που έφερε τα πράγματα.
       Μπορεί με απόλυτους όρους ή με όρους του πώς θα θέλαμε και εμείς να είναι τα πράγματα, να θέλαμε να πηγαίναμε ακόμα πιο πέρα τα πράγματα. Να θέλαμε να κάναμε αυτό το ιλιγγιώδες έργο της οριστικοποιήσεως των ατομικών δικαιωμάτων ενιαίας ενίσχυσης πιο νωρίς ακόμη και ας είμαστε πρώτοι από όλες τις χώρες της Ευρωπαϊκής Ένωσης. Και εμείς θέλαμε να δίναμε περισσότερο στην αγροτική σύνταξη από τα δύο κιόλας πρώτα χρόνια και όχι τον τρίτο και τον τέταρτο που θα τη δει στο χέρι του ο Έλληνας αγρότης, την προνοιακή σύνταξη του ΟΓΑ να είναι 330 ευρώ, όπως δεσμευθήκαμε. Και εμείς θα θέλαμε πολλά από τα μέτρα που παίρναμε να γίνουν το πρώτο εξάμηνο ή και την πρώτη ημέρα, αλλά δεν πήραμε εντολή θαυματοποιών, πήραμε εντολή νοικοκυρέματος. Και κυρίως αυτήν την εντολή, δεν την πήραμε λέγοντας ψέματα στον ελληνικό λαό, όπως επιμένετε να περιγράφετε την παρουσίαση των κομματικών προγραμμάτων προεκλογικά, μειώνοντας και υποτιμώντας εσείς οι ίδιοι το λαό σήμερα, λες και σήμερα ο ελληνικός λαός, μετά από τόση εξάσκηση αποφυγής του ψεύδους που έκανε κατά τη διάρκεια της δικής σας εικοσαετίας, υπάρχει ποτέ περίπτωση μετά από αυτήν την εξάσκηση που του κάνατε, να υπόκειται σε ψεύδη είτε δικά μας, είτε οιουδήποτε άλλου.
       Η Νέα Δημοκρατία πήρε τις εκλογές, χωρίς ψεύδη. Βοήθησε η κατάσταση της χώρας, την οποία δημιουργήσατε και βοήθησε το αξιόπιστο των δικών μας προτάσεων. Βοήθησε επίσης το γεγονός ότι παρά το ότι η οικονομία της χώρας, η γεωργία της χώρας ήταν χειρότερη από όσο φανταζόμασταν, δεν καταδέχθηκε η Νέα Δημοκρατία, δεν καταδέχθηκε ο Αρχηγός της, δεν καταδεχθήκαμε εμείς να δικαιολογηθούμε από τη χειρότερη κατάσταση που πράγματι παραλάβαμε τη χώρα, για να αποστούμε των δεσμεύσεών μας.
      Αποτελέσματα σας είπε η Κυβέρνηση σήμερα εδώ. Αποτέλεσμα είναι η αύξηση των εξαγωγών, αποτέλεσμα είναι το εισόδημα του γεωργού και του αγρότη, που δεν είναι θαυμαστό. Δεν είναι αυτό που μας αρκεί, αλλά σταθεροποιείται και βελτιώνεται μέσα στην Ευρωπαϊκή Ένωση, παρά την οδυνηρή κρίση του πετρελαίου και τις επιπτώσεις που έχει η κρίση αυτή στο εισόδημά του.
      (Στο σημείο αυτό την Προεδρική Έδρα καταλαμβάνει ο Α’ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Αυτά τα αποτελέσματα δικαιούται να τα επικαλείται ο καθένας από εμάς και πρώτη απ’ όλους η πολιτική ηγεσία του Υπουργείου Γεωργίας η οποία και παρέλαβε μια ναρκοθετημένη κατάσταση στον τομέα της γεωργίας και τον ξεμπλόκαρε. Και τα κοινοτικά προγράμματα προχωρούν με καλούς ρυθμούς και η απορρόφηση του τρέχοντος Κοινοτικού Πλαισίου Στήριξης γλίτωσε από τον κίνδυνο του ν+2 που επικρεμόταν τον Φεβρουάριο του 2004 και οι προοπτικές του Δ’ Κοινοτικού Πλαισίου Στήριξης είναι ευοίωνες. 
      Γίνονται για πρώτη φορά στις δεκατρείς περιφέρειες της χώρας από την υπηρεσιακή ηγεσία του Υπουργείου Αγροτικής Ανάπτυξης μελέτες για κάθε ένα νομό ξεχωριστά εν όψει της νέας Κ.Α.Π., εν όψει των δυνατοτήτων που έχει κάθε περιοχή και με την προοπτική του να παράγουμε κτηνοτροφικά και γεωργικά προϊόντα που θα είναι ικανά να πουληθούν όχι μόνο στην ελληνική αγορά αλλά και διεθνώς. Αυτές οι μελέτες έχουν και οδηγίες και κατευθύνσεις, μια εκ των οποίων είναι να δοθεί έμφαση στην αύξηση του ζωικού κεφαλαίου γιατί η χώρα μας κάνει εισαγωγές. Μέχρις αυτού του σημείου έχει φτάσει η κατεύθυνση που έχει δοθεί σ’ αυτές τις μελέτες. 
      Αυτές οι μελέτες εν όψει του γεγονότος ότι εννέα από τις δεκατρείς έχουν συμβασιοποιηθεί, θα υλοποιηθούν και τα αποτελέσματα αυτών των μελετών, αυτής της εμπεριστατωμένης δουλειάς, θα επιτρέψουν σε λίγα χρόνια, στον Υπουργό Αγροτικής Ανάπτυξης,  ο οποίος θα απαντά σε μια άλλη επερώτησή σας, να σας λέει και άλλα αποτελέσματα και άλλα έργα της Νέας Δημοκρατίας για τον αγροτικό κόσμο που θα έρθουν να προστεθούν σ’ αυτά που σήμερα σας ανακοινώσαμε και τα οποία θα επιτρέψουν στον έλληνα αγρότη να ξεφύγει οριστικά από το τέλμα στο οποίο τον είχατε βάλλει και να στηρίξει μαζί με τον υπόλοιπο ελληνικό λαό τη συνέχιση της ίδιας πολιτικής, την επιτάχυνση της ίδιας πολιτικής και να συνεχίσει να ακούει τις δικές μας απαντήσεις και να αποποιείται τις δικές σας ερωτήσεις ή επερωτήσεις. 
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τασούλα.
      Το λόγο έχει η Κοινοβουλευτική Εκπρόσωπος του Συνασπισμού Ριζοσπαστικής Αριστεράς, κ. Ξηροτύρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Κύριε Πρόεδρε, κύριοι Υπουργοί, κύριοι συνάδελφοι, δεν μπορούμε να συζητάμε τις δυσλειτουργίες ενός συστήματος, αν δεν αναφερθούμε και στις πολιτικές κατευθύνσεις καθώς και τις αιτίες που οδηγούν σ’ αυτές τις δυσλειτουργίες. Η Κυβέρνηση λοιπόν, πήρε την απόφαση και την ευθύνη για ολική αποδέσμευση των ενισχύσεων από την παραγωγή, θεωρώντας ότι έτσι εφαρμόζει με τον καλύτερο τρόπο την Κ.Α.Π. στην ελληνική γεωργία. 
      Ένα βασικό της επιχείρημα είναι, ότι εξασφαλίζονται οι πόροι μέχρι το 2013, το οποίο όμως, όπως επισημαίνουμε εμείς, θα ισχύσει υπό προϋποθέσεις: Δηλαδή, αν δεν υπάρξει άλλη αναθεώρηση και αν δεν καταργηθεί η επιδότηση αυτή, εφόσον παίρνει τη μορφή κοινωνικού επιδόματος. 
      Επίσης η Κυβέρνηση επέλεξε την ολική αποσύνδεση γιατί θεώρησε ότι έτσι απλοποιείται η διαδικασία καταβολής των ενισχύσεων στους δικαιούχους. Δεν έλαβε υπ’ όψιν της ότι δεν υπάρχουν επαρκή στοιχεία, ότι τα μητρώα -ιδιαίτερα το ελαιοκομικό- είναι ελλιπή, με αποτέλεσμα σήμερα να αποδεικνύεται αυτό το μεγάλο πρόβλημα στην διαδικασία ενεργοποίησης των δικαιωμάτων: Να δίνονται συνέχεια παρατάσεις και να υποβάλλονται οι αγρότες σε δαπάνες για διόρθωση λαθών για τα οποία δεν ευθύνονται. 
      Και όλα αυτά για τι; Για να πετύχουμε τι, κύριοι συνάδελφοι και κύριοι συνάδελφοι του ΠΑ.ΣΟ.Κ. που ρωτάτε σήμερα; Σε ποια προοπτική; Στην προοπτική μερικής ή πλήρους εγκατάλειψης της γεωργικής παραγωγής, ανάλογα με το είδος της καλλιέργειας και την περιοχή; Η δικής μας εκτίμηση επιβεβαιώνεται ήδη από τα πράγματα. Συνεχώς πληθαίνουν οι απόψεις για τις αρνητικές προοπτικές λόγω πλήρους αποδέσμευσης. 
      Προχθές ο διευθυντής της Σ.Ε.Κ.Ε. σε συνέντευξή του κατάγγειλε την ολική αποδέσμευση στον καπνό ως μεγάλο λάθος. Διερωτάται μάλιστα πώς είναι δυνατόν καπνοπαραγωγικές χώρες της κοινής ευρωπαϊκής αγοράς όπως η Ιταλία, η Ισπανία, η Γαλλία, η Γερμανία και η Πορτογαλία που παράγουν διακόσιες χιλιάδες τόνους, δηλαδή ισχυροί μας σύμμαχοι, να επιλέγουν 60% συνδεδεμένοι και 40% αποσυνδεδεμένοι, ενώ εμείς με παραγωγή αρκετά μεγάλη –εκατόν είκοσι χιλιάδων τόνων- να ευθυγραμμιστούμε με το Βέλγιο και την Αυστρία που παράγουν μόλις χίλιους οκτακόσιους τόνους. 
      Δεν είναι περίεργο, λοιπόν, ότι η επερώτηση του ΠΑ.ΣΟ.Κ. αποσιωπά αυτό το θέμα και μιλά μόνο για καθυστερήσεις, αφού η απόφαση της Κυβέρνησης για ολική αποδέσμευση πάρθηκε με συναίνεση του ΠΑ.ΣΟ.Κ. και μάλιστα μετά από πίεση του ΠΑ.ΣΟ.Κ.. 
      Όσον αφορά το συγκεκριμένο θέμα της καταβολής των ενισχύσεων, αυτό το ανέλαβε η ΠΑ.Σ.Ε.ΓΕ.Σ. η οποία δηλώνει δια του προέδρου της ότι δεν θα φορτωθούν οι συνεταιρισμοί τις αδυναμίες της Δημόσιας Διοίκησης. Συγχρόνως όμως, σε αγαστή σύμπνοια με το Υπουργείο χρεώνουν το κόστος πρώτα των προσωρινών δικαιωμάτων και τώρα των οριστικών στους αγρότες μέλη των συνεταιρισμών.
      Προκύπτει έτσι ένα θεμελιώδες ερώτημα, κύριοι συνάδελφοι, οι συνεταιρισμοί από ποιους αποτελούνται και σε ποιον ανήκουν; Είναι άλλα τα νομικά πρόσωπα ιδιωτικού δικαίου για την ενεργοποίηση των δικαιωμάτων και θα εισπράξουν τα 64.000.000 ευρώ και άλλα τα φυσικά πρόσωπα, δηλαδή οι αγρότες μέλη που θα τα πληρώσουν; 
      Αν αυτά τα πράγματα συνέβαιναν σε έναν άλλο τομέα της κοινωνίας και της οικονομίας, θα είχε προκληθεί τεράστιος σάλος. Για σκεφθείτε να ζητούσε η Γ.Σ.Ε.Ε. και η Α.Δ.Ε.Δ.Υ. από τους μισθωτούς και τους συνταξιούχους να πληρώσουν αυτοί για να διορθώσει το Υπουργείο Οικονομικών τις βάσεις δεδομένων και τα ηλεκτρονικά του συστήματα, γιατί είχαν γίνει μπάχαλο εξαιτίας κάποιων ιδιωτικών εταιρειών που τα είχαν αναλάβει.
      Αυτά συμβαίνουν μόνο στη γεωργία και αυτό είναι σημάδι ότι τα δύο κόμματα προχωρούν στην απαξίωση και στην περιθωριοποίηση της ελληνικής γεωργίας. Δεν απασχολεί κανένα το ερώτημα ότι στην ουσία όλα αυτά έπρεπε να τα αναλάβει το Υπουργείο και οι περιφερειακές του υπηρεσίες με τις νομαρχίες. Η προσπάθεια όμως των προηγούμενων κυβερνήσεων του ΠΑ.ΣΟ.Κ. –φοβάμαι ότι το ίδιο συνεχίζει και η σημερινή Κυβέρνηση- ήταν η πολιτική αποδυνάμωση του Υπουργείου και η ανάθεση έργων και αρμοδιοτήτων σε ιδιωτικές εταιρείες. 
      Κατ’ αυτόν τον τρόπο το  Υπουργείο βρίσκεται σε διπλή ομηρία από τις ιδιωτικές εταιρείες που έχουν εμπλακεί, όπως η εταιρεία που έχει αναλάβει την ηλεκτρονική διαχείριση των μητρώων του Ο.Π.Ε.Κ.Ε.Π.Ε.  και από τις συνεταιριστικές οργανώσεις, οι οποίες μεταφέρουν το κόστος στους αγρότες και επωφελούνται εισπρακτικά. 
      Για να δούμε τώρα τι θα πληρώσει ένας ελαιοπαραγωγός που έχει 1000 ευρώ δικαίωμα ενιαίας ενίσχυσης; Συνολικά θα πληρώσει 215,15 ευρώ και θα του κρατήσουν άλλα 40 ευρώ για τη δυναμική διαφοροποίηση που θα του επιστραφούν την επόμενη χρονιά.
      Τι πληρώνει στη γειτονική ελαιοπαραγωγό Ιταλία; Τα προσωρινά δικαιώματα τα οποία διαχειρίστηκαν οι συνεταιρισμοί, που ανέρχονται στο ποσό των 4 ευρώ, τα οριστικά δικαιώματα τα οποία διαχειρίζονται τα αγροτικά ΚΕΠ με αμοιβή 28 ευρώ ανά φάκελο. Σε όλες τις περιπτώσεις, το κόστος το έχει επωμιστεί ο ιταλικός Ο.Π.Ε.Κ.Ε.Π.Ε.. Οι παραγωγοί δεν πληρώνουν ούτε 1 ευρώ. 
      Για τις δυσλειτουργίες του συστήματος αξίζει να σημειώσουμε ενδεικτικά την περίπτωση της Φλώρινας. Στην περιοχή της Φλώρινας τα λάθη καταγραφής στις δηλώσεις του Ο.Σ.Δ.Ε. για το 2005 είχαν ως αποτέλεσμα να μην πληρωθούν οι ενισχύσεις της περιόδου 2004-2005 και σε αρκετές περιπτώσεις ζητήθηκε από τους παραγωγούς επιστροφή μέρους της προκαταβολής της εισοδηματικής ενίσχυσης που είχαν λάβει, με αποτέλεσμα το 70% των παραγωγών να προχωρήσει στην υποβολή ενστάσεων για δεύτερο λόγο.
      Τα ίδια λάθη παρουσιάστηκαν και στις καταστάσεις των οριστικών δικαιωμάτων που πήραν οι παραγωγοί, με αποτέλεσμα κυρίως οι νέοι αγρότες και οι αγρότες που ζητούσαν δικαιώματα από μεταβιβάσεις λόγω πρόωρων συνταξιοδοτήσεων, να μην έχουν γνώση για το τι πρόκειται να καλλιεργήσουν. 
      Παρατηρούμε έτσι σε πολλά χωριά εισφορές να έχουν δοθεί σε ποσοστό 50%. Επίσης, έχουν δοθεί δικαιώματα σε άτομα τα οποία είτε είχαν συνταξιοδοτηθεί είτε δεν είχαν σχέση με τη γεωργική παραγωγή. Έτσι έχουμε το αρνητικό ποσοστό των δικαιωμάτων που δεν θα ενεργοποιηθούν, ενώ οι πραγματικοί αγρότες θα αναγκαστούν να καλλιεργήσουν μικρότερες εκτάσεις, επειδή η απουσία κάποιας εισοδηματικής ενίσχυσης και το υψηλό κόστος της γης καθιστά ασύμφορη την καλλιέργεια.
      Είναι εύλογο, κύριοι συνάδελφοι, να υπάρχει δυσπιστία στην αγροτική κοινωνία για το πώς πρόκειται να ξαναμοιραστούν τα δικαιώματα, τα οποία δε θα ενεργοποιηθούν. 
      Επίσης, δεν υπάρχει καμία ενημέρωση – πρόβλεψη για την αναθεώρηση που θα γίνει το 2009 και πως θα διαμορφωθεί το καθεστώς των δικαιωμάτων και τελικά, αν και κατά πόσον η αγρανάπαυση, η αλλαγή καλλιέργειας, θα επηρεάσει τους παραγωγούς και τις εισοδηματικές ενισχύσεις. Με την αναθεώρηση και τις διαφοροποιήσεις που θα προέλθουν από την αλλαγή στην καλλιέργεια. 
      Αυτή είναι η υποχρέωση να απαντήσετε τα δύο μεγάλα κόμματα, που αναλάβατε να προτείνετε την ολική αποδέσμευση για την ελληνική γεωργία. Η Κυβέρνηση και το Υπουργείο έχουν κάνει τις επιλογές που, κατά τη δική μας άποψη, θα πλήξουν ανεπανόρθωτα τον αγροτικό τομέα της χώρας. 
      Αποδεικνύεται, όμως, επιπλέον, ότι δεν είναι σε θέση να διαχειριστεί, προς όφελος των αγροτών, τα κοινοτικά προγράμματα και τις ενισχύσεις της νέας Κ.Α.Π.. Και όλα αυτά δρομολογήθηκαν με τις επιλογές των επερωτώντων συναδέλφων, με τις επιλογές των κυβερνήσεων του ΠΑ.ΣΟ.Κ..
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Ξηροτύρη.
      Το λόγο έχει τώρα ο κ. Κουτσούκος.
      ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε.
      Είναι πράγματι καταπληκτική η προσπάθεια που έκανε ο κ. Υπουργός να αντιστρέψει την πραγματικότητα, για να δικαιολογήσει τα αδικαιολόγητα και για να μην απαντήσει στα ερωτήματα που βάλαμε. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  Σε όλα απήντησα. 
      ΓΙΑΝΝΗΣ ΚΟΥΤΣΟΥΚΟΣ:   Έχετε την αίσθηση ότι απαντήσατε, κύριε Υπουργέ; 
      ΠΡΟΕΔΡΕΥΩΝ (Σωτήρης Χατζηγάκης):  Συνεχίστε, κύριε Κουτσούκο, θα σας απαντήσει συνολικά ο κ. Υπουργός.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  Σε όλα τα ερωτήματα απήντησα. 
      ΓΙΑΝΝΗΣ ΚΟΥΤΣΟΥΚΟΣ:  Και να σας πω κάτι; Εγώ δεν έχω απαίτηση να απαντήσετε στους Βουλευτές, αν η κοινοβουλευτική σας παιδεία δεν σας το επιβάλλει ή σας υποχρεώνει. Έχουν απαίτηση, όμως, οι αγρότες. Γιατί τα ζητήματα που θέσαμε και αφορούν τα δικαιώματα των αγροτών, αυτήν την περίοδο που φεύγουν από το χωράφι για να πάνε να μαζέψουν τα χαρτιά, ενώ πρέπει να είναι εκεί, γιατί βρίσκονται σε ένταση όλες οι καλλιέργειες.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  Στις 15 Μαΐου δεν ήταν η προθεσμία;
      ΓΙΑΝΝΗΣ ΚΟΥΤΣΟΥΚΟΣ:  Ενοχλείστε, κύριε Υπουργέ; Σας αρέσει ο μονόλογος από εκείνο το Βήμα. Και δεν έχετε την ευγένεια, όπως εγώ σας άκουσα προσεκτικά, να ακούτε.
      ΠΡΟΕΔΡΕΥΩΝ (Σωτήρης Χατζηγάκης):  Ορίστε, κύριε Κουτσούκο, έχει την ευγένεια. 
      ΓΙΑΝΝΗΣ ΚΟΥΤΣΟΥΚΟΣ:  Και μιλάτε απαξιωτικά για τους Βουλευτές, ότι δεν έχουν γνώση των προβλημάτων, ότι χρειάζονται σημειώματα για να μιλήσουν. 
      ΠΡΟΕΔΡΕΥΩΝ (Σωτήρης Χατζηγάκης): Συνεχίστε επί της ουσίας, κύριε Κουτσούκο. 
      ΓΙΑΝΝΗΣ ΚΟΥΤΣΟΥΚΟΣ:  Σας ενημερώνω, λοιπόν, ότι γνωρίζουμε πολύ καλά τα προβλήματα της ελληνικής υπαίθρου, ότι είμαστε καθημερινά με τους αγρότες, βιώνουμε τον πόνο τους και σας ρωτάμε: Τους αναγκάζετε να φύγουμε από το χωράφι, να μαζεύουν χαρτιά για να πάρουν αυτό που δικαιούνται. Και σ’ αυτό δε μας απαντήσατε. Μας είπατε διάφορα άλλα, πολλά άλλα. 
      Προσπαθήσατε να αντιστρέψετε την πραγματικότητα. Να παρουσιάσετε, δηλαδή, πως ό,τι κέρδισε ο Έλληνας αγρότης ήταν δικές σας επιτυχίες. Ο κ. Καραμανλής πήρε τις επιδοτήσεις. Μην τρελαθούμε στο τέλος! Δεν ξέρουν οι Έλληνες αγρότες, δεν ξέρει η ελληνική κοινωνία με ποια κυβέρνηση και με ποια διαπραγμάτευση κατοχυρώσαμε τις επιδοτήσεις μέχρι το 2013; Πάτε να το αμφισβητήσετε, επειδή ο κ. Μπλερ έβαλε ζήτημα αναθεώρησης του κοινοτικού προϋπολογισμού. 
      Καλά, όλοι ξέρουμε ότι σ’ αυτήν τη ζωή τα πράγματα, ανάλογα με τις πολιτικές και κοινωνικές εξελίξεις κρίνονται και ανάλογα με το συσχετισμό δυνάμεων. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Αυτό είναι!
      ΓΙΑΝΝΗΣ ΚΟΥΤΣΟΥΚΟΣ: Δεν υπάρχει τίποτα που να κατοχυρώνει αυτά που κατέκτησαν ο λαός, οι εργαζόμενοι, οι αγρότες, παρά το να είναι οι ίδιες οι δυνάμεις που τους τα εγγυώνται, αυτές που αποφασίζουν, αυτές που παίρνουν τις αποφάσεις. Και δυστυχώς ο Πρωθυπουργός κ. Καραμανλής, στο Συμβούλιο Κορυφής το Δεκέμβρη –γιατί αναφερθήκατε στις επιτυχίες- αποδέχθηκε την ενδιάμεση συζήτηση. Και ξέρετε, το 2007, όταν θα γίνει η συζήτηση, ποιο θέμα θα θέσουν. Θα θέσουν τα ζητήματα που αφορούν τα κονδύλια για την αγροτική ανάπτυξη. Και αποδέχθηκε ο Πρωθυπουργός τη μείωση των κονδυλίων για την αγροτική ανάπτυξη και είναι πρωτοφανής αυτή η μείωση που έγινε με τις αποφάσεις κορυφής το Δεκέμβρη. Και δεν διεκδίκησε κανένα ειδικό πρόγραμμα, όπως πήραν άλλες χώρες, η Πορτογαλία για παράδειγμα, λες και η Ελλάδα δεν αντιμετωπίζει ειδικά προβλήματα που έπρεπε να τα θέσει ένας Πρωθυπουργός. 
      Δηλαδή, κύριε Υπουργέ, αυτό που λέγατε εσείς στους Έλληνες αγρότες, ότι θα πηγαίνει ο Πρωθυπουργός και θα διαπραγματεύεται, καλύτερα να μην το κάνετε. Διότι όταν πήγε εκεί, έχασαν οι αγρότες. Αυτή είναι η πραγματικότητα. 
      Και προσπαθείτε τώρα να πείτε ότι για τα προβλήματα που αντιμετωπίζουν σήμερα οι αγρότες με την απόδοση των οριστικών δικαιωμάτων, φταίει το ΠΑ.ΣΟ.Κ.. Δηλαδή, από τη μια μεριά να πείτε πως ό,τι έγινε, το κάνατε εσείς και από την άλλη πως για ό,τι δεν μπορείτε να κάνετε, φταίει το ΠΑ.ΣΟ.Κ., διότι το ΠΑ.ΣΟ.Κ. όρισε ως περίοδο αναφοράς το 1999-2002.
      Κύριε Υπουργέ, όταν αναλάβατε την Κυβέρνηση, παραλάβατε ένα συγκεκριμένο σύστημα, έναν συγκεκριμένο Ο.Π.Ε.Κ.Ε.Π.Ε., συγκεκριμένα μητρώα. Και είχατε δύο χρόνια στη διάθεσή σας, μιας και πήρατε την παράταση του ενός χρόνου, για να προετοιμάσετε αυτούς τους μηχανισμούς. Και μη θέλετε τώρα να συγκρίνετε ανόμοια πράγματα, δηλαδή να συγκρίνετε την ετήσια υποβολή αίτησης του Ο.Σ.Δ.Ε., που οπωσδήποτε είχε μεταβαλλόμενα στοιχεία, διότι άλλα στρέμματα έβαζε, άλλα χωράφια έβαζε, με την απόδοση των οριστικών δικαιωμάτων. 
      Σε ποιους μιλάτε; Σε αφελείς; Δεν τα ξέρουν οι αγρότες αυτά; Είχατε τα ιστορικά στοιχεία στα μητρώα σας; Γιατί, κύριοι, δεν τα διασταυρώσατε; Γιατί δεν τα οριοθετήσατε; Γιατί όταν στείλατε τα προσωρινά δικαιώματα, το χωριό το δικό μου έβγαινε τριάντα και σαράντα και πενήντα χιλιόμετρα μακριά; Έφταιγε το ΠΑ.ΣΟ.Κ. γι’ αυτό; Με αυτά τα ιστορικά στοιχεία δεν πληρωνόντουσαν οι αγρότες τις επιδοτήσεις; Εκτός κι αν μας πείτε ότι δεν πληρωνόντουσαν. 
      Δεν πήγαιναν, κύριε Υπουργέ, τα δικαιώματα του κάθε αγρότη στο διπλανό χωριό ή στο παραδιπλανό. Στο χωριό του πήγαιναν.
      Φταίτε, λοιπόν, διότι πρόχειρα, αποσπασματικά στείλατε τα προσωρινά δικαιώματα. Ήταν μία δουλειά η οποία δημιούργησε γέλωτες σε όλη την ύπαιθρο, έγινε καλαμπούρι στα καφενεία. Ποιος φταίει γι’ αυτό; Το ΠΑ.ΣΟ.Κ.; Και βάλατε τους ανθρώπους να πληρώσουν 20 και 25 ευρώ για να κάνουν αίτηση να διορθώσουν τα προσωρινά δικαιώματα. Και όταν καταλάβατε το μπάχαλο που γίνεται, βγάλατε και μία διαταγή που λέει: «για τα τεχνικά στοιχεία, Α.Φ.Μ. κ.λπ.. δεν χρειάζεται, θα τα διορθώσει η υπηρεσία», διότι είχε ξεκινήσει η κατακραυγή. Και τα ξαναστείλατε λάθος και στείλατε και λάθη σε ανθρώπους που δεν έκαναν καθόλου αίτηση. 
      Φταίει, λοιπόν, το ΠΑ.ΣΟ.Κ. γι’ αυτά ή οι υπηρεσίες σας; 
      Και δεν μου λέτε, κύριε Υπουργέ, θα σας απαγορεύσει καμία Ευρωπαϊκή Ένωση να πληρώσετε υπαλλήλους, να αγοράσετε την υποδομή για να στείλετε στον αγρότη, στον απλό άνθρωπο, που έχει και μειωμένο επίπεδο γραμματικών γνώσεων, τα οριστικά του δικαιώματα; Σας το απαγόρευε κανένας; Διότι μας διαβάσατε μία απάντηση. Σας καλούμε, λοιπόν, να καταθέσετε και την ερώτηση και την απάντηση στα Πρακτικά. 
      Το ζήτημα που σας θέσαμε εμείς είναι το εξής: Δεν είστε διατεθειμένοι να διαθέσετε 1 ευρώ για να αποδώσετε τα οριστικά δικαιώματα. Διότι έπρεπε πράγματι να πληρώσετε. Είχατε έναν Ο.Π.Ε.Κ.Ε.Π.Ε.. Έπρεπε να τον «περιφερειοποιήσετε», να τον ενισχύσετε σε προσωπικό, τακτικό ή έκτακτο και να του στείλετε στο σπίτι του τα οριστικά δικαιώματα. Τα είχατε τα στοιχεία. Ήταν στα χέρια σας. Να τα διορθώσετε, αν ήταν λάθος από το ΠΑΣΟΚ. Γι’ αυτό σας εξέλεξε ο ελληνικός λαός. Γι’ αυτό οδήγησε εμάς στην αντιπολίτευση. Τον κοροϊδέψατε. Του υποσχεθήκατε ψέματα. Είσαστε ανίκανοι να υλοποιήσετε έστω και την παραμικρή σας προεκλογική δέσμευση.
      Κύριε Υπουργέ, θέλω να σας πω και κάτι άλλο, γιατί έχουμε και μία ιστορία ο καθένας από εμάς. Το ΠΑ.ΣΟ.Κ. έχει ιστορική σχέση με τα μαζικά κινήματα και έχει και ιστορική σχέση με το συνεταιριστικό κίνημα και με τους αγρότες. Και στη νέα, πολιτική, οραματική του πρόταση θέλει το συνεταιριστικό κίνημα βασικό συντελεστή για την υλοποίηση αυτού του νέου οράματος. 
      Αυτό το συνεταιριστικό κίνημα εμείς δεν το θέλουμε να εξαντλείται σε μία γραφειοκρατική και φοροεισπρακτική διαδικασία, όπως το εμπλέξατε. 
      Αφαιρείτε σήμερα με την πολιτική σας από τον Έλληνα αγρότη ένα βασικό εργαλείο. Αντί να καλέσετε το συνεταιριστικό κίνημα και τους συνεταιριστές και να κουβεντιάσετε μαζί τους για τις νέες πρωτοβουλίες οργάνωσης της παραγωγής των δικτύων στη διακίνηση, τους βάλατε σε μία ατελέσφορη γραφειοκρατική διαδικασία. Και στο τέλος δεν μας απαντάτε στο βασικό ερώτημα: Στις 5 του Ιούνη θα έχουν οριστικοποιηθεί οι διαδικασίες; Τι θα κάνετε τότε;
      Σας ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Κουτσούκο.
      Κυρία Τζάκρη, έχετε ένα λεπτό. Θα σας δώσω δύο. Το ίδιο και στον κ. Χατζημιχάλη, αν θέλει.
      ΘΕΟΔΩΡΑ ΤΖΑΚΡΗ: Ευχαριστώ, κύριε Πρόεδρε.
      Κύριε Πρόεδρε, ό,τι και να πούμε και η Κυβέρνηση και η Αντιπολίτευση, οι αγρότες είναι οι τελικοί αποδέκτες και γνωρίζουν στην κάθε περιφέρεια τα προβλήματα που αντιμετωπίζουν.
      Τι ξέρουν οι καλλιεργητές της Πέλλας: Ξέρουν ότι φέτος είναι κατά 40% μειωμένες οι εκτάσεις για τα ζαχαρότευτλα. Επίσης, ξέρουν ότι κινδυνεύουν με άμεσο κλείσιμο δύο εργοστάσια, χωρίς να ξέρουν τι να κάνουν την παραγωγή τους, χωρίς μάλιστα τα εργοστάσια αυτά να πάρουν αντισταθμιστικά οφέλη και μπόνους, γιατί δεν τα ζητήσαμε, όταν έπρεπε να τα ζητήσουμε, από την Ευρωπαϊκή Ένωση, επιδεικνύοντας πρωτοφανή έλλειψη και ανικανότητα διαπραγματευτική, που προκαλεί κατάπληξη ακόμα και στην αρμόδια Επίτροπο.
      Ξέρουν οι αγρότες ότι χίλια πεντακόσια δικαιώματα στην Ένωση Αγροτικών Συνεταιρισμών Γιαννιτσών δεν απεστάλησαν ποτέ και δεν πρόκειται να ενεργοποιηθούν, γιατί ο Ο.Π.Ε.Κ.Ε.Π.Ε. δηλώνει αδυναμία να τα επεξεργαστεί. Ξέρουν ότι έχουμε 15 Μαΐου και ακόμη δεν έχει οριστεί η ημερομηνία και η προθεσμία για την υποβολή δηλώσεων στο Ο.Σ.Δ.Ε. για τα ροδάκινα -ξέρετε ότι τα βιομηχανικά ροδάκινα υπάγονται και αυτά στις επιδοτήσεις. Να δούμε πόσο έγκαιρα θα καταβάλλετε τις επιδοτήσεις αυτές στους παραγωγούς. 
      Τι άλλο ξέρουν; Ότι σε λίγο  ξεκινά η περίοδος συγκομιδής για το ροδάκινο. 
      Ξέρετε πολύ καλά, κύριε Υπουργέ και κύριε Υφυπουργέ, ότι κάθε χρόνο αντιμετωπίζουμε προβλήματα. Για να μην έχουμε, λοιπόν, τις κακοτοπιές της προηγούμενης χρονιάς, σας καλώ έγκαιρα, από τώρα, όχι κατά το μήνα Αύγουστο, όπως τις προηγούμενες χρονιές, όπου τρέχουμε να περισώσουμε αυτά που δεν σώζονται, ούτε καν η ίδια η παραγωγή, να προσέλθετε σε μια ειλικρινή διαπραγμάτευση με τους παραγωγούς και όλους τους εμπλεκόμενους φορείς, γιατί πιστεύουμε και στηρίζουμε τις συλλογικές διαπραγματεύσεις μέσω της Διεπαγγελματικής, ώστε να μην έχουμε τα προβλήματα της προηγούμενης χρονιάς, να μπορέσουν κάποια στιγμή να ισχύσουν αποτελεσματικοί πυρήνες πίεσης απέναντι στους βιομήχανους και να μην έχουμε τις εξευτελιστικές τιμές των 18 και 19 λεπτών των προηγούμενων ετών. 
      Θέλω να μου δώσετε μία απάντηση, κύριε Κοντέ, για το πότε θα καταβάλλετε τα 2 λεπτά που υποσχεθήκατε στους ροδακινοπαραγωγούς της Πέλλας, στις ομάδες παραγωγών και στους συνεταιρισμούς, όταν τον περσινό Αύγουστο βρίσκονταν στους δρόμους. Έχει παρέλθει ένας ολόκληρος χρόνος και ακόμη δεν ξέρουμε τι θα γίνει με την κατάσταση αυτή. 
      Ξέρουν, επίσης, ότι για τις φετινές ζημιές στις δενδροκαλλιέργειες, που τους καλέσατε να υποβάλουν δηλώσεις στα Π.Σ.Ε.Α., θα πληρωθούν μετά από τέσσερα χρόνια, γιατί οι ζημιές του 2003, τρία χρόνια μετά ακόμη δεν έχουν πληρωθεί. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Τζάκρη. 
      Ο κ. Χατζημιχάλης έχει το λόγο. 
      ΦΩΤΗΣ ΧΑΤΖΗΜΙΧΑΛΗΣ: Ευχαριστώ πολύ, κύριε Πρόεδρε. 
      Δεν μας ενοχλεί τόσο πολύ που ο Υπουργός Αγροτικής Ανάπτυξης δεν καταλαβαίνει τι διαπραγματεύεται και πού βρίσκεται η σημερινή κατάσταση της ελληνικής γεωργίας. Επαίρεται ότι είναι ο μοναδικός Υπουργός που έθεσε βέτο για τι ζάχαρη και τα τεύτλα στην Ευρωπαϊκή Ένωση. Μετά από λίγες μέρες η Αγροτική Τράπεζα αποφάσισε να κλείσει το ένα εργοστάσιο ζαχάρεως. Εάν δεν ήταν ο κ. Κοντός θα είχε κλείσει το εργοστάσιο. Ο κύριος Υπουργός είναι περήφανος για τη διαπραγμάτευσή του. Δεν μας ενοχλεί αυτό. Δεν μας ενοχλεί που ο κύριος Υπουργός δεν μπορεί να δώσει μία προοπτική στην ελληνική γεωργία. Ούτε αυτό μας ενοχλεί. Απλώς αποκαλύπτεται και υφίσταται το κόστος. 
      Μας ενοχλεί, κύριε Υπουργέ, ότι με ψέματα προσπαθείτε να διαχειριστείτε τα προβλήματα των Ελλήνων αγροτών και κυρίως αυτά τα ψέματα τα μεταφέρετε ασύστολα μέσα στην Αίθουσα. Κατηγορούσατε προηγουμένως στην ομιλία σας το ΠΑ.ΣΟ.Κ. για το ποιοτικό παρακράτημα. 
      Μπορείτε να μου πείτε, κύριε Υπουργέ –σας δίνω δεκαπέντε δεύτερα, είκοσι δεύτερα, μισό λεπτό από το χρόνο μου- πού ευθύνεται το ΠΑ.ΣΟ.Κ. για το ποιοτικό παρακράτημα; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Δεν καταλαβαίνετε. 
      ΦΩΤΗΣ ΧΑΤΖΗΜΙΧΑΛΗΣ: Κατηγορήσατε στην τοποθέτησή σας την κυβέρνηση του ΠΑ.ΣΟ.Κ. –επικαλούμαι τα Πρακτικά και τον προηγούμενο Προεδρεύοντα- στο χειμαρρώδη λόγο σας για την επιβολή του ποιοτικού παρακρατήματος. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Το ποιοτικό παρακράτημα προβλέπεται στη κοινοτική νομοθεσία του Ιουνίου του 2003. Βάζει ένα πλαφόν μέσω του οποίου καθορίζει η χώρα...
      ΦΩΤΗΣ ΧΑΤΖΗΜΙΧΑΛΗΣ: Γι’ αυτό που λέτε, κύριε Υπουργέ –το είπατε προηγουμένως στην τοποθέτησή σας ως κατηγορία για το ΠΑ.ΣΟ.Κ., το επαναλαμβάνετε και τώρα- σας λέω ότι είστε ψεύτης. Είστε  μέγιστος ψεύτης και κατ’ επέκταση επικίνδυνος για τη χώρα. 
      ΠΡΟΕΔΡΕΥΩΝ (Σωτήρης Χατζηγάκης): Με συγχωρείτε, κύριε συνάδελφε. Σας παρακαλώ πολύ! Δεν είναι εκφράσει αυτές. Να λέγεται η λέξη «ψεύτης» μέσα στη Κοινοβούλιο;
      ΦΩΤΗΣ ΧΑΤΖΗΜΙΧΑΛΗΣ: Δεν είναι, κύριε Πρόεδρε,  όμως...
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ πολύ! Ψεύτης μέσα στο Κοινοβούλιο; Μπορείτε να πείτε ότι είναι αναληθείς οι ισχυρισμοί, όχι τη λέξη «ψεύτης». 
      ΦΩΤΗΣ ΧΑΤΖΗΜΙΧΑΛΗΣ: Συνειδητά, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Μην το τραβάτε τώρα. 
      ΦΩΤΗΣ ΧΑΤΖΗΜΙΧΑΛΗΣ: Διαβάζω, λοιπόν, κείμενο που στέλνεται στον κ. Σίλβα Ροντρίγκεθ –γνωρίζει ο κύριος Υπουργός- από το Γενικό του Γραμματέα και το οποίο αναφέρεται σε λεπτομέρειες εφαρμογής στην Ελλάδα του άρθρου 69 του Κανονισμού του Συμβουλίου. Τι λέει αυτό το κείμενο; «Σε απάντηση της επιστολής σας με ημερομηνία 5-7-2005 θα ήθελα να σας ανακοινώσω τις επιλογές της χώρας μου για την εφαρμογή του παρακρατήματος, που αναφέρεται στο άρθρο 69 του Κανονισμού του Συμβουλίου, τα ποσοστά του οποίου Κανονισμού έχουν ήδη ανακοινωθεί».
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Για πείτε μας ποια χρονιά είναι ο Κανονισμός. Είναι του 2003. 
      ΦΩΤΗΣ ΧΑΤΖΗΜΙΧΑΛΗΣ: Περιμένετε, κύριε Μπασιάκο. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κύριε Πρόεδρε, με συγχωρείτε, η διαστρέβλωση είναι εμφανής και θα ήθελα να διακόψω τον κ. Χατζημιχάλη. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, θα απαντήσετε στη συνέχεια.
      ΦΩΤΗΣ ΧΑΤΖΗΜΙΧΑΛΗΣ: Εγώ δέχομαι τη διακοπή, αλλά παρακαλώ να κρατηθεί ο χρόνος μου.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ο Κανονισμός είναι του 2003, στη βάση του οποίου η χώρα καθορίζει το ποιοτικό παρακράτημα. Άρα, το ποιοτικό παρακράτημα καθορίζεται στο άρθρο 69 του Κανονισμού του 2003. 
      ΦΩΤΗΣ ΧΑΤΖΗΜΙΧΑΛΗΣ: Συμφωνώ.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Αυτό είπα και το ξαναλέω. Επιστρέφω το «ψεύτης».
      ΦΩΤΗΣ ΧΑΤΖΗΜΙΧΑΛΗΣ: Τι μας είπε ξανά ο Υπουργός, κύριε Πρόεδρε; Και δεν δέχομαι άλλη διακοπή.
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε όμως τώρα.
      ΦΩΤΗΣ ΧΑΤΖΗΜΙΧΑΛΗΣ: Ολοκληρώνω.
      Υπάρχει ένας κανονισμός που προβλέπει το περίφημο ποιοτικό παρακράτημα.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Του 2003.
      ΦΩΤΗΣ ΧΑΤΖΗΜΙΧΑΛΗΣ: Του 2003. Ο συγκεκριμένος κανονισμός λέει ότι το ποιοτικό παρακράτημα μπορεί να είναι από 1% έως 10%. Αυτό λέει ο κανονισμός.
      Έρχεται λοιπόν ο κύριος Υπουργός με την επιστολή που έχω στα χέρια μου και διαβάζω και γι’ αυτό διαμαρτύρεται –δεν το περίμενε- και προσδιορίζει τα ποσοστά. Λέει λοιπόν ο γενικός σας γραμματέας στην επιστολή προς τον κ. Σίλβα Ροντρίγκεθ: Τα ποσοστά του οποίου κανονισμού έχουν ήδη ανακοινωθεί κατά τομέα προϊόντων από τον Υπουργό Αγροτικής Ανάπτυξης και Τροφίμων κ. Ευάγγελο Μπασιάκο…
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Σωστά.
      ΦΩΤΗΣ ΧΑΤΖΗΜΙΧΑΛΗΣ: …με την επιστολή του της 27ης Ιουλίου 2005 προς την Επίτροπο Γεωργίας κυρία Μαριάν Φίσερ Μπόελ.
      Τι σημαίνει αυτό κύριε Μπασιάκο; Ότι ο κανονισμός προέβλεπε από 1% έως 10% παρακράτημα και αντί να αποφασίσετε 1%, 2%, 3% που προτείναμε εμείς, αποφασίσατε αροτρέα 10%, βοοειδή 10% κ.ο.κ.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Το είχατε δημιουργήσει το 10%.
      ΦΩΤΗΣ ΧΑΤΖΗΜΙΧΑΛΗΣ: Είναι δική σας απόφαση.
      Ψεύδεται ή δεν ψεύδεται, κύριε Πρόεδρε; Μπορεί να συνεχίσει να κυβερνά έτσι…
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώσατε.
      ΦΩΤΗΣ ΧΑΤΖΗΜΙΧΑΛΗΣ: …αυτή η Κυβέρνηση και έτσι αυτός ο Υπουργός;
      ΠΡΟΕΔΡΕΥΩΝ (Σωτήρης Χατζηγάκης): Ο κ. Κατσιφάρας έχει το λόγο.
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Υπουργέ, μεγάλη αναφορά κάνατε στο χθες. Μονίμως μιλάτε για το χθες. Το ΠΑ.ΣΟ.Κ. όμως παρέδωσε στην ελληνική αγροτική οικονομία και στους Έλληνες αγρότες ένα σταθερό εισόδημα μέχρι το 2013. Αυτό δεν νομίζω να το αμφισβητείτε. Ουδείς το αμφισβητεί.
      Επίσης, το ΠΑ.ΣΟ.Κ. παρέδωσε όλα τα προγράμματα ανάπτυξης του ορεινού χώρου, τα προγράμματα leader, τα προγράμματα για τους νέους αγρότες, τα προγράμματα για τον εκσυγχρονισμό των γεωργικών εκμεταλλεύσεων. Παρέδωσε την αύξηση ποσόστωσης του γάλακτος, τις αποφάσεις για τη διασφάλιση των Μεσογειακών Ολοκληρωμένων Προγραμμάτων. Και καλείστε εσείς να διαχειριστείτε σήμερα αυτή τη δυνατότητα που παρέδωσε το ΠΑ.ΣΟ.Κ. στην ελληνική αγροτική οικονομία. Και μέσα από μία γραφειοκρατική διαδικασία έχετε οδηγήσει όλη την αγροτιά στο αδιέξοδο. Και δεν τολμάτε σ’ αυτά να κάνετε καμία αναφορά. Πάτε σε επιμέρους ζητήματα.
      Και επειδή πάτε σε επιμέρους ζητήματα και ξέρετε πολύ καλά τα νούμερα, θέλω όχι μέσω εμού, ούτε για μένα, για τον αγρότη και της Αχαΐας αλλά και όλης της Ελλάδας, να πείτε: Πόσο αυξήθηκε το εισόδημα στο σταφυλοπαραγωγό, όταν τα σταφύλια τα πούλησε στη μισή τιμή;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Και το λάδι στη διπλάσια τιμή. Τι να κάνουμε τώρα;
      ΑΠΟΣΤΟΛΟΣ ΚΑΤΣΙΦΑΡΑΣ: Θα απαντήσετε στους σταφυλοπαραγωγούς. Και ρωτάω συγκεκριμένα: Πόσο αύξησε το εισόδημά του ο σταφυλοπαραγωγός, όταν τα προϊόντα ή στη μισή τιμή τα πούλησε ή δεν τα πούλησε καθόλου; Πόσο αύξησε το εισόδημά του ο παραγωγός πατάτας που σήμερα είναι απούλητες και αδιάθετες οι πατάτες; Όχι μόνο δεν το αύξησε, αλλά αυξήσατε παραπάνω το κόστος και με το Φ.Π.Α…
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Δεν ξέρετε τι σας γίνετε.
      ΑΠΟΣΤΟΛΟΣ ΚΑΤΣΙΦΑΡΑΣ: Μα, έτσι είναι, κύριε Υπουργέ. Και από την αδυναμία σας να διαχειριστείτε την τιμή της ανόδου των καυσίμων και της συμπεριφοράς τους στην ελληνική παραγωγική διαδικασία.
      Με τον πιο ευθύ τρόπο, κύριε Υπουργέ, σας καλώ να πείτε στο σταφυλοπαραγωγό πραγματικά πόσο αύξησε το εισόδημά του. Πέστε στον παραγωγό της βιομηχανικής ντομάτας, που για τρία χρόνια παραμένει στα 0,9 ευρώ η επιδότηση, πόσο αύξησε το εισόδημά του. Και να είναι συγκεκριμένη και πειστική η απάντηση.
      Επίσης, στις 5.6.2006, κύριε Υπουργέ, οι Έλληνες αγρότες θα ξέρουν ότι θα ενεργοποιηθούν τα δικαιώματά τους; Ή θα πάτε για μία ακόμη παράταση; Μπορείτε να δεσμευθείτε σ’ αυτό;
      Είπατε ότι εμείς τα βάζουμε με τις ενώσεις. Αυτό είπατε.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ο κ. Παπανδρέου τα βάζει.
      ΑΠΟΣΤΟΛΟΣ ΚΑΤΣΙΦΑΡΑΣ: Αφήστε τον Παπανδρέου.
      Ξέρετε τι έχετε κάνει, κύριε Υπουργέ, για να βάλετε «ταφόπλακα» στις οργανώσεις; Διαχέετε τη δική σας ανευθυνότητα και ανεπάρκεια στις οργανώσεις, χαμηλά στον αγρότη.
      Δεν έχετε την τόλμη να πάρετε την πολιτική ευθύνη για τις αδυναμίες σας, για την πλήρη αδυναμία σας να διαχειριστείτε όλο αυτό το μεγάλο ζήτημα. Θέλετε συμμέτοχο στην ευθύνη. Δηλαδή καλείτε αυτόν που δεν έχει κανένα εργαλείο για να προστατεύσει τον εαυτό του να είναι συμμέτοχός σας. Αυτό, όμως, είναι μία ευθεία επίθεση στο συνδικαλιστικό κίνημα. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κατσιφάρα.
      ΑΠΟΣΤΟΛΟΣ ΚΑΤΣΙΦΑΡΑΣ: Τελειώνω, κύριε Πρόεδρε, σε μισό λεπτό. 
      Θα ήθελα όμως, κύριε Υπουργέ, να μας πείτε αν έχετε μια πρόταση για το μέλλον, αν έχετε μία πρόταση που δίνει όλα τα εργαλεία που υπάρχουν, αν έχετε σχεδιάσει μια πρόταση για το μέλλον, η οποία να αφορά τον αγρότη, το μέλλον της αγροτικής παραγωγής, έστω μία. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κατσιφάρα.
      Το λόγο έχει ο Υφυπουργός Αγροτικής Ανάπτυξης και Τροφίμων κ. Αλέξανδρος Κοντός. 
      ΙΩΑΝΝΗΣ ΔΡΙΒΕΛΕΓΚΑΣ: Κύριε Πρόεδρε, θα ήθελα το λόγο για ένα λεπτό!
      ΠΡΟΕΔΡΕΥΩΝ (Σωτήρης Χατζηγάκης): Έχετε εξαντλήσει το χρόνο, κύριε Δριβελέγκα.
      ΙΩΑΝΝΗΣ ΔΡΙΒΕΛΕΓΚΑΣ: Μια φράση, κύριε Πρόεδρε, γιατί έκανε και προσωπικές αναφορές! 
      ΡΟΔΟΥΛΑ ΖΗΣΗ: Δώστε του, κύριε Πρόεδρε!
      ΠΡΟΕΔΡΕΥΩΝ (Σωτήρης Χατζηγάκης): Θα του δώσω, αλλά έχει εξαντλήσει το χρόνο, όχι ότι το δικαιούται!
      Ορίστε, έχετε το λόγο.
      ΙΩΑΝΝΗΣ ΔΡΙΒΕΛΕΓΚΑΣ: Κύριε Πρόεδρε, σας ευχαριστώ, πρώτον, για την ανοχή σας.
      Θέλω να πω το εξής: Άκουσα τον κύριο Υπουργό με έκπληξη -και απευθύνομαι κυρίως σε εσάς που είστε από μια καθαρά αγροτική περιοχή και εκλέγεστε εκεί- να λέει ότι οριστικοποιήθηκαν τα δικαιώματα και αυξήθηκε το γεωργικό εισόδημα.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ούτε το ένα είπα ούτε το άλλο.
      ΙΩΑΝΝΗΣ ΔΡΙΒΕΛΕΓΚΑΣ: Εσείς, κύριε Πρόεδρε και οι άλλοι συνάδελφοι εδώ της Συμπολίτευσης, ξέρετε αν έχουν οριστικοποιηθεί τα δικαιώματα; Εκτός εάν εμείς ζούμε αλλού.
      Κύριε Πρόεδρε, δεν θα πω περισσότερα, γιατί ο κύριος Υπουργός φαίνεται ότι ζει στο δικό του κόσμο. Τον έχω καλέσει, βεβαίως, επανειλημμένα από αυτήν την Αίθουσα να έρθει κάποια στιγμή και στη Χαλκιδική. Δεν μου δίνει απάντηση για τα θέματα που του έθεσα. Ούτε σε ερωτήσεις γραπτές ούτε σε ερωτήσεις στην Αίθουσα δεν έχει δώσει απάντηση ποτέ. Αφού δεν μπορεί να δώσει απάντηση, του είπα να μας πει αν θα έρθει στην Χαλκιδική. Ούτε αυτό το λέει. Με αυτά που κάνει και λέει, όμως, κύριε Πρόεδρε, φοβάμαι ότι επιβεβαιώνει τον Υπουργό Εμπορικής Ναυτιλίας σε αυτά που είπε ότι δυστυχώς πρόκειται για «κυβέρνηση καραγκιόζηδων». 
      ΠΡΟΕΔΡΕΥΩΝ (Σωτήρης Χατζηγάκης): Εντάξει τώρα, παρακαλώ.
      Εισπράττω το ερώτημα προς το Προεδρείο ρητορικό και δεν σας απαντώ, διότι ξέρετε ότι το Προεδρείο είναι ουδέτερο και δεν απαντάει στις επιμέρους ερωτήσεις. 
      ΙΩΑΝΝΗΣ ΔΡΙΒΕΛΕΓΚΑΣ: Δεν το είπα για εσάς. Εσάς επικαλέστηκα αν γνωρίζετε, αν έχουν οριστικοποιηθεί τα δικαιώματα για τα Τρίκαλα.
      ΠΡΟΕΔΡΕΥΩΝ (Σωτήρης Χατζηγάκης): Εγώ γνωρίζω, αλλά δεν μπορώ να σας απαντήσω, διότι εν τοιαύτη περιπτώσει θα μπω στην ουσία της συζήτησης και ξέρετε ότι έτσι παραβιάζεται ο Κανονισμός αλλά και η διαλογική συζήτηση της Βουλής.
      Ορίστε, κύριε Υφυπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, θα περιοριζόμουν μόνο στο σημερινό αντικείμενο της συζήτησης, εάν σε ιδιαίτερα οξείς τόνους οι συνάδελφοι της Αντιπολίτευσης δεν αναφέρονταν στην αγροτική πολιτική της Κυβέρνησης.  Και βέβαια, επειδή φεύγει ο κ. Δριβελέγκας, θα ήθελα να του απαντήσω και να του πω ότι δεν οριστικοποιούνται τα δικαιώματα.
      ΙΩΑΝΝΗΣ ΔΡΙΒΕΛΕΓΚΑΣ: Έτσι είπε.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Όχι, δεν είπε αυτό ο Υπουργός. Είπε ότι εστάλησαν τα οριστικά δικαιώματα. Ενεργοποιούνται τα δικαιώματα. Για να ξέρουμε ακριβώς τι συμβαίνει και τι λέμε. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Απλά πράγματα.
      Καθίστε, κύριε Δριβελέγκα, να ακούσετε. Γι’ αυτό δεν ακούτε απαντήσεις, γιατί φεύγετε. Φεύγετε, γιατί φοβάστε τις απαντήσεις. Πώς θα ακούσετε τις απαντήσεις, αν φεύγετε; 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Άκουσα, λοιπόν, πολύ προσεκτικά…
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Μην φεύγετε, κύριε Δριβελέγκα! Καθίστε να ακούσετε τις απαντήσεις! 
      ΠΡΟΕΔΡΕΥΩΝ (Σωτήρης Χατζηγάκης): Καταγράφονται αυτά που λέτε, κύριε Υπουργέ. Υπάρχει και η τηλεόραση, υπάρχουν και οι εφημερίδες.
      ΙΩΑΝΝΗΣ ΔΡΙΒΕΛΕΓΚΑΣ: Ελάτε στη Χαλκιδική να τα πούμε!
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): …άκουσα να αναφέρεται η Κοινοβουλευτική Εκπρόσωπος του ΠΑ.ΣΟ.Κ. σε ένα πολύ μεγάλο κεφάλαιο, το οποίο κληρονομήσαμε από τις προηγούμενες κυβερνήσεις όσον αφορά τον αγροτικό τομέα. Εμείς εκείνο που ξέρουμε -και το ξέρουν πολύ καλά και οι αγρότες- είναι ότι κληρονομήσαμε έλλειψη προγραμματισμού, έλλειψη οράματος, έλλειψη θέσεων, μη λήψη αποφάσεων από την προηγούμενη Κυβέρνηση για την στήριξη των αγροτών και αυτό το περίφημο σταθερό εισόδημα που διασφαλίσατε ήταν να κλείσει η αναθεώρηση της Κοινής Αγροτικής Πολιτικής και να μείνει εκτός πακέτου το 75% των προϊόντων της ελληνικής γεωργίας. Και το βαμβάκι και ο καπνός και το ελαιόλαδο έμειναν απ’ έξω και χρειάστηκε να γίνει νέα κυβέρνηση και νέοι Υπουργοί, ένας αγώνας δρόμου, έτσι ώστε να διασφαλιστούν τα αγροτικά προϊόντα. 
      Και είναι λάθος αυτό που ακούστηκε ότι το 50% των επιδοτήσεων του καπνού χάνεται, διότι όχι μόνο δεν χάνεται αλλά εμείς βρήκαμε και μια πρόταση που έλεγε ότι μέχρι το 2009 οι ενισχύσεις για τον καπνό. Μετά το χάος. Λοιπόν όχι μόνο δεν χάνεται αλλά γίνεται και μια προσπάθεια να δίνεται όχι μόνο το 50% αλλά το 75% διότι θα υπάρχει και εθνική ενίσχυση και να αξιοποιηθεί με τον καλύτερο τρόπο υπέρ των Ελλήνων καπνοπαραγωγών και υπέρ του ελληνικού καπνού. 
      Άκουσα εδώ να μιλούν για την κυβέρνηση της ήττας. Προφανώς αναφερόντουσαν στην κυβέρνηση του ΠΑ.ΣΟ.Κ., στην επερχόμενη ήττα που θα υποστεί στις δημοτικές και νομαρχιακές εκλογές. Είπατε δε ότι δεν κάνουμε επισκέψεις διότι δεν μας αντιμετωπίζουν καλά οι αγρότες. Αναφερθήκατε και στη Λάρισα. Επειδή πήγα πρόσφατα στη Λάρισα θέλω να σας πω ότι κάθε χρόνο επί πέντε χρόνια θα εισπράττουν οι αγρότες της Λάρισας χάρη στις δικές μας κινήσεις 22.000.000 ευρώ μόνο για νιτρορύπανση. Στα προγράμματα έχουν μπει τετρακόσια πενήντα χιλιάδες στρέμματα. Και πρέπει να πάτε εκεί να ρωτήσετε τους αγρότες γιατί εσείς δεν βγαίνετε έξω, εάν είναι ικανοποιημένοι με τις αποζημιώσεις που πληρώνονται για πρώτη φορά τόσο γρήγορα. Έχουμε δε συμπεριλάβει και καλύπτουμε και άλλους κινδύνους. Να τους ρωτήσετε και για τις επιδοτήσεις που τις εισπράττουν τόσο γρήγορα, για την κτηνοτροφία και για τις υψηλές τιμές που εισπράττουν οι κτηνοτρόφοι. Να τους ρωτήσετε για το βαμβάκι όπου είχαμε τις μεγαλύτερες εισροές από κάθε άλλη χρονιά.
      Και βέβαια μην αναφέρεστε στα δημητριακά διότι στο σπίτι του κρεμασμένου δεν μιλάνε για σχοινί. Γιατί πρέπει να πούμε ότι ο «τροχονόμος» για τη διευκόλυνση των εισαγωγών δημητριακών στη χώρα ήταν ο σημερινός Πρόεδρος του ΠΑ.ΣΟ.Κ. κ. Παπανδρέου ο οποίος με μια σειρά ρυθμίσεων που ψήφισε στο Συμβούλιο των Υπουργών Εξωτερικών στην Ευρωπαϊκή Ένωση διευκόλυνε τις εισαγωγές από τρίτες χώρες.
      (Θόρυβος στην Αίθουσα)
      Ήταν ο κανονισμός 573/2003 με τη Ρουμανία για τα σιτηρά, ο κανονισμός 958/2003 με τη Βουλγαρία για τα σιτηρά, ο κανονισμός 2007/2000 με την Αλβανία, η απόφαση του Συμβουλίου που ελήφθη με τη σύμφωνη γνώμη του κυρίου Παπανδρέου στις 26-1-1998 με την Ουκρανία για τα σιτηρά, η απόφαση του Συμβουλίου στις 28-11-1997 με τη Ρωσία για τα σιτηρά. Σε όλα αυτά συμφώνησε και τα υπερψήφισε. Πώς λοιπόν λέτε ότι εμείς διευκολύνουμε τις εισαγωγές σιτηρών όταν εμείς λάβαμε μια σειρά αποφάσεων, οι οποίες δημιουργούν σωρεία εμποδίων στις εισαγωγές σιτηρών; 
      Πραγματικά σήμερα ως συνεταιριστής βρέθηκα σε πολύ δύσκολη θέση. Θα ήθελα να είναι εδώ και ο κ. Δριβελέγκας και ο κ. Παπαγεωργίου διότι άκουσα να λέγεται μια φράση, «κακώς τα αναθέσανε και κακώς τα αναλάβατε». Αυτό αναφερόταν στους συνεταιριστές. Και βέβαια και ο κ. Παπανδρέου είπε ξέρετε κάτι; Κακώς οι οργανώσεις ανέλαβαν αυτό το μεγάλο έργο. Και βέβαια προέτρεψε τις συνεταιριστικές οργανώσεις να απαγκιστρωθούν. Φαίνεται όμως ότι οι συνεταιριστικές οργανώσεις και οι αγρότες δεν τον υπολόγισαν αφού και αυτός δεν τους υπολόγισε. Εγώ δεν εκπλήσσομαι γι’ αυτό διότι είκοσι χρόνια θητείας έχω στο συνεταιριστικό κίνημα και γνωρίζω καλά ότι η κακή κατάστασή του, η κακοδαιμονία του συνεταιριστικού κινήματος οφείλεται στην παράταξη που επί είκοσι χρόνια δυστυχώς κυβέρνησε αυτό τον τόπο. Διότι η κομματικοποίηση του συνεταιριστικού κινήματος, τα χωριστά ψηφοδέλτια, η διάλυση της εποπτικής υπηρεσίας στους συνεταιρισμούς της Αγροτικής Τράπεζας, η κατάργηση της αλληλέγγυας συνεταιριστικής ευθύνης και μια σειρά άλλων αποφάσεων μας οδήγησαν εκεί που μας οδήγησαν.
      Και εμείς με τον πρόσφατο νόμο πήραμε μια σειρά από μέτρα που στηρίζουν την εξυγίανση του συνεταιριστικού κινήματος. Και για το συνεταιριστικό κίνημα θέλω να σας πω ότι παρά το γεγονός ότι αντιμετωπίζει οικονομικά προβλήματα κυρίως, παρά το γεγονός ότι δεν είναι σε θέση να στηρίξει όπως θα έπρεπε τους αγρότες, ακολουθεί μια ανοδική πορεία και ότι αυτή την ώρα είναι ένας αξιόπιστος συνομιλητής της Κυβέρνησης. 
      Όσον αφορά τα υπόλοιπα που ελέχθησαν για προϊόντα, για πατάτες, για κρασί κ.λπ. θέλω να σας πω ότι οι πατάτες όταν εμείς αναλάβαμε την διακυβέρνηση της χώρας είχαν οκτώ λεπτά και τώρα πουλιούνται  0,20 και 0,25 ευρώ. Όταν αναλάβαμε την διακυβέρνηση της χώρας είχαν ήδη εισαχθεί στη χώρα μας εβδομήντα πέντε χιλιάδες τόνοι πατάτας από την Αίγυπτο.
      (Θόρυβος στην Αίθουσα)
      Φθάσαμε στο σημείο η έλλειψη της πατάτας να οδηγεί τις τιμές τέσσερις και πέντε φορές πάνω από τα 8 λεπτά και, βέβαια, να υπάρχει και ένα πρόβλημα, διότι και ο καταναλωτής επιβαρύνεται με υψηλές τιμές. Και αυτό γιατί; Διότι έχουν περιορισθεί σε πολύ μεγάλο βαθμό, λόγω φυτοϋγειονομικών ελέγχων οι εισαγωγές πατάτας από τρίτες χώρες. 
      Όσο δε για το κρασί, πρέπει να ξέρετε ότι το πρόβλημα που δημιουργήθηκε με το κρασί ήταν γιατί επί σειρά ετών είχαμε αύξηση, επί δικών σας ημερών, των εισαγωγών, μείωση των εξαγωγών και πολύ μεγάλη αύξηση των νέων φυτεύσεων. Αυτό είχε ως αποτέλεσμα σήμερα που μιλούμε να έχουμε στο ισοζύγιο του κρασιού τέσσερα εκατομμύρια εκατόλιτρα μεγαλύτερη παραγωγή από τη ζήτηση και να αναγκαζόμαστε να πηγαίνουμε σε απόσταξη χρήσης, γιατί δεν έχουμε πού και πόσο να διαθέσουμε το κρασί. 
      Είχατε προγραμματισμό και πολιτική στο κρασί; Έρχεσθε και κατηγορείτε εμάς ότι…
      ΡΟΔΟΥΛΑ ΖΗΣΗ: Πείτε μας ποια πολιτική έχετε εσείς. 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κυρία συνάδελφε! Θα μιλήσετε αμέσως μετά.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Επίσης, για να αναφερθώ και στα θέματα για τα οποία κάνετε αναφορά στην επερώτησή σας, θέλω να πω ότι πραγματικά δεν ευσταθεί η αναφορά για έλλειψη στοιχειώδους πολιτικής και στρατηγικής για την εφαρμογή της νέας Κ.Α.Π. και την αξιοποίηση των πλεονεκτημάτων της, δεδομένου πως, αν και δεν υπήρχαν διαμορφωμένες πολιτικές για το σύνολο αλλά και για τους επιμέρους τομείς της αγροτικής μας παραγωγής και παρά το γεγονός ότι πέρασε τελείως ανεκμετάλλευτο από πλευράς προετοιμασίας για τη νέα Κ.Α.Π. το 2003, εμείς από τον Απρίλιο του 2004, που ελήφθησαν οι αποφάσεις για τα μεσογειακά προϊόντα, σχεδιάσαμε και υλοποιούμε τη στρατηγική μας για την εφαρμογή της νέας Κ.Α.Π., που αφορά τόσο την έγκαιρη προετοιμασία μας για τη χορήγηση των δικαιωμάτων στο σύνολο των Ελλήνων παραγωγών όσο και τη δημιουργία του θεσμικού πλαισίου για την έγκαιρη και απρόσκοπτη καταβολή των ενισχύσεων μέχρι το 2013.
      Επίσης, σε συνεργασία με τους αρμόδιους παραγωγικούς φορείς καταβάλλουμε μια σημαντική προσπάθεια για τη διαμόρφωση στρατηγικής για τα επιμέρους αγροτικά προϊόντα, έτσι ώστε να αναβαθμισθεί η ποιότητα, να τονωθεί η ανταγωνιστικότητα και η δυνατότητα διάθεσης των αγροτικών μας προϊόντων τόσο στην ελληνική όσο και στη διεθνή αγορά.
      Όσο για την ομηρία και τον αποπροσανατολισμό των αγροτών, οι αιτιάσεις αυτές είναι όχι μόνο ανυπόστατες αλλά και έωλες, αφού από την εποχή των κυβερνήσεων του ΠΑ.ΣΟ.Κ., όπου το Υπουργείο Γεωργίας λειτουργούσε χωρίς πυξίδα και προσανατολισμό και σε πολλές περιπτώσεις, όπως σε αυτές των αποζημιώσεων του ΕΛ.Γ.Α. και της αξιοποίησης των προγραμμάτων της Ευρωπαϊκής Ένωσης για ικανοποίηση κομματικών επιδιώξεων, έχουμε προχωρήσει σε μια εποχή που το Υπουργείο λειτουργεί με αποκλειστικό γνώμονα την έγκαιρη ενημέρωση και την προάσπιση των συμφερόντων των Ελλήνων αγροτών. 
      Θέλω να σας πω για τους ελέγχους ότι οι πρωτοβάθμιοι έλεγχοι των δικαιωμάτων των αιτημάτων αναθεώρησης έγιναν από συγκροτηθείσες επιτροπές ειδικών επιστημόνων του Ο.Π.Ε.Κ.Ε.Π.Ε.. Οι δευτεροβάθμιοι έλεγχοι, επειδή μας κατηγορείτε ότι λειτουργούμε με τρόπο κομματικό και μη αντικειμενικό, έγιναν από την Κεντρική Επιτροπή Εκδίκασης Αιτημάτων Αναθεώρησης στην οποία για πρώτη φορά συμμετείχε νομικός σύμβουλος του κράτους και εκπρόσωπος της ΠΑ.Σ.Ε.ΓΕ.Σ.. Συμφώνησαν για όλους τους χειρισμούς μας. 
      Όσον αφορά τις αμοιβές των Ενώσεων Αγροτικών Συνεταιρισμών, θεωρούμε υποκριτική την καταγγελία και αν οι συνεταιριστικοί για συνενοχή του Υπουργείου στις αμοιβές που εισπράττουν οι Ενώσεις Αγροτικών Συνεταιρισμών για την ανακοίνωση και την ενεργοποίηση των δικαιωμάτων…
      ΓΙΑΝΝΗΣ ΚΟΥΤΣΟΥΚΟΣ: Τα στελέχη σας τα λένε αυτά, κύριε Υπουργέ, με ανακοινώσεις στην επαρχία.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): …αφού, πρώτον, ουσιαστικά δεν άλλαξε τίποτα από τη διαδικασία σε σχέση με το πρόσφατο παρελθόν, όπου οι αγρότες κατέβαλαν αμοιβή στις Ενώσεις Αγροτικών Συνεταιρισμών για τη συμπλήρωση των δηλώσεων Ο.Σ.Δ.Ε. με μεταξύ τους συμφωνία και χωρίς καμία απολύτως εμπλοκή του Υπουργείου. 
      Δεύτερον, η περίπτωση καταβολής της σχετικής δαπάνης από το κράτος θα προϋπέθετε τη διενέργεια δημόσιου διεθνούς μειοδοτικού διαγωνισμού, με αποτέλεσμα σημαντική καθυστέρηση των σχετικών διαδικασιών, αλλά και της είσπραξης των ενισχύσεων από πλευράς αγροτών, πέρα από το γεγονός ότι έχουμε και αρνητική γνωμοδότηση από το Νομικό Συμβούλιο του Κράτους.
      Τρίτον, η πραγματοποίηση διαγωνισμού ελλοχεύει τον κίνδυνο η ανάδειξη αυτού του τόσο σημαντικού έργου να πραγματοποιηθεί, όπως και στην περίπτωση των μητρώων, από φορέα που θα ανταποκριθεί πλημμελώς στο έργο, με αποτέλεσμα να οδηγηθεί σε περιπέτειες η όλη διαδικασία. 
      Τέταρτον, οι Ε.Α.Σ. όλης της χώρας διαθέτουν δίκτυο, οργάνωση, αρχεία και τεχνογνωσία, που τις καθιστά τον καταλληλότερο φορέα διεξαγωγής του έργου αυτού με επιτυχία. 
      Πέμπτον, το ύψος της αμοιβής καθορίζεται κατόπιν συμφωνίας ΠΑ.Σ.Ε.ΓΕ.Σ., Ενώσεων Αγροτικών Συνεταιρισμών και αγροτών. Διότι οι Ενώσεις Αγροτικών Συνεταιρισμών δεν πρέπει να ξεχνούν ότι είναι οι θεσμικοί εκπρόσωποι των αγροτών, είναι δημοκρατικά εκλεγμένοι και αυτούς στηρίζουμε ως Κυβέρνηση.
      Το Υπουργείο Αγροτικής Ανάπτυξης και Τροφίμων πρέπει να τονίσουμε ότι προσφέρει κάθε υπηρεσία, προσφέρει τεχνογνωσία, ενημέρωση και καταβάλλει κάθε προσπάθεια πίεσης στις συνεταιριστικές οργανώσεις, έτσι ώστε η δαπάνη αυτή να είναι η μικρότερη δυνατή.
      Δεν μπορεί να γίνει –και αποτελεί πράξη λαϊκισμού η αναφορά- η αφαίρεση εισοδήματος από τους αγρότες μέσω του ποιοτικού παρακρατήματος, αφού η καθιέρωσή του συνδέεται άμεσα με την αναβάθμιση της ποιότητας των προϊόντων και την όσο το δυνατόν μικρότερη επιβάρυνση του περιβάλλοντος. Άλλωστε, το ποιοτικό παρακράτημα επιστρέφει στο σύνολό τους στους παραγωγούς δίνοντας κίνητρα στην παραγωγή ασφαλών και υγιεινών αγροτικών προϊόντων.
      Πρέπει δε να σημειωθεί –και θα έπρεπε να το γνωρίζουν αυτό οι κύριοι συνάδελφοι- ότι η εφαρμογή του ποιοτικού παρακρατήματος προβλέπεται από τον βασικό κοινοτικό κανονισμό σε ό,τι αφορά την εφαρμογή της νέας Κ.Α.Π., στο άρθρο 69 του κανονισμού 1782 του 2003, που ψηφίστηκε τον Ιούνιο του 2003 από τον τότε Υπουργό Γεωργίας του ΠΑ.ΣΟ.Κ. κ. Δρυ.
      Θέλω δε να σας πω ότι, επειδή αναρωτηθήκαμε αν τελικά το ποιοτικό παρακράτημα πρέπει να υπάρξει, αν πρέπει να στηριχθεί ποιοτικά η ελληνική γεωργία, εμείς πιστεύουμε ότι «ναι», πρέπει να υπάρξει.
      ΓΙΑΝΝΗΣ ΚΟΥΤΣΟΥΚΟΣ: Πρέπει, πρέπει.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Και όχι μόνο εμείς…
      ΦΩΤΗΣ ΧΑΤΖΗΜΙΧΑΛΗΣ: Πώς;
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Θα σας πω, κύριε Χατζημιχάλη, και ένα παράδειγμα.
      Και όχι μόνον εμείς, αλλά και όλες οι χώρες της Ευρωπαϊκής Ένωσης προχωρούν σε ένα ποιοτικό παρακράτημα, για να στηρίξουν προγράμματα ποιοτικής γεωργίας.
      Στον καπνό, με τη σύμφωνη γνώμη των καπνοπαραγωγών όλης της χώρας, με πρόταση και της καπνικής και της διεπαγγελματικής, έγινε παρακράτημα 2%, το οποίο θα χρησιμοποιηθεί για να ενισχυθούν προγράμματα ολοκληρωμένης διαχείρισης, έτσι ώστε ο ελληνικός καπνός να μπει σε μια εποχή ποιότητας, να αποκτήσει σφραγίδα ποιότητας και να διατίθεται με καλύτερες αξιώσεις στην ελληνική και στη διεθνή αγορά.
      Και όχι μόνο στον καπνό, αλλά και σε όλα τα αγροτικά προϊόντα βάζουμε τέτοιες παραμέτρους, έτσι ώστε να αξιοποιηθεί με τον καλύτερο τρόπο υπέρ της ποιότητας των αγροτικών προϊόντων το ποιοτικό παρακράτημα.
      ΦΩΤΗΣ ΧΑΤΖΗΜΙΧΑΛΗΣ: Τότε γιατί μας κατηγορούσε ο Υπουργός;
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι, παρακαλώ!
      ΦΩΤΗΣ ΧΑΤΖΗΜΙΧΑΛΗΣ: Ή είναι καλός ο Κανονισμός και τον εφαρμόζουμε ή είναι κακός και…
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, αφήστε τον Υπουργό να ολοκληρώσει.
      Ορίστε, κύριε Υπουργέ.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κυρίες και κύριοι, με πλήρη γνώση και συνειδητοποίηση των προβλημάτων που κληρονομήσαμε, υλοποιούμε μια νέα αγροτική πολιτική, με πρωταρχικό στόχο την αναβάθμιση της ποιότητας των ελληνικών αγροτικών προϊόντων, την ενίσχυση της οικονομίας της υπαίθρου και τη διατήρηση του κοινωνικού ιστού της, με μέτρα που τρέχουν προς κατεύθυνση από το ένα άκρο της χώρας έως το άλλο.
      Στόχος μας είναι να δημιουργήσουμε ένα περιβάλλον που θα στηρίζει οικονομικά και ηθικά τους αγρότες, θα τους ενημερώνει, θα τους καθοδηγεί και παράλληλα θα προσελκύει νέους ανθρώπους στον αγροτικό τομέα. Δουλεύουμε συστηματικά, προκειμένου να προετοιμάσουμε την ελληνική γεωργία όχι μόνο να επιβιώσει στις νέες συνθήκες, αλλά και να αναπτυχθεί, να γίνει έντονα ανταγωνιστική στο νέο περιβάλλον που διαμορφώνεται διεθνώς.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Το λόγο έχει η Κοινοβουλευτική Εκπρόσωπος του ΠΑ.ΣΟ.Κ. κ. Ροδούλα Ζήση.
      ΡΟΔΟΥΛΑ ΖΗΣΗ: Ευχαριστώ, κύριε Πρόεδρε.
      Λυπάμαι, κύριε Πρόεδρε, γιατί καμία απάντηση δεν δόθηκε στα συγκεκριμένα ερωτήματα που έβαλαν οι συνάδελφοι. Εγώ περιμένω ακόμα και τώρα να υπάρξουν από τον Υπουργό οι απαντήσεις, έτσι ώστε να υπάρχουν και οι αντίστοιχες δεσμεύσεις μιας υπεύθυνης Κυβέρνησης και ενός υπεύθυνου Υπουργού.
      Δηλαδή, πόσα εργοστάσια θα κλείσετε; Θα κλείσετε εργοστάσια της ζάχαρης; Το 2007 θα λειτουργούν όλα τα ζαχαρουργεία στην Ελλάδα; Πείτε μας, γιατί εσείς είπατε ότι έχετε σχέδιο.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Να κάνετε επερώτηση στον Υπουργό Οικονομίας να σας πει.
      ΡΟΔΟΥΛΑ ΖΗΣΗ: Α, λοιπόν, ακούσατε, κύριε Πρόεδρε. Ο Υπουργός Αγροτικής Ανάπτυξης, μέλος της Κυβέρνησης Καραμανλή, της Νέας Δημοκρατίας, λέει σε μένα να ρωτήσω τον Υπουργό Εθνικής Οικονομίας αν θα κλείσει κάποιο εργοστάσιο ζάχαρης.
      Καταλαβαίνετε, δηλαδή, ποιο είναι το μέγεθος του προβλήματος πια. Δεν συνεννοείται η Κυβέρνηση μεταξύ της. Έχει πάθει ένα «μπλακ-άουτ» και έχει πάθει και κάτι άλλο, κύριε Πρόεδρε: μετά από πολλά χρόνια που είχε να κυβερνήσει, βρέθηκε να κυβερνάει μια άλλη Ελλάδα, μια Ελλάδα πλέον ανεπτυγμένη, με αγρότες σοβαρούς, ενήμερους παραγωγούς, πολίτες και δεν μπορεί να αξιοποιήσει τα ψέματά της και τις παλιές πρακτικές του παρελθόντος και τα έχει χαμένα.
      Είδατε τι είπατε, κύριε Κοντέ. Είπατε για το Γιώργο Παπανδρέου και το Γιώργο Παπανδρέου κ.λπ.. Τι έχετε με τον Πρόεδρο του ΠΑ.ΣΟ.Κ.; Κόμπλεξ, ε; Έχετε κάποιο πρόβλημα.
      Ο Πρόεδρος του ΠΑ.ΣΟ.Κ. είναι ο Υπουργός που διαχειρίστηκε όλες τις εξωτερικές υποθέσεις της χώρας με επιτυχία και εσείς δεν ξέρετε καν πώς να διαπραγματευτείτε τη ζάχαρη, εσείς το αρμόδιο Υπουργείο. Θέλετε να πείτε κάτι για τον Πρόεδρο του ΠΑ.ΣΟ.Κ. και νομίζετε ότι έτσι θα πουλήσετε στις εφημερίδες και κυρίως στον Πρωθυπουργό και κυρίως στον Υπουργό Οικονομίας, του οποίου δείχνετε σήμερα εδώ ότι έχετε την ανάγκη του και βάζετε εμάς να τον παρακαλέσουμε για τις πολιτικές που δεν έχετε.
      Είναι Κυβέρνηση αυτή, κύριε Πρόεδρε; Με συγχωρείτε! Δεν υπάρχει απάντηση ούτε για τη ζάχαρη. Θέλω την απάντηση τώρα. Αν δεν δώσετε την απάντηση, κύριε Υπουργέ, σημαίνει ότι ναι, κακώς μας κατηγόρησε ο κ. Κοντός. Δεν υπάρχει στρατηγική στην Κυβέρνηση ούτε κλαδικές στρατηγικές ούτε για τα προϊόντα, ούτε για την ανάπτυξη της υπαίθρου. Όλα τα άλλα, σας είπα πριν, είναι έπεα πτερόεντα. Δηλαδή δεν ξέρουμε ότι ο κανονισμός λέει 1% έως 10% στο άρθρο 69; 
      Εσείς γιατί προσδιορίσατε το μέγιστο όριο, όταν εμείς είχαμε μιλήσει για μέχρι 3% βλέποντας στη συνέχεια, από την αναδιανεμητική εφαρμογή, τι προβλήματα θα υπάρχουν για να αυξηθεί ή όχι αυτό, σταδιακά; Και αν το βάλατε αυτό το ποσοστό, έχετε παράλληλα, κύριε Υπουργέ, ένα σχέδιο ανάπτυξης που να δείχνει στους αγρότες, στους παραγωγούς ότι αυτό το παρακράτημα αντιστοιχίζεται άμεσα με διαρθρωτικές αλλαγές και ολοκληρωμένα προγράμματα για την ανάπτυξη και την ποιότητα της παραγωγής, αλλά και για την όλη διαδικασία από το χωράφι στον καταναλωτή; Τι έχετε κάνει;
      Κύριε Πρόεδρε, πριν από ένα χρόνο περίπου, όταν έφερε ο Υπουργός εκείνο το πολυνομοσχέδιο που έλεγε πολλά πράγματα μέσα, όπως επίσης και πώς θα αξιοποιήσουμε την Κ.Α.Π., είχαμε ζητήσει τα ίδια πράγματα. Μας είπε «Μην ανησυχείτε, όλα θα γίνουν, όπως και οι μελέτες ανά περιφέρεια».
      Διαβάζω, λοιπόν, ότι τώρα γίνεται συνωστισμός ποιοι θα πάρουν, σε ποιους θα ανατεθούν οι δεκατρείς περιφερειακές  μελέτες για την αναδιάρθρωση των καλλιεργειών. Δηλαδή πριν από ενάμισι περίπου χρόνο είχαμε επεξεργασθεί το νομοσχέδιο, είχαμε μιλήσει γι’ αυτά τα ζητήματα και αυτές τις μελέτες δεν τις έχουν αναθέσει ακόμα. Γιατί ο αγρότης, γιατί ο παραγωγός να είναι ευτυχισμένος που του παρακρατούν από εκατό μεριές με υπουργικές αποφάσεις -και όχι κανονισμών- αλλά χωρίς να του δίνουν ανταποδοτικά το μέλλον της γεωργίας, το μέλλον της ανάπτυξης της υπαίθρου; Δεν το καταλαβαίνω. 
      Βεβαίως, αν σήμερα δεν έχουμε συγκεκριμένες απαντήσεις για όλα τα θέματα που τέθηκαν εδώ, αυτό σημαίνει ότι δεν υπάρχει στρατηγική, δεν υπάρχει πρόγραμμα, δεν υπάρχει σχέδιο. Φοβάμαι, κύριε Πρόεδρε, ότι σε ένα χρόνο και εσείς που είστε από τη Θεσσαλία και όλοι εμείς που είμαστε από την ελληνική περιφέρεια, θα κλαίμε μαζί με τους αγρότες γιατί πραγματικά το μειωμένο εισόδημα και κανένα ορατό σημείο ανάκαμψης και ανάσας, χλωρασιάς στα πνευμόνια της ελληνικής υπαίθρου δεν θα υπάρχει. 
      Θα κλαίμε όλοι μαζί γιατί έχουμε μία Κυβέρνηση που σήμερα, μοιραία και άβουλη αντάμα, δεν έχει σχέδιο ενώ έχει όλα τα εργαλεία και ενώ έχει βρει πραγματικά ένα πλούσιο έργο από το ΠΑ.ΣΟ.Κ.. Δική της η ανεπάρκεια αν δεν μπορεί να το αξιοποιήσει.
      Εμείς όμως, κύριε Πρόεδρε, είμαστε ένα σοβαρό κόμμα, ένα κόμμα ευθύνης που αναγνωρίζει και τα λάθη του και τις παραλείψεις του, που μετρά το ισοζύγιο, αλλά και το οποίο ξέρει ότι γεννήθηκε από την κοινωνία για να υπηρετήσει την κοινωνία, γεννήθηκε από την αγροτιά για να υπηρετήσει την αγροτιά. 
      Δεν χάσαμε ποτέ τον ομφάλιο λώρο με τους ανθρώπους της υπαίθρου, με τους παραγωγούς, τη γεωργία και την κτηνοτροφία. Γι’ αυτό θα ξαφνιαστείτε ακόμη μια φορά αλλά εμείς εδώ και ένα χρόνο με διάλογο με τους αγρότες, με σύνεση, με συνεργασία και συνέργια, με επιστημονική δουλειά παρουσιάσαμε τις προτάσεις και τις θέσεις μας σε ανοικτό διάλογο σε όλα τα φόρα και όχι στα κλειστά γραφεία της Νομαρχίας, στα οποία έρχεται ο κ. Μπασιάκος και μιλάει με τους δυο, τρεις κομματικούς, όχι με πελατειακές και επιλεκτικές λογικές. 
      Για μας οι αγρότες της χώρας είναι οι Έλληνες αγρότες, είναι όλοι το ίδιο 
      –και οι νέοι αγρότες και οι παλιοί και οι άνδρες και οι γυναίκες- και έχουν όλοι δικαίωμα στις ίσες ευκαιρίες που πρέπει να τους δοθούν για την ανάπτυξη. 
      Αυτό είναι πιστεύω μας και αυτή είναι η ειδοποιός διαφορά μας από εσάς. Τι να κάνουμε, κύριε Υπουργέ; Δεν είμαστε όλοι ίδιοι! Αυτή είναι η ομορφιά της δημοκρατίας…
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Και δεν θέλουμε να είμαστε ίδιοι!
      ΡΟΔΟΥΛΑ ΖΗΣΗ: …που αναδεικνύεται κάθε φορά, γιατί η δημοκρατία σήμερα -δυόμισι χρόνια μετά από την έναρξη της διακυβέρνησής σας- ανακαλύπτει τον τρόπο που κυβερνάτε, τα ψέματα που είπατε, τη διαχείριση την οποία χρεοκοπήσατε και μπορεί αυτή η ίδια δημοκρατία να αναδείξει εκείνους που μπορούν μαζί της και μαζί με τους πολλούς να διαγράψουν, να συνθέσουν το μέλλον της χώρας.
      Εμείς αξιολογούμε, κύριε Πρόεδρε, τις αναγκαίες προσαρμογές της νέας Κοινής Αγροτικής Πολιτικής. Δεν υποτασσόμαστε σ’ αυτήν. Για μας η τεχνολογία, η τεχνογνωσία, η Κ.Α.Π., όλα τα θεσμικά εργαλεία και οι κανονισμοί είναι εργαλεία, είναι μέσα, με τα οποία μπορούμε να δημιουργήσουμε βιώσιμη ανάπτυξη. Και εμείς, ναι, θα δημιουργήσουμε βιώσιμη ανασυγκρότηση της υπαίθρου, μέσα από ολοκληρωμένες στρατηγικές. Και μιλάμε για την ταύτιση των ελληνικών προϊόντων με προϊόντα ποιότητας, με ευδιάκριτη, ελέγξιμη και πιστοποιημένη όχι μόνο την πρωτογενή παραγωγή τους αλλά και τη διαδικασία μεταποίησης και εμπορίας. 
      Μιλάμε –κι έχουμε πολλές, συγκεκριμένες και εξειδικευμένες προτάσεις, γιατί πιστεύουμε ότι ο πρωτογενής τομέας είναι ο ουσιαστικός συντελεστής για την ανάπτυξη της υπαίθρου- για ένα συνεταιριστικό κίνημα, απαραίτητα όμως συνδεδεμένο, κύριε Κοντέ, με τον παραγωγό και την αγορά. Πώς θα υπάρξει ανταγωνιστικότητα; Θα είμαστε ξέχωρα χωράφια, ξέχωρα βιλαέτια οι συνεταιριστές, οι παραγωγοί, οι διάφοροι σύμβουλοι και οι εκατόν πενήντα χιλιάδες που έχετε ορίσει για promotion όλων αυτών των διαδικασιών που κάνετε; Θα είμαστε ξέχωρα βιλαέτια; Δεν θα πρέπει να συνδεθούν, να είμαστε όλοι η μεγάλη οικογένεια της ανάπτυξης, με τα ποιοτικά προϊόντα, με τις ποιοτικές υπηρεσίες, που θα χρησιμοποιούμε όλα τα νέα εργαλεία; Εμείς, λοιπόν, πιστεύουμε σ’ ένα τέτοιο συνεταιριστικό κίνημα και αυτό περιλαμβάνει η πρότασή μας. 
      Η θέση μας επίσης αφορά το επάγγελμα του αγρότη. Όπως διαμορφώνονται οι νέες αγορές, με όλα αυτά τα νέα εργαλεία, εμείς θέλουμε τον Έλληνα αγρότη να μπορεί να πολλαπλασιάζει το εισόδημά του, αξιοποιώντας το φυσικό περιβάλλον, τα συγκριτικά πλεονεκτήματα της κάθε περιοχής, με τη χρήση όλων των χρηματοδοτικών μέσων που υπάρχουν. Και βεβαίως μιλάμε και για ένα φορολογικό σύστημα, μιλάμε για εκπαίδευση και ανάπτυξη δικτύων πληροφόρησης. Τι κάνατε γι’ αυτά, κύριοι Υπουργοί; Τι κάνατε, κύριοι Υπουργοί, δυόμισι χρόνια; Λέτε, λέτε, λέτε, απαντάτε για τα 25.000 ευρώ, τα 10.000 ευρώ, τεχνοκρατικά, μικρά και χαμηλά. Τι κάνατε; Ενημερώσατε τους αγρότες;
      Εμείς λοιπόν μιλάμε γι’ αυτό το δίκτυο ενημέρωσης, για εκπαίδευση των αγροτών και με τα εργαλεία που έχει η νέα Κ.Α.Π.. Μιλάμε για νέες χρήσεις γης, που θα δείχνουν πραγματικά τις δυνατότητες και της ίδιας της γης, του ίδιου του περιβάλλοντος. Γιατί για τα νιτρικά και όλα αυτά που είπατε για τα προγράμματα, μόλις πρόσφατα, κύριε Κοντέ, έχω κάνει δέκα ερωτήσεις. Πώς θα συνδέσουμε τη νέα ποιοτική γεωργία με το περιβάλλον, τους φυσικούς πόρους, για να μην οδηγήσουμε σε ερημοποίηση, λόγω μείωσης της βιοποικιλότητας, την ελληνική ύπαιθρο και την παραγωγή; 
      ΠΡΟΕΔΡΕΥΩΝ (Σωτήρης Χατζηγάκης): Κλείστε όμως τώρα,  κυρία Ζήση. 
      ΡΟΔΟΥΛΑ ΖΗΣΗ: Η εκπαίδευση λοιπόν, η επαγγελματική κατάρτιση και όλα αυτά τα οποία είναι συγκεκριμένοι άξονες που περιλαμβάνουν πάρα πολλές προτάσεις και συγκεκριμένα μέτρα και δράσεις, είναι η δουλειά, το έργο, η ανάγκη, η αγωνία από ένα υπεύθυνο κόμμα, όπως το ΠΑ.ΣΟ.Κ., με υψηλό αίσθημα ευθύνης και κοινωνική ευαισθησία, με καταβολές και ρίζες από τη γη που μας γέννησε και από την αγροτική ύπαιθρο, και τα οποία καταθέτει εδώ και ενάμιση χρόνο στο διάλογο με την ίδια την κοινωνία. Έχουμε και τώρα ως Αντιπολίτευση -παρότι μας κατηγορείτε- προηγηθεί και στις αναθεωρήσεις μας και στις κριτικές  μας και στις αυτοκριτικές μας αλλά και στις προτάσεις μας και  δεν παρουσιάζουμε την εικόνα που παρουσιάζει η σημερινή Κυβέρνηση.
      Λυπάμαι, κύριε Πρόεδρε, αλλά όταν δεν υπάρχουν απαντήσεις στον κοινοβουλευτικό έλεγχο και υπάρχουν άλλες, παρελκυστικές δηλώσεις, φαίνεται η ένδεια του πολιτικού περιεχομένου της Κυβέρνησης. Εμείς λυπούμαστε γι’ αυτό, αλλά οι αγρότες, οι παραγωγοί, το μέλλον της χώρας δεν έχει την πολυτέλεια να λυπηθεί. Γι’ αυτό και αντιδρά απέναντι σ’ αυτήν την ανάλγητη και ανίκανη Κυβέρνηση.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Ζήση.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο Υπουργός Δικαιοσύνης διεβίβασε στη Βουλή, σύμφωνα με το άρθρο 86 του Συντάγματος και το ν.3126/2003 «Ποινική ευθύνη των Υπουργών», αναφορά με συνημμένη ποινική προκαταρκτική δικογραφία κατά των πρώην Υπουργών Εμπορικής Ναυτιλίας κ. κ. Γεωργίου Ανωμερίτη και Γεωργίου Πασχαλίδη.
      Κύριε Υπουργέ, θέλετε να προσθέσετε τίποτα;
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, εγώ θα ήθελα το λόγο.
      ΠΡΟΕΔΡΕΥΩΝ (Σωτήρης Χατζηγάκης): Δεν μπορείτε, δεν έχετε το δικαίωμα.
      ΚΩΝΣΤΑΝΤΙΝΟΣ ΤΑΣΟΥΛΑΣ: Δεν έχω το δικαίωμα; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κοινοβουλευτικός Εκπρόσωπος είναι. Δώστε του ένα λεπτό από το δικό μου χρόνο, κύριε Πρόεδρε.
      ΠΡΟΕΔΡΕΥΩΝ (Σωτηρης Χατζηγάκης): Δεν έχει το δικαίωμα να μιλήσει. Θέλετε να πείτε εσείς κάτι;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εγώ είπα να του δώσετε λίγο από το δικό μου χρόνο…
      ΠΡΟΕΔΡΕΥΩΝ (Σωτηρης Χατζηγάκης): Συναινετικά δεν καταλύεται ο Κανονισμός. Είναι θέμα Κανονισμού. Ορίστε, κύριε Υπουργέ, έχετε το λόγο. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Θα μπορούσαν να ακουστούν οι απόψεις του κ. Τασούλα, ενός Βουλευτή της περιφέρειας ο οποίος πάντα κάνει εποικοδομητικές προτάσεις και παρατηρήσεις.
      Αναζητώ, κυρίες και κύριοι συνάδελφοι, σ’ αυτήν την Αίθουσα την κ. Τζάκρη ή τον κ. Δριβελέγκα τώρα που μιλάμε, τον κ. Παπαγεωργίου, τον κ. Χατζημιχάλη για να τους δώσω τις απαντήσεις που ζήτησαν. Είναι όμως απόντες.
      ΓΙΑΝΝΗΣ ΚΟΥΤΣΟΥΚΟΣ: Εγώ εισηγήθηκα, να μου απαντήσετε.
      ΡΟΔΟΥΛΑ ΖΗΣΗ: Εδώ είναι ο εισηγητής και οι Κοινοβουλευτικοί Εκπρόσωποι.
      ΠΡΟΕΔΡΕΥΩΝ (Σωτήρης Χατζηγάκης): Απαντήστε, κύριε Υπουργέ.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Μου ζήτησαν κάποιες απαντήσεις. Αυτό όμως γίνεται συνέχεια, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Απαντήστε επί της ουσίας, κύριε Υπουργέ. Εσείς είστε παρών.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Μιλάμε, όμως εσείς έχετε κλειστά αυτιά. Λυπάμαι γιατί μονίμως κατηγορούμαστε ότι δεν απαντάμε. Απαντάμε, αλλά λείπετε φοβούμενοι την απάντηση, φοβούμενοι το διάλογο, φοβούμενοι τις θέσεις που εκφράζει η Κυβέρνηση. Και λέω λοιπόν: Ακούω αυτά τα οποία λέτε. Λέει το ΠΑ.ΣΟ.Κ.: Κακώς οι Ε.Α.Σ. εισπράττουν, κακώς η ΠΑ.Σ.Ε.ΓΕ.Σ. ανακατεύτηκε. Σας είπε ο κ. Κοντός…
      ΡΟΔΟΥΛΑ ΖΗΣΗ: Ποιος το είπε αυτό;
      ΙΩΑΝΝΗΣ ΚΟΥΤΣΟΥΚΟΣ: Να προσέχετε τι λέτε.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ο κ. Παπανδρέου αγνόησε και υποβάθμισε την ΠΑ.Σ.Ε.ΓΕ.Σ. και τις ενώσεις. Οι Ε.Α.Σ. και η ΠΑ.Σ.Ε.ΓΕ.Σ. έστρεψαν πλέον την πλάτη τους στον κ. Παπανδρέου και έκαναν αυτό που έπρεπε να κάνουν κόντρα στο τι τους είπε ο κ. Παπανδρέου. Μιλάμε για τον κ. Παπανδρέου. 
      Εγώ, κύριοι συνάδελφοι, αναζητώ ακόμη την αρχική πρόταση του κ. Παπανδρέου…
      ΡΟΔΟΥΛΑ ΖΗΣΗ: Κύριε Πρόεδρε, έχει πρόβλημα ο κύριος Υπουργός. Δεν μπορεί να μιλήσει για τον κύριο Πρωθυπουργό!
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ πολύ, όλοι έχουμε νοημοσύνη, κύριοι συνάδελφοι. Παρακαλώ, αφήστε τον κύριο Υπουργό να μιλήσει.
      Συνεχίστε, κύριε Υπουργέ.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ο κ. Παπανδρέου είπε ότι κακώς η ΠΑ.Σ.Ε.ΓΕ.Σ. θα πάρει αυτήν τη δουλειά που επί πολλά χρόνια…
      ΓΙΑΝΝΗΣ ΚΟΥΤΣΟΥΚΟΣ: Πείτε τα ποσά…
      ΡΟΔΟΥΛΑ ΖΗΣΗ: …(Δεν ακούστηκε)
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ πολύ.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):...και η ΠΑ.Σ.Ε.ΓΕ.Σ. είπε ότι κακώς ανέλαβε. Κύριε Κουτσούκο, ελληνικά διαβάζουμε.
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, παρακαλώ κι εσάς. Στην ουσία τώρα. Πρέπει να τελειώνουμε.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Η ουσία, λοιπόν, κύριε Πρόεδρε, είναι ότι ενώ ο κ. Παπανδρέου απέτρεψε τις ενώσεις να αναλάβουν αυτό που θεσμικά αναλάμβαναν επί πολλά χρόνια και επιτυχώς συμπλήρωναν τις δηλώσεις Ο.Σ.Δ.Ε. -κάτι που το κάνουν ακριβώς ίδιο φέτος- δεν τους άκουσαν οι ενώσεις και η ΠΑ.Σ.Ε.ΓΕ.Σ.. Έστρεψαν την πλάτη τους στον κ. Παπανδρέου και έκαναν αυτό που έπρεπε να κάνουν. Αυτή είναι η πρώτη απάντηση για το τι συμβαίνει με τους συνεταιρισμούς και τους αγρότες.
      Κύριε Πρόεδρε, μια και μιλάμε για τον κ. Παπανδρέου, εγώ θέλω να θυμηθώ και αναζητώ ακόμη εναγωνίως ποια είναι αυτή η πρόταση του κ. Παπανδρέου σε ανάλογη επερώτηση που είπε ότι πρέπει οπωσδήποτε και ότι είναι κυρίαρχο θέμα να συγκροτήσουμε την Κοινοβουλευτική Επιτροπή Περιβαλλοντικής Προστασίας ως μείζον θέμα επίλυσης του αγροτικού προβλήματος της χώρας. Είναι καταγεγραμμένο στα Πρακτικά επερώτησης, κύριε Πρόεδρε. Εγώ αναζητώ την τύχη αυτής της Επιτροπής, την τύχη αυτής της πρότασης. 
      ΡΟΔΟΥΛΑ ΖΗΣΗ: Δεν ξέρει ούτε τα κοινοβουλευτικά ο κύριος Υπουργός. Δεν το πιστεύω!
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ειρήσθω εν παρόδω ότι αυτή ήταν πρόταση της Νέας Δημοκρατίας, αλλά την υποστήριξε ο κ. Παπανδρέου και μπορεί ορισμένα προβλήματα αγροτικού τομέα να μην επιλύθηκαν γιατί δεν έχει ολοκληρώσει ο κ. Παπανδρέου την κατάθεση του πορίσματός του και της πρότασής του για την περιβαλλοντική προστασία, ώστε να εξέλθει ο αγροτικός τομέας από το σημερινό αδιέξοδο! 
      ΡΟΔΟΥΛΑ ΖΗΣΗ: Πολύ τον θαυμάζετε τον κ. Παπανδρέου!
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Αυτή είναι η μόνη πρόταση που κατέθεσε ο κ. Παπανδρέου στην περιβόητη αυτή επερώτηση. Ψάξτε, μην με προκαλείτε για να μην σας προκαλώ κι εγώ πλέον, γιατί θα ακούτε συνεχώς αυτά που ο Αρχηγός σας έλεγε εδώ ως μείζονα πρόταση για την επίλυση του αγροτικού προβλήματος της χώρας και τα αδιέξοδα τα οποία το ίδιο το ΠΑ.ΣΟ.Κ. επί είκοσι χρόνια δημιούργησε στη χώρα. Θα τα ακούτε τώρα, αφού τα θέτετε «στο τραπέζι».
      ΓΙΑΝΝΗΣ ΚΟΥΤΣΟΥΚΟΣ: Σοβαρά μιλάτε τώρα; Είναι σοβαρή συζήτηση στη Βουλή αυτή;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Άρα, λοιπόν, κύριε Πρόεδρε, κύριοι συνάδελφοι, επιβεβαιώνεται ότι οι Ε.Α.Σ. στο παρελθόν έκαναν αυτήν ακριβώς τη δουλειά που κάνουν τώρα, ότι οι Ε.Α.Σ. ενώ είχαν προθεσμία μέχρι τις 15 Μαΐου κάθε χρόνο, λόγω της ανοχής της κυβέρνησης αναγκάζονταν να προχωρούν τη σύνταξη των δηλώσεων Ο.Σ.Δ.Ε. όχι μόνο μέχρι το τέλος του ίδιου χρόνου. Τώρα είμαστε ακόμα στο Μάιο. Στο τέλος του χρόνου έκαναν τις δηλώσεις Ο.Σ.Δ.Ε., αλλά και στις αρχές του άλλου. Είναι κραυγαλέα τα παραδείγματα, μην με προκαλείτε ακόμη. 
      Εμείς, λοιπόν, πάμε να μαζέψουμε τη χαλαρότητα επί των ημερών σας, όπου ενώ υπήρχε, όπως και τώρα, ως καταληκτική ημερομηνία η 15η Μαΐου, ανεχόσαστε και δεν κάνατε απολύτως τίποτα ώστε να συντάσσονται με μία μικρή, υποτυπώδη, ανεκτή παράταση οι δηλώσεις Ο.Σ.Δ.Ε. και να φτάνουμε στις αρχές του επόμενου χρόνου. 
      Δεν θα φτάσουμε, κυρία συνάδελφε, στις αρχές του επόμενου χρόνου για τη σύνταξη των δηλώσεων Ο.Σ.Δ.Ε. Οι επιδοτήσεις φέτος, το 2006 –και να το θυμάστε καλά- και με τις προηγούμενες πολύ καλές επιδόσεις μας με την επίσπευση της καταβολής των επιδοτήσεων θα καταβληθούν νωρίτερα από κάθε άλλη φορά στο σύνολό τους. 
      Όπως τηρήσαμε το λόγο μας τα δύο τελευταία χρόνια, θα τον τηρήσουμε και την τρίτη χρονιά καταβολής των κοινωνικών επιδοτήσεων κόντρα στην απαράδεκτη πρακτική των τελευταίων ετών όπου καταβάλατε τις επιδοτήσεις τον επόμενο χρόνο, κύριοι συνάδελφοι, και το ίδιο και τις αποζημιώσεις και ούτω καθεξής. 
      Επίσης, κύριε Πρόεδρε, κατέστη σαφές σ’ αυτήν την Αίθουσα ότι δεν υπήρξε κανένα κονδύλι από τον κρατικό προϋπολογισμό να πληρωθεί η διαδικασία συντάξεως Ο.Σ.Δ.Ε., όπως διαχεόταν στον ορίζοντα και λέγατε «μπορείτε να το κάνετε». Πείτε μας πότε το κάνατε εσείς. Για τρίτη φορά σας προκαλώ σ’ αυτή την Αίθουσα σήμερα και απάντηση δεν παίρνω, για να έχουμε μια κατευθυντήρια γραμμή, να το εφαρμόσουμε κι εμείς.
      ΡΟΔΟΥΛΑ ΖΗΣΗ: Εσείς πείτε μας!
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Επίσης δεν διέψευσε κανείς κανένα από τα συγκλονιστικά στοιχεία των κοινοτικών καταλογισμών που μας επιβλήθηκαν τα προηγούμενα χρόνια ως αποτέλεσμα λαθών, παραλείψεων, αδυναμίας και ανικανότητας της προηγούμενης κυβέρνησης.
      Να τονίσω και πάλι ότι οι άλλες χώρες έχουν εκδώσει προσωρινά δικαιώματα. Η χώρα μας έχει εκδώσει πρώτη απ’ όλες τις δεκαπέντε παλιές χώρες της Ευρωπαϊκής Ένωσης οριστικά δικαιώματα. Καταλάβετέ το είτε σας αρέσει είτε όχι. Και πρέπει να σας πω ότι το παρακράτημα προέρχεται από ρύθμιση του άρθρου 69 του κανονισμού του 2003, οι δε όροι και τα ποσοστά συμφωνήθηκαν στο σύνολό τους από τους εκπροσώπους των αγροτών, την ΠΑ.Σ.Ε.ΓΕ.Σ. και τις ενώσεις. 
      ΓΙΑΝΝΗΣ ΚΟΥΤΣΟΥΚΟΣ: Άρα, δεν συμφώνησε ο κ. Παπανδρέου. Εσείς συμφωνήσατε!
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Καταλάβετέ το εσείς που έχετε γυρίσει πλέον την πλάτη στην ΠΑ.Σ.Ε.ΓΕ.Σ. και φαίνεται ότι δεν έχετε καμία επικοινωνία. Τουλάχιστον μάθετέ το από τα χείλη μου, από εμένα, αυτό που δεν δικαιούστε να αγνοείτε, διότι αυτά λέτε στους αγρότες. 
      Τα βάλαμε κάτω. Είδαμε με ποιο τρόπο δεν θα χαθεί ούτε ένα ευρώ, κύριοι συνάδελφοι, κόντρα στα όσα λέτε τα απαράδεκτα που ακούστηκαν, ότι το 20% χάνεται. Δεν χάνεται τίποτα. Ένα ποσοστό της διαφοροποίησης πάει στην αγροτική ανάπτυξη και το σύνολο των ποσοστών των ποιοτικών παρακρατημάτων που στηρίζεται στον κανονισμό σας επιστρέφει σε συγκεκριμένες δράσεις. 
      Δεν χάνεται ούτε ένα ευρώ για το σύνολο των προϊόντων. Ενώ, αν βάζαμε δέσμευση ένα ποσοστό και αποδέσμευση κάποιο άλλο, αν δηλαδή ακούγαμε αυτά τα οποία έλεγε ο Συνασπισμός, υπήρχε κίνδυνος –και ήταν ο μόνος- απώλειας πόρων. Με τον τρόπο μας δεν θα χαθεί ούτε ένα ευρώ ό,τι και να λέτε, όσο και να κινδυνολογείτε. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Υπουργέ.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ο έλεγχος των ατομικών δικαιωμάτων και ο έλεγχος των δηλώσεων ΟΣΔΕ γίνεται από πρωτοβάθμιες και δευτεροβάθμιες επιτροπές με πολύ  μεγαλύτερη εγγύηση της διαφάνειας απ’ ό,τι γινόταν επί των ημερών σας. Και σας εξήγησε ο κύριος Υφυπουργός πώς γίνεται. 
      Οι δεκατρείς περιφερειακές μελέτες, κυρία συνάδελφε που έχετε θητεύσει και στο Υ.ΠΕ.ΧΩ.Δ.Ε., προκηρύχθηκαν αμέσως μετά τη δημοσίευση του νόμου μας το Νοέμβριο του 2005, όχι πριν από ενάμιση χρόνο. Να έχετε λιγάκι την αίσθηση των πραγμάτων. Αυτό έγινε το Νοέμβριο του 2005, πριν από έξι μήνες. Έτσι έγιναν τα πράγματα, όχι πριν από ενάμιση χρόνο. Δεν ξέρετε ούτε χρονικά να προσδιορίζετε.
      ΡΟΔΟΥΛΑ ΖΗΣΗ: Εμείς σας το λέγαμε πριν από ενάμιση χρόνο!
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Προηγουμένως κάνατε λάθη με τους λογαριασμούς. Τώρα κάνετε λάθος τριπλάσιου χρόνου, προσδιορίζετε δηλαδή το εξάμηνο στον ενάμιση χρόνο. 
      ΡΟΔΟΥΛΑ ΖΗΣΗ: Για πότε μιλάτε;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Από το Νοέμβριο λοιπόν του 2005 που δημοσιεύθηκε ο νόμος ξεκίνησε διεθνής διαγωνισμός, κόντρα στις δικές σας αναθέσεις –μην πούμε πολλά σ’ αυτήν την Αίθουσα- και κατακυρώθηκε ο διαγωνισμός σε εννέα –για τους οποίους υπεγράφη- περιπτώσεις για εννέα περιφέρειες με απόλυτα διαφανείς διαδικασίες, που φαίνεται στο όνειρό σας τις βλέπατε τις διαφανείς διαδικασίες. Γιατί κάνατε τις αναθέσεις σας τότε, τις οποίες δεν κάνει αυτή η Κυβέρνηση και εννέα περιφέρειες θα έχουν συντομότατα τα πρώτα πορίσματα, αφού ανετέθη και υπογράφτηκαν οι συμβάσεις για εννέα περιφέρειες με τις εταιρείες που βγήκαν από διεθνή διαγωνισμό.
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Υπουργέ.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Θα ολοκληρώσω, κύριε Πρόεδρε, γιατί φαίνεται ότι λείπουν.
      ΡΟΔΟΥΛΑ ΖΗΣΗ: Για τη ζάχαρη δεν μας είπατε!
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Για τη ζάχαρη. Εγώ συνήθιζα να κάνω ερωτήσεις όταν ήμουν αντιπολίτευση στον Υπουργό Οικονομίας για να μου απαντήσει τι αφορά τη ζάχαρη…
      ΡΟΔΟΥΛΑ ΖΗΣΗ: Δεν απαντά ο Υπουργός Αγροτικής Ανάπτυξης!
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): …που έχει στην ιδιοκτησία της η Αγροτική Τράπεζα, η οποία με δικές της αποφάσεις υπήχθη στο Υπουργείο Οικονομίας. Η κυβέρνηση του ΠΑ.ΣΟ.Κ. μετέφερε την αρμοδιότητα της Α.Τ.Ε. στο Υπουργείο Οικονομίας. Εκεί, λοιπόν, θα δείτε την πορεία της ζάχαρης. 
      ΡΟΔΟΥΛΑ ΖΗΣΗ: Πάλι στο ΠΑ.ΣΟ.Κ. θα πάμε να ρωτήσουμε;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Και η Κυβέρνηση έχει συγκεκριμένη θέση, την οποία έχει ανακοινώσει έγκαιρα για τη βιομηχανία ζάχαρης. 
      ΡΟΔΟΥΛΑ ΖΗΣΗ: Μόνο ο κ. Κοντός κατάφερε…
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Για δε τους τευτλοπαραγωγούς –μια κουβέντα με την ανοχή σας, κύριε Πρόεδρε- το σύνολο των αποδεσμευμένων ενισχύσεων θα το πάρουν σε κάθε περίπτωση οι παραγωγοί. Αν δε, σύμφωνα με τον κανονισμό –που έχει και θετικά στοιχεία ο κανονισμός- πέσει η παραγωγή τεύτλων κάτω από ένα όριο, θα πάρουν παραπάνω επιδότηση. Αυτό λέει ο κανονισμός.
      Τώρα εγώ για λόγους αρχής τον καταψήφισα, πρώτος από όλους τους Υπουργούς και μοναδικός σε σχέση με κοινοτικούς κανονισμούς που έχουν σημασία για εμάς. Διότι είχαμε και την πολύ σημαντική διαπραγμάτευση στη Σύνοδο Κορυφής και στον Π.Ο.Ε. να διασφαλίσουμε, όπως έκανε τελικώς ο Πρωθυπουργός κ. Καραμανλής, τη συνέχιση των επιδοτήσεων που δεν θα συνεχίζονταν, εάν δεν πρόβαλε σθεναρή αντίσταση τόσο ο κ. Καραμανλής όσο και ο κ. Σιράκ και άλλοι σημαντικοί ηγέτες της Ευρωπαϊκής Ένωσης. 
      Να είστε καλά.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      ΡΟΔΟΥΛΑ ΖΗΣΗ: Κύριε Πρόεδρε, θα ήθελα να πάρω το λόγο, αλλά βλέπω ότι ο κύριος Υπουργός φεύγει!
      ΠΡΟΕΔΡΕΥΩΝ (Σωτήρης Χατζηγάκης): Δεν τελειώσαμε. Καθίστε. Πού πάτε, κύριε Υπουργέ.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Όχι, δεν φεύγω. Αλλά νομίζω ότι τελείωσε η συζήτηση.
      ΠΡΟΕΔΡΕΥΩΝ (Σωτήρης Χατζηγάκης): Όχι, δεν τελείωσε ακόμα. Μου φαίνεται σήμερα κάτι γίνεται με το θέμα του Κανονισμού. Ο Πρόεδρος θα λήξει τη συζήτηση. 
      Κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, είκοσι εννέα μαθητές και μαθήτριες και τρεις συνοδοί δάσκαλοι από το 1ο Δημοτικό Σχολείο Αλμυρού Βόλου.
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Θα δώσω το λόγο στην κ. Ζήση που το δικαιούται και με την ανοχή του Σώματος θα δώσω το λόγο, για δύο λεπτά, στον Κοινοβουλευτικό Εκπρόσωπο της Νέας Δημοκρατίας. 
      Ορίστε, κυρία Ζήση, έχετε το λόγο.
      ΡΟΔΟΥΛΑ ΖΗΣΗ: Έχω μία μεγάλη χαρά μια που βρίσκονται εδώ μαθητές από τον Αλμυρό, που είναι μία άλλη αγροτική περιοχή, κύριε Πρόεδρε, που βιώνει πάρα πολλά ζητήματα. 
      Λοιπόν, κατανοώ το θαυμασμό του Υπουργού Αγροτικής Ανάπτυξης κ. Μπασιάκου στον Πρόεδρο του ΠΑ.ΣΟ.Κ., Γεώργιο Παπανδρέου. Εδώ θαυμάζει τον Γιώργο Παπανδρέου η διεθνής Κοινότητα, δεν μπορεί ο κ. Μπασιάκος να μείνει πίσω σ' αυτό! Κάτι καταλαβαίνει και ο κ. Μπασιάκος από διεθνές κύρος και από έργο, επίσης, διεθνές. 
      Όμως, οι παραποιήσεις, κύριε Υπουργέ, δείχνουν τελικά ότι και εσείς δεν διαβάζετε καλά τα κείμενα. Προσπαθείτε να προσβάλετε εμένα για την ανακοίνωση που έκανα, του δικού σας δελτίου Τύπου. Αλλά εγώ δεν θέλω να σας προσβάλω. Σας θυμίζω όμως για την ιστορία, ότι με τον κ. Θανάση Κατσιγιάννη το 2004 εκπροσωπήσαμε τη Βουλή στη Βόννη και εκεί πήραμε μία απόφαση να εισηγηθούμε στην Πρόεδρο της Βουλής την ίδρυση μιας Επιτροπής Περιβαλλοντικών θεμάτων. Πρόλαβε όμως, ο κ. Παπανδρέου και το είπε από το δημόσιο Βήμα της Βουλής. 
      Αυτή η Επιτροπή, κύριε Υπουργέ, είναι ήδη θεσμοθετημένη και λειτουργεί στη Βουλή. Λυπάμαι που ο Υπουργός Αγροτικής Ανάπτυξης δεν ξέρει για την Επιτροπή Περιβάλλοντος της Βουλής ...
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κυρία Ζήση ...
      ΡΟΔΟΥΛΑ ΖΗΣΗ: Κύριε Υπουργέ, σήμερα ήσασταν αδιάβαστος στον Κανονισμό της Βουλής, αδιάβαστος στα θεσμοθετημένα όργανα της Βουλής, αδιάβαστος στα ευρωπαϊκά θέματα, αδιάβαστος στα ελληνικά αγροτικά ζητήματα. Με συγχωρείτε, για να καταλάβω: Τι ήρθατε να μας πείτε σήμερα και συνεχίζετε να μας προσβάλετε;
      Μου λέτε, λοιπόν, για τη ζάχαρη να πάμε στον Υπουργό Οικονομίας. Δηλαδή εδώ, κύριε Πρόεδρε, έχουμε το εξής φαινόμενο: 
      Λέει η Κυβέρνηση: «Δεν μπορώ να το κάνω εγώ, αλλά κοιτάξτε εκεί έχει μεγαλύτερη βαρύτητα ο Υπουργός Οικονομίας» γι’ αυτούς τους λόγους που είπε ο κύριος Υπουργός. Μάλιστα. Όποιος σπεύσει πρώτος, μπορεί να πάρει το ρουσφέτι του, όπως ο κ. Κοντός –πολύ καλά έκανε- την ώρα που έκλεινε το εργοστάσιο επάνω, το βράδυ σε έκτακτη σύσκεψη στον κ. Αλογοσκούφη και αμέσως ξανάνοιξε το εργοστάσιο! 
      Με αυτές τις αποσπασματικές, προσωρινές κινήσεις και πρακτικές γίνεται πολιτική αγροτικής ανάπτυξης και αγροτικής οικονομίας. Γιατί είσαστε υπεύθυνος και για την αγροτική οικονομία, κύριε Μπασιάκο. Δεν είστε μόνο απλά να λέτε πόσο κάνει το βαμβάκι και πόσο κάνει το σιτάρι. Μιλάμε για αγροτική ανάπτυξη. Άρα, μιλάμε για νέα αγροτική οικονομία, για νέο τρόπο παραγωγής, για νέα πορεία μεταποίησης, εμπορίας, κατανάλωσης. Μιλάμε για νέα πρότυπα, μιλάμε για χίλια δυο νέα πράγματα που προβλέπονται και από το εργαλείο της νέας Κοινής Αγροτικής Πολιτικής. 
      Εδώ όμως, φάνηκε –το ξαναλέω- ότι δεν ξέρετε ή έχετε μπερδέψει τα πράγματα. Τους κανονισμούς της Ευρωπαϊκής Ένωσης λέτε ότι τους έκανε ο κ. Παπανδρέου! Δηλαδή, δεν ξέρετε τι είναι ευρωπαϊκός κανονισμός, τι είναι εθνικός κανονισμός, τι είναι κοινοτική οδηγία, τι είναι εθνική νομοθεσία και προσπαθείτε να υπεραμυνθείτε των δικών σας λαθών και παραλείψεων που τελικά χρεοκοπήσατε όλο το σύστημα.
      Εδώ δεν έχουμε μία Κυβέρνηση που δεν έχει όραμα, δεν έχουμε μία Κυβέρνηση που δεν έχει πολιτικές, αλλά εδώ –σας είπα και από την αρχή- είστε και κακοί διαχειριστές. 
      Άρα, μας ενθαρρύνετε στο πελατειακό σύστημα, στους «δικούς μας», στις επιλογές τις επιλεκτικές και μας λέτε ότι όποιος έχει καμιά γνωριμία με Υπουργό, μπορεί να σώσει κανέναν εργοστασιάρχη, ή κανέναν τευτλοπαραγωγό. Αυτό μας είπατε, κύριε Υπουργέ. Αυτό το απηρχαιωμένο σύνθημα και αυτό το μήνυμα μας δώσατε σήμερα.
      Εγώ, επειδή με τον κ. Αλογοσκούφη έχω και μία φιλία –είχαμε συμβάλει και οι δύο τραγουδώντας σ’ ένα φεστιβάλ στο ακριτικό νησί της Σύμης- μπορώ να πάω και να σώσω την κατάσταση. Ευχαριστώ πάρα πολύ που μου δίνετε το δικαίωμα ως Αντιπολίτευση να πηγαίνω στην Κυβέρνηση και να της λέω εγώ τι πρέπει να κάνει.
      Μα, κύριε Πρόεδρε, με συγχωρείτε. Απαντήσεις δεν πήραμε, ειρωνείες δεχθήκαμε, απαξίωση του κοινοβουλευτικού έργου φάνηκε εδώ από μία Κυβέρνηση, αυτή λοιπόν, η Κυβέρνηση μπορεί να διοικήσει τα προβλήματα εκατοντάδων χιλιάδων πολιτών, εκατοντάδων χιλιάδων αγροτών, εκατομμυρίων συμπολιτών μας; Αυτή η Κυβέρνηση μπορεί να έχει το σθένος να υπερασπιστεί –είναι δυνατόν!- στην Ευρωπαϊκή Ένωση και στους διεθνείς οργανισμούς όταν δεν ξέρει τι έχει θεσμοθετήσει η Βουλή και δεν ξέρει ποιοι είναι οι κανόνες και της ίδιας της διαπραγμάτευσης; 
      Ποια είναι η αγροτική διπλωματία που κάνατε, που είναι η οικονομική διπλωματία, αλλά και η παραγωγική διπλωματία; Ποιοι είναι οι κανόνες πάνω στους οποίους θα βασίσετε την προοπτική της ελληνικής υπαίθρου; Δεν μας είπατε τίποτα. 
      Επαναλαμβάνω ότι το παρακράτημα εσείς το κάνατε μεγάλο. Το άρθρο 69 προέβλεπε από 1% έως 10%, αλλά εσείς είπατε 10% με την ΠΑ.Σ.Ε.ΓΕ.Σ.. 
      (Στο σημείο αυτό χτυπάει το κουδούνι λήξεως του χρόνου ομιλίας της κυρίας Βουλευτού)
      Κλείνω, κύριε Πρόεδρε, λέγοντας το εξής. Δεν θέλω ο Υπουργός –και δεν πρέπει- να παραποιεί αυτά που είπαν οι συνάδελφοι του ΠΑ.ΣΟ.Κ., ο εισηγητής ο κ. Κουτσούκος, η υποφαινομένη και βεβαίως αυτά που έχει πει ο Πρόεδρος του ΠΑ.ΣΟ.Κ., ο Γιώργος Παπανδρέου.
      Ο Γεώργιος Παπανδρέου με πολλή προσοχή έχει ακούσει όλους τους φορείς. Εάν την ΠΑ.Σ.Ε.ΓΕ.Σ. και τη ΓΕ.Σ.Α.Σ.Ε. ο κ. Μπασιάκος τους είδε μία φορά, τριάντα φορές έχει δει ο Πρόεδρος του ΠΑ.ΣΟ.Κ. αυτές τις οργανώσεις και μιλάει ειλικρινά μαζί τους και τις αφουγκράζεται. 
      Εμείς είπαμε ότι είμαστε υπέρ του συνεταιριστικού κινήματος, όχι όμως των ξεχωριστών βιλαετιών. Θέλουμε, δηλαδή, να υπάρχει σύνδεση του παραγωγού με το συνεταιριστικό κίνημα, να υπάρχει αυτή η διασύνδεση και ο ομφάλιος λώρος για να αναπτυχθούν και να πάνε όλοι μπροστά.
      Κανείς δεν κατηγόρησε –και θέλω να επανορθώσει ο Υπουργός- κανείς δεν είπε κατά της ΠΑ.Σ.Ε.ΓΕ.Σ. ούτε κατά των θεσμοθετημένων οργάνων, κανείς δεν είπε κατά των συνεταιρισμών και των ενώσεων. Μιλήσαμε απλά και μόνο για μία Κυβέρνηση ανήμπορη, ανίκανη, που δεν έχει ούτε τα δικά της δεκανίκια –των συμβούλων της καν- και παραδίδει όλη αυτήν τη διαχείριση του συστήματος στις ενώσεις. 
      Και ρωτάω τον Υπουργό το εξής: Οι ενώσεις πώς θα τα καταφέρουν; Το βάρος επιβαρύνει τους αγρότες και οι αγρότες –αυτή τη φωνή σας φέρνουμε σήμερα- φωνάζουν για τη δική σας ανεπάρκεια, γιατί τους επιβαρύνετε οικονομικά, τους επιβαρύνετε με το χρόνο που καταναλώνουν. Αντί να είναι στην παραγωγή και στις αναδιαρθρώσεις, ψάχνουν να βρουν ποια χαρτιά και ποια τερτίπια κάθε φορά στέλνει με τις εγκυκλίους της η Κυβέρνηση, για να ανταποκριθούν σε αυτό το ζήτημα.
      Άρα, λοιπόν, κανείς δεν κατηγόρησε τις ενώσεις ούτε το συνεταιριστικό κίνημα, αλλά υπερασπιστήκαμε το ΠΑ.ΣΟ.Κ., τους αγρότες και τους παραγωγούς απέναντι σε μία Κυβέρνηση που πετάει το μπαλάκι και απεμπολεί τις ευθύνες της. 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Τασούλα, έχετε το λόγο για δύο λεπτά.
      ΚΩΝΣΤΑΝΤΙΝΟΣ ΤΑΣΟΥΛΑΣ: Ίσως επειδή έχουν συμπληρωθεί εκατόν πενήντα χρόνια από το θάνατο του Φρόυντ, κύριε Πρόεδρε, η κ. Ζήση μίλησε για κόμπλεξ –είναι μία έννοια που εισήγαγε στην ψυχιατρική ο περιώνυμος ψυχαναλυτής- και απέδωσε ότι δήθεν η Νέα Δημοκρατία έχει κόμπλεξ με το μεγαλείο και την περιωπή του Γεωργίου Παπανδρέου.
      Με όλο το σεβασμό θα ήθελα να διαβεβαιώσω ότι η Νέα Δημοκρατία δεν έχει κανένα πρόβλημα με τον κ. Παπανδρέου. Απεναντίας! 
      Θα ήθελα, επίσης, να πω ότι η πολιτική του ΠΑ.ΣΟ.Κ. για τον αγροτικό κόσμο και η δήθεν στήριξη του εισοδήματος, η δήθεν προετοιμασία για τη νέα Κ.Α.Π. είναι τόσο αληθινά, όσο αληθινά είναι, κύριε Υπουργέ και αυτά τα ωραία εικαστικά δείγματα αγελάδων που κοσμούν την Αθήνα αυτές τις μέρες, με τη λεγόμενη cow parade που συνιστώ και στο σχολείο να δει. 
      Όσο αληθινές είναι αυτές οι πράγματι χαριτωμένες αγελαδίτσες, οι οποίες έχουν κατακλύσει τους κοινόχρηστους χώρους της Αθήνας με γυαλιά, με  καπέλα, με ρολόγια, τόσο πραγματικό ήταν το ότι η κυβέρνηση του ΠΑ.ΣΟ.Κ. παρέδωσε στην πολιτική ηγεσία του Υπουργείου Αγροτικής Ανάπτυξης ένα σχέδιο, μία προεργασία, μία κατάκτηση για τα βασικά μας προϊόντα εν όψει της αναθεωρημένης Κοινής Αγροτικής Πολιτικής.
      Τέλος, ειλικρινώς νομίζω ότι είναι περιττή αυτή η δριμύτητα με την οποία αντιμετωπίστηκε ο Υπουργός σήμερα και ιδιαίτερα από την κ. Ζήση. Νομίζω ότι είναι άδικο, διότι όχι μόνο δεν αγνοεί, όχι μόνο δεν αδιαφόρησε για τα προβλήματα που κληροδότησε, αλλά νομίζω ότι από τα αποτελέσματα που ανακοίνωσε ο ίδιος και τα οποία είναι πέραν πάσης αμφιβολίας, η Νέα Δημοκρατία κατάφερε να αντιστρέψει το κλίμα που παρέλαβε στη γεωργία και την κτηνοτροφία και ήδη να υπάρχουν καρποί.
      Οι μελέτες οι οποίες θα παραδώσουν τα πορίσματά τους σχετικά σύντομα και η προοπτική υλοποιήσεως αυτών των μελετών –διότι δεν είναι μόνο η διαφάνεια που διακρίνει τις μελέτες είναι και το ότι εμείς σε αντίθεση με το παρελθόν, σκοπεύουμε να τις  υλοποιήσουμε- δίνουν το μέτρο του ενδιαφέροντος για τις προοπτικές της ελληνικής γεωργίας.
      Και επειδή, κύριε Πρόεδρε, μου δώσατε το λόγο –και σας ευχαριστώ γι’ αυτό, διότι διαφορετικά κατά τον ποιητή, όπως μου κατελόγισε ότι συχνά παραπέμπω η κ.  Ζήση …
      ΡΟΔΟΥΛΑ ΖΗΣΗ: Θετικά όμως.
      ΚΩΝΣΤΑΝΤΙΝΟΣ ΤΑΣΟΥΛΑΣ: … «θα καθόμουν εδώ και θα έπληττα ουκ ολίγον έχοντας κουβέντες στοιβαγμένες μέσα μου», ενώ τώρα μου επιτρέπετε να τις εκφωνώ. 
      Σε αντίθεση, λοιπόν, με όσα είπε η κ. Ζήση για την επαφή που είχε το ΠΑ.ΣΟ.Κ. με τη γη, θα ήθελα να θυμίσω τίτλους ενός μεγάλου πολιτικού που πέρασε από αυτήν την Αίθουσα και λάτρεψε τη γεωργία, του Ευάγγελου Αβέρωφ. Αν θέλαμε να παρομοιάσουμε τη σχέση του ΠΑ.ΣΟ.Κ. με τη γη εν σχέσει με τους τίτλους των έργων του Ευαγγέλου Αβέρωφ, το ΠΑ.ΣΟ.Κ. είναι «η γη της οδύνης».
      Εμείς είμαστε η «φωνή της γης» και η «γη δελφύς», που ακούμε ακριβώς τη φωνή της γης και αλλάζουμε την εικόνα της γης της οδύνης που το ΠΑ.ΣΟ.Κ κληροδότησε. 
      ΡΟΔΟΥΛΑ ΖΗΣΗ: Και καταλήξατε η κόλαση της αγροτιάς. 
      ΚΩΣΤΑΝΤΙΝΟΣ ΤΑΣΟΥΛΑΣ: Όχι, κυρία συνάδελφε. Η δριμύτης, βλέπω, συνεχίζεται.
      Ευχαριστώ για την προσοχή και για την κατανόηση σας. 
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ, κύριε Τασούλα. Ευχαριστώ πολύ και για την επιμόρφωση που μας κάνατε εδώ στους ποιητάς και στον Ευάγγελο Αβέρωφ. Πραγματικά ήταν συγκινητικά με την ανάμνηση των βιβλίων. 
      Κυρίες και κύριοι συνάδελφοι, ολοκληρώσαμε τη συζήτηση μας. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κύριε Πρόεδρε, δεν θα μου δώσετε το λόγο; 
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, θέλετε να μιλήσετε και εσείς; Δεν έχετε άλλο χρόνο.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Για να απαντήσω στους συναδέλφους, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Τον Κανονισμό τον κάναμε λάστιχο σήμερα. Αν θέλετε να μιλήσετε, θα σας δώσω δύο λεπτά. 
      Το λόγο έχει ο Υπουργός Αγροτικής Ανάπτυξης και Τροφίμων. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κύριε Πρόεδρε, δεν θα μιλήσω πολύ, γιατί ούτως ή άλλως παρέμεινε στην Αίθουσα μόνο η κ. Ζήση και κανένας άλλος συνάδελφος. Οπότε ό,τι και να πω δεν πρόκειται να ακουστεί από τους συναδέλφους του ΠΑ.ΣΟ.Κ.. 
      Εγώ, απλώς, θέλω να ενημερώσω το Σώμα, μια και μου δίνεται η ευκαιρία, για να είμαστε αντικειμενικοί. Πέρυσι, τα προηγούμενα χρόνια…
      ΡΟΔΟΥΛΑ ΖΗΣΗ: Κύριε Πρόεδρε, νομίζω ότι έχω δεχθεί πάρα πολλές προσβολές σήμερα και θα πρέπει να αποχωρήσω. Ξέρετε, υπάρχουν και όρια στην υπομονή του καθενός. Όταν ο κύριος Υπουργός λέει «δεν κάνει να μιλήσω, αφού είναι μόνο η κ. Ζήση εδώ», σημαίνει ότι η Κοινοβουλευτική Εκπρόσωπος δεν του αρκεί. Άρα, δεν χρειάζεται να είμαι εδώ. Ας μιλήσει σ’ εσάς, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Δεν είχε αυτήν την έννοια, κυρία Ζήση. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Θέλετε να σας πω τι εννοώ;
      ΡΟΔΟΥΛΑ ΖΗΣΗ: Μα, ξέρετε πως το είπατε; 
      ΠΡΟΕΔΡΕΥΩΝ (Σωτήρης Χατζηγάκης): Κυρία Ζήση, δεν είχε αυτήν την έννοια. Όλοι σας τιμούμε.
      Κύριε Υπουργέ, συνεχίστε. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εγώ κατηγόρησα τους άλλους συναδέλφους. 
      Κύριε Πρόεδρε, θέλω να πω για την ενημέρωση του Σώματος ότι μέχρι τις προηγούμενες χρονιές υπήρχε διαδικασία καταθέσεως δηλώσεως Ο.Σ.Δ.Ε. για κάθε προϊόν, όπως για παράδειγμα για το ελαιόλαδο που υπήρχε πράγματι 0,8% παρακράτηση ή 1% έως 4% παρακράτημα, για τις αροτραίες 9 έως 188 ευρώ τέλος, για την κτηνοτροφία 0 έως 240 ευρώ για τα αιγοπρόβατα και έως 193 για τα βοοειδή. Αντί να πληρώσουν, λοιπόν, τρεις φορές ή περισσότερες φορές για κάθε καθεστώς, τώρα πληρώνουν μία φορά στην Ένωση για το σύνολο των προϊόντων, για το σύνολο των καθεστώτων, όπως έκαναν πάντοτε στην Ένωση. 
      Άρα, λοιπόν, αυτή είναι μία καλή πρακτική του ΠΑ.ΣΟ.Κ, είναι κάτι θετικό. Μην κατηγορείτε την ΠΑ.Σ.Ε.ΓΕ.Σ. ή τις ενώσεις που ανέλαβαν αυτό το έργο, το οποίο το έκαναν πάντοτε. Υποδείξτε μας άλλον τρόπο, για να μπορέσει να υλοποιηθεί. 
      Ευχαριστώ πολύ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 55/33/16-3-2006 επερώτησης των Βουλευτών του ΠΑ.ΣΟ.Κ. προς τον Υπουργό Αγροτικής Ανάπτυξης και Τροφίμων, σχετικά με ατομικά δικαιώματα για τον υπολογισμό της ενιαίας ενίσχυσης.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 15.14΄ λύεται η συνεδρίαση για την προσεχή Δευτέρα 15 Μαΐου 2006 και ώρα 18.00΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεως, σύμφωνα με την ημερήσια διάταξη που έχει διανεμηθεί. 
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 
ΣΥΝΕΔΡΙΑΣΗ 12-5-2006	ΣΕΛ. 1

