ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΡΜΓ΄

Τρίτη 5 Ιουνίου 2007


ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας των Βουλευτών κ. Θ. Βασιλείου και Β. Κεγκέρογλου, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση αναφορών και ερωτήσεων:
Προς τον Υπουργό Οικονομίας και Οικονομικών σχετικά με τη στήριξη της ελληνικής γεωργίας από την Αγροτική Τράπεζα Ελλάδος (Α.Τ.Ε.) και τη ρύθμιση των αγροτικών χρεών, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Περιβάλλοντος,  Χωροταξίας και Δημοσίων Έργων: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Τουρκίας για την κατασκευή δεύτερης διασυνοριακής γέφυρας μεταξύ των δύο χωρών, στην περιοχή της συνοριακής διόδου Κήποι-Ipsala”, σελ.
2. Ψήφιση επί του συνόλου του σχεδίου νόμου του Υπουργείου Υγείας και Κοινωνικής Αλληλεγγύης: «Προμήθειες Φορέων εποπτευομένων από το Υπουργείο Υγείας και Κοινωνικής Αλληλεγγύης και άλλες διατάξεις», σελ.
3. Συζήτηση επί της αρχής του σχεδίου νόμου του Υπουργείου Οικονομίας και Οικονομικών: «Πώληση και ταυτόχρονη μίσθωση ακινήτων του Δημοσίου, μακροχρόνιες και χρηματοδοτικές μισθώσεις του Δημοσίου και άλλες διατάξεις», σελ.

ΟΜΙΛΗΤΕΣ
Α. Επί των αναφορών και ερωτήσεων:
ΔΟΥΚΑΣ Π., σελ.
ΣΤΡΑΤΑΚΗΣ Ε., σελ.

Β. Επί του σχεδίου νόμου του Υπουργείου Περιβάλλοντος, Χωροταξίας και Δημοσίων ‘Εργων: 
ΤΖΕΚΗΣ Α., σελ.

Γ. Επί του σχεδίου νόμου του Υπουργείου Οικονομίας και Οικονομικών:
ΑΓΟΡΑΣΤΟΣ Κ., σελ.
ΒΕΡΓΙΝΗΣ Ξ., σελ.
ΓΕΙΤΟΝΑΣ Κ., σελ.
ΓΕΩΡΓΑΚΟΠΟΥΛΟΣ Δ., σελ.
ΔΟΥΚΑΣ Π., σελ.
ΔΡΑΓΑΣΑΚΗΣ Ι., σελ.
ΚΑΡΑΟΓΛΟΥ Κ., σελ.
ΚΟΥΣΕΛΑΣ Δ., σελ.
ΜΑΓΚΡΙΩΤΗΣ Ι., σελ.
ΜΑΚΡΥΠΙΔΗΣ Α., σελ.
ΜΠΕΚΙΡΗΣ Μ., σελ.
ΠΑΠΑΓΕΩΡΓΙΟΥ Α., σελ.
ΣΓΟΥΡΙΔΗΣ Π., σελ.
ΣΟΥΡΛΑΣ Γ., σελ.
ΣΤΡΑΤΑΚΗΣ Ε., σελ.
ΤΑΣΟΥΛΑΣ Κ., σελ.
ΤΖΕΚΗΣ Α., σελ.
ΦΛΩΡΙΔΗΣ Γ., σελ.
ΧΡΙΣΤΟΔΟΥΛΑΚΗΣ Ν., σελ.

     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Γ΄
     ΣΥΝΕΔΡΙΑΣΗ  ΡΜΓ΄
     Τρίτη 5 Ιουνίου 2007
     
     Αθήνα, σήμερα στις 5 Ιουνίου 2007, ημέρα Τρίτη και ώρα 18.24΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Β’ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από τον κ. Εμμανουήλ Στρατάκη, Βουλευτή Ηρακλείου, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία η Ομοσπονδία Ιδιωτικών Υπαλλήλων Ελλάδος και εργαζόμενοι στην καθαριότητα των σχολείων ζητούν την καταβολή δεδουλευμένων αποδοχών στα μέλη της και τη μονιμοποίησή τους.
     2) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η Ένωση Ξενοδόχων Νάξου ζητεί την ίδρυση πυροσβεστικού κλιμακίου στη Χώρα της Νάξου.
     3) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμος Δρυμαλίας Νάξου ζητεί την τροποποίηση των όρων προκήρυξης για την κάλυψη με νυχτοφύλακες του γραφείου Σμυριδωρυχείων Νάξου.
     4) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία το Εκκλησιαστικό Συμβούλιο του Ιερού Ναού Αγίου Τρύφωνος Βόλου ζητεί οικονομική ενίσχυση για την αποκατάσταση των ζημιών που υπέστη ο Ναός από πλημμύρες.
     5) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Νέα Ένωση Ιδιοκτητών – Επιχειρηματιών Τουριστικών Καταλυμάτων Θεσσαλίας, ζητεί παράταση της κατάθεσης δικαιολογητικών για την ανανέωση των τιμοκαταλόγων έτους 2007, προκειμένου να εξυπηρετηθούν οι επιχειρηματίες της περιφέρειας.
     6) Οι Βουλευτές Β΄ Αθηνών κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία οι κ.κ.  Κονδυλία Καρατζά και Βασιλική Παλιούρα–Ντίνου, δημοτικοί σύμβουλοι Χαλανδρίου Αττικής καταγγέλλουν ότι μέχρι σήμερα δεν εφαρμόζεται το προεδρικό διάταγμα «Περί χαρακτηρισμού του χειμαρρικού ρέματος Πεντέλης–Χαλανδρίου ως προστατευόμενου τοπίου κ.λπ.».
     7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Προοδευτικός Σύλλογος Ελούντας ζητεί την ένταξή του στην κατηγορία εκδοτών.
     8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Χριστοδουλάκης Απόστολος ζητεί τη συνταξιοδότησή του από το Τ.Ε.Β.Ε. λόγω αναπηρίας.
     9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κ. Σταυρίδου Ισαβέλλα, απόφοιτος τμήματος μουσικών σπουδών του Α.Π.Θ. ζητεί την εφαρμογή του ν. 1566/85 στις προσλήψεις εκπαιδευτικών μουσικής.
     10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Πανελλήνιο Σωματείο Εργαζομένων στα Ελληνικά Πετρέλαια ζητεί διευκρινήσεις για τη σύσταση της επιτροπής προσλήψεων για το  BEST-50.
     11) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας με το οποίο ζητείται η σύνδεση με υδροπλάνα του Αγίου Νικολάου Λασιθίου με την ηπειρωτική Ελλάδα.
     12) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας με το οποίο ζητείται η τροποποίηση της απόφασης του Γ.Γ. Περιφέρειας Κρήτης με την οποία ρυθμίζονται θέματα παραδοσιακών οικισμών.
     13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Νεάπολης Λασιθίου ζητεί οικονομική ενίσχυση για την αναβάθμιση του Δημοτικού Σταδίου του Δήμου του.
     14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Ατόμων με αναπηρίες Γονέων και Φίλων Ιεράπετρας ζητεί τη χορήγηση δανείων από τον Οργανισμό Εργατικής Κατοικίας για αγορά ή ανέγερση πρώτης κατοικίας σε μέλη του που έχουν δανειοδοτηθεί στο παρελθόν.
     15) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Κωνσταντίνος Σακκαδάκης ζητεί επίλυση ασφαλιστικού του προβλήματος από τον Ο.Γ.Α..
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 6170/27-3-07 ερώτηση των Βουλευτών κυρίου Σταύρου Σκοπελίτη και Δημητρίου Τσιόγκα δόθηκε με το υπ’ αριθμ. 1033303/2760-20/0016/12-4-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Απαντώντας στην 170/27.03.07 ερώτηση που κατέθεσαν στη Βουλή των Ελλήνων οι Βουλευτές κύριοι Σκοπελίτης Σταύρος και Τσιόγκας Τάκης με αίτημα το αναφερόμενο στο θέμα σχετικό, σας γνωρίζουμε τα ακόλουθα:
     Με τους αναφερόμενους στην ερώτηση νόμους, οι διατάξεις των οποίων προωθήθηκαν από το Υπουργείο Εσωτερικών, Δημόσιας Διοίκησης και Αποκέντρωσης, ρυθμίζονται ληξιπρόθεσμες ή μη υποχρεώσεις των αμιγών δημοτικών, κοινοτικών και διαδημοτικών επιχειρήσεων στο Δημόσιο (συμπεριλαμβανομένων και των Δημοτικών Επιχειρήσεων Ύδρευσης και Αποχέτευσης).
     Η αναφερόμενη επίσης στην ερώτηση Απόφαση αφορά στη σχετική εγκύκλιο του υπουργείου μας, με την οποία παρέχονται οδηγίες για την εφαρμογή των ανωτέρω διατάξεων.
     Οι ρυθμίσεις χρεών που γίνονται με διατάξεις του Υπουργείου Οικονομίας και Οικονομικών, αφορούν είτε στο σύνολο των οφειλετών της χώρας, είτε σε οφειλέτες περιοχών που πλήττονται από καταστροφικά φαινόμενα (σεισμούς, πλημμύρες, κ.λπ.).
     Παρέχεται ωστόσο η δυνατότητα υπαγωγής των βεβαιωμένων και ληξιπροθέσμων οφειλών των οφειλετών του Δημοσίου σε διευκόλυνση τμηματικής καταβολής σύμφωνα με τις διατάξεις των άρθρων 13-21 ν. 2648/98 (ΦΕΚ 238Α), μετά από έκδοση σχετικής απόφασης από το αρμόδιο όργανο (Προϊστάμενος Δ.Ο.Υ., Υπουργός Οικονομικών) και την υποβολή αιτήματος στην αρμόδια Δ.Ο.Υ.
     Η συνέπεια στη διευκόλυνση έχει ως αποτέλεσμα εκτός των άλλων ευεργημάτων, τον περιορισμό της προσαύξησης εκπρόθεσμης καταβολής, που επιβαρύνει τις οφειλές από την ημέρα χορήγησης της διευκόλυνσης και μετά κατά ποσοστό 30% και την απαλλαγή της τελευταίας δόσης της διευκόλυνσης από το σύνολο των προσαυξήσεων εκπρόθεσμης καταβολής.
     Ο Υφυπουργός
     Α. ΜΠΕΖΑΣ»
     2. Στην με αριθμό 5651/14-3-07 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 36168/11-4-07 έγγραφο από τον Υφυπουργό Υγείας και Κοινωνικής Αλληγεγγύης η ακόλουθη απάντηση:
     «Απαντώντας στην με αρ. 5651/14-3-2007 ερώτηση που κατατέθηκε στη Βουλή από το Βουλευτή κ. Β. Κεγκέρογλου με θέμα «παράνομες μετακινήσεις προσωπικού σε αλλότρια καθήκοντα στο Πα.Γ.Ν.Η.», σας πληροφορούμε τα εξής:
     Δεν έχει πραγματοποιηθεί καμία παράνομη μετακίνηση προσωπικού Συγκεκριμένα:
     Α. Νοσηλευτικό προσωπικό:
     Κανένα άτομο δεν εργάζεται στο τμήμα προμηθειών. Ένα άτομο του κλάδου ΔΕ Βοηθών Νοσηλευτών απασχολείται στην γραμματεία της Διεύθυνσης της Νοσηλευτικής υπηρεσίας, πάνω από πέντε (5) έτη, λόγω πολύ σοβαρού προβλήματος υγείας.
     Β. Μεταφορείς ασθενών:
     1. Έχει γίνει αμοιβαία μετακίνηση υπαλλήλου με άλλο υπάλληλο (εργάτη), περίπου προ ενός έτους, έπειτα από έγγραφη αίτηση και των δύο υπαλλήλων.
     2. Ένα άτομο μετά από μακρόχρονη αναρρωτική άδεια, λόγω σοβαρού προβλήματος υγείας μετακινήθηκε στο γραφείο πληροφοριών.
     Επίσης από 1-1-2006 μέχρι 23-3-2007 ανέλαβαν υπηρεσία εβδομήντα έξι (76) άτομα της Νοσηλευτικής υπηρεσίας ως εξής:
     - 63 άτομα νοσηλευτές και βοηθοί νοσηλευτών το 2006
     - 4 Μεταφορείς ασθενών το 2006
     - 9 άτομα νοσηλευτές και βοηθοί νοσηλευτών το 2007.
     Επιπροσθέτως ο κλάδος των μεταφορέων ασθενών ενισχύθηκε το ίδιο χρονικό διάστημα με τρία ακόμα άτομα (μετακίνηση από τον κλάδο ΥΕ Καθαριστριών).
     Τέλος, υπάρχει θετική απόφαση του Υπηρεσιακού Συμβουλίου για την μετάταξη νοσηλεύτριας σε κλάδο ΤΕ Διοίκησης Νοσοκομείου, καθώς υπάρχουν οι νόμιμες προϋποθέσεις, αλλά δεν έχει υλοποιηθεί ακόμα.
     Ο Υφυπουργός
     Α. ΓΙΑΝΝΟΠΟΥΛΟΣ»
     3. Στην με αριθμό 5953/21-3-07 ερώτηση του Βουλευτή κ. Ιωάννη Σκουλά δόθηκε με το υπ’ αριθμ. 39559/11-4-07 έγγραφο από τον Υφυπουργό Υγείας και Κοινωνικής Αλληγεγγύης η ακόλουθη απάντηση:
     «Απαντώντας στην με αριθμ. 5953/21.3.2007 ερώτηση, που κατατέθηκε στη Βουλή από το Βουλευτή κ. Ι. Σκουλά, με θέμα: «Εξάπλωση του AIDS», σας γνωρίζουμε τα εξής:
     Το AIDS είναι ένα κοινωνικό φαινόμενο που αφορά στις αξίες, στον τρόπο ζωής μας, στον διάλογο μεταξύ των πολιτισμών, στα ανθρώπινα δικαιώματα, στη ίδια τη συνοχή της κοινωνίας μας.
     Η επίσημη ελληνική πολιτεία και το Υπουργείο Υγείας και Κοινωνικής Αλληλεγγύης, βρίσκονται στην πρωτοπορία της προσπάθειας. Με ένα νέο, εθνικό σχέδιο δράσης, που περιλαμβάνει συγκεκριμένες δραστηριότητες, προτάσεις για νομοθετικές ρυθμίσεις και κανονιστικές διατάξεις. Το νέο μας δόγμα συμπυκνώνεται στην αντίληψη της υγειονομικής δημοκρατίας. Με βασικές αξίες τη γνώση, την ισότητα, την οικονομική αποτελεσματικότητα, την στοχευμένη προστασία των νέων και των κοινωνικά ευαίσθητων ομάδων, την εφαρμογή συνεργιών με υπουργεία, φορείς και οργανισμούς, τη συμμετοχή και συνευθύνη με την κοινωνία στο σύνολό της, τον σχεδιασμό και την υλοποίηση σύγχρονης στρατηγικής προληπτικής ιατρικής.
     ΚΙ όλα αυτά, με την καθιέρωση του Μοριακού Ελέγχου για την διασφάλιση της ποιότητας του αίματος που διακινείται στην Ελλάδα, και με την περαιτέρω ενεργοποίηση, ενίσχυση και συνδρομή στο έργο του ΚΕΕΛΠΝΟ, το οποίο εξελίσσεται σε πανεθνικό δίκτυο πρόληψης, εκπαίδευσης και προαγωγής της δημόσιας υγείας.
     Ο Υφυπουργός
     Α. ΓΙΑΝΝΟΠΟΥΛΟΣ»
      4. Στην με αριθμό 7503/3-5-07 ερώτηση του Βουλευτή κ. Αριστείδη Μουσιώνη δόθηκε με το υπ’ αριθμ. 28885/22-5-07 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Α. Μουσιώνης, αναφορικά με τον καθορισμό εξόδων παράστασης των δημάρχων, προέδρων κοινοτήτων, αντιδημάρχων, προέδρων δημοτικών συμβουλίων και αντιπροέδρων κοινοτήτων, σας γνωρίζουμε ότι η έκδοση της, προβλεπόμενης από την παρ. 2.α του άρθρου 136 του Κώδικα Δήμων και Κοινοτήτων (ν. 3463/2006), υπ' αριθμ. 5631/29-1-2007 κοινής απόφασης των Υπουργών Εσωτερικών, Δημόσιας Διοίκησης & Αποκέντρωσης και Οικονομίας & Οικονομικών, στην αρχή του οικονομικού έτους, δεν αφίσταται της βούλησης του νομοθέτη καθώς
      Προθεσμία που τίθεται με διάταξη νόμου, όπως η ανωτέρω, για την έκδοση κανονιστικής πράξης, νοείται ως αποκλειστική, τότε και μόνο όταν ορίζεται ρητά από την ίδια την εξουσιοδοτική διάταξη ως τέτοια.
      Συνεπώς, και δεδομένου ότι η προθεσμία που τίθεται με την προαναφερόμενη διάταξη, ότι δηλ. η σχετική εκδίδεται «τρεις μήνες πριν από την έναρξη κάθε οικονομικού έτόυς», δεν ορίζεται ως αποκλειστική, η παρέλευσή της δεν επιφέρει αδυναμία της Διοίκησης να δρομολογήσει την έκδοση της απόφασης αυτής.
      Η πρόβλεψη της ανωτέρω διάταξης, αποσκοπεί αφενός στο να περιέρχεται η εν λόγω απόφαση στους ΟΤΑ πριν την έναρξη κάθε οικονομικού έτους, ώστε να μην απαιτείται επαναπροσδιορισμός των εξόδων παράστασης μεσούντος του έτους και να απλοποιείται με αυτό τον τρόπο η εργασία των αρμόδιων δημοτικών ή κοινοτικών υπηρεσιών και αφετέρου στο να διασφαλίζεται η συνέχεια στην καταβολή των εξόδων παράστασης στους δικαιούχους, με τη διατήρηση σε ισχύ της προηγούμενης όμοιας απόφασης έως ότου εκδοθεί η νεότερη..
      Η έκδοση της υπ' αριθμ. 5631/29-1-2007 ΚΥΑ, ειδικότερα, έστω και στην αρχή του οικονομικού έτους, ήταν επιβεβλημένη καθώς εξακολουθούσε μεν να έχει εφαρμογή η προϊσχύουσα υπ' αριθμ. 63882/14-12-2005 απόφαση του ΥΠΕΣΔΔΑ, ωστόσο την 1-1-2007 τέθηκαν σε ισχύ οι διατάξεις του άρθρου 136 του ν. 3463/2006, με τις οποίες θεσπίζεται νέο κανονιστικό πλαίσιο επί θεμάτων εξόδων παράστασης.
      Σε αντίθετη περίπτωση, η μη έκδοση της ανωτέρω ΚΥΑ, θα είχε ως τελική συνέπεια να εξακολουθούν να καταβάλλονται στους δικαιούχους έξοδα παράστασης, κατά το τρέχον έτος, με βάση νομοθετικό πλαίσιο (αυτό του π.δ. 410/1995) το οποίο εξέπνευσε την 31-12-2006.
      Ο Υφυπουργός
      ΘΑΝΑΣΗΣ ΝΑΚΟΣ»
      5. Στην με αριθμό 7532/3-5-07 ερώτηση του Βουλευτή κ. Ανδρέα Λοβέρδου δόθηκε με το υπ’ αριθμ. 3121/23-5-07 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην υπ' αριθμ. 7532/3-5-2007 ερώτηση του Βουλευτή κ. Ανδρέα Λοβέρδου, σας γνωρίζουμε ότι:
      Η Γενική Γραμματεία Πολιτικής Προστασίας (ΓΓΠΠ), στο πλαίσιο των αρμοδιοτήτων της ως επιτελικού οργάνου της Πολιτείας για το συντονισμό δράσεων όλων των εμπλεκόμενων φορέων στην αντιμετώπιση των δασικών πυρκαγιών (αρθρ. 6, Ν. 3013/2002 ΦΕΚ 102 τ.Α΄) και με στόχο την ελαχιστοποίηση του κινδύνου πρόκλησης πυρκαγιάς από τη λειτουργία των εν ενεργεία χώρων ανεξέλεγκτες εναπόθεσης απορριμμάτων ζήτησε, όπως και κατά τα προηγούμενα έτη, με το υπ' αριθμ. το 227/12-1-2007 έγγραφό της από τους Γενικούς Γραμματείς των Περιφερειών να προχωρήσουν άμεσα στην έκδοση σχετικών αποφάσεων για τη συγκρότηση τριμελών επιτροπών ελέγχου χώρων ανεξέλεγκτης εναπόθεσης απορριμμάτων ανά Νομό, στα πλαίσια εφαρμογής της παρ 4 του άρθρου 7 της Πυροσβεστική Διάταξη 9/2000 όπως αυτή τροποποιήθηκε και συμπληρώθηκε με την 9Α/2005.
      Επίσης, στην υπ' αριθμ. πρωτ. 1313/8-3-2007 εγκύκλιό της, που εξέδωσε φέτος νωρίτερα από κάθε άλλη χρονιά με θέμα «Σχεδιασμός και δράσεις Πολιτικής Προστασίας για την αντιμετώπιση δασικών πυρκαγιών» με την οποία δίνονται συντονιστικές οδηγίες σχετικά με την εμπλοκή των αρμοδίων φορέων σε έργα, δράσεις και μέτρα πρόληψης και ετοιμότητας ενόψει της αντιπυρικής περιόδου γίνεται ιδιαίτερη μνεία στα μέτρα που πρέπει να ληφθούν από τους αρμόδιους φορείς για την αποφυγή πρόκλησης πυρκαγιάς από τη λειτουργία χώρων εναπόθεσης αστικών απορριμμάτων που ανήκουν στους ΟΤΑ. Στην εγκύκλιο τονίζεται ότι, σύμφωνα με την Πυροσβεστική Διάταξη 9Α/2005 επιβάλλεται στους χώρους ανεξέλεγκτης εναπόθεσης αστικών απορριμμάτων η παρουσία υδροφόρου οχήματος με μέριμνα του οικείου Δήμου ή Κοινότητας, όταν βάσει του χάρτη πρόβλεψης κινδύνου πυρκαγιάς, που εκδίδεται από τη Γενική Γραμματεία Πολιτικής Προστασίας, προβλέπεται δείκτης επικινδυνότητας 4 (πολύ υψηλή) και 5 (κατάσταση συναγερμού). Νοείται ότι στις περιπτώσεις αυτές θα πρέπει να λαμβάνεται και όποιο άλλο μέτρο κρίνεται αναγκαίο για την αποφυγή πρόκλησης πυρκαγιάς σε αυτούς τους χώρους.
      Το Υπουργείο Εσωτερικών, Δημόσιας Διοίκησης και Αποκέντρωσης γνωρίζοντας το πρόβλημα και για τη λήψη όλων των προβλεπόμενων προληπτικών μέτρων, όπως αναφέρονται στο αρθ. 118 του Ν. 1892/1990, μεταξύ των οποίων είναι και καθαρισμός έλεγχος χωματερών χρηματοδότησε για την αντιπυρική περίοδο 2007 τους ΟΤΑ και τους Συνδέσμους της χώρας με το συνολικό ποσό των 18.111.000€ με την 22286/23-4-2007 Απόφαση Υφυπουργού ΕΣΔΔΑ.
      Συμπληρωματικά σας γνωρίζουμε ότι βρίσκεται ήδη σε εξέλιξη έκδοση αποφάσεων για επιπλέον χρηματοδότηση 3.000.000€ στους ΟΤΑ που βρίσκονται σε περιοχές ευαίσθητες σε πυρκαγιές όπως αυτές προσδιορίζονται στο Π.Δ.575/1980.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό 7642/7-5-02 ερώτηση του Βουλευτή κ. Χρήστου Χάιδου δόθηκε με το υπ’ αριθμ. 2/29326/0022/25-5-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της αριθμ. 7642/7 -5-2007 ερώτησης, που κατατέθηκε στη Βουλή από το Βουλευτή. κ. Χ. Χάιδο, από πλευράς δικής μας αρμοδιότητας, σας πληροφορούμε τα εξής:
      Σύμφωνα με τις διατάξεις της παραγράφου 1 του άρθρου 11 του Ν.Δ. 1040/1942, όπως αντικαταστάθηκαν από τις αντίστοιχες του άρθρου 7 του ν.δ. 1799/1942, τα ευεργετήματα της παρ. 2 του άρθρου 11 του Ν.Δ. 1040/1942 χορηγούνται σε υπαλλήλους οι οποίοι πριν από τον πόλεμο ήταν υπάλληλοι σε Δημόσιες, Δημοτικές ή Κοινοτικές Υπηρεσίες ή Υπάλληλοι σε Οργανισμούς Δημοσίου ή Ιδιωτικού Δικαίου.
      Από τα ανωτέρω συνάγεται ότι, όσοι στα πλαίσια της στρατιωτικής τους θητείας, υπηρέτησαν στα γεγονότα της Κύπρου κατά τη χρονική περίοδο από 20-7-1974 έως 20-8-1974, δεν μπορεί να δικαιωθούν τα ευεργετήματα της παραγράφου 2 του άρθρου 11 του Ν.Δ.1040/1942.
      Επιπλέον, σας πληροφορούμε ότι, διατάξεις που προέβλεπαν προσαύξηση 15% του μισθού ή της σύνταξης, απονομή βαθμών κ.λ.π. σε αγωνιστές της Εθνικής Αντίστασης (ν.1648/1986, ιδίως το άρθρο 14 όπως καταργήθηκε με την παράγραφο 5 του άρθρου 7 του ν. 1976/1991) ουδέποτε ίσχυσαν επί υπαλλήλων ή συνταξιούχων του Δημοσίου, των ΟΤΑ και των άλλων Ν.Π.Δ.Δ., ανάλογες δε ρυθμίσεις που θεσπίστηκαν στο παρελθόν για τους πολεμιστές του Αλβανικού Μετώπου (περίοδος 1940-1941) κρίθηκαν (ως προς την εφαρμογή τους στο Δημόσιο) ως αντισυνταγματικές από τα Ανώτατα Δικαστήρια της Χώρας.
      Ο Υφυπουργός
      Π. ΔΟΥΚΑΣ»
     7. Στην με αριθμό 6348/29-3-07 ερώτηση του Βουλευτή κ. Αναστασίου Χωρέμη δόθηκε με το υπ’ αριθμ. 2917/19-4-07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στη με αριθμ. πρωτ. 6348/29-03-2007 ερώτηση, που κατατέθηκε στη Βουλή από το Βουλευτή κ. Τάσο Χωρέμη, σχετικά με τη χορήγηση επιδόματος ανεργίας στους απολυμένους του εργοστασίου «Πασχάλης Κρέτα», σας πληροφορούμε τα εξής:
    Σύμφωνα με τη διάταξη του αρθρ. 24 του Ν. 1836/89, για να θεωρηθεί η εργασία εποχιακή πρέπει να παρέχεται σε επιχειρήσεις, που από τη φύση τους, τις καιρικές ή ιδιαίτερες συνθήκες ή λόγω των χρησιμοποιουμένων πρώτων υλών, λειτουργούν κατά ημερολογιακό έτος περισσότερο από δύο (2) και λιγότερο από εννέα (9) μήνες.
     Σύμφωνα δε με την με αριθμό 118454/16-6-89 εγκύκλιο της αρμόδιας Διεύθυνσης Ασφάλισης του Οργανισμού Απασχόλησης Εργατικού Δυναμικού (Ο.Α.Ε.Δ.), εποχιακές δύνανται να θεωρηθούν και οι επιχειρήσεις, οι οποίες λειτουργούν περισσότερο από 8 μήνες, κάθε έτος, αλλά κατά το διάστημα της πέραν του 8μήνου λειτουργίας τους διατηρούν κατά μέγιστο όριο το 25% του μέσου όρου του προσωπικού που απασχόλησαν στο οκτάμηνο.
     Με βάση τα παραπάνω, η επιχείρηση «ΠΑΣΧΑΛΗΣ ΚΡΕΤΑ Α.Ε.» δεν συγκεντρώνει τις προϋποθέσεις εποχικότητας, αφού σύμφωνα με την κατάσταση απασχολούμενου προσωπικού κατά το έτος 2006, το ποσοστό του προσωπικού που απασχολήθηκε κατά τους μήνες κάμψης της δραστηριότητας της επιχείρησης (Ιανουάριο - Απρίλιο) υπερβαίνει το 25% του μέσου όρου του προσωπικού που απασχολήθηκε κατά τους λοιπούς μήνες (Μάιο - Δεκέμβριο).
	Επιπλέον, ύστερα από επιτόπιο έλεγχο που διενεργήθηκε στην έδρα της επιχείρησης «ΠΑΣΧΑΛΗΣ ΚΡΕΤΑ Α.Ε.», μετά από εντολή της Διοίκησης του Οργανισμού, δεν προέκυψαν νέα στοιχεία που να ανατρέπουν τον χαρακτηρισμό της επιχείρησης ως μη εποχικής.
     Κατά συνέπεια οι απολυμένοι μισθωτοί της επιχείρησης δύνανται να λάβουν επίδομα ανεργίας, εφόσον πληρούν τις προϋποθέσεις που ισχύουν για τους κοινούς ανέργους (αρθρ. 4 παρ. 1 Ν. 1545/85).
     Τέλος, θα θάλαμε να σας ενημερώσουμε ότι βρίσκεται σε διαδικασία έγκρισης έκτακτη οικονομική ενίσχυση των απολυμένων.
Ο Υπουργός
ΣΑΒΒΑΣ ΤΣΙΤΟΥΡΙΔΗΣ»
     8. Στην με αριθμό 6168/27-3-07 ερώτηση του Βουλευτή κυρίων Νικολάου Γκατζή και Δημητρίου Τσιόγκα δόθηκε με το υπ’ αριθμ. 1039116/2411/Β0010/19-4-07 έγγραφο από τον Υπουργό Οικονομίας και Οικονομικών η ακόλουθη απάντηση:
    «Απαντώντας στην πιο πάνω ερώτηση που κατατέθηκε στη Βουλή από τους Βουλευτές κ.κ. Νίκο Γκατζή και Τάκη Τσιόγκα, η οποία αναφέρεται στο ανωτέρω θέμα, και ύστερα από έγγραφη επικοινωνία μας με την αρμόδια Κτηματική Υπηρεσία Νομού Μαγνησίας, όσον αφορά τα θέματα της δικής  μας αρμοδιότητας, σας γνωρίζουμε τα εξής:
    Κατόπιν έρευνας στο αρχείο της Κτηματικής Υπηρεσίας Μαγνησίας προέκυψε ότι για το λιμάνι του Δ.Δ. Αφήσσου του Δήμου Αφετών, δεν έχει εκδοθεί άδεια κατασκευής του έργου σύμφωνα με το άρθρο 14 ν.2971/2001, ούτε και έχει κατατεθεί τεχνική μελέτη για την νομιμοποίηση του, όπως προβλέπεται από το άρθρο 27 του ανωτέρω νόμου.
    Για το λόγο αυτό δεν είναι δυνατό να τύχει εφαρμογής η παράγραφος 8 του άρθρου 14 του σχετικού νόμου, που αναφέρεται στην αποκατάσταση του πυθμένα στις προβλήτες από απώλειες φορτοεκφορτωνόμενου υλικού και η οποία -με διασταλτική ερμηνεία - εφαρμόζεται στην περίπτωση που λόγω θεομηνιών επικάθονται στο πυθμένα φερτές ύλες, καθώς απαραίτητη προϋπόθεση εφαρμογής της διάταξης είναι να έχει παραχωρηθεί νόμιμα στον ενδιαφερόμενο η χρήση αιγιαλού και παραλίας.
    Όπως προκύπτει από τα ανωτέρω εκτεθέντα τυχόν αδειοδότηση των αιτούμενων εργασιών εκβάθυνσης από τις Υπηρεσίες του Υπουργείου Οικονομικών θα συνιστούσε, επί του παρόντος, παράνομη ενέργεια. Παρά ταύτα και εξαιτίας της πρόσφατης κατάθεσης και ψήφισης στη Βουλή σχετικής τροπολογίας στο σχέδιο νόμου «Εισοδηματική Πολιτική έτους 2007, φορολογικές και άλλες διατάξεις», με την οποία επαναχορηγείται στους φορείς του Δημοσίου το δικαίωμα νομιμοποίησης αλιευτικών καταφυγίων και λιμενικών εγκαταστάσεων, δίδεται η δυνατότητα και στον ενδιαφερόμενο φορέα να υπαχθεί στην ευνοϊκή για αυτόν ρύθμιση, τηρώντας όμως παράλληλα και τις επιμέρους προϋποθέσεις που τίθενται από το νόμο.
    Ο Υφυπουργός
    ΠΕΤΡΟΣ ΔΟΥΚΑΣ»
      9. Στην με αριθμό 5938/21-3-07 ερώτηση των Βουλευτών κυρίων Στυλιανού Ματζαπετάκη και Ιωάννου Σκουλά δόθηκε με το υπ’ αριθμ. Δ5/ΗΛ/Α/Φ6/49/7967/13-4-07 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της υπ’ αριθ. 5938/21-03-2007 ερώτησης που κατατέθηκε στη Βουλή, από τους ως άνω Βουλευτές, σας στέλνουμε το ΓΔΝΣ/1425/05-04-2007 έγγραφο της ΔΕΗ ΑΕ, το οποίο και καλύπτει το θέμα.
      Ο Υπουργός
      Δ. ΣΙΟΥΦΑΣ»
      10. Στην με αριθμό 5895/20-3-07 ερώτηση του Βουλευτή κ. Ντίνου Ρόβλια δόθηκε με το υπ’ αριθμ. Δ1/Γ/2359/13-4-07 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της με αρ. πρωτ. 5895/20.3.2007 ερώτησης του Βουλευτή κ. Ντίνου Ρόβλια, σας υποβάλλουμε συνημμένα το, από 3.4.2007, έγγραφο της Δημόσιας Επιχείρησης Αερίου Α.Ε. σχετικά με το θέμα.
      Ο Υφυπουργός
      ΑΝΑΣΤΑΣΙΟΣ ΝΕΡΑΤΖΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      11. Στην με αριθμό 5961/21-3-07 ερώτηση των Βουλευτών κυρίων Σταύρου Σκοπελίτη και Λιάνας Κανέλλη δόθηκε με το υπ’ αριθμ. ΥΠΠΟ/ΓΡ.ΥΠ/ΚΕ/392/13-4-07 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 5961/21.03.07 ερώτησης των Βουλευτών κ.κ. Σταύρου Σκοπελίτη και Λιάνας Κανέλλη, σας γνωρίζουμε τα εξής:
      Μετά την πτώση του στεγάστρου συστάθηκε ειδική επιτροπή, η οποία απεφάνθη ότι μετά την ολοκλήρωση του καθαρισμού του χώρου θα εκτιμηθεί πλήρως η κατάσταση των αρχαίων και θα ξεκινήσουν άμεσα όλες οι ενέργειες για καταγραφή και άμεση αποκατάσταση πιθανών φθορών.
      Για το έργο ΚΑ 9514527 «Επιχορήγηση Αρχαιολογικής Εταιρείας Αθηνών για την αντικατάσταση στεγάστρων και τη συντήρηση αρχαιολογικού χώρου Ακρωτηρίου Θήρας (Μελέτη - Κατασκευή) έχει μέχρι σήμερα δαπανηθεί το ποσό των 41.223.271,52 ευρώ (Β΄ και Γ΄ ΚΠΣ και ΠΔΕ).
      Πάγια άποψη της αρμόδιας για την περιοχή ΚΑ Εφορείας Προϊστορικών και Κλασικών Αρχαιοτήτων, αποτελεί το γεγονός ότι, ένας αρχαιολογικός χώρος δεν μπορεί να λειτουργεί εκ παραλλήλου με ένα εργοτάξιο και ειδικά όταν πρόκειται για έναν αρχαιολογικό χώρο με μεγάλη επισκεψιμότητα, όπως είναι το Ακρωτήρι. Ως εκ τούτου ορθότερο θα ήταν να παραμείνει κλειστός ο χώρος για λόγους ασφαλείας και μετά το πέρας των εργασιών κατασκευής του στεγάστρου, να τεθεί εκ νέου σε λειτουργία για το κοινό.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
     12. Στην με αριθμό 7336/26.4.07 ερώτηση της Βουλευτού κας Αθανασίας Μερεντίτη δόθηκε με το υπ’ αριθμ. 27158/16.5.07  έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης, σχετικά με τον προσεισμικό έλεγχο των δημόσιων κτιρίων, σας πληροφορούμε τα ακόλουθα:
     Το Υπουργείο Εσωτερικών Δημόσιας Διοίκησης και Αποκέντρωσης συμμετέχει στη χρηματοδότηση του έργου «Αποτίμηση της σεισμικής διακινδύνευσης σε επίπεδο Οργανισμών Τοπικής Αυτοδιοίκησης (Ο.Τ.Α.)», με το ποσό των 300.000,00 €, μέσα από το αναπτυξιακό πρόγραμμα της Τοπικής Αυτοδιοίκησης «ΘΗΣΕΑΣ» και συγκεκριμένα από το 20% των πόρων του που αφορά σε οριζόντιες δράσεις.
     Πρόκειται ουσιαστικά για τη χρηματοδότηση ενός τμήματος του μακροπρόθεσμου εθνικού προγράμματος για την αντισεισμική ενίσχυση υφισταμένων κατασκευών, το οποίο προωθείται εδώ και χρόνια από το Τεχνικό Επιμελητήριο Ελλάδος και θεωρήσαμε υποχρέωσή μας να συνεισφέρουμε στην υλοποίησή του.
     Για την υλοποίηση του παραπάνω έργου έχει ήδη υπογραφεί προγραμματική σύμβαση μεταξύ του ΥΠ.ΕΣ.Δ.Δ.Α, της Κ.Ε.Δ.Κ.Ε. και του Τ.Ε.Ε. ενώ με την επιτυχή ολοκλήρωσή του, θα είναι δυνατή η διευκόλυνση και επιτάχυνση προγραμμάτων ενίσχυσης υφισταμένων κατασκευών από τους Οργανισμούς Τοπικής Αυτοδιοίκησης. Θεωρούμε δε πολύ σημαντικές τις πρωτοβουλίες των Ο.Τ.Α. της χώρας, οι οποίοι είναι οι πλέον αρμόδιοι για την ενημέρωση των πολιτών κατά τόπους, καθώς και για τη λήψη των σχετικών αποφάσεων, με τη συμπαράσταση του Υπουργείου μας και του Τ.Ε.Ε.
     Το Υπουργείο έχει ήδη αποστείλει στους Δήμους, στις Περιφέρειες αλλά και στις Νομαρχιακές Αυτοδιοικήσεις της Χώρας, ένα τεύχος με τους γενικούς στόχους και τις φάσεις του προγράμματος, όπως αποτυπώθηκαν από το Τ.Ε.Ε. Η έκδοση αυτή θα βοηθήσει στην κατανόηση των ποικίλων πλευρών του ζητήματος και της σημασίας μιας επιλεκτικής προσεισμικής ενίσχυσης ορισμένων εύτρωτων κτιρίων σε κάθε Ο.Τ.Α..
     Θα ακολουθήσουν και άλλα ειδικότερα ανά Ο.Τ.Α. στοιχεία, καθώς επίσης και διαρκής πληροφόρηση των ΟΤΑ για την εξέλιξη της σχετικής σύμβασης μεταξύ ΥΠ.ΕΣ.Δ.Δ.Α. Κ.Ε.Δ.Κ.Ε. και Τ.Ε.Ε.
     Κατά τα λοιπά αρμόδιο να απαvτήσει είναι το Υπουργείο ΠΕ.ΧΩ.Δ.Ε. στο οποί, κοινοποιούμε αvτίγραφo της Ερώτησης.
Ο Υφυπουργός
ΑΘΑΝΑΣΙΟΣ ΝΑΚΟΣ»
     13.Στην με αριθμό 7241/25.4.07 ερώτηση του Βουλευτή κ. Θεόδωρου Καράογλου δόθηκε με το υπ’ αριθμ. 53558/25.5.07 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 7241/25-4-2007 ερώτηση που κατατέθηκε στη Βουλή από το Βουλευτή, κ. Θ. Καράογλου με θέμα «Επικίνδυνα τοξικά ιατρικά απόβλητα καταλήγουν στη χωματερή της Θεσσαλονίκης», σας γνωρίζουμε τα ακόλουθα:
      Με βάση τη σχετική νομοθεσία (ΚΥΑ (Η.Π. 37591/2031/ ΦΕΚ 1419 Β/1.10.03) υπόχρεος για τη λήψη μέτρων για την ορθή διαχείριση των ιατρικών απoβλήτων είναι ο παραγωγός των απoβλήτων, ενώ ο εθνικός σχεδιασμός διαχείρισης των απoβλήτων εμπίπτει στην αποκλειστική αρμοδιότητα του ΥΠΕΧΩΔΕ.
      Η αρμόδια υπηρεσία του Υπουργείου Υγείας και Κοινωνικής Αλληλεγγύης συνεργάζεται με τους εμπλεκόμενους φορείς σε θέματα που εμπίπτουν στις αρμοδιότητές της. Ήδη βρίσκεται σε εκκρεμότητα τροποποίηση της σχετικής ΚΥΑ μετά από συνεργασία με τα συναρμόδια Υπουργεία. ΤΟ ΥΠΕΧΩΔΕ έχει εντάξει στο δικό του «Επιχειρησιακό Πρόγραμμα Περιβάλλον», λόγω αρμοδιότητας, έργο με τίτλο «Εθνικός Σχεδιασμός διαχείρισης απoβλήτων από εγκαταστάσεις στον τομέα της Υγείας» και πρoβλέπεται εναρμόνιση της σχετικής νομοθεσίας με βάση τον εν λόγω Εθνικό Σχεδιασμό.
      Επισημαίνεται ότι οι έλεγχοι για την τήρηση των περιβαλλοντικών όρων και γενικά την  εφαρμογή της νομοθεσίας για την προστασία του περιβάλλοντος, κλπ πραγματοποιούν ατά τις διατάξεις του Ν. 1650/1986, άρθρο 26, όπου και πρoβλέπεται η σύσταση Κλιμακίων Ελέγχου Ποιότητας Περιβάλλοντος με απόφαση του οικείου νομάρχη. Επιπλέον και οι Επιθεωρητές Περιβάλλοντος , οι αρμόδιες υπηρεσίες Περιβάλλοντος του ΥΠΕΧΩΔΕ .της οικείας Περιφέρειας, καθώς και οι αρμόδιες Υπηρεσίες της οικείας Νομαρχιακής Αυτοδιοίκησης πραγματοποιούν τακτικούς και έκτακτους ελέγχους προκειμένου να διαπιστωθεί η τήρηση των όρων που πρoβλέπoνται στην σχετική άδεια, (ΚΥΑ 50910/2727/2003 για τη διαχείριση στερεών απoβλήτων, άρθρο 14 και ΚΥΑ 13588/725/2006 για τη διαχείριση επικινδύνων απoβλήτων, άρθρο 14).
      Παράλληλα, η αρμόδια υπηρεσία του Υπουργείου' Υγείας και Κοινωνικής Αλληλεγγύης έχει στενή συνεργασία με τις καθ' ύλην αρμόδιες για το θέμα ΥΠΕ, έχει αποστείλει κατά καιρούς διευκρινήσεις για την εφαρμογή επιμέρους όρων της εν λόγω ΚΥΑ, παρακολουθεί την εφαρμογή της, έχει ολοκληρώσει έναν πρώτο κύκλο δειγματοληπτικών επισκέψεων σε Υγειονομικές Μονάδες της χώρας, στα πλαίσια των αρμοδιοτήτων της για δευτερoβάθμιoυς ελέγχους και προκειμένου να επικαιροποιήσει το σχετικό αρχείο της, συγκεντρώνει τα σχετικά ποιοτικά και ποσοτικά στοιχεία διαχείρισης απoβλήτων από τις υγειονομικές μονάδες που υποχρεούνται στην εφαρμογή της ΚΥΑ.
      Ειδικότερα για το θέμα των Εσωτερικών Κανονισμών Διαχείρισης των Ιατρικών Aπoβλήτων, από την ενημέρωση που έχει η αρμόδια υπηρεσία του Υπουργείου Υγείας και Κοινωνικής Αλληλεγγύης σημειώνεται ότι το πλείστο των υπόχρεων υγειονομικών μονάδων έχει ήδη υπoβάλλει προς έγκριση Εσωτερικούς Κανονισμούς, διαδικασία η οποία προχωρά. Η καθυστέρηση η οποία παρατηρήθηκε οφειλόταν στο γεγονός ότι τα ΠΕΣΥΠ έγιναν 13 ΔΥΠΕ και στη συνέχεια αυτές έγιναν 7 ΥΠΕ σε όλη την επικράτεια.
      Όσον αφορά την έγκριση αδειών μεταφοράς επικίνδυνων ιατρικών απoβλήτων δεν υπήρξε καθυστέρηση από πλευράς υπηρεσιών, απλά η καθυστέρηση σημειώθηκε στην εκδήλωση ενδιαφέροντος ανάληψης της συγκεκριμένης δραστηριότητας από ιδιώτες. Έχουν εγκριθεί αρκετές άδειες, το σχετικό αρχείο τηρεί βάσει της νομοθεσίας το ΥΠΕΧΩΔΕ.
      Βάσει σχετικών εγγράφων των αρμοδίων ΥΠΕ προκύπτει ότι η διαχείριση των παραγόμενων ιατρικών απoβλήτων ακολουθούν σύννομες διαδικασίες, με τέτοιο τρόπο ώστε να διασφαλίζεται η Δημόσια Υγεία και το Περιβάλλον.
      Ο Υφυπουργός
      Α. ΓΙΑΝΝΟΠΟΥΛΟΣ»)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμεθα στη συζήτηση των 
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές και ερωτήσεις πρώτου κύκλου:
      Η με αριθμό 7588/4-5-2007 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Πολιτισμού, σχετικά με την παραχώρηση του Παγκρητίου Σταδίου στο Δήμο Ηρακλείου διαγράφεται λόγω κωλύματος του κυρίου Υπουργού. 
      Η με αριθμό 7511/3-5-2007 ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Πολιτισμού σχετικά με τη χρηματοδότηση του Καλλιτεχνικού Οργανισμού του Δήμου Βόλου διαγράφεται λόγω κωλύματος του κυρίου Υπουργού. 
      Αναφορές και ερωτήσεις δευτέρου κύκλου:
      Εισερχόμεθα στη συζήτηση της με αριθμό 6112/23-3-2007 ερώτησης του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Οικονομίας και Οικονομικών, σχετικά με τη στήριξη της ελληνικής γεωργίας από την Αγροτική Τράπεζα Ελλάδος (Α.Τ.Ε.) και τη ρύθμιση των αγροτικών χρεών. 
      Η ερώτηση του κυρίου συναδέλφου έχει ως εξής: 
      «Στο πρόγραμμα της Νέας Δημοκρατίας για το Νομό Ηρακλείου και στο κεφάλαιο γεωργία-κτηνοτροφία αναγράφεται ότι «Η λύση του αγροτικού προβλήματος είναι δική μας εθνική υπόθεση και για την Κρήτη θα προχωρήσουμε στη στήριξη της γεωργίας από την Αγροτική Τράπεζα, που πρέπει να βοηθά τους αγρότες και να επαναφέρει στις τάξεις τους  παραδοσιακούς της πελάτες (αγρότες, συνεταιρισμούς). Θα παραμείνουν στον έλεγχο του κράτους και θα  προβεί σε γενναία ρύθμιση των χρεών των αγροτών με τα «πανωτόκια»». 
      Τρία χρόνια μετά και «ένα χρόνο» πριν τις επόμενες βουλευτικές εκλογές καμμία στήριξη δεν έχει προγραμματιστεί, η Α.Τ.Ε. τεμαχίζεται σε μερίδια και ξεπουλιέται και η ρύθμιση των αγροτικών χρεών, με περιορισμένες εξαιρέσεις, αποδείχθηκε στην πράξη φενάκη για τους αγρότες, αφού μόνο το ένα τρίτο από αυτούς επωφελήθηκε των μέτρων της Κυβέρνησης της Νέας Δημοκρατίας, τα οποία ελαχιστοποιήθηκαν ακόμη και μετά την ανακοίνωσή τους. 
      Ερωτώνται οι κύριοι Υπουργοί:
      Αν προτίθενται να στηρίξουν τη γεωργία, πότε και με ποιο τρόπο και αν πρόκειται να ολοκληρώσουν τη ρύθμιση των χρεών όλων των αγροτών, σύμφωνα με τις προεκλογικές και μετεκλογικές δεσμεύσεις». 
      Στην ερώτηση του κ. συναδέλφου θα απαντήσει ο Υφυπουργός Οικονομίας και Οικονομικών κ. Πέτρος Δούκας. 
      Ορίστε, κύριε Υπουργέ, έχετε το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε συνάδελφε, γνωρίζετε ότι η Αγροτική Τράπεζα προσπαθεί για το καλύτερο για τους εργαζόμενους, τους καταθέτες, τους μετόχους και για την οικονομία και την κοινωνία. Για να εξασφαλίσει το μέλλον της, πρέπει να διαχειρίζεται κάθε ευρώ με τον καλύτερο δυνατό τρόπο.
      Έχω αναφέρει ξανά με λεπτομερή στοιχεία στη Βουλή ότι παραλάβαμε την Αγροτική με ανοίγματα της τάξεως των 4.000.000.000 ευρώ. Με το νόμο για τα «πανωτόκια» μειώθηκαν οι οφειλές των αγροτών κατά 70%,  κύριε συνάδελφε, διαγράφηκαν οφειλές ύψους 1,8 δισεκατομμυρίων ευρώ και τα υπόλοιπα εννιακόσια εκατομμύρια ρυθμίστηκαν για δέκα χρόνια από τα επτά που προέβλεπε ο νόμος. Το επιτόκιο ρύθμισης ορίστηκε στο 5% έναντι 10,5% που ίσχυε επί ΠΑ.ΣΟ.Κ.. Ωφελήθηκαν περίπου εξήντα τρεις χιλιάδες πιστούχοι της τράπεζας, εκ των οποίων πενήντα πέντε χιλιάδες ήταν αγρότες.
      Τα βραχυπρόθεσμα επιτόκια για τους κατά κύριο επάγγελμα αγρότες είναι σήμερα 3,75%. Δεν έγινε καμμία αύξηση σε αυτά τα επιτόκια, παρά τις έξι αυξήσεις της Ευρωπαϊκής Κεντρικής Τράπεζας. Η Αγροτική Τράπεζα δεν παρακολούθησε αυτές τις αυξήσεις. Τα μεσομακροπρόθεσμα επιτόκια μειώθηκαν κατά μια μονάδα, από το 6,25% στο 5,25%. Και σήμερα οι συνεπείς και φερέγγυοι αγρότες απολαμβάνουν επιτόκια που καμμία άλλη τράπεζα δεν μπορεί να χορηγήσει.
      Στους συνεταιρισμούς έγινε μείωση των επιτοκίων περίπου δύο ποσοστιαίες μονάδες. Σήμερα ισχύουν τα επιτόκια euribor εξαμήνου συν 2%. Το ακριβές επιτόκιo εξαρτάται φυσικά και από την φερεγγυότητα του πελάτη. Αυτή η μείωση των επιτοκίων ελάφρυνε τις συνεταιριστικές οργανώσεις περίπου κατά 5.000.000 ευρώ. Και όλα αυτά, χωρίς να διακινδυνεύσει η αξιοπιστία της τράπεζας. Και οι καταθέσεις είναι απόλυτα εξασφαλισμένες και η μετοχή έχει δείξει ένα σαφή δυναμισμό.
      Σας υπενθυμίζω ότι πριν από τρια χρόνια η μετοχή ήταν μόνο ένα ευρώ.
      ΠΡΟΕΔΡΕΥΩΝ (Γεώργιος Σούρλας): Ο κ. Στρατάκης έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ: Επί της ουσίας, κύριε Υπουργέ, δεν αναφέρατε τίποτα. Για το τι θα κάνετε με τις υπόλοιπες περιπτώσεις, που τόσο πολύ μας έχουν απασχολήσει, τις περιπτώσεις εκείνες που δεν συμπεριλαμβάνονται στη ρύθμιση η οποία έγινε, δεν αναφέρατε κουβέντα. Είναι γνωστό ότι και ο κύριος Πρωθυπουργός έχει αναφερθεί σε αυτή την Αίθουσα και σε άλλες δηλώσεις του στο παρελθόν στη Λάρισα και είπε ότι θα δείτε αυτές τις εξαιρετικές περιπτώσεις, οι οποίες προέκυψαν πάλι από τη δική σας αδυναμία. 
      Έχω εδώ την τροπολογία της ρύθμισης, όπως κατατέθηκε. Ενώ είχε διατυμπανιστεί ότι θα πιάσει όλες τις περιπτώσεις, είχατε βγει τότε στα μέσα ενημέρωσης- και είχατε καταθέσει την αιτιολογική έκθεση και την τροπολογία την τελευταία στιγμή την αλλάξατε και γράψατε τις λέξεις «ληξιπρόθεσμες οφειλές», με αποτέλεσμα να εξαιρεθούν εκατοντάδες περιπτώσεις αυτής της κατηγορίας και να δημιουργήσετε μια τεράστια αδικία στους πιστούχους της τράπεζας. Εγώ δεν αμφιβάλω ότι η Αγροτική Τράπεζα στο σύνολό της έχει συμβάλει στο παρελθόν και σήμερα στην ανάπτυξη του αγροτικού τομέα. Αυτό όμως είναι κάτι διαφορετικό από αυτό που εμείς ζητάμε. Το είχατε υποσχεθεί και είχατε δεσμευτεί ότι θα το υλοποιήσετε, αλλά δυστυχώς δεν το υλοποιείτε.
      Έχετε εξαιρέσει τις περιπτώσεις που υπάρχει η εγγύηση του ελληνικού δημοσίου. Οι άνθρωποι έχουν πληρώσει πολλαπλάσια χρήματα από αυτά που έχουν πληρώσει άλλες κατηγορίες οφειλετών. Έχετε εξαιρέσει όλους εκείνους που είχαν αλληλόχρεους λογαριασμούς. Παρατηρούμε σήμερα σε διπλανά χωριά, στον έναν συνεταιρισμό, όσοι έχουν χρεωθεί, να απαλλάσσονται των χρεών και στον άλλο να μην απαλλάσσονται των επιπλέον ληξιπροθέσμων οφειλών. Είναι περιπτώσεις που δημιουργούν τεράστιο κοινωνικό πρόβλημα  και κυρίως μια αδικία, διότι η Αγροτική Τράπεζα τους συμπεριφέρεται με ανάλγητο τρόπο.
      Εμείς, λοιπόν, ζητάμε να δείτε αυτές τις περιπτώσεις που υπάρχουν και τις γνωρίζετε πολύ καλά. Και η τράπεζα τις γνωρίζει. Πρέπει να δούμε αν μπορούμε να βρούμε κάποια άκρη για να επωφεληθούν αυτοί οι άνθρωποι, που στην πράξη έχουν πληρώσει πολύ περισσότερα χρήματα από άλλους ενδεχομένως που ευνοήθηκαν. Αυτό σας ζητάμε να κάνετε. Έχετε δεσμευτεί και προεκλογικά και μετεκλογικά. Όμως δεν το κάνετε. Οι αγρότες αυτής της κατηγορίας είναι αγανακτισμένοι. Περιμένουν να δουν αν η Κυβέρνηση μπορεί να υλοποιήσει αυτά τα οποία υποσχέθηκε.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, ήμουν σαφής. Έγιναν διαγραφές 1,8 δισεκατομμυρίων ευρώ. Ήταν στα όρια των κεφαλαιακών δυνατοτήτων της Αγροτικής Τράπεζας να τα καλύψει. Είχαν πράγματι εξαιρεθεί κάποιες περιπτώσεις, οι οποίες ήδη είχαν ρυθμίσει μια και δύο φορές τα δάνεια, τα οποία είχαν. Αν υπάρχουν περιπτώσεις ακραίες σαν αυτές που αναφέρατε, ευχαρίστως να μεσολαβήσουμε στη διοίκηση της Αγροτικής να τις δει και αυτές.
      Επ’ ευκαιρία θα ήθελα να καταθέσω σήμερα στη Βουλή τις επτά συμβάσεις swap πάνω στα ομόλογα, τα οποία έχουμε συζητήσει, από τις οποίες θα φανεί ότι δεν υπάρχει απολύτως κανένα πρόβλημα και απολύτως τίποτα κρυφό. Αυτές οι συμβάσεις των swap και το περιεχόμενό τους έπρεπε ήδη να είναι γνωστές σε όσους συναδέλφους θέλουν να ασχοληθούν με αυτό το θέμα για δυο απλούς λόγους, συνάδελφε κύριε Γείτονα που χαμογελάτε.
      (Θόρυβος στην Αίθουσα)
      Αυτά τα οποία θα κατατεθούν σήμερα έπρεπε να τα γνωρίζετε, γιατί γνωρίζετε τις δυο βασικές παραμέτρους. Είναι στη δημοσιότητα όλες οι κανονικές συμβάσεις αυτών των ομολόγων. Και είναι στη δημοσιότητα το κόστος που πλήρωσε το δημόσιο στις τράπεζες.
      Είναι σαφές λοιπόν ότι αυτές οι απλές συμβάσεις swap το μόνο που λένε είναι ότι η αντισυμβαλλόμενη τράπεζα αναλαμβάνει το κόστος των πληρωμών με βάση τη φόρμουλα των ομολόγων και το δημόσιο θα πληρώσει στις τράπεζες και τους ομολογιούχους το κόστος με το οποίο έχει συμφωνήσει, αυτό το euribor μείον 10 ή το euribor μείον 16. 
      Απλά πράγματα, κύριοι συνάδελφοι. Κάποιοι δεν θέλουν να τα βλέπουν σαν απλά πράγματα. Τα καταθέτω στη Βουλή. Θα έχετε όλοι τη δυνατότητα να τα εξετάσετε, για να καταλήξετε σε συμπέρασμα.
      ΠΡΟΕΔΡΕΥΩΝ (Γεώργιος Σούρλας): Καταθέστε τα, κύριε Υπουργέ.
      (Στο σημείο αυτό ο Υφυπουργός Οικονομίας και Οικονομικών κ. Πέτρος Δούκας καταθέτει για τα Πρακτικά τις προαναφερθείσες συμβάσεις, οι οποίες έχουν ως εξής:
      (Να μπουν οι σελίδες11-25)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων.
      Οι Βουλευτές κύριοι Θεόφιλος Βασιλείου και Βασίλειος Κεγκέρογλου ζητούν άδεια ολιγοήμερης απουσίας στο εξωτερικό. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τις ζητηθείσες άδειες.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Υγείας και Κοινωνικής Αλληλεγγύης.
      Ψήφιση στο σύνολο του σχεδίου νόμου: «Προμήθειες Φορέων εποπτευομένων από το Υπουργείο Υγείας και Κοινωνικής Αλληλεγγύης και άλλες διατάξεις».
      Θα ψηφιστεί στη συνέχεια.
      Υπουργείου Οικονομίας και Οικονομικών
      Μόνη συζήτηση επί της αρχής, των άρθρων και του συνόλου του σχεδίου νόμου: «Πώληση και ταυτόχρονη μίσθωση ακινήτων του Δημοσίου, μακροχρόνιες και χρηματοδοτικές μισθώσεις του Δημοσίου και άλλες διατάξεις».
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Περιβάλλοντος, Χωροταξίας και Δημοσίων Έργων
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Τουρκίας για την κατασκευή δεύτερης διασυνοριακής οδικής γέφυρας μεταξύ των δύο χωρών, στην περιοχή της συνοριακής διόδου Κήποι – Ipsala».
      Το νομοσχέδιο ψηφίστηκε στη Διαρκή Επιτροπή κατά πλειοψηφία.
      Εισάγεται προς συζήτηση στη Βουλή με τη διαδικασία του άρθρου 108 του Κανονισμού της Βουλής.
      Θέλει κάποιος από τους εισηγητές να λάβει το λόγο; 
      ΑΓΓΕΛΟΣ ΤΖΕΚΗΣ: Ναι, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ο κ. Τζέκης, εισηγητής του Κομμουνιστικού Κόμματος Ελλάδας, έχει το λόγο.
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε. Θα είμαι σύντομος.
      Είχαμε εκφράσει τις επιφυλάξεις μας όταν συζητήθηκε στην επιτροπή η συγκεκριμένη Συμφωνία μεταξύ της Ελληνικής Δημοκρατίας και της Δημοκρατίας της Τουρκίας για τη συγκεκριμένη γέφυρα. Χωρίς, βέβαια, δόσεις υπερβολής που ακούστηκαν από τους δύο εισηγητές, της Πλειοψηφίας και της Μειοψηφίας, αλλά και χωρίς τις δόσεις υπερβολής που περιέχει μέσα και η εισηγητική έκθεση, ψηφίζουμε τη σχετική Κύρωση μετά από τη συζήτηση που έγινε στην επιτροπή. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Τζέκη.
      Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Περιβάλλοντος, Χωροταξίας και Δημοσίων Έργων «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Τουρκίας για την κατασκευή δεύτερης διασυνοριακής οδικής γέφυρας μεταξύ των δύο χωρών, στην περιοχή της συνοριακής διόδου Κήποι – Ipsala».
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Το νομοσχέδιο έγινε δεκτό και στο σύνολο ομόφωνα. 
      Συνεπώς το νομοσχέδιο του Υπουργείου Περιβάλλοντος, Χωροταξίας και Δημοσίων Έργων: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Τουρκίας για την κατασκευή δεύτερης διασυνοριακής οδικής γέφυρας μεταξύ των δύο χωρών, στην περιοχή της συνοριακής διόδου Κήποι – Ipsala» έγινε δεκτό ομόφωνα σε μόνη συζήτηση επί της αρχής, των άρθρων και του συνόλου και έχει ως εξής:
      (Να μπει το νομοσχέδιο σελ.29α)
      ΠΡΟΕΔΡΕΥΩΝ (Γεώργιος Σούρλας): Υπουργείου Εθνικής Άμυνας
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου Συμφωνίας και Συναντίληψης (Memorandum of Understanding – MOU) μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανώτατου Συμμαχικού Διοικητή και του Ανώτατου Συμμαχικού Διοικητή Μετασχηματισμού της Συμμαχίας σε σχέση με τις διατάξεις Υποστήριξης της Φιλοξενούσας Χώρας σε επιχειρήσεις / ασκήσεις ΝΑΤΟ μετά των συνημμένων Παραρτημάτων Α και Β αυτού».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Γεώργιος Σούρλας): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Επανερχόμεθα στη ψήφιση στο σύνολο του σχεδίου νόμου του Υπουργείου Υγείας και Κοινωνικής Αλληλεγγύης: «Προμήθειες Φορέων εποπτευομένων από το Υπουργείο Υγείας και Κοινωνικής Αλληλεγγύης και άλλες διατάξεις».
      Κύριε Υπουργέ, έχετε να κάνετε κάποια νομοτεχνική παρατήρηση;
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Όχι, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ως διενεμήθη επομένως. 
      Ερωτάται το Σώμα: Γίνεται δεκτό το νομοσχέδιο και στο σύνολο;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς, το νομοσχέδιο του Υπουργείου Υγείας και Κοινωνικής Αλληλεγγύης «Προμήθειες Φορέων εποπτευομένων από το Υπουργείο Υγείας και Κοινωνικής Αλληλεγγύης και άλλες διατάξεις», έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      (Να μπει το νομοσχέδιο σελ. 31α)
      ΠΡΟΕΔΡΕΥΩΝ (Γεώργιος Σούρλας): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο των παραπάνω νομοσχεδίων.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Το Σώμα παρέσχε τη ζητηθείσα εξουσιοδότηση. 
      Εισερχόμεθα στη συζήτηση του νομοσχεδίου του Υπουργείου Οικονομίας και Οικονομικών.
      Μόνη συζήτηση επί της αρχής των άρθρων και του συνόλου του σχεδίου νόμου: «Πώληση και ταυτόχρονη μίσθωση ακινήτων του Δημοσίου, μακροχρόνιες και χρηματοδοτικές μισθώσεις του Δημοσίου και άλλες διατάξεις».
      Η Διάσκεψη των Προέδρων αποφάσισε στη συνεδρίαση στις 30 Μαΐου 2007 τη συζήτηση του νομοσχεδίου σε δύο έως τρεις συνεδριάσεις, θα εξαρτηθεί από τη συμμετοχή των συναδέλφων. Σήμερα θα ολοκληρώσουμε τη συζήτησή μας επί της αρχής.
      Ο Γενικός Γραμματέας της Κοινοβουλευτικής Ομάδας της Νέας Δημοκρατίας κ. Απόστολος Σταύρου ορίζει ως Κοινοβουλευτικό Εκπρόσωπο τον κ. Τασούλα.
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Κολοζώφ ορίζει ως Κοινοβουλευτικό Εκπρόσωπο τον κ. Τζέκη.
      Ο Πρόεδρος του Συνασπισμού Ριζοσπαστικής Αριστεράς κ. Αλαβάνος ορίζει ως ειδικό αγορητή το Βουλευτή κ. Γιάννη Δραγασάκη.
      Το λόγο έχει ο εισηγητής της Νέας Δημοκρατίας κ. Κωνσταντίνος Αγοραστός.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε.
      Κύριε Υπουργέ, κύριοι συνάδελφοι ξεκινώντας θέλω να θέσω ένα απλό, αλλά ταυτόχρονα ουσιώδες ερώτημα. Ποιος, είτε είναι επιχείρηση είτε απλός ιδιώτης είτε ένα απλό νοικοκυριό, που έχει στην κατοχή του ακίνητη περιουσία την αφήνει αναξιοποίητη ενώ την ίδια ώρα για να καλύψει τις ανάγκες του καταφεύγει σε δανεισμό; 
      Την απλούστατη αυτή οικονομική αρχή, όπως άλλωστε και ο κοινός νους επιτάσσει, την εφαρμόζουν όλοι εκτός από το μεγαλύτερο ιδιοκτήτη ακινήτων στη χώρα μας που είναι το δημόσιο. Και μόνο γι’ αυτό, αγαπητοί συνάδελφοι του ΠΑ.ΣΟ.Κ., και όλα τέλεια να τα είχατε κάνει στον οικονομικό τομέα –που δεν τα είχατε κάνει- και στην οικονομική σας πολιτική, είστε υπόλογοι στις σημερινές και στις μελλοντικές γενεές.
      Βέβαια, όπως ο κορυφαίος Υπουργός σας και Γραμματέας του ΠΑ.ΣΟ.Κ. κ. Χρυσοχοΐδης είχε δηλώσει σε συνέντευξή του στο «ΒΗΜΑ» το 2003, είστε το κόμμα που πάσχει από «πολιτική ανορεξία». Είσαστε πολλά χρόνια στην εξουσία, κουράσατε και κουραστήκατε. Τώρα όμως η κάθε Ελληνίδα και ο κάθε Έλληνας διακρίνει μια καλπάζουμε «πολιτική βουλιμία». Είναι εμφανές ότι σας έχει ανοίξει η όρεξη για εξουσία με κάθε τρόπο και με κάθε τίμημα, μόνο που η πολιτική αυτή βουλιμία σας συνοδεύεται και από πολιτική αμνησία. 
      Έρχεστε σήμερα να κατηγορήσετε την Κυβέρνηση για το σχέδιο νόμου που συζητάμε, ενώ ανάλογα σχέδια υπήρχαν στα συρτάρια των διαγραμμένων και μη σήμερα Υπουργών της Οικονομίας των κυβερνήσεών σας, δηλαδή των συναδέλφων του σημερινού Αρχηγού σας στο Υπουργικό Συμβούλιο.
      Ποια είναι λοιπόν η άποψη που σας εκφράζει; Ποια είναι η πολιτική σας γι’ αυτό το θέμα; Πότε λέγατε την αλήθεια στους Έλληνες, τότε ή τώρα; Αν παλιά δεν τους λέγατε την αλήθεια, τότε κάντε την αυτοκριτική σας! Είπατε στον ελληνικό λαό ότι τα σχέδια σας ως κυβέρνηση ήταν ατελέσφορα; Με δυο λόγια, αποδοκιμάζετε το πολιτικό σας παρελθόν;
      Κύριοι συνάδελφοι, οι Ελληνίδες και οι Έλληνες απαιτούν σταράτες, καθαρές κουβέντες. Πρέπει να αξιοποιούνται τα ακίνητα του ελληνικού Δημοσίου κατά τρόπο ώστε να μην επιβαρύνονται οι φορολογούμενοι; Δικαιούνται οι Έλληνες πολίτες να εξυπηρετούνται από τις δημόσιες υπηρεσίες σε χώρους ευπρεπείς και σύγχρονους; Δικαιούνται οι εργαζόμενοι του δημόσιου τομέα να εργάζονται σ’ ένα όμορφο, σύγχρονο, λειτουργικό περιβάλλον; 
      Κύριοι συνάδελφοι, στο σχέδιο νόμου αποτυπώνονται τρεις βασικές αρχές της Κυβέρνησης Καραμανλή:
      Πρώτον, αξιοπιστία. Ό,τι δεσμευθήκαμε προεκλογικά το κάνουμε πράξη ως υπεύθυνη Κυβέρνηση.
      Δεύτερον, η έννοια και η φροντίδα, ο σεβασμός για το τελευταίο ευρώ του Έλληνα φορολογούμενου, αφού το Δημόσιο επιτέλους αρχίζει να αξιοποιεί την ακίνητη περιουσία του.
      Και τρίτον, η ενδυνάμωση των δημόσιων οικονομικών. Μέσω της αξιοποίησης της ακίνητης περιουσίας, εξοικονομούνται πολύτιμοι πόροι για την ενδυνάμωση πολιτικών που αποβλέπουν στην επέκταση και εμβάθυνση της κοινωνικής συνοχής, τη συνολική υποστήριξη των κοινωνικά ασθενεστέρων. 
      Αγαπητοί συνάδελφοι, αυτό το μέτρο, αυτό το εργαλείο είναι χρήσιμο και άργησε πολλά χρόνια να έρθει στην Ελλάδα. Αν σε ορισμένους μοιάζει με «εξωτικό φρούτο», φταίει η έλλειψη επιχειρηματικής κουλτούρας στη χώρα μας και μόνο αυτό. Αν φέρει έσοδα ή όχι στο δημόσιο, εξαρτάται από τις διοικήσεις που θα αξιοποιήσουν αυτό το εργαλείο. Όμως, το μόνο σίγουρο είναι ότι οι νέες διατάξεις αλλάζουν τον τρόπο που το κράτος και οι ιδιώτες αντιμετωπίζουν την τεράστια ακίνητη περιουσία του δημοσίου. 
      Βέβαια, γνωρίζω ότι θα προσπαθήσετε να σπεκουλάρετε στο νομοσχέδιο. Πρώτον, θα πείτε «πουλάτε ακίνητη περιουσία του δημοσίου»! Κύριοι, διαβάστε το νομοσχέδιο και σοβαρευτείτε! Περιουσία του δημοσίου μπορούσατε να πουλήσετε –και πουλήσατε- αρκετή επί ημερών σας. Είναι άλλο το νόημα του νομοσχεδίου. 
      Θα πείτε ότι επεκτείνεται η ενοικίαση σε ενενήντα εννέα χρόνια. Δεν είναι αναγκαστικό, είναι «έως ενενήντα εννέα χρόνια», δηλαδή δίνεται μια ευελιξία. Δηλαδή, αυτή η δημοκρατική ευελιξία το ανώτατο όριο να επεκτείνεται δεν είναι δέσμευση ούτε υποχρέωση, αλλά είναι δικαίωμα. Και το δικαίωμα σ’ αυτές τις συμβάσεις –για να μην προτρέξετε- το έχει το δημόσιο, το έχει το κράτος. Και πιστεύω ότι το κράτος θα σκύψει με σεβασμό και ενδιαφέρον και με γνώμονα την ανάλυση κόστους-οφέλους. Και αυτή η ανάλυση θα οδηγεί στην αύξηση της παρούσας αξίας, στην αύξηση της προστιθέμενης αξίας των ακινήτων του δημοσίου. 
      Κύριοι συνάδελφοι, θα ακούσω να μιλάτε και για το leasing και για τη χρονομίσθωση. Θα μιλάτε για «φιλέτα» που θέλει αυτή η Κυβέρνηση να εκποιήσει. Μα, αφήσατε κάποιο «φιλέτο» χωρίς να το εκποιήσετε; Σας αναφέρω ένα, αυτό στο Λαγονήσι «GRAND RESORT» που κάνατε leasing για σαράντα χρόνια, όπως και τόσα άλλα. 
      Κύριοι συνάδελφοι, μ' αυτό το σχέδιο νόμου δίνεται μεγαλύτερη ευελιξία στο δημόσιο αναφορικά με την αξιοποίηση της ακίνητης περιουσίας του και τις μισθώσεις ακινήτων. Δίνεται η δυνατότητα στο δημόσιο μεταξύ άλλων να μεταβιβάσει τα ακίνητα που του ανήκουν και παράλληλα να μην αποξενωθεί απ’ αυτά, καθώς θα μπορεί να τα μισθώνει και να έχει την επιλογή να επανακτά την κυριότητά τους μετά από ένα ορισμένο χρονικό διάστημα. 
      Επίσης, δίνεται η δυνατότητα στο δημόσιο να κατασκευάσει και να ανακατασκευάσει τα ακίνητα που του ανήκουν σε σύμπραξη με τον ιδιωτικό τομέα. Το δημόσιο, εξάλλου, αποκτά πολύ μεγαλύτερη ευελιξία στις μισθώσεις που συνάπτει, καθώς έχει πολύ μεγαλύτερη ευχέρεια όσον αφορά στη διάρκειά τους και στην επιλογή διάφορων σύγχρονων χρηματοοικονομικών μέσων που οδηγούν στην εξοικονόμηση πόρων. Έχουμε εξοικονόμηση μη φορολογικών πόρων. 
      Με τα σημερινά δεδομένα, η κατασκευή ή η ανακατασκευή της υφιστάμενης ακίνητης περιουσίας του δημοσίου είναι πολλές φορές δύσκολη. Και είναι δύσκολη λόγω έλλειψης πόρων που απαιτούνται για την πραγματοποίηση τέτοιου είδους επενδύσεων και αυτό έχει ως αποτέλεσμα να μην αξιοποιείται πλήρως η περιουσία του δημοσίου. 
      Παράλληλα, με την ισχύουσα νομοθεσία περί μισθώσεων, δίνεται στο δημόσιο η απαιτούμενη ευελιξία αναφορικά με τη διάρκεια μισθώσεων, αφού ο χρόνος της μίσθωσης περιορίζεται σήμερα στα δώδεκα χρόνια. Το δημόσιο μπορεί μεν να καταγγέλλει αζημίως τις μισθώσεις που συνάπτει, αυτό όμως οδηγεί συχνά στην πληρωμή υψηλότερου τιμήματος, υψηλότερου μισθώματος, καθώς οι ιδιώτες επιδιώκουν να αντισταθμίσουν τον κίνδυνο από το ενδεχόμενο πρόωρης και χωρίς αποζημίωση διακοπής της σύμβασης με υψηλότερο μίσθωμα. 
      Επιπλέον, με το ισχύον καθεστώς, ένα ιδιόκτητο κτήριο του δημοσίου έχει μειονεκτήματα σε περιπτώσεις μεταβολής των αναγκών του δημοσίου, ιδίως λόγω τεχνολογικών, δημογραφικών, συγκοινωνιακών ή άλλων μεταβολών. Οπότε το δημόσιο είναι δεσμευμένο με τις παλιές του επιλογές ή έχει τον κίνδυνο πτώσης της αξίας του ακινήτου, εάν αποφασίσει να το εκποιήσει. 
      Κύριοι συνάδελφοι, μακάρι να μη χρειάζονταν να γίνουν τέτοιες διαδικασίες για να γίνουν σύγχρονα τα δημόσια κτήρια. Μακάρι ...
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Τόσο ύποπτες είναι και τις φοβάστε;
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Δεν είναι ύποπτες. Ύποπτος είναι ο τρόπος με τον οποίο σκέπτεστε γιατί έτσι είχατε συνηθίσει να σκέπτεστε ύποπτα, επί είκοσι πέντε χρόνια και να φέρνετε εδώ νομοσχέδια στοχευμένα. Πρώτα βρίσκατε τον ύποπτο στόχο και μετά φέρνατε το νομοσχέδιο προς ψήφιση. Αυτό το γνωρίζετε και γι’ αυτό βλέπετε πίσω από κάθε νομοσχέδιο ότι κάτι ύποπτο συμβαίνει, γι’ αυτό βλέπετε πίσω από κάθε νομοσχέδιο κάτι άλλο …
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: (Δεν ακούστηκε).
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, μη διακόπτετε. 
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Δεν είστε καλοπροαίρετοι, διότι έτσι είχατε συνηθίσει να νομοθετείτε. Είχατε συνηθίσει να νομοθετείτε δυστυχώς, βάσει των εξωθεσμικών συμφερόντων που σας αγκάλιαζαν και σας προωθούσαν. 
      Μακάρι να μην είχαμε ανάγκη τέτοιων νομοσχεδίων, να είχατε λύσει το στεγαστικό πρόβλημα των δημοσίων υπηρεσιών και να είχατε αξιοποιήσει τη δημόσια περιουσία. Δυστυχώς, πλέον των εκατό χιλιάδων ακινήτων αφήσατε αναξιοποίητα και στο έρμαιο συμβάσεων, οι οποίες πολλές φορές υποκρύπτουν άλλες καταστάσεις και άλλες συναλλαγές.
      Κύριοι συνάδελφοι, ειδικότερα με τις διατάξεις του σχεδίου νόμου προβλέπονται τα εξής: 
      Πρώτον, η μεταβίβαση του ακινήτου σε ιδιώτη με ταυτόχρονη μίσθωσή του από το δημόσιο ή από άλλο φορέα του δημοσίου τομέα. Δηλαδή, είναι μεταβίβαση σε ιδιώτη –πώληση- και ταυτόχρονη μίσθωση από το δημόσιο ή από άλλο φορέα του δημοσίου.
      Δεύτερον, είναι ο συνδυασμός της παραπάνω σύμβασης με την ανάληψη από τον ιδιώτη της υποχρέωσης να προβεί σε κατασκευές επί του ακινήτου. Δηλαδή, το ακίνητο μπορεί να είναι σ’ ένα οικόπεδο στο οποίο μπορεί να χτίσει ο ιδιώτης. 
      Τρίτον, είναι η μακροχρόνια μίσθωση, η οποία διακρίνεται από τις μισθώσεις του ισχύοντος ν. 3130/2003 βάσει της διάρκειάς της και μπορεί να φτάσει τα ενενήντα εννέα χρόνια. 
      Και τέταρτον, είναι μια μικτή σύμβαση που μπορεί να συνδυάζει στοιχεία από τις προηγούμενες τρεις συμβάσεις. Ορίζεται ότι στις παραπάνω μορφές συμβάσεων δύναται να περιλαμβάνεται πόρος περί υποχρέωσης δικαιώματος του μισθωτή να αγοράσει το ακίνητο κατά τη διάρκεια ή στη λήξη της σύμβασης, ή να παρατείνει τη σύμβαση μίσθωσης και να του δίνεται και η δυνατότητα εκμίσθωσης του μισθίου. 
      Για τη σύναψη των συμβάσεων αυτών και εφόσον το αντικείμενό τους περιλαμβάνει μεταβίβαση ή παραχώρηση δικαιώματος επί ακινήτου προβλέπεται απόφαση της Διϋπουργικής Επιτροπής Αποκρατικοποιήσεων. Ακόμη παρέχεται η δυνατότητα σε εταιρείες που ανήκουν στο δημόσιο τομέα –και  μιλάω για δημόσιες επιχειρήσεις- να συνάπτουν τις παραπάνω συμβάσεις με την προϋπόθεση ότι προσχέδιό τους έχει συμπεριληφθεί στα επιχειρησιακά τους σχέδια, που εγκρίνονται από τη διϋπουργική επιτροπή Δ.Ε.Κ.Ο. Εξαιρούνται οι Οργανισμοί Τοπικής Αυτοδιοίκησης και οι φορείς κοινωνικής ασφάλισης να κάνουν χρήση των παραπάνω συμβατικών μορφών μισθώσεων. 
      Ακόμα, κύριοι συνάδελφοι, στο σχέδιο νόμου περιλαμβάνονται και οι διατάξεις που βελτιώνουν το πλαίσιο λειτουργίας των ανωνύμων εταιρειών επενδύσεων ακίνητης περιουσίας και των αμοιβαίων κεφαλαίων ακίνητης περιουσίας. 
      Ειδικότερα: επεκτείνεται ο σκοπός των ανωνύμων εταιρειών επενδύσεων ακίνητης περιουσίας, πέραν της διαχείρισης και στην απόκτηση ακίνητης περιουσίας. Ήταν ένας περιορισμός που υπήρχε στο παρελθόν και άρα, η ρύθμιση θα βοηθήσει πάρα πολύ στη λειτουργία αυτών των ανωνύμων εταιρειών.
      Καθορίζεται κατώτατο όριο 80% για την επένδυση των ανωνύμων εταιρειών επενδύσεων ακίνητης περιουσίας σε ακίνητη περιουσία, ενώ επιτρέπεται και η συνολική επένδυση σε ακίνητα. 
      Θα ήθελα, κύριοι συνάδελφοι, να κλείσω λέγοντας ορισμένα πράγματα για την πορεία της οικονομίας και για τις εξελίξεις των τελευταίων χρόνων όσον αφορά την ανάπτυξη, τα δημόσια οικονομικά, την ανεργία, τον πληθωρισμό και το διεθνές περιβάλλον. 
      Βέβαια, μερικοί ενοχλούνται από τη μείωση του ελλείμματος από 7,9% το 2004 στο 2,6% μέσα σε τρία χρόνια. Ενοχλούνται από τους ρυθμούς ανάπτυξης του Α.Ε.Π. 4,6% το πρώτο τρίμηνο του 2007, ρυθμούς υπερδιπλάσιους του μέσου όρου των χωρών-μελών της Ο.Ν.Ε. και πολύ υψηλότερους από τις επίσημες προβλέψεις των στελεχών του ΠΑ.ΣΟ.Κ.. Πολλοί ενοχλούνται από τη μείωση της ανεργίας από το 11,3% το πρώτο τρίμηνο του 2004 στο 8,6% μέσα σε τρία χρόνια. Ενοχλούνται από τη συνεχή αύξηση των επενδύσεων, από τη συνεχή αύξηση των εξαγωγών, από το ρεκόρ εισροών τουριστικού συναλλάγματος, από τις τεράστιες εισροές ναυτιλιακού συναλλάγματος. Ενοχλούνται από τη συνεχή δημιουργία νέων θέσεων απασχόλησης. Ενοχλούνται από τις μεταρρυθμίσεις. Ενοχλούνται από τον εκσυγχρονισμό της νομοθεσίας και την εξυγίανση της Κεφαλαιαγοράς και του Χρηματιστηρίου. Ενοχλούνται από τις αυξήσεις του Ο.Γ.Α. και του Ε.Κ.Α.Σ.. Ενοχλούνται σε κάθε ρύθμιση, η οποία αφορά την ικανοποίηση και την εφαρμογή του προγράμματος της Νέας Δημοκρατίας. 
      Έρχονται νομοσχέδια στη Βουλή μέσω των οποίων υλοποιείται το πρόγραμμα της Νέας Δημοκρατίας και αμέσως μιλάτε για παροχολογία.
      Η υλοποίηση του προγράμματος είναι παροχολογία; Εσείς από τη μία πλευρά μας κατηγορείτε ότι δεν υλοποιούμε το πρόγραμμα της Νέας Δημοκρατίας, λες και είναι δικό σας και από την άλλη όταν το υλοποιούμε μιλάτε για παροχολογία; Ας είχατε ικανοποιήσει όλες αυτές τις τάξεις των εργαζομένων, των αγροτών, των πολυτέκνων, των τριτέκνων, έτσι ώστε σήμερα να έχετε το δικαίωμα να ομιλείτε γι’ αυτά. 
      Κύριοι συνάδελφοι, η οικονομία πάει καλύτερα. Βεβαίως χρειάζεται παρακολούθηση, εγρήγορση, όσον αφορά τις εξελίξεις και στον πληθωρισμό και στην πραγματική οικονομία και στον προϋπολογισμό, παρ’ ότι τα στοιχεία αυτήν τη στιγμή δείχνουν ότι βρισκόμαστε σε καλή πορεία, παρ’ όλο ότι σήμερα βγαίνουμε από την επιτήρηση στην οποία οι κυβερνήσεις του ΠΑ.ΣΟ.Κ. μας έβαλαν και θέλουμε να πούμε ότι δεν είμαστε εδώ εμείς για να κρύβουμε τα προβλήματα, όπως τα κρύβατε τόσα χρόνια και να κρυβόμαστε πίσω απ’ αυτά. Δεν είμαστε εδώ για να συνεχίσουμε να μεταφέρουμε τα προβλήματα στις επόμενες γενιές. Είμαστε εδώ, παίρνουμε μέτρα, κάνουμε μεταρρυθμίσεις, προκειμένου να μεταβάλλουμε το κοινωνικό, το οικονομικό και το πολιτικό κατεστημένο, να συνταιριάξουμε, να συγχρονίσουμε το κράτος μας, την κοινωνία μας, την οικονομία μας με το πνεύμα και τη φυσιογνωμία των καιρών, να βρεθούμε σε αρμονία με τις ευρωπαϊκές εξελίξεις και να συμμετέχουμε έμμεσα ή άμεσα στην αναδιαμόρφωση του κόσμου. 
      Το 2006 κάναμε πολύ μεγάλα βήματα για τον περιορισμό των δημοσίων ελλειμμάτων και στον τομέα των μεγάλων διαρθρωτικών μεταρρυθμίσεων. Το 2007 βγαίνουμε από την επιτήρηση και η ελληνική οικονομία πάει μπροστά, αλλάζει ταχύτητα με καθυστέρηση πολλών ετών, υπάρχει μία ολοκληρωμένη οικονομική στρατηγική ενίσχυσης της ανταγωνιστικότητας, αύξησης και δίκαιας κατανομής του πλούτου. 
      Υπάρχει στρατηγική διαρθρωτικών μεταρρυθμίσεων και η οικονομία είναι πλέον ορατό ότι ανταποκρίνεται θετικά στις πρωτοβουλίες της Κυβέρνησης. Εμφανίζει σημάδια μιας αναπτυξιακής πορείας, η οποία όσο περνάει ο καιρός και θα επιλύονται τα προβλήματα του παρελθόντος θα ενισχύεται. Εμείς θέλουμε και θα φθάσουμε σ’ ένα αποτελεσματικό κράτος, σε μια κοινωνία πιο δίκαιη, με περισσότερες ευκαιρίες για όλους. Εμείς τη λαϊκή συμμετοχή τη θέλουμε στο οικονομικό γίγνεσθαι και στην ευημερία. Όχι στα λόγια και στη θεωρία. Γι’ αυτό δεσμευόμαστε ότι οι πρώτοι ωφελημένοι από την πολιτική μας τώρα που πετυχαίνουμε τους στόχους μας, θα είναι εκείνες οι κοινωνικές ομάδες που πραγματικά έχουν προβλήματα σημαντικά.
      Κύριοι συνάδελφοι, γνωρίζουμε ότι η μεγάλη πλειοψηφία των Ελλήνων, ανεξάρτητα αν μας ψήφισαν ή όχι, θέλει το νοικοκύρεμα στον τόπο, θέλει ένα καλύτερο πιο δίκαιο μέλλον, θέλει μια ισχυρότερη και πιο δίκαιη κοινωνία, θέλει μια Ελλάδα ασφάλειας και ευημερίας για όλους. 
      Χρέος μας είναι να ανταποκριθούμε σε αυτές τις προσδοκίες και θα ανταποκριθούμε.
      Κύριοι συνάδελφοι της Αντιπολίτευσης, θα ήθελα να υπενθυμίσω για άλλη μία φορά ότι η αντίθεση σε οποιοδήποτε μέτρο πάει να υιοθετήσει η Κυβέρνηση και η παντελής απουσία οποιασδήποτε εναλλακτικής πρότασης χειρισμού των θεμάτων, χαρακτηρίζει το ΠΑ.ΣΟ.Κ. εδώ και αρκετό καιρό. Ασκείτε αντιπολίτευση κάτω από το πρίσμα του τυφλού αντικυβερνητικού παροξυσμού και κάτω από την αφόρητη πίεση ενός εξωθεσμικού περιβάλλοντος. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Το λόγο έχει ο εισηγητής του ΠΑ.ΣΟ.Κ. κ. Χριστοδουλάκης.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κυρίες και κύριοι συνάδελφοι, έχουμε μπροστά μας να συζητήσουμε ένα νομοσχέδιο, το οποίο προκαλεί τεράστια ερωτηματικά για τη λογική με την οποία συγκροτήθηκε, για τη σκοπιμότητά του, αλλά παρ’ όλα αυτά πιστεύω ότι έχει μια πολύ σημαντική στόχευση.
      Το νομοσχέδιο που συζητάμε είναι το λυκόφως των μεταρρυθμίσεων που επαγγέλθηκε η Νέα Δημοκρατία, είναι το φιάσκο των διαρθρωτικών αλλαγών, είναι η κατάληξη στον πυθμένα της στασιμότητας και της απραξίας όλων εκείνων των μεγάλων διακηρύξεων, των ρητορειών, των δικολαβικών επιχειρημάτων, του κενού πολιτικού λόγου με τον οποίο η Νέα Δημοκρατία και βομβάρδιζε ως αντιπολίτευση την κυβέρνηση του ΠΑ.ΣΟ.Κ., αλλά και κατάφερε να ξεγελάσει τον Έλληνα πολίτη. 
      Σας θυμίζω μερικά από τα λόγια τα οποία έλεγε προεκλογικά η Νέα Δημοκρατία και σ’ ένα βαθμό λόγω κεκτημένης ταχύτητας, συνέχισε να απαγγέλλει ως ποιηματάκι σχολικής εορτής και μετεκλογικά: Ότι η Νέα Δημοκρατία ερχόμενη στην Κυβέρνηση θα κάνει όχι μετοχοποιήσεις, αλλά πραγματικές διαρθρωτικές αλλαγές και βαθιές μεταρρυθμίσεις. Όμως, ούτε αυτές τις μετοχοποιήσεις δεν μπορεί να κάνει πλέον. 
      Δείτε τι γίνεται στον Ο.Τ.Ε., τον οποίο παραλάβατε ως μία ανθηρή και δυναμική επιχείρηση και τώρα τον έχετε καταντήσει ένα καράβι που χτυπάει από τον έναν ύφαλο στον άλλον ανάμεσα στις κομματικές σκοπιμότητες και έριδες. 
      Μιλήσατε για την αναμόρφωση των Δ.Ε.Κ.Ο.. Και τι κάνατε; Τις μεν προβληματικές εταιρείες που είχαν οικονομικά προβλήματα λόγω του κοινωνικού έργου το οποίο επιτελούν με τιμολόγηση κάτω του κόστους, τις κάνατε να φθάσουν σε σημείο διάλυσης. Στον Ο.Σ.Ε. φορτώσατε τεράστια χρέη τα οποία ουδέποτε υπήρξαν, ακόμα και στις πιο προβληματικές περιόδους της ιστορίας του. 
      Τις δε δυναμικές επιχειρήσεις, όπως για παράδειγμα τη Δ.Ε.Η., τις καταντήσατε προβληματικές. Από 240.000.000 ευρώ κέρδη περίπου που είχε, καταφέρατε να διαλύσετε την επιχείρηση μέσα σε μία τριετία. Τώρα έχει ζημιές και το μόνο το οποίο να έχει κατά νου να είναι οι αυξήσεις ρεύματος σε βάρος των καταναλωτών και των επιχειρήσεων. 
      Πριν από λίγες μέρες, κυκλοφόρησαν οι εαρινές προβλέψεις της Ευρωπαϊκής Ένωσης και εκεί μέσα ανέφεραν ότι η μείωση του ελλείμματος για την οποία πανηγυρίζει η Νέα Δημοκρατία -επειδή θα της επιτρέψει να βγει από την επιτήρηση στην οποία η ίδια παγιδεύτηκε- οφείλεται σε εφάπαξ δημοσιονομικά μέτρα, σχεδόν το 0,6% του εθνικού εισοδήματος, πράγμα το οποίο σημαίνει ότι αυτό το έλλειμμα, το 2,6%, στην πραγματικότητα είναι γύρω πάνω από το 3%. 
      Όμως, εν πάση περιπτώσει επειδή προφανώς έχει γίνει μια πολιτική διαπραγμάτευση, ένα ωμό πολιτικό «παζάρι» με την Ευρωπαϊκή Επιτροπή, έγινε αυτή η ρύθμιση και είναι προφανές ότι μόνο έτσι καταφέρατε να περιορίσετε τους λογιστικούς αριθμούς του ελλείμματος και όχι τους πραγματικούς, για να καταφέρετε προεκλογικά να βγείτε λίγο απ’ αυτήν τη «δολιοφθορά» της επιτήρησης την οποία επιφέρατε στην ελληνική οικονομία. 
      Την ίδια στιγμή οξύνονται άλλα δημοσιονομικά προβλήματα. Πριν λίγες μέρες, δημοσιεύτηκαν τα στοιχεία του Γενικού Λογιστηρίου τα οποία δείχνουν μια πρωτοφανή έκρηξη του δημόσιου χρέους, το οποίο μόνο το πρώτο τρίμηνο του 2007 ξεπέρασε κατά 2 περίπου δισεκατομμύρια ευρώ τον ετήσιο στόχο δανεισμού. Τέτοιο πράγμα δεν έχει ξαναγίνει ποτέ, ούτε καν την περίοδο 1995 όταν η χώρα συνήρχετο από τη συναλλαγματική κρίση του ’94 και ετοιμαζόταν με μεγάλες δυσκολίες να ξεκινήσει την πορεία της Ο.Ν.Ε.. 
      Ξέρετε τι σημαίνει αυτή η έκρηξη του δημόσιου χρέους μόνο το πρώτο τρίμηνο; Σημαίνει ότι ακόμα κι αν η Κυβέρνηση μέχρι τέλους του έτους δεν δανειστεί ούτε 1 ευρώ –από τώρα μέχρι 31 Δεκεμβρίου- θα ξεπεραστεί ο στόχος που είχατε βάλει για το δημόσιο χρέος κατά 2% του εθνικού εισοδήματος, δηλαδή, κατά 4.000.000.000 ευρώ. Αυτό είναι το ελάχιστο σημείο υπέρβασης το οποίο θα σημειωθεί και είναι προφανές, κυρίες και κύριοι της Κυβέρνησης, ότι χρειάζεστε να πιαστείτε από τα μαλλιά σας, έτσι ώστε με κάποιο τρόπο να συνεχίσετε αυτές τις εφάπαξ δημοσιονομικές ενέσεις και κάπως να τα «κουτσοφέρετε» πέρα, εν όψει του προϋπολογισμού που θα κατατεθεί το Σεπτέμβριο. 
      Έτσι, λοιπόν, έχετε ιδέες, όπως αυτές που περιλαμβάνονται στο σημερινό νομοσχέδιο:
Να βάλετε μερικά έσοδα στον προϋπολογισμό, να «βολέψουμε» λιγάκι το έλλειμμα του 2007 και δεν βαριέσαι μετά τι θα γίνει!
	Σας επαναφέρω και πάλι στη μνήμη σας αυτό που έγραφε η Ευρωπαϊκή Επιτροπή πριν από λίγες μέρες, ότι τα εφάπαξ μέτρα με τα οποία εσείς κάνατε ένεση στο έλλειμμα, για να το φέρετε κάτω από το 3%, δημιουργούν πολλαπλάσια βάρη στο μέλλον. 
	Ποιο ήταν το κόλπο που κάνατε; Δημιουργήσατε το Ταμείο Επικουρικής Ασφάλισης των Τραπεζοϋπαλλήλων, δεχθήκατε να αναλάβει το δημόσιο βάρη μελλοντικών υποχρεώσεων τις επόμενες δεκαετίες για πάρα πολλά χρόνια, ως μη όφειλε. Σε αντάλλαγμα οι τράπεζες κατέβαλαν ένα μικρό αντίτιμο, το οποίο, επειδή το κατέβαλαν τώρα, εσείς το υπολογίσατε ως τακτικό έσοδο –ακούστε, κυρίες και κύριοι συνάδελφοι!- του προϋπολογισμού, ενώ γνωρίζουμε όλοι ότι αυτό είναι εφάπαξ και δεν πρόκειται να επαναληφθεί. Το ίδιο ακριβώς κάνατε και τώρα. 
      Τι σκέφτεστε; Να πουλήσουμε όπου να ’ναι και ό,τι να ’ναι. Να εντάξουμε το αντίτιμο στα έσοδα του κρατικού προϋπολογισμού ως ρητώς αναφέρει το άρθρο 11 του νομοσχεδίου που συζητάμε –θα σας το διαβάσω- και μετά θα φορτώσουμε τα νομικά πρόσωπα, τα σχολεία, τα νοσοκομεία, τις φυλακές, τις νομαρχίες, τους δήμους, τα νηπιαγωγεία με ενοίκια, τα οποία θα διαπραγματευτούν με τους ιδιώτες επί ενενήντα εννέα έτη, πιθανόν δε και με την υποχρέωση να τα ξαναγοράσουμε -προφανώς σε υπερτέρα τιμή- μετά τη λήξη αυτής της περιόδου. 
	Το άρθρο 11 λέει ότι τα έσοδα και οι δαπάνες του δημοσίου από τις συμβάσεις αυτές της περίεργης αγοραπωλησίας αποτελούν έσοδα και έξοδα αντιστοίχως του κρατικού προϋπολογισμού για το λόγο τον οποίο σας εξήγησα. 
	Βεβαίως πρέπει να πω ότι εργαλεία σαν και αυτά υπάρχουν στην αγορά εδώ και χρόνια. Και εμείς άλλωστε ως κυβέρνηση που ήμασταν θεσπίσαμε κάποιες δυνατότητες για εταιρείες που έχουν μεγάλη ακίνητη περιουσία, είναι εισηγμένες στις χρηματαγορές, είτε της Ελλάδος είτε του εξωτερικού, και θέλουν να αξιοποιήσουν αυτά τα εργαλεία πώλησης και επαναμίσθωσης -κυρίως για επενδυτικούς λόγους- έτσι ώστε με τα κεφάλαια τα οποία παίρνουν να μπορούν να ανοιχθούν σε επενδύσεις. Οφείλω να πω ότι πολλές ιδιωτικές εισηγμένες επιχειρήσεις που δεν έχουν κύριο σκοπό τα ακίνητά τους για ιδιοστέγαση αξιοποιούν αυτό το εργαλείο και πάνε πολύ καλά. 
	Και εμείς είχαμε προτάσεις να επεκτείνουμε αυτές τις ρυθμίσεις σε όλο το δημόσιο. Όμως, δεν τις εφαρμόσαμε. Δεν σημαίνει ότι κάθε μέτρο που εφαρμόζεται από μία εισηγμένη επιχείρηση που έχει ειδική εμπειρία στη διαχείριση ακίνητης περιουσίας αυτομάτως θα το νομοθετούμε, για να το εφαρμόσει το Υπουργείο Γεωργίας, η Περιφέρεια Θεσσαλίας, το Νοσοκομείο Πύργου, το Λιμάνι των Χανίων και όλες αυτές οι δημόσιες υπηρεσίες που καμία σχέση δεν έχουν με αγορές, καμία εμπειρία δεν έχουν με διακίνηση ακινήτων. Είναι και αυτές ως προς αυτήν την άποψη «ανίδεες». Και θέλουμε εμείς αυτές τις «ανίδεες» δημόσιες υπηρεσίες να τις ξαναπαντρέψουμε με άπληστες χρηματιστηριακές εταιρείες και εργολάβους, για να κάνουνε όλα αυτά τα περίεργα σχήματα αγοραπωλησίας. 
	Μα, σοβαρά τα πιστεύετε αυτά τα πράγματα; Είναι δυνατόν να συζητάμε με τέτοια ελαφρότητα και με τέτοια προχειρότητα και επιπολαιότητα πώς θα αντιμετωπίσουμε το πρόβλημα της στέγασης των δημοσίων υπηρεσιών; Άλλωστε, όπως είδατε, ο από εσάς διορισμένος Πρόεδρος της Κτηματικής Εταιρείας του Δημοσίου, όταν ήρθε στην ακρόαση της Βουλής, παραδέχθηκε ότι ενώ είχατε έτοιμα χρηματοδοτικά σχήματα για τη στέγαση δημοσίων υπηρεσιών, τα αφήσατε στην άκρη, τα παγώσατε και τα αχρηστέψατε. Δεν κάνατε τίποτα! 
	Πιστεύω, λοιπόν, ότι αυτές οι διατάξεις είναι εκ του πονηρού. Εξυπηρετούν βραχυχρόνιες,  επιπόλαιες ανάγκες της Κυβέρνησης. Όμως, οδηγούν το δημόσιο και πάρα πολλές δημόσιες υπηρεσίες σε απίστευτες περιπέτειες, οι οποίες είναι και παράλογες. Δηλαδή, θα πουλήσει μια υπηρεσία του δημοσίου το κτήριο στο οποίο στεγάζεται; Το Υπουργείο Εμπορίου για παράδειγμα –γιατί μερικά τέτοια κτήρια έχετε κατά νου- θα το φτιάξει ο εργολάβος και θα το νοικιάζει μετά στο Υπουργείο Ανάπτυξης επί ενενήντα εννέα έτη; 
      Μα, είναι σοβαρά πράγματα αυτά! Πείτε σε κάποια εταιρεία, παραδείγματος χάριν στην Κ.Ε.Δ., να πάρει ένα δάνειο, να κάνει τις επισκευές. Αυτό ήταν και τελείωσε! Ή μαζέψτε τα αναξιοποίητα ακίνητα του δημοσίου, έτσι όπως τα είχαμε και εμείς εντάξει σε μια εταιρεία, η οποία μπορεί να μετοχοποιηθεί, να αντλήσει νέα κεφάλαια, να κάνει νέες επενδύσεις και να στεγάσει και τις υπόλοιπες δημόσιες υπηρεσίες. Όχι να εφευρίσκετε αυτά τα τυχάρπαστα σχήματα, τα οποία ουδείς μπορεί να κατανοήσει και τα οποία με βεβαιότητα θα σας οδηγήσουν σε θλιβερές περιπέτειες, πολύ χειρότερες από τις περιπέτειες των δομημένων ομολόγων, που με τόση ανευθυνότητα, επιπολαιότητα και σκοπιμότητα υποχρεώσατε τα ασφαλιστικά ταμεία να πάρουν! 
     Έρχομαι σε ένα δεύτερο κεφάλαιο, στις Εταιρείες Επενδύσεων Ακίνητης Περιουσίας. Τις είχαμε ιδρύσει εμείς το 1999 και όπως είπα προηγουμένως, πολλές απ’ αυτές απέδωσαν στην αγορά. Αυτές οι εταιρείες, εκ τις συστάσεώς τους, είναι εταιρείες οι οποίες έχουν ως ενεργητικό κτήρια, τοίχους, τούβλα, έχουν εμπράγματα στοιχεία. Εσείς έρχεστε τώρα και με τις διατάξεις που εισάγετε, προσπαθείτε να τις μετατρέψετε σε οιονεί χρηματοπιστωτικές, χρηματιστηριακές και επενδυτικές εταιρείες. 
     Τι κάνετε; Πρώτα απ’ όλα διευρύνετε την έννοια του ενεργητικού τους όχι μόνο σε εμπράγματα κτηριακά στοιχεία, αλλά τους δίνετε τη δυνατότητα να εντάξουν σ’ αυτό χρεόγραφα, μετοχές, προσύμφωνα, στοιχεία τα οποία δεν είναι ούτε καν εμπορεύσιμα. Όχι μόνο είναι άυλα είναι, αλλά δεν είναι ούτε καν εμπορεύσιμα.
     Δεύτερον, ενώ μέχρι τώρα έχουν τη δυνατότητα να μπορούν να δανείζονται μέχρι το 25% του ενεργητικού τους, εσείς τώρα τους λέτε ότι μπορούν να δανειστούν μέχρι το 50% του ενεργητικού τους. Ξέρετε τι σημαίνει αυτό; Πολλαπλάσια έκθεση σε επενδυτικό ρίσκο.
     Τρίτον, ενώ προβλέπετε ότι σε ένα μικρό ποσοστό μπορούν να επενδύουν σε κινητές αξίες εμπορεύσιμες, εσείς το αλλάζετε αυτό και τους δίνετε τη δυνατότητα να επενδύουν –προσέξτε τη φράση- σε μέσα χρηματαγοράς. Τι είναι τα μέσα χρηματαγοράς; Οτιδήποτε, αρκεί να το πει η Επιτροπή Κεφαλαιαγοράς. Είναι αυτά εμπορεύσιμα; Μπορεί και ναι, μπορεί και όχι. Είναι αυτά γνωστά στις διεθνείς αγορές; Μπορεί και ναι, μπορεί και όχι. Μπορεί να είναι ιδιωτικές συμφωνίες, όπως αυτές που κάνατε με τα δομημένα ομόλογα. 
     Επισημαίνω ότι αυτή είναι μια εξαιρετικά ολισθηρή διάταξη, η οποία πρέπει να αποσυρθεί στο σύνολό της για να μην έχουμε πάλι αδέσποτες περιπέτειες, όπως αυτές που είχαμε με τα δομημένα ομόλογα.
     Το τρίτο το οποίο κάνετε είναι ότι αναθέτετε στη διυπουργική επιτροπή αποκρατικοποιήσεων να λαμβάνει αυτές τις αποφάσεις. Από πού και ως πού; Εφόσον αυτές είναι ουσιαστικά αποφάσεις για πώληση, επισκευή και μίσθωση ακινήτων, τι σχέση έχει η διυπουργική επιτροπή αποκρατικοποιήσεων; Μπας και είναι διαρθρωτικές αλλαγές και δεν το πήραμε είδηση; Είναι διαρθρωτική αλλαγή να έχει κάποιος ένα σπίτι, να το πουλάει και μετά να κάθετε με νοίκι σ’ αυτό επί ενενήντα εννιά έτη; Είναι σοβαρά πράγματα αυτά;
     Σας είπα ότι και επί των ημερών μας έρχονταν τέτοιες προτάσεις, αλλά δεν δώσαμε ποτέ σημασία, διότι πρέπει να προσέχουμε ποια από τα μέσα που χρησιμοποιεί η αγορά είναι κατάλληλα για το δημόσιο τομέα.
     Έρχομαι τέλος σε μια διάταξη που αφορά την Επιτροπή Λογιστικής Τυποποίησης και Ελέγχων, η οποία ιδρύθηκε το 2003 με τη δική σας αποχή από την ψήφισή της. Πιστεύω ότι τότε ήταν μια πρωτοποριακή ενέργεια, διότι εμπέδωνε και επέβαλλε τον ποιοτικό έλεγχο στις ανώνυμες εταιρείες και μάλιστα διαχώριζε τον ποιοτικό έλεγχο των επιχειρήσεων από τους ορκωτούς λογιστές έτσι ώστε να αποφεύγονται φαινόμενα ανοίκειων συμπράξεων ανάμεσα στον ελεγκτή και στον ελεγχόμενο που ήταν ο λογιστής.
     Εσείς τι έρχεστε τώρα και κάνετε; Πρώτα απ’ όλα νεκρώσατε αυτή την εταιρεία επί μία τριετία. Ο πρόεδρός της ήρθε και μας είπε στην επιτροπή ότι επί τρία χρόνια δεν έχει γίνει ούτε ένας ποιοτικός έλεγχος στις επιχειρήσεις. Έρχεστε και τη μετατρέπετε σε ένα παράρτημα του Υπουργείου Οικονομικών. Ενώ θα έπρεπε να αποκτά ολοένα και περισσότερη αυτονομία, εσείς κάνετε τρεις πρωτοφανείς ενέργειες: 
     Πρώτον, μετατρέπετε το Συμβούλιο Ποιοτικού Ελέγχου, το Σ.Π.Ε., σε ένα όργανο στο οποίο κατά πλειοψηφία είναι κυβερνητικοί παράγοντες. Οι πέντε στους επτά είναι δημόσιοι υπάλληλοι και στελέχη διορισμένα από τον Υπουργό.
     Δεύτερον, κάνετε την πρωτοφανή διάταξη στο άρθρο 19 που λέτε ότι αυτή η επιτροπή θα αποφασίζει ποιες εταιρείες θα ελέγχονται. Προσέξτε, όχι τα κριτήρια με τα οποία θα ελέγχονται οι εταιρείες, αλλά οι εταιρείες: η εταιρεία Α, η εταιρεία Β, η εταιρεία Γ θα υποστεί ποιοτικό έλεγχο. Είναι δυνατόν αυτό ποτέ να γίνεται σε ένα δημοκρατικό καθεστώς; Είναι δυνατόν μια εκτελεστική εξουσία να αποφασίζει ποιες συγκεκριμένες εταιρείες θα ελεγχθούν; Τα κριτήρια αποφασίζει. Και το ποιος θα ελεγχθεί το αποφασίζει εν τη λειτουργία των καθηκόντων του ο εντεταλμένος ελεγκτής.
     Δεν σας φθάνει αυτό όμως και έρχεστε στο τρίτο και τι κάνετε; Δεν λέτε μόνο ποιες εταιρείες θα ελεγχθούν. Λέτε ότι το Διοικητικό Συμβούλιο του από σας διορισμένου Σ.Π.Ε. θα προσδιορίζει –προσέξτε να δείτε διατύπωση- τα πρόσωπα, φυσικά ή νομικά, τα οποία θα διενεργούν τους ποιοτικούς ελέγχους. Είναι δυνατόν; Βασικός κανόνας της διεθνούς διαφάνειας είναι ότι ο ελεγκτής όπου και να βρίσκεται λειτουργεί με βάση τη συνείδησή του και το πλαίσιο νομιμότητας το οποίο του έχει δώσει η πολιτεία.
      Είναι δυνατόν ποτέ εκτελεστικό όργανο διορισμένο από την Κυβέρνηση να λέει ότι ο «Χ» θα πάει να κάνει έλεγχο στην «Ψ» εταιρεία; Και είναι δυνατόν ποτέ ένα μέλος του διοικητικού συμβουλίου να λέει «όχι δεν θα κάνει ο «Χ», θα κάνει ο «Ω» και δεν θα κάνει στην «Ψ» εταιρεία, θα κάνει στην άλλη»; Είναι δυνατόν ποτέ αυτά τα πράγματα; Αυτά δεν ισχύουν πια ούτε σε απομακρυσμένες λατινοαμερικανικές υποανάπτυκτες κοινωνίες και θα τα φέρετε στην Ελλάδα το 2007; Αντί να δώσετε περισσότερη αυτονομία, αντί να κάνετε τους ελεγκτές να αισθανθούν ότι μπορούν να λειτουργούν με τη συνείδησή τους και με βάση αυτό να τους ελέγχετε, θα αποφασίζει εκτελεστικό όργανο ποιος θα πηγαίνει πού; Η διάταξη του άρθρου 19 πρέπει να αποσυρθεί εν τω συνόλω της, διότι αποτελεί, ακόμα και με τα δικά σας δεδομένα της αδιαφάνειας, μία σκανδαλώδη ρύθμιση. Μας έχετε συνηθίσει σε πάρα πολλά, αλλά δεν  μπορούσα ποτέ να φανταστώ ότι θα φθάνατε μέχρις εδώ. Το κάνετε από άγνοια; Να το δεχθώ παίρνοντάς το πίσω εσείς. Αν το κάνετε από σκοπιμότητα, πιστεύω ότι είμαστε μπροστά σε μία σκανδαλώδη πρωτοφανή ρύθμιση για τα δεδομένα των δημοκρατικών κοινωνιών.
      Τέλος, έχετε και μία διάταξη, τάχα φιλολαϊκή, για τις πτηνοτροφικές εταιρείες. Τώρα τα θυμηθήκατε; Όταν εσείς είχατε «ξεπουπουλιάσει» τον πτηνοτροφικό κλάδο με αυτή τη δυσφήμιση που κάνατε στις ελληνικές πτηνοτροφικές επιχειρήσεις με την περίφημη χαμένη γαλοπούλα, με όλα αυτά τα ανεκδιήγητα σώου της τηλεόρασης και σας ικέτευαν οι επιχειρήσεις να σοβαρευτείτε και να πάρετε μερικά μέτρα για να βοηθήσετε τον κλάδο που έχει χειμαζόταν από μία διεθνή κρίση, εσείς ήσασταν αδιάφοροι και τώρα θυμηθήκατε, παραμονές εκλογών, να έλθετε να τους χαρίσετε τις ασφαλιστικές εισφορές;  Και να πω ότι το κάνατε σύμφωνα με το νόμο, θα έλεγα δεν πειράζει. Εσείς τι έρχεστε και κάνετε; Επιβαρύνετε το Ι.Κ.Α. με 15.000.000 ευρώ. Γιατί; Με ποιο δικαίωμα το κάνετε αυτό; Αν θέλετε να βοηθήσετε έναν κλάδο -και να το συζητήσουμε, δεν είναι αθέμιτο αυτό-  να το κάνετε αναλαμβάνοντας ως προϋπολογισμός τα βάρη της συνεπαγόμενης ρύθμισης. Οι ασφαλισμένοι του Ι.Κ.Α. θα πληρώσουν τις ασφαλιστικές εισφορές των πτηνοτροφικών επιχειρήσεων; Τι είδους ρυθμίσεις είναι αυτές; Έτσι δεν βοηθάτε τις πτηνοτροφικές επιχειρήσεις, διότι αυτό μπορεί να το προσβάλλει  οποιοσδήποτε άλλος κλάδος ότι αντίκειται στη νομιμότητα και ουσιαστικά τα βάρη τα ρίχνετε στους ασφαλισμένους του Ι.Κ.Α.. 
      Με λίγα λόγια, το νομοσχέδιο αυτό έρχεται, χωρίς καμμία απολύτως προετοιμασία, περιέχει μία δέσμη επιπόλαιων, πρόχειρων ρυθμίσεων -για να πω τις πιο κομψές διατυπώσεις-  βρίθει σκοπιμοτήτων και επίσης περιέχει ορισμένες θεσμικά και επικίνδυνες και  εκρηκτικές διατάξεις που αφορούν το ποιος αποφασίζει να γίνεται έλεγχος στις επιχειρήσεις. Σας κάνω έκκληση να το αποσύρετε εν τω συνόλω του και μετά τις εκλογές μπορούν να διαμορφωθούν με τέτοια πλαίσια ελέγχου, όπως επίσης και σχέδια μακροχρόνια για τη στέγαση των δημοσίων υπηρεσιών με ένα πολύ πιο διαφανή, συναινετικό και αποτελεσματικό τρόπο.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χριστοδουλάκη.
      Ο ειδικός αγορητής του Συνασπισμού, κ. Δραγασάκης έχει το λόγο.
      ΙΩΑΝΝΗΣ ΔΡΑΓΑΣΑΚΗΣ:  Κυρίες και κύριοι συνάδελφοι, πριν εισέλθω στο νομοσχέδιο, θα ήθελα να κάνω εισαγωγικά ορισμένες επισημάνσεις. Πρώτα-πρώτα, θέλω να επισημάνω το γνωστό σε όλους σας γεγονός ότι εδώ και αρκετές μέρες ένας συμπολίτης μας, ένας δήμαρχος, ο Δήμαρχος Ελληνικού, έχει καταφύγει στο έσχατο μέσο της απεργίας πείνας, με σκοπό να συγκινήσει όλους εμάς και πριν απ’ όλα την Κυβέρνηση για το γεγονός ότι η παραλία του Ελληνικού -και όχι μόνο- είναι αποκλεισμένη από τους πολίτες και είναι άντρο συμφερόντων. Και το θέμα συνδέεται με το νομοσχέδιο, διότι πρόκειται για δημόσιους χώρους που το Υπουργείο Οικονομικών παραχώρησε στη Γενική Γραμματεία Αθλητισμού για συγκεκριμένες χρήσεις και όλα αυτά έχουν παραβιαστεί. 
      Εγώ καλώ τον παριστάμενο Υφυπουργό κ. Δούκα να πάρει την πρωτοβουλία ως καθ’ ύλην αρμόδιος Υπουργός να ανοίξει ένας διάλογος που να κατατείνει στη λύση ενός προβλήματος, το οποίο, εννοείται, δεν έχει ούτε κομματικά, ούτε ιδεολογικά όρια, αφορά τους κατοίκους όλης της Αττικής. 
      Κι επειδή ο Υπουργός και οι εισηγητές της Πλειοψηφίας αναφέρονται με αφορμή το νομοσχέδιο αυτό στο τι συμβαίνει και αλλού και τι έγινε στο Βέλγιο και τι έγινε στην Ιταλία και στη Γαλλία κ.λπ., ας μην είμαστε τόσο επιλεκτικοί.
      Ας δούμε τι γίνεται αλλού και με τους δημόσιους χώρους. Ας δούμε πώς έχουν οργανώσει πόλεις, όπως η Βαρκελώνη, ή χώρες, όπως η Γαλλία, την πρόσβαση στις ακτές. 
      Η δεύτερη εισαγωγική παρατήρηση που θέλω να κάνω αφορά το γεγονός ότι σήμερα πήραμε –όλοι υποθέτω- ένα κείμενο από το Τεχνικό Επιμελητήριο Ελλάδος που αφορά το συγκεκριμένο νομοσχέδιο.
       Προσωπικά βρήκα αρκετά ενδιαφέρουσες τις παρατηρήσεις του Τεχνικού Επιμελητηρίου Ελλάδος, το είχαμε άλλωστε καλέσει στην επιτροπή, αλλά δεν είχαν λάβει έγκαιρα το νομοσχέδιο και ακριβώς γι’ αυτό μας στέλνουν σήμερα τις παρατηρήσεις τους. 
      Το Τεχνικό Επιμελητήριο Ελλάδος διαπιστώνει την ανάγκη επαναδιατύπωσης του νομοσχεδίου, αφού προηγηθεί μία εμπεριστατωμένη διερεύνηση: 
      Πρώτον, των αναγκών του δημοσίου για στέγαση και του τρόπου προσδιορισμού των αναγκών αυτών σε ένα εύλογο χρονικό ορίζοντα. Υπαινίσσεται ότι δεν υπάρχει τέτοιο σχέδιο και το διαπιστώσαμε κι εμείς. 
      Δεύτερον, εκτίμηση των επιπτώσεων των προτεινόμενων πρακτικών διακίνησης των συγκεκριμένων ακινήτων στα έσοδα και τα έξοδα του δημοσίου μακροχρόνια και μεσοχρόνια, να δούμε δηλαδή τι γίνεται, εάν συμφέρει και τι κατάσταση δημιουργείται ως προς τα έσοδα του κράτους. 
      Τρίτον και τέταρτον, κάνει διάφορες προτάσεις. Το ερώτημα είναι, δεν θα ήταν χρήσιμο να έχει προηγηθεί αυτός ο διάλογος ανάμεσα στην Κυβέρνηση και το Τεχνικό Επιμελητήριο Ελλάδος; Δηλαδή, μπορούν να κατατίθενται τέτοια νομοσχέδια και να μην λαμβάνεται υπ’ όψιν η γνώμη ποιών άλλων εδώ των μηχανικών, των αρχιτεκτόνων; 
      Θεωρώ ότι είναι ένα τεράστιο έλλειμμα και πρέπει η Κυβέρνηση έστω και τώρα να λάβει υπ’ όψιν της την πρόταση αυτή. Ας αποσύρει το νομοσχέδιο αφού έχει τόσο μεγάλα κενά, να υπάρξει ένας διάλογος και να το επανακαταθέσει. 
      Εάν η Κυβέρνηση δεν θέλει να το κάνει αυτό, τότε ας αποσύρει τουλάχιστον το άρθρο 19, που αφορά τους ελέγχους, τους ορκωτούς λογιστές και όλο αυτό το θέμα, στο οποίο δεν θα αναφερθώ για πολύ, αλλά στη συζήτηση που είχαμε στην επιτροπή νομίζω ότι συμφωνήσαμε όλοι –και ο κ. Αγοραστός της Νέας Δημοκρατίας, εάν κατάλαβα καλά- ότι υπάρχει θέμα. Εκκρεμούν δίκες στο Συμβούλιο της Επικρατείας, υπάρχουν διαφορετικές απόψεις μέσα σε έναν χώρο ευαίσθητο για τη λειτουργία της οικονομίας, όπως είναι η ελεγκτική εργασία. Ας αποσύρει η Κυβέρνηση έστω το άρθρο 19, να γίνει η σχετική προετοιμασία πληρέστερη και να έλθει. 
      Έρχομαι τώρα στο συγκεκριμένο νομοσχέδιο που συζητούμε. 
      Τι λέει το νομοσχέδιο αυτό; Απλά λέει το εξής, ότι η Κυβέρνηση μπορεί να πουλάει ακίνητα του δημοσίου, να ξανά ενοικιάζει αυτά τα ακίνητα και να πληρώνει ενοίκιο φυσικά και να μπορεί να υπογράφει συμβάσεις  που να φτάνουν μέχρι και ενενήντα εννέα χρόνια. Και μόνο η ιδέα αυτή προκαλεί ερωτήματα, γιατί να το κάνει κάποιος αυτό;
      Είπε η Κυβέρνηση με τους εκπροσώπους της ότι αυτό είναι ένα σύγχρονο χρηματοπιστωτικό εργαλείο. Σύμφωνοι, αλλά για ποιόν είναι χρήσιμο αυτό το εργαλείο; Δηλαδή, κάποιος πολίτης που μας ακούει, κάποιος εργαζόμενος που με χίλια βάσανα απέκτησε ένα σπίτι, το οποίο θέλει βάψιμο και ενδεχομένως και κάποια επισκευή, αυτός ο πολίτης πρέπει δηλαδή να πάει να πουλήσει το σπίτι του τώρα, να εισπράξει την τιμή του, να κάνει τις επισκευές και το βάψιμο αυτός που θα το αγοράσει και να το ξανά ενοικιάσει και μία ζωή να είναι στο ενοίκιο; Αφού από αυτό πήγε να γλιτώσει, γι’ αυτό πήρε το σπίτι για να μην είναι εξαρτημένος από το ενοίκιο. Αυτή είναι η σύγχρονη μέθοδος;
      Αυτό το μέτρο, λοιπόν, το εφαρμόζουν όντως επιχειρήσεις οι οποίες έχουν φθάσει ως το λαιμό, δεν έχουν ρευστότητα, δεν μπορούν να πάρουν εύκολο δάνειο και ως έσχατο μέσο, εάν έχουν ακίνητο, κάνουν αυτή την αντίστροφη χρηματοδοτική μίσθωση, πουλάνε το ακίνητο, το ξαναενοικιάζουν και πληρώνουν τόκο κ.λπ.. 
Γιατί το κράτος να κάνει αυτήν την κίνηση; Γιατί είναι αναγκαίο να προχωρήσει σ’ αυτό; Δεν υπάρχουν άλλοι τρόποι να αξιοποιηθούν τα ακίνητα; 
	Άρα το θέμα αυτό δεν συνδέεται με την αξιοποίηση ακινήτων, ακριβώς γι’ αυτό και το νομοσχέδιο, όπως θα είδατε, δεν υπάγεται κάτω από μία διακυβερνητική, διυπουργική επιτροπή αξιοποίησης ακινήτων. Υπάγεται κάτω από τη διυπουργική επιτροπή αποκρατικοποιήσεων. Άρα το ίδιο το νομοσχέδιο εμμέσως λέει ότι εδώ η όλη λογική είναι πώς να πουλήσουμε, όχι πώς να αξιοποιήσουμε, ούτε συνδέεται με τις στεγαστικές ανάγκες του δημοσίου διότι δεν έχουμε κάποιο πρόγραμμα στεγαστικών αναγκών του δημοσίου για να δούμε πώς θα υλοποιηθεί. 
	Νομίζω, λοιπόν, ότι υπάρχει ένας βαθύτερος λόγος που έρχεται αυτό το νομοσχέδιο και ότι αυτός ο βαθύτερος λόγος έχει να κάνει με μία γριφώδη διατύπωση που ακούσαμε από τον εισηγητή της Πλειοψηφίας, ότι –λέει- με τον τρόπο αυτό θα έχουμε μη φορολογικά έσοδα, άρα η Κυβέρνηση δεν θα χρειάζεται να βάζει φόρους. Αυτό εννοεί, ότι δηλαδή θα έχουμε έναν μη φορολογικό τρόπο να αυξάνουμε τα έσοδα του κράτους. 
	Τι κρύβει αυτός ο γριφώδης όρος; Ποια είναι τα μη φορολογικά έσοδα και γιατί είναι τόσο επείγουσα και τόσο αναγκαία αυτή η διαδικασία; Μη φορολογικά έσοδα του κράτους είναι κατ’ αρχήν τα έσοδα από την επιχειρηματική δράση. Το κράτος έχει επιχειρήσεις και εφόσον αυτές είναι κερδοφόρες, το κράτος παίρνει μερίσματα. Δεν είναι μικρά τα κέρδη που είχε το κράτος από επιχειρήσεις όπως ο Ο.Π.Α.Π., όπως το Ταχυδρομικό Ταμιευτήριο Ελλάδας, όπως τράπεζες που σιγά-σιγά έχει πουλήσει. Το δεύτερο είδος μη φορολογικού εσόδου είναι τα έσοδα από ιδιωτικοποιήσεις. 
	Γιατί χρειάζεται, λοιπόν, σήμερα η Κυβέρνηση αυτά τα έσοδα να τα αυξήσει με κάθε τρόπο; Πρώτον διότι έχουν μειωθεί τα έσοδα από την επιχειρηματική δράση, δηλαδή πουλώντας τις μετοχές είναι σα να σφάζεις την κότα που σου κάνει το χρυσό αυγό. Εισπράττεις βέβαια τα έσοδα από την πώληση των εταιρειών αυτών, αλλά μετά χάνεις το μέρισμα που έπαιρνες κάθε χρόνο. Πάνω από 1.000.000.000 ευρώ, ίσως και περισσότερα -και αξίζει τον κόπο να το υπολογίσει κάποιος- δεν μπαίνουν πια στο δημόσιο κορβανά εξαιτίας αυτού του λόγου.
	Ο δεύτερος λόγος όμως είναι ότι έχουμε ένα «Βατερλό» των φορολογικών εσόδων. Παρ’ όλο που το θέμα των ομολόγων είναι πάρα πολύ σοβαρό, ίσως πρέπει να σκεφτούμε ότι δεν είναι και το μοναδικό θέμα, ούτε είναι το μοναδικό πρόβλημα για το οποίο εμείς τουλάχιστον εγκαλούμε την Κυβέρνηση. 
	Κύριε Υπουργέ, έχω κάνει μία δουλειά, θα την έχετε κάνει κι εσείς. Προσπαθώ να δω τι επιπτώσεις είχε η μείωση των φορολογικών συντελεστών που κάνατε στα κέρδη και τα μερίσματα πάνω στα φορολογικά έσοδα του κράτους. Επειδή αυτή η δουλειά άρχισε επί ΠΑ.ΣΟ.Κ. από το 2000, το έκανα από τότε.
	Εδώ λοιπόν βλέπουμε το «Βατερλό» της πολιτικής σας. Το 2000 τα φορολογικά έσοδα από επιχειρήσεις, δηλαδή από κέρδη, ήταν 4,14%, 4% χοντρικά του Α.Ε.Π.. Πόσο είναι το 2007; Είναι 2,21%, δηλαδή μειώθηκαν τα φορολογικά έσοδα του κράτους κατά δύο ποσοστιαίες μονάδες, δηλαδή κατά 4.000.000.000 ευρώ. Με 4.000.000.000 ευρώ, κύριε Υπουργέ, εσείς και η πολιτική σας επιδοτείτε τα επιχειρηματικά κέρδη και τους μερισματούχους.
	Οι χαμηλοί λοιπόν φορολογικοί συντελεστές από τη μία και η αύξηση της φοροδιαφυγής των επιχειρήσεων από την άλλη έχουν οδηγήσει σ’ αυτό το «Βατερλό». Για να έχετε ένα μέτρο σύγκρισης, σας λέω ότι στην Ιρλανδία οι φορολογικοί συντελεστές είναι πολύ μικρότεροι και τα φορολογικά έσοδα του κράτους από τις επιχειρήσεις είναι 3,5% του Α.Ε.Π.. 
	Καταθέτω στα Πρακτικά αυτόν τον πίνακα έτσι ώστε όποιος θέλει να δει πιο αναλυτικά τους αριθμούς.
	(Στο σημείο αυτό ο Βουλευτής κ. Ιωάννης Δραγασάκης καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Υπάρχει, λοιπόν, κατάρρευση των εσόδων, για τους λόγους που είπα. Γι’ αυτό η Κυβέρνηση αναζητεί μη φορολογικά έσοδα. 
      Από πού τα αναζητεί αυτά; Πρώτον, από τις ιδιωτικοποιήσεις. Δεύτερον, από τα λεγόμενα Σ.Δ.Ι.Τ., από τις Συμπράξεις Δημόσιου - Ιδιωτικού Τομέα. Τρίτον, από την πώληση ακινήτων του δημοσίου και από την επανενοικίασή τους. 
      Τα τρία αυτά μέτρα συγκροτούν μία ενιαία στρατηγική, που αμέσως μετά τις εκλογές θα μπει σε πλήρη ισχύ. Τώρα απλώς προετοιμάζονται τα θεσμικά μέτρα. 
      Αυτή είναι όλη η φιλοσοφία του νομοσχεδίου, που συζητούμε.
      Απαντάει αυτή η πολιτική στο δημοσιονομικό πρόβλημα; Διότι, όπως είπα, ούτε το πρόβλημα της στέγασης λύνεται, ούτε αξιοποίηση γίνεται. 
      Η λογική είναι απλή: Εισπράττονται και με τους τρεις τρόπους, που είπα, έσοδα τώρα –ιδίως με τις ιδιωτικοποιήσεις και με τις πωλήσεις των ακινήτων- αλλά επιβαρύνεται το αύριο με ενοίκια και δόσεις. Με αυτήν την πολιτική σε λίγα χρόνια όλο το Πρόγραμμα Δημοσίων Επενδύσεων θα είναι ενοίκια και δόσεις. Δηλαδή, αυτή η πολιτική ανακουφίζει το τώρα, δημιουργώντας τεράστιες επιβαρύνσεις στο μέλλον. Και ήδη θα λειτουργήσει ως μία πίεση για νέα αντιλαϊκά μέτρα από την επομένη των εκλογών.
      Αυτό είναι κατά τη γνώμη μας το θέμα που πρέπει κανείς να συγκρατήσει. 
      Φυσικά, στη βάση αυτή ισχύουν και τα άλλα. Είπε και ο κ. Χριστοδουλάκης διάφορα. Είναι κι εδώ ευκαιρία για business, για εξυπηρέτηση και ημετέρων. 
      Και βεβαίως, δημιουργείται και ένα πεδίο για ένα νέο κρατικοδίαιτο καπιταλισμό, να το πω με το όνομά του. Δηλαδή, εδώ δημιουργείται ένας καπιταλισμός χωρίς ρίσκο. Το κράτος πουλάει το ακίνητό του. Ο ιδιώτης θα δει τι ευκαιρία του δίνει το ακίνητο. Θα δει αν χρειάζεται επισκευές. Θα εκτιμήσει πόσα χρειάζεται να ξοδέψει για τις επισκευές και θα υπολογίσει το κόστος στο ενοίκιο. Θα γίνει, λοιπόν, η δουλειά με ένα προσυμφωνημένο ενοίκιο, το οποίο θα καλύπτει τις ανάγκες του επενδυτή, θα του δίνει, δηλαδή, ένα ποσοστό κέρδους τουλάχιστον και κατά πολύ πάνω από το κέρδος που θα είχε αν επένδυε τα χρήματά του σε ένα έντοκο γραμμάτιο του δημοσίου και θα έχει και το πρόσθετο επιχειρηματικό κέρδος για τις όποιες εργασίες θα κάνει. Σιγουριά δηλαδή. Σιγουριά!
      Κι επειδή πρόσφατα ο Πρόεδρος του Σ.Ε.Β. ανακάλυψε ότι πριν από έναν αιώνα αυτοί που έλεγαν τον ελληνικό καπιταλισμό «παρασιτικό», είχαν δίκιο, ίσως έναν αιώνα αργότερα, ο αντίστοιχος Πρόεδρος του Σ.Ε.Β. –αν υπάρχει ακόμα ο θεσμός αυτός- θα διαπιστώνει ότι ο υπαρκτός καπιταλισμός, ο σημερινός, είναι ένας κρατικοδίαιτος καπιταλισμός σε πολύ μεγάλο βαθμό. Και σίγουρα τέτοιος είναι ο καπιταλισμός, που δημιουργεί αυτό το νομοσχέδιο.
      Έτσι τα βλέπουμε εμείς, κύριε Υπουργέ, τα πράγματα. Εσείς λέτε ότι τα ίδια έκανε και το ΠΑ.ΣΟ.Κ.. Δεν έχουμε αντίρρηση.
      ΙΩΑΝΝΗΣ ΤΣΑΚΛΙΔΗΣ: Ε, όχι.
      ΙΩΑΝΝΗΣ ΔΡΑΓΑΣΑΚΗΣ: Όχι ακριβώς τα ίδια. Οι φράχτες, όμως, στην παραλία μπήκαν επί ΠΑ.ΣΟ.Κ.. Τώρα, όμως, γίνονται πιο ισχυροί. Γι’ αυτό έχετε κι εσείς χρέος –και σωστά ο Πρόεδρός σας επισκέφθηκε την περιοχή- να δείτε αν μπορούν αυτοί οι φράχτες του αίσχους να πέσουν επιτέλους.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε. Άλλωστε, δεν θα κάνω χρήση της δευτερολογίας.
      Ρώτησε ένας συνάδελφος τι θα μπορούσε να γίνει. Λέει: Το κράτος έχει εκατό χιλιάδες ακίνητα. Τι να τα κάνει;
      Πρώτα-πρώτα υπάρχει ένα θέμα καταγραφής της περιουσίας του δημοσίου. Δεν υπάρχει καταγραφή. Ξέρετε πολύ καλά ότι το προεδρικό διάταγμα για να γίνει το Εθνικό Κτηματολόγιο στην Ελλάδα, πρωτοβγήκε το 1832 από τον Καποδίστρια. Ακόμα δεν έχουμε Κτηματολόγιο. Τουλάχιστον, ας προχωρήσει η απογραφή των δημόσιων κτημάτων και των δημόσιων ακινήτων.
      Δεύτερον, αυτό το νομοσχέδιο, που έχουμε, δεν συμβάλει προς αυτήν την κατεύθυνση. Δεν προωθεί, δηλαδή, την ιδέα ενός σχεδίου για την καταγραφή και την αξιοποίηση της περιουσίας. Αντίθετα, προσπαθεί να δει ποιο από αυτά τα ακίνητα προσφέρεται για επιχειρηματική εκμετάλλευση.
      Τρίτον, για εμάς το θέμα αυτό δεν είναι στενά οικονομικό. Τα κτήρια του δημοσίου συνδέονται -σε πολλές περιπτώσεις- και με την ιστορία και με τον πολιτισμό και με το θέμα των ελεύθερων χώρων. Ακριβώς γι’ αυτό είναι σωστή –νομίζω- και από αυτήν την άποψη η πρόταση του Τεχνικού Επιμελητηρίου, ότι χρειάζεται μία αντίστροφη λογική. Να δούμε, δηλαδή, τι είδους ακίνητα έχει το δημόσιο, πώς μπορούν να αξιοποιηθούν με τον καλύτερο τρόπο αυτά προς όφελος όχι μόνο του δημοσίου συμφέροντος γενικώς, αλλά και ειδικότερα των πολιτών και των περιοχών, στις οποίες βρίσκονται τα ακίνητα αυτά.
      Θα τελειώσω, κυρίες και κύριοι συνάδελφοι, με το τελευταίο άρθρο, που αφορά τις πτηνοτροφικές εταιρείες, για να θέσω ένα ερώτημα που έθεσα και στην επιτροπή, χωρίς να πάρω απάντηση. Δεν έχουμε αντίρρηση να υπάρξει το μέτρο υποβοήθησης των επιχειρήσεων αυτών, εφόσον ο προϋπολογισμός θα καταβάλει το σχετικό ποσό στο Ι.Κ.Α., δηλαδή, το βάρος να μην πέσει στο Ι.Κ.Α., αλλά να το καλύψει ο προϋπολογισμός. 
      Θέλω, όμως, να ξαναρωτήσω τον Υπουργό το εξής: Πριν από δύο χρόνια η Κυβέρνηση ενέκρινε ένα κονδύλιο 7.500.000 ευρώ για να ενισχυθούν οι πτηνοτροφικές εταιρείες, να αγοραστούν δηλαδή κοτόπουλα και να δοθούν εν ανάγκη και στο εξωτερικό ως μέτρο φιλανθρωπίας για να ξεπεραστεί η κρίση που υπήρχε στην αγορά. Ρωτούμε πού πήγαν τα 7.500.000 ευρώ. Ποιος τα πήρε; Αληθεύει ότι τα πήρε μια οργάνωση που λέγεται «Αλληλεγγύη» και αληθεύει ότι τα κοτόπουλα αυτά ήταν τα σάπια κοτόπουλα που ανακαλύφθηκαν προ καιρού σε κάποια βαγόνια; Έχω κάνει ερώτηση στο Υπουργείο. Γιατί δεν μου απαντάτε; Γιατί δεν μου απαντά κανείς Υπουργός; Απαγορεύεται, δηλαδή, ακόμα και να ρωτάμε τι γίνεται; 
      Θα ήθελα με την ευκαιρία αυτή να πω ότι τελευταία ο Αρχιεπίσκοπος Χριστόδουλος ασχολείται με διάφορα θέματα. Δικαίωμά του να ασχολείται με όποιο θέμα θέλει, ας ασχοληθεί, όμως, και με τα προβλήματα του λαού και ας ασχοληθεί και με το δημόσιο χρήμα, το οποίο διασπαθίζεται από οργανώσεις που βρίσκονται υπό τη δική του εποπτεία. Ας προσέξει τι γίνεται και στην Πετρούπολη και στο Περιστέρι με μια κομπίνα που έχει στηθεί εκεί και εκμεταλλεύεται απλούς βιοπαλαιστές, που ενώ έχουν αγοράσει νόμιμα κάποιο σπίτι, πάνε κάποιοι επιτήδειοι και λένε ότι το οικόπεδο ανήκε στην Εκκλησία και για να μην έχουν προβλήματα να δώσουν ένα χαράτσι κάτω από το τραπέζι.
      Αυτός είναι ο λόγος που κάνω αυτήν την παρατήρηση. Χριστιανοί είναι και αυτοί οι άνθρωποι και επομένως έχει, νομίζω, χρέος ο Προκαθήμενος της Εκκλησίας να στραφεί και προς τα πραγματικά προβλήματα του κόσμου και να μην κατηγορεί όσους με ανιδιοτέλεια φροντίζουν να αντιμετωπίζουν τα προβλήματα αυτά.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Δραγασάκη.
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Τζέκης.
      ΑΓΓΕΛΟΣ ΤΖΕΚΗΣ:  Κύριε Πρόεδρε, κύριοι Βουλευτές, έχει αποδειχθεί και από τη συζήτηση στην αρμόδια επιτροπή ότι με το παρόν νομοσχέδιο γίνονται αποδεκτά όλα τα νέα αιτήματα των μεγαλοεπιχειρηματιών, δηλαδή των εταιρειών επενδύσεων ακίνητης περιουσίας, των τραπεζών, των κατασκευαστικών ομίλων, συμπληρώνοντας μ’ αυτόν τον τρόπο το νομοθετικό πλαίσιο με το οποίο και μέσω  πολύμορφων συμβάσεων μεταβιβάζεται μια τεράστια σε αξία ακίνητη περιουσία του δημοσίου σε ιδιώτες. 
      Έτσι, το παρόν σχέδιο νόμου με τον τίτλο «Πώληση και ταυτόχρονη μίσθωση ακινήτων του Δημοσίου, μακροχρόνιες και χρηματοδοτικές μισθώσεις του Δημοσίου και άλλες διατάξεις» αποτελεί μια οικονομική πολιτική ρύθμιση που με μοχλό αυτήν την τεράστια ακίνητη περιουσία του δημοσίου, νομικών προσώπων δημοσίου δικαίου, ιδιωτικού δικαίου, αλλά και της Τοπικής Αυτοδιοίκησης, καθώς και των ταμείων της κοινωνικής ασφάλισης επιδιώκει να δημιουργήσει νέους τομείς δραστηριότητας με εξασφαλισμένη την κερδοφορία των παραπάνω επιχειρηματικών ομίλων. 
      Είναι ενταγμένο αυτό το νομοσχέδιο μέσα στα πλαίσια των ιδιωτικοποιήσεων. Αποδεικνύεται κατ’ αυτόν τον τρόπο ότι ο καπιταλισμός πάντα θα έχει στήριγμα το κράτος με τα ιδιαίτερα χαρακτηριστικά που έχει και το οποίο αποκαλούμαι «αστικό κράτος». Είναι απόδειξη και αυτό το νομοσχέδιο ότι η Κυβέρνηση υπηρετεί με συνέπεια τα συμφέροντα του κεφαλαίου. Κατ’ αυτόν τον τρόπο δεν είναι επιπόλαιη ούτε η πρόχειρη συγκεκριμένη ρύθμιση που γίνεται, όπως τη χαρακτήρισε ο εισηγητής της Αξιωματικής Αντιπολίτευσης. 
      Είναι ενταγμένο και αυτό το νομοσχέδιο σε ένα συγκεκριμένο σχεδιασμό, που έρχεται να προστεθεί στη σύμπραξη δημόσιου και ιδιωτικού τομέα, που ήταν η  αρχή της παράδοσης έργων κατασκευής και εκμετάλλευσης από επιχειρηματικούς ομίλους, κατασκευαστικές εταιρείες. 
      Πρόκειται για έργα που αξιολογούνται από την άμεση κερδοφορία των μεγαλοεπιχειρηματιών και την ανάπτυξη των δικτύων μεταφοράς της Ευρωπαϊκής Ένωσης, όπως είναι η Αττική Οδός, η ζεύξη Ρίου-Αντιρρίου, το «Ελευθέριος Βενιζέλος». Δηλαδή, πλήρωσε ο ελληνικός λαός για την κατασκευή και ξαναπληρώνει βέβαια με αυξημένα διόδια για τη χρήση τους.
      Πιστεύουμε ότι υπάρχουν άλλα έργα που είχε και έχει περισσότερη ανάγκη ο τόπος, όπως είναι τα αντιπλημμυρικά έργα, η αντισεισμική θωράκιση της χώρας, η πρόληψη των πυρκαγιών και η προστασία των δασών – και σήμερα είναι, ξέρετε, και η μέρα του περιβάλλοντος. Βλέπουμε, όμως, πως «βιάζεται» μέσα από τις συγκεκριμένες πολιτικές που ακολουθήθηκαν διαχρονικά, για δεκαετίες τώρα, το ίδιο το περιβάλλον.
      Και είναι υποκρισία να βγαίνει σήμερα ο κύριος Πρωθυπουργός και να θέλει να ρίξει τις ευθύνες σε όλο το λαό. Όχι. Οι πρώτες ευθύνες είναι των εκάστοτε κυβερνήσεων, που έχουν το χρέος να προστατεύσουν το περιβάλλον, ένα περιβάλλον που βέβαια δεν πρέπει να δίνεται βορά στα μεγάλα κερδοσκοπικά συμφέροντα.
      Οι ρυθμίσεις που περιέχει το συγκεκριμένο νομοσχέδιο είναι προκλητικές και σκανδαλώδεις παρεμβάσεις. Μιλάμε για συμβάσεις ενενήντα εννιά χρόνων. Πουλάει το δημόσιο και αναγκάζεται να νοικιάσει για ενενήντα εννιά σχεδόν χρόνια.
      Και δεν ευσταθεί το επιχείρημα που ακούστηκε από το εισηγητή της Αξιωματικής Αντιπολίτευσης, ότι δήθεν με αυτήν τη μορφή αξιοποίησης της ακίνητης περιουσίας του δημοσίου, των νομικών προσώπων δημοσίου δικαίου, ιδιωτικού δικαίου, της Τοπικής Αυτοδιοίκησης, των Ταμείων Κοινωνικής Ασφάλισης θα έχει όφελος το δημόσιο, αφού δεν δαπανά κονδύλια για τη συντήρηση και επισκευή τους.
      Και λέμε εμείς ότι δεν ισχύει αυτό, γιατί αυτά θα πληρώνονται επιπλέον ή μέσα από το μηνιαίο μίσθωμα. Συγχρόνως, κάθε άλλη υπηρεσία που θα δίνει ο ιδιώτης στο ακίνητο, θα τη χρεώνει σε βάρος του δημοσίου.
      Επίσης, δεν ισχύει το επιχείρημα ότι θα έχει θετική επίπτωση στη μείωση του δημοσίου ελλείμματος, γιατί αντιλαμβανόμαστε όλοι ότι αυτός ο ακριβοπληρωμένος δανεισμός δεν αναφέρεται στο χρέος. Δηλαδή, είναι μια λογιστική αλχημεία και της σημερινής Κυβέρνησης για να κρατήσει χαμηλότερα το δημόσιο χρέος, ένα δημόσιο χρέος που, όπως δείχνουν τα τελευταία στοιχεία, στους τέσσερις πρώτους μήνες του 2007 έχει φτάσει τα 235.000.000.000 ευρώ. Το 2006 τελείωσε με 226.000.000.000 ευρώ. Δηλαδή, εκεί που προέβλεπε ο κρατικός προϋπολογισμός μείωση, βλέπουμε ότι στους τέσσερις πρώτους μήνες έχουμε μια αύξηση κατά 9.000.000.000 ευρώ.
      Η ουσία, λοιπόν, είναι ότι κατ’ απαίτηση των μεγαλοεπιχειρηματιών το δημόσιο θα κληθεί να πληρώνει υπέρογκα ενοίκια μέχρι ενενήντα εννιά χρόνια στον αγοραστή-εταιρεία με συμφωνία και δικαίωμα επαναγοράς, δηλαδή με μεγαλύτερες δαπάνες σε βάρος του κρατικού προϋπολογισμού και σε βάρος του λαού. Επίσης, η κατασκευή νέων πτερύγων στα ακίνητα και η εκμετάλλευσή τους από τους ιδιώτες θα τους φέρει νέα μεγάλα κέρδη.
      Ζήτησα και μια διευκρίνιση στην επιτροπή, που δεν δόθηκε – τη ζητάω και σήμερα: στην εισηγητική έκθεση, στη σελίδα 1, λέει ότι μπορεί να υπάρξει όφελος του δημοσίου από τη μείωση των τιμών των ακινήτων. Και πώς εσείς προεξοφλείτε ότι στα ενενήντα εννιά χρόνια θα υπάρξει μείωση της τιμής των ακινήτων και βάσει ποιας οικονομικής θεωρίας έχετε κάνει αυτόν τον υπολογισμό; Πρέπει να το πείτε. Διαφορετικά είναι ένας υπολογισμός μπακάλικου, με τον οποίο θέλετε να δικαιολογείστε το πλιάτσικο που θα γίνει σε βάρος της λαϊκής περιουσίας.
      Είναι εξασφαλισμένη, λοιπόν, αυτή η επένδυση των εταιρειών, των τραπεζών, με υψηλή κερδοφορία. Και στοχεύουν πολλαπλά, δηλαδή υπάρχουν τεράστια πλεονάσματα κεφαλαίων, που αναζητούν νέες επενδύσεις και νέα κέρδη. Και εδώ ακριβώς ο εισηγητής της Πλειοψηφίας επικαλέστηκε ότι είναι ένα νέο εργαλείο, νέο χρηματοοικονομικό προϊόν.
      Κοιτάξτε, για να καταλαβαινόμαστε μεταξύ μας και να μας καταλαβαίνει και ο ελληνικός λαός που μας παρακολουθεί, τα χρηματοοικονομικά προϊόντα που εφευρίσκονται κάθε τόσο επιβάλλονται. Επιβάλλονται από πολυεθνικές εταιρείες, τράπεζες, διεθνείς επενδυτικούς ομίλους, οι οποίοι αγοράζουν και εμπορεύονται το τεράστιο δημόσιο χρέος που έχουν πολλές χώρες. 
      Βέβαια, τα διάφορα χρηματοοικονομικά προϊόντα τα είδαμε. Χρηματιστήριο, τα λεγόμενα swaps παλαιότερα, τα δομημένα ομόλογα σήμερα και τώρα φέρνετε την ακίνητη περιουσία του δημοσίου. Μέσα από αυτά τα χρηματοοικονομικά εργαλεία και τη χρήση τους υπάρχουν κερδισμένοι, αλλά και χαμένοι. Μόνιμοι κερδισμένοι είναι οι γνωστοί μεγάλοι επιχειρηματικοί όμιλοι και χαμένοι μόνιμα είναι και πάλι τα γνωστά λαϊκά στρώματα είτε μέσω του Χρηματιστηρίου είτε μέσω των αποθεματικών των ασφαλιστικών ταμείων που χάνουν τεράστια χρηματικά ποσά. 
      Εδώ είναι το ζήτημα για εμάς, ότι πραγματικά αυτά τα χρηματοοικονομικά προϊόντα και επιβάλλονται και αξιοποιούνται από τις κυβερνήσεις που προωθούν ακριβώς τα συμφέροντα των συγκεκριμένων μεγάλων επιχειρηματικών ομίλων. Άλλωστε, δεν είναι η πρώτη φορά που χρησιμοποιείτε αυτό το επιχείρημα. Μπορώ να πω ότι και η προηγούμενη κυβέρνηση του ΠΑ.ΣΟ.Κ. το 1999 με το ν.2778, που έκανε τα αμοιβαία κεφάλαια ακίνητης περιουσίας, αυτό το επιχείρημα ακούστηκε τότε, ότι γίνεται μια προσαρμογή στους κανόνες της διεθνούς αγοράς και ως ένα τέτοιο χρηματοοικονομικό προϊόν είναι το αμοιβαίο κεφάλαιο ακίνητης περιουσίας, που προέβλεπε και τότε την αξιοποίηση της δημόσιας ακίνητης περιουσίας. Άρα, σε αυτό το σημείο, δεν ευθύνεται το Κομμουνιστικό Κόμμα Ελλάδας, όταν κάνει κριτική με επιχειρήματα στην Αξιωματική Αντιπολίτευση.
      Πραγματικά, κυρίες και κύριοι Βουλευτές, είναι ακατανόητο αυτό που χρησιμοποίησε ο εκπρόσωπος Τύπου του ΠΑ.ΣΟ.Κ., ότι το Κομμουνιστικό Κόμμα Ελλάδας επαναφέρει το «τι Παπάγος, τι Πλαστήρας». Πρώτα και κύρια να διορθώσουμε ένα ιστορικό σφάλμα που έκανε ο συγκεκριμένος εκπρόσωπος. Το «τι Παπάγος, τι Πλαστήρας» ειπώθηκε από τον Γεώργιο Παπανδρέου, τον παππού του σημερινού Προέδρου της Αξιωματικής Αντιπολίτευσης, όταν από τον Πλαστήρα πήγε στον Παπάγο. Όταν ερωτήθηκε πώς το έκανε αυτό, εκεί είπε «τι Παπάγος, τι Πλαστήρας». 
      Άρα, εμείς στεκόμαστε επί της ουσίας των επιχειρημάτων μας και κάνουμε πραγματική κριτική επάνω στα δεδομένα. Και τα δεδομένα έχουν και προϊστορία. 
      Έτσι, λοιπόν, το ελληνικό δημόσιο κατ’ εκτίμηση λέγεται ότι έχει τίτλους περίπου εκατό χιλιάδες ακίνητα και μέχρι σήμερα, κυρίες και κύριοι Βουλευτές, καμμία κυβέρνηση δεν έχει καταγράψει αυτήν την τεράστια ακίνητη περιουσία. Δεν έχουν καταγραφεί οι στεγαστικές ανάγκες του δημοσίου, για να γίνει και ένας σχετικός σχεδιασμός. Πολλά από αυτά τα ακίνητα είναι «φιλέτα». Και αυτά είναι στο μάτι των εταιρειών, όπως είναι δημόσια κτήρια, νοσοκομεία, εφορίες, πολιτιστικά κέντρα, αρχαιότητες, τουριστικά ακίνητα, χιονοδρομικά κέντρα, βραχονησίδες, αλλά και ακτές, δάση. Εδώ πρέπει να μιλήσουμε για τον τουριστικό χωροταξικό σχεδιασμό. Δίνονται όλα στους κατασκευαστικούς επενδυτικούς ομίλους. Εάν προσέξουμε τι είπε ο κ. Σουφλιάς όταν παρουσίασε τον τουριστικό χωροταξικό σχεδιασμό, ότι «ναι, εάν χρειαστεί, θα δώσουμε και τον Όλυμπο» αυτό τα λέει όλα για το τι σκοπεύει να κάνει η Κυβέρνηση.
      Επίσης, συνδυάζεται και υπάρχει συσχετισμός με την περίφημη πρόταση που έκανε η Κυβέρνηση για την αναθεώρηση του άρθρου 24, που εκεί ακριβώς και τα δάση τα αποχαρακτηρίζει και τα δίνει προς χρήση των μεγάλων επιχειρηματικών ομίλων.
      Όμως, και οι κλειστές παραλίες είναι ένα αποτέλεσμα συγκεκριμένης πολιτικής. Ήταν ο νόμος του 2002 που έδωσε το δικαίωμα στην Τοπική Αυτοδιοίκηση να κάνει σύμπραξη με τους ιδιώτες και οι ιδιώτες πήραν τις ακτές, τις έκλεισαν για ιδίαν εκμετάλλευση και έχουμε τα σημερινά αποτελέσματα, να μην έχει πρόσβαση δηλαδή ο ελληνικός λαός στο αναφαίρετο δικαίωμά του να απολαμβάνει τις ακτές αυτής της χώρας, κάτι που είναι κατοχυρωμένο δικαίωμα και από το Σύνταγμα. 
      Εμείς, το Κομμουνιστικό Κόμμα Ελλάδας συμπαρασταθήκαμε σε όσους αγωνίστηκαν στο παρελθόν, για να είναι ανοικτές οι παραλίες στο λαό, όπως έκανε και στο Μαρμαρά Χαλκιδικής, όπως κάνει και τώρα στο Δήμαρχο του Ελληνικού, που έχει πολυήμερο αγώνα με τη μορφή της απεργίας πείνας. Είμαστε εκεί, μαζί με το λαό, για να διεκδικήσουμε το άνοιγμα όλων των ακτών.
    Σημαντικό ρόλο βέβαια μέσα στο νομοσχέδιο, στην υλοποίηση δηλαδή αυτής της μεταρρύθμισης, παίζει και η γνωστή Κτηματική Εταιρεία του Δημοσίου και, είτε με πρόσληψη συμβούλων είτε με τη δημιουργία εταιρειών και με ιδιώτες ακόμη, αυτή θα καθορίζει τους κανονισμούς που θα αφορούν τη σύναψη και εκτέλεση των συμβάσεων πώλησης και ενοικίασης. Και μάλιστα μιλάμε για συμβάσεις που θα καθορίζει, κυρίες και κύριοι Βουλευτές, η διυπουργική επιτροπή αποκρατικοποιήσεων, χωρίς να γνωρίζει κανείς, χωρίς να γνωρίζει δηλαδή ο ελληνικός λαός ή η ελληνική Βουλή, το περιεχόμενο και τους όρους αυτών των συμφωνιών. Ούτε η Βουλή δηλαδή. Πλήρης αδιαφάνεια. Πού είναι, λοιπόν, η υπέρμαχη Κυβέρνηση, που δίνει τη μάχη για τη διαφάνεια, όταν η ίδια νομοθετεί αδιαφανείς όρους πώλησης της τεράστιας ακίνητης περιουσίας και μάλιστα αυτή η αδιαφάνεια έρχεται να κρύψει το μεγάλο φαγοπότι που θα γίνει. Και όπως γίνεται, κυρίες και κύριοι Βουλευτές, με όλες τις ρυθμίσεις που στοχεύουν στην ενίσχυση του κεφαλαίου, έτσι και οι συγκεκριμένες συμβάσεις απαλλάσσονται από κάθε φόρο μεταβίβασης, τέλος χαρτοσήμου υπέρ του δημοσίου. Και γνωρίζουμε πάρα πολύ καλά, όταν γίνονται μεγάλες φοροαπαλλαγές προς τους μεγαλοεπιχειρηματίες στους κεφαλαιοκράτες, τότε υπάρχει ανάλογη υπερφορολόγηση των εργαζομένων των λαϊκών στρωμάτων και ιδίως αύξηση της έμμεσης φορολογίας, 1%, φόρος στα φθηνά τσιγάρα, φόρος στα καύσιμα. Και εδώ ακριβώς το ζήτημα είναι η ταξική επιλογή που κάνει και αυτή η Κυβέρνηση. Αυτός ο σχεδιασμός μάλιστα για την πώληση και ενοικίαση μετά της τεράστιας ακίνητης περιουσίας του δημοσίου συνδέεται με τις εταιρείες επενδύσεων της ακίνητης περιουσίας. Ό,τι ζήτησαν αυτές το πήραν. Και έτσι είναι. Οι ρυθμίσεις αυτές που αφορούν τις εταιρείες συμβαδίζουν με το πρώτο κεφάλαιο. Ανοίγει το δρόμο, δηλαδή, για την είσοδο ξένων μεγάλων επενδυτών που εξειδικεύονται στις επενδύσεις ακινήτων. Επενδυτικές εταιρείες ακινήτων και κατασκευαστικές εταιρείες και τράπεζες παίρνουν θέση, δηλαδή ποιος θα έχει την κατάλληλη θέση στην εκκίνηση για το μεγάλο πλιάτσικο της ακίνητης περιουσίας του δημοσίου. Μέχρι σήμερα γνωρίζουμε ότι μόνο δύο τράπεζες προχώρησαν στη δημιουργία τέτοιων εταιρειών. Έτσι, λοιπόν, δημιουργείται με το παρόν νομοσχέδιο ένα ευνοϊκότερο κλίμα για να γίνουν συγχωνεύσεις και μάλιστα για να προωθηθούν αυτές οι συγχωνεύσεις υπάρχουν και νέα κίνητρα.
     Σημαντική αλλαγή είναι ότι αυτές οι εταιρείες θα μπορούν στο εξής να επενδύουν σε ποσοστό μέχρι 90% και σε άλλες εταιρείες, όπως θα επενδύουν σε ακίνητο που είναι στα σχέδια ή σε στάδιο κατασκευής, ενώ μέχρι τώρα έπρεπε να είναι σε 75% σε στάδιο αποπεράτωσης. Καταργείται το 10% του ενεργητικού σε μετρητά, δηλαδή απελευθέρωση κεφαλαίου για νέες επενδύσεις, αλλά αυξάνονται  τα δάνεια που μπορούν να πάρουν. Και εδώ δεν είναι αυτό που λέει ο εισηγητής της Αξιωματικής Αντιπολίτευσης ότι θα υπάρχει κίνδυνος. Όχι. Οι τράπεζες έχουν πλεόνασμα κεφαλαίων στα ταμεία τους. Έτσι διευκολύνεται μέσα από εταιρείες που θα δημιουργηθούν και θα είναι θυγατρικές τους, να πάνε και να αγοράσουν για ένα κομμάτι ψωμί αυτήν την τεράστια περιουσία. Απαλλάσσονται βέβαια και αυτές οι εταιρείες από κάθε φόρο. Δηλαδή φόρο εισοδήματος, λόγω υπεραξιών, φόρο υπερτιμήματος και φοροαπαλλαγές και μεγάλα κίνητρα για συγχωνεύσεις αυτών των εταιρειών, σύμφωνα με το νόμο για τις ανώνυμες εταιρείες, όπως γίνεται με τα αμοιβαία κεφάλαια περιουσίας. Και εδώ, δηλαδή, γίνεται μια προσαρμογή των αμοιβαίων κεφαλαίων ακίνητης περιουσίας στο παρόν νομοσχέδιο του πρώτου κεφαλαίου και είναι συγκεκριμένο εδώ ότι διευκολύνει πλέον να γίνονται αυτά. 
    Θέλω να κλείσω, κύριε Πρόεδρε, λέγοντας το εξής για την Επιτροπή Λογιστικής Τυποποίησης. Είναι γνωστό ότι δεν πρόκειται να προωθηθεί η διαφάνεια των ελέγχων των εταιρειών. Σε καμμία περίπτωση. Υπάρχει η ευρωπαϊκή και διεθνής εμπειρία που όσους ελέγχους και όργανα ελεγκτικά και αν κάνεις πάντοτε αυτοί οι οποίοι θέλουν να παρουσιάζουν καλύτερα αποτελέσματα προς ίδιο όφελος, αυτό θα είναι ένα γεγονός. Ο διαχειριστικός έλεγχος, όμως, της Ε.Λ.Τ.Ε. ανατίθεται πλέον με τις ρυθμίσεις που κάνει το Υπουργείο Οικονομίας απευθείας στο Υπουργείο Οικονομίας. Δηλαδή ελεγκτής και ελεγχόμενος το ίδιο πρόσωπο. Εδώ πρόκειται για ένα πολύ σοβαρό ζήτημα και θα πούμε στη συζήτηση επί των άρθρων τι γίνεται ειδικότερα. 
      Όσον αφορά το άρθρο 20, κύριε Πρόεδρε, και βέβαια ψηφίζουμε το πρώτο μέρος. Όταν λέει ότι θα δοθούν 5.800.000 από τον κρατικό προϋπολογισμό, για να επιδοτηθεί το 12% επί του κόστους μισθοδοσίας, για ένα χρόνο, των τριών χιλιάδων οκτακοσίων περίπου εργαζομένων, είναι μία θετική ρύθμιση. Όμως, το δεύτερο ζήτημα που μιλάει για τη ρύθμιση των ασφαλιστικών για έντεκα χρόνια, ένα ποσό πάνω από 15.000.000 ευρώ που θα το στερηθεί ιδίως το Ι.Κ.Α., είναι απαράδεκτο. 
      Σας επαναλαμβάνω, δεν μπορείτε με ξένα κόλυβα να κάνετε μνημόσυνο. Δεν μπορείτε να το προωθήσετε αυτό. Δεν είναι ρύθμιση ενίσχυσης των ασφαλιστικών ταμείων, όταν εσείς τα επικαλείστε και η Ευρωπαϊκή Ένωση και ο Ο.Ο.Σ.Α., για να προωθήσετε την αύξηση των ορίων συνταξιοδότησης και μείωση των συντάξεων. Δηλαδή, δεν φθάνει που δεν χρηματοδοτείτε τα ασφαλιστικά ταμεία μέσω των κρατικών προϋπολογισμών, δεν φθάνει η μεγάλη εισφοροδιαφυγή που είναι πάνω από 20.000.000.000 απ’ ό,τι έχει πει η ομοσπονδία εργαζομένων, στα ασφαλιστικά ταμεία, έρχεστε και εσείς με αυτήν τη ρύθμιση να βάλετε σε χειρότερη θέση το Ι.Κ.Α. και να το πείτε, προκειμένου να αντιμετωπίσει τις υπαρκτές καθημερινές ανάγκες να πάει να δανειστεί, αλλά με υπέρογκα επιτόκια, από τους τραπεζικούς ομίλους.
      Κυρίες και κύριοι Βουλευτές, η γνώμη μας είναι ότι τα ακίνητα που ανήκουν στο δημόσιο, στα νομικά πρόσωπα, στους Ο.Τ.Α., στα ασφαλιστικά ταμεία, ανήκουν στο λαό. Είναι λαϊκή περιουσία και η αξιοποίησή τους πρέπει αποκλειστικά να γίνει από το δημόσιο.
      (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή) 
      Τελειώνω, κύριε Πρόεδρε. Εφαρμόστε εάν θέλετε –σας το είπαμε και στην επιτροπή- αυτήν τη ρύθμιση και όσοι την ψηφίσουν να την εφαρμόσουν στην προσωπική τους και οικογενειακή τους περιουσία. Πουλήστε τα σπίτια σας, τα χωράφια σας, τα κτήματά σας και μετά πηγαίνετε να τα ενοικιάσετε από τους ιδιώτες. Αυτό, όμως, δεν το κάνετε. Απεναντίας, την προσωπική, οικογενειακή ακίνητη περιουσία ο καθένας και η καθεμία επιδιώκει να την αυξήσει. Δεν έχετε το δικαίωμα να κάνετε αυτό το πράγμα στην τεράστια δημόσια ακίνητη περιουσία. Το πλιάτσικο που ετοιμάζετε, να το σταματήσετε τώρα.
      Εμείς όχι μόνο καταψηφίζουμε αυτό το νομοσχέδιο αλλά ζητάμε πραγματικά να το αποσύρετε και καλούμε τον ελληνικό λαό να βγάλει τα χρήσιμα συμπεράσματά του. Η αποδυνάμωση των δύο, οι οποίοι εκμεταλλεύονται και ιδιωτικοποιούν τις δημόσιες επιχειρήσεις, την ακίνητη περιουσία, να βρουν το ανάλογο αντίτιμο. Πού θα είναι ποιο; Η αποδυνάμωσή τους και η ενίσχυση του Κομμουνιστικού Κόμματος Ελλάδας, που με πολιτική συνέπεια όλα αυτά τα χρόνια υπερασπίζεται το δημόσιο συμφέρον που ταυτίζεται με το συμφέρον του λαού και όχι των μεγάλων συμφερόντων.
      Ευχαριστώ για την κατανόησή σας, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Πριν δώσω το λόγο στο συνάδελφο, θέλω να πω κάτι για την αποκατάσταση της ιστορικής αλήθειας. 
      Αυτό το «τι Πλαστήρας τι Παπάγος» δεν ελέχθη από τον Παπανδρέου. Ελέχθη από το Νικόλαο Ζαχαριάδη. Εν όψει των εκλογών της 16ης Νοεμβρίου 1952  ο Ζαχαριάδης είχε πει: «Δεν υπάρχει διαφορά μεταξύ Πλαστήρα και Παπάγου. Και οι δύο είναι λακέδες της αμερικανοκρατίας. Ο Πλαστήρας είναι πιο επικίνδυνος από τον Παπάγο, γιατί εμφανίζεται με δημοκρατική μάσκα. Τι Παπάγος τι Πλαστήρας, όλοι οι σκύλοι μία γενιά». 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ποιος το είπε, κύριε Πρόεδρε; 
      ΠΡΟΕΔΡΕΥΩΝ (Γεώργιος Σούρλας):  Ο Νικόλαος Ζαχαριάδης. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ακριβώς. 
      ΠΡΟΕΔΡΕΥΩΝ (Γεώργιος Σούρλας): Εκείνη την εποχή –γιατί όταν λέγονται αυτά στο Κοινοβούλιο πρέπει να είμαστε προσεκτικοί- ο Γεώργιος Παπανδρέου, Αρχηγός του Δημοκρατικού Σοσιαλιστικού Κόμματος, εξελέγη Βουλευτής στην Αχαΐα με τη βοήθεια του Δεξιού Συναγερμού και έτσι διεσώθη ως Βουλευτής και έδωσε μετά ψήφο εμπιστοσύνης στον Παπάγο. Αυτή είναι η ιστορική πραγματικότητα.
      ΑΓΓΕΛΟΣ ΤΖΕΚΗΣ:  Μπορώ να έχω το λόγο;
      ΠΡΟΕΔΡΕΥΩΝ (Γεώργιος Σούρλας): Μην επιχειρείτε να αμφισβητήσετε. Είναι έτσι όπως το λέω, απολύτως. Ελέχθη από τον Νικόλαο Ζαχαριάδη. Άλλωστε ποτέ δεν θα μπορούσε να πει ο Παπανδρέου αυτήν την κουβέντα που είπατε. 
      ΑΓΓΕΛΟΣ ΤΖΕΚΗΣ: Έχω κάτι να πω, κύριε Πρόεδρε, και εγώ.
      ΠΡΟΕΔΡΕΥΩΝ (Γεώργιος Σούρλας): Εγώ μιλάω για ιστορική αποκατάσταση, δεν λέω τίποτε παραπάνω.
      ΑΓΓΕΛΟΣ ΤΖΕΚΗΣ:  Και εγώ μιλάω για την ιστορική αποκατάσταση, γιατί αυτό πλέον έχει επικρατήσει, κύριε Πρόεδρε. Αυτό ειπώθηκε από τον Γεώργιο Παπανδρέου….
      ΠΡΟΕΔΡΕΥΩΝ (Γεώργιος Σούρλας): Δεν ειπώθηκε από τον Γεώργιο Παπανδρέου. Ειπώθηκε από το Νικόλαο Ζαχαριάδη εν όψει των εκλογών της 16ης Νοεμβρίου 1952. 
      ΑΓΓΕΛΟΣ ΤΖΕΚΗΣ: Μπορείτε να επιμένετε όσο θέλετε, μπορείτε να το λέτε εσείς όπως θέλετε, όπως και άλλα ιστορικά γεγονότα, τα οποία έχουν παραφραστεί….
      ΠΡΟΕΔΡΕΥΩΝ (Γεώργιος Σούρλας): Δεν παραφράστηκε. 
      ΑΓΓΕΛΟΣ ΤΖΕΚΗΣ: Έχουν παραφραστεί πάρα πολλά.
      ΠΡΟΕΔΡΕΥΩΝ (Γεώργιος Σούρλας): Είναι επίσημο ιστορικό ντοκουμέντο. Για να το λέω από την Έδρα της Βουλής και μόνο για την ιστορική αποκατάσταση…
      ΑΓΓΕΛΟΣ ΤΖΕΚΗΣ: Καλά κάνετε εσείς και το λέτε, αλλά υπάρχουν ιστορικά ντοκουμέντα που έχουμε και εμείς στα χέρια μας και ξέρετε είναι πολύ πλούσιο το ιστορικό ντοκουμέντο που έχουμε στα χέρια μας.
      ΠΡΟΕΔΡΕΥΩΝ (Γεώργιος Σούρλας): Κύριε Τζέκη, ετοιμαστείτε και την επόμενη φορά το λέμε. Ελάτε να καταθέσετε ιστορικά στοιχεία απ’ τα οποία να διαψεύδεται. Επιμένω και είμαι κατηγορηματικός και απόλυτος ότι έτσι ελέχθη.
      ΑΓΓΕΛΟΣ ΤΖΕΚΗΣ: Και εμείς επιμένουμε.
      ΠΡΟΕΔΡΕΥΩΝ (Γεώργιος Σούρλας): Κύριε Τζέκη, έτσι ελέχθη.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε…
      ΠΡΟΕΔΡΕΥΩΝ (Γεώργιος Σούρλας): Εγώ δεν είμαι συνήγορος ούτε του κ. Παπανδρέου ούτε του Ζαχαριάδη. Απλά επειδή έχω διαβάσει αυτήν την ιστορία και είμαι βέβαιος, γι’ αυτό το αναφέρω, για την αποκατάσταση της ιστορικής αλήθειας.
      Το λόγο έχει ο κ. Μπεκίρης.
      ΜΙΧΑΗΛ ΜΠΕΚΙΡΗΣ: Κυρίες και κύριοι συνάδελφοι, η έλλειψη σαφούς προγραμματικού λόγου, η απουσία προτάσεων, η αδυναμία έκφρασης νέων ιδεών, είναι κάτι περισσότερο από εμφανή στην Αξιωματική Αντιπολίτευση. Πέρα όμως από όλα αυτά, εκείνο που προκύπτει από τη στάση του ΠΑ.ΣΟ.Κ., τόσο μέσα όσο και έξω από τη Βουλή, είναι η σύγχυση. Τελικά, πρέπει να αποφασίσετε τι συμβαίνει. Τη μια στιγμή μας λέτε ότι η Κυβέρνηση  δεν έχει να παρουσιάσει νέες νομοθετικές πρωτοβουλίες και ότι τα Υπουργεία δήθεν υπολειτουργούν. Την ίδια ώρα, όταν νέες πρωτοβουλίες έρχονται προς συζήτηση στο Κοινοβούλιο, χαρακτηρίζονται προεκλογικές και υποτίθεται ότι κλείνουν το μάτι στους ψηφοφόρους και όλα τα υπόλοιπα τα οποία λέτε σε κάθε συζήτηση τα τελευταία δύο χρόνια. 
      Πρέπει όμως να καταλήξετε στο τι ακριβώς συμβαίνει, προκειμένου να έχει συνέχεια και συνέπεια ο λόγος σας. Η αλήθεια είναι όμως ότι ούτε συνέχεια ούτε συνέπεια έχει ο λόγος σας. Τα τρία χρόνια που βρίσκομαι στη Βουλή έχω ακούσει απίστευτες υπερβολές και μεγάλες ανακρίβειες που ξεπερνούν κατά πολύ την όποια προσπάθεια αντιπολιτευτικής νομιμοφροσύνης. Θα μπορούσα να πιστέψω ότι τέτοιες φωνές είναι μεμονωμένες και δεν αποτελούν τη συνολική και επίσημη εικόνα που το ΠΑ.ΣΟ.Κ. θέλει να προβάλει στον ελληνικό λαό. Δυστυχώς, όμως, οι φωνές αυτές προέρχονται και από τον Πρόεδρό σας αλλά και από εκείνους που εκφράζουν την οικονομική πολιτική του κόμματός σας.
      Αν ανατρέξετε στο πρόσφατο παρελθόν και στις κατά καιρούς δηλώσεις των στελεχών σας, θα διαπιστώσετε την ακρίβεια των όσων λέω. Μέτρα που λοιδορήσατε, πρωτοβουλίες που καταψηφίσατε, ρυθμίσεις στις οποίες αντιταχθήκατε, μεταρρυθμίσεις τις οποίες ειρωνευτήκατε συμπληρώνουν το παζλ της οικονομικής πολιτικής της Κυβέρνησης της Νέας Δημοκρατίας, μιας οικονομικής πολιτικής που ήδη έχει αρχίσει να αποδίδει. Μπορεί να μη θέλετε να το επιβεβαιώσετε, μπορεί να μη θέλετε να το παραδεχθείτε, αλλά δυστυχώς για εσάς και ευτυχώς για τους Έλληνες πολίτες αυτή είναι η πραγματικότητα.
       Όλοι οι διεθνείς οργανισμοί αποδίδουν εύσημα για την ελληνική οικονομία τα τελευταία χρόνια. Μόλις την προηγούμενη εβδομάδα η EUROSTAT και ο αρμόδιος επίτροπος επιβεβαίωσαν την ακρίβεια των δεδομένων που δίδονται επίσημα από την ελληνική Κυβέρνηση. Η εποχή των επιστολών, η εποχή της καχυποψίας έχει περάσει ανεπιστρεπτί για τη χώρα μας. Αυτή η εποχή σάς ανήκει, όπως σας ανήκει και το παρελθόν, όπως σας ανήκουν όμως και οι μέθοδοι που χρησιμοποιούσατε όλα αυτά τα χρόνια.
      Αν τα πράγματα είναι όπως τα λέτε, γιατί δεν τα επιβεβαιώνει κάποιος οργανισμός, έστω και ένας; Γιατί δεν παρεμβαίνει η επιτροπή; Άλλωστε, λόγω της δικής σας εμπειρίας ήταν πολύ καχύποπτοι απέναντι στην Ελλάδα. Γιατί όλοι σήμερα μιλούν με τα καλύτερα λόγια για την ελληνική προσπάθεια; Είναι τελικά όλοι εναντίον του ΠΑ.ΣΟ.Κ.; 
      Και ας υποθέσουμε ότι εμείς τα έχουμε κάνει όλα λάθος. Ποιες είναι οι δικές σας θέσεις; Τι θα κάνατε διαφορετικά; Δεν έχετε να προτείνετε απολύτως τίποτα και γι’ αυτό καταφεύγετε στις υπερβολές και στις ανακρίβειες. Καμμιά από τις προβλέψεις σας δεν έχει επαληθευτεί ούτε για την ανεργία ούτε για το έλλειμμα ούτε για την ανάπτυξη. Παρ’ όλα αυτά συνεχίζετε την καταστροφολογία. 
      Μόλις την προηγούμενη εβδομάδα ήταν εδώ ο Γενικός Γραμματέας του Ο.Ο.Σ.Α.. Έκανε κάποιες διαπιστώσεις και πρότεινε κάποιες συγκεκριμένες λύσεις. Ποια ήταν η στάση του ΠΑ.ΣΟ.Κ.;	 Η συνήθης. Κατηγορίες και ύβρεις εναντίον της Κυβέρνησης, λες και τα προβλήματα αυτά δημιουργήθηκαν μέσα σε τρία χρόνια, λες και το ασφαλιστικό, το δημόσιο χρέος, οι αγκυλώσεις της οικονομίας δημιουργήθηκαν τα τρία χρόνια που μας πέρασαν. Πριν δεν υπήρχε κανένα απολύτως πρόβλημα. 
      Δεν έχετε καταθέσει ούτε μία νέα πρόταση ούτε μία νέα ιδέα. Αυτή είναι η ετοιμότητά σας για τις εκλογές; Έτσι υποτίθεται πως θέλετε να κυβερνήσετε; Με αφορισμούς και ισοπέδωση; 
      Κυρίες και κύριοι συνάδελφοι, το νομοσχέδιο που συζητούμε σήμερα είναι μία ακόμα σημαντική πρωτοβουλία της Κυβέρνησης, είναι μία ακόμα προσπάθεια εκσυγχρονισμού των δυνατοτήτων του ελληνικού δημοσίου. Το επιχείρημα περί αιφνιδιασμού δεν μπορεί να ανταποκρίνεται στην πραγματικότητα, αφού η εν λόγω πρωτοβουλία είναι γνωστή τουλάχιστον το τελευταίο εξάμηνο. Η στάση όμως της Αξιωματικής Αντιπολίτευσης είναι το λιγότερο περίεργη, αφού παρόμοια προσπάθεια είχε ξεκινήσει και επί των ημερών του ΠΑ.ΣΟ.Κ..
      Εκείνο που στις υπόλοιπες προηγμένες χώρες ισχύει εδώ και χρόνια, ενσωματώνεται και στη δική μας έννομη τάξη. Δηλαδή ό,τι έχει πετύχει στο εξωτερικό, δεν μπορούμε να το εφαρμόσουμε στη χώρα μας; Γιατί τόσο αρνητική στάση για ένα χρηματοοικονομικό εργαλείο που μπορεί να συνδράμει αποφασιστικά στην ορθολογικότερη διαχείριση της δημόσιας περιουσίας; Ο κ. Δούκας στην επιτροπή σάς ανέφερε παραδείγματα από χώρες του εξωτερικού που εφαρμόζουν τις δυνατότητες της πώλησης και της επαναμίσθωσης ακινήτων του δημοσίου. Σας είπε για την κεντροαριστερή κυβέρνηση της Ιταλίας, που μέσα στη χρονιά θα πουλήσει 3.000.000.000 ευρώ σε ακίνητα του δημοσίου, ενώ το Βέλγιο μόλις τον προηγούμενο μήνα πούλησε ιδιοκτησίες που προσεγγίζουν τα 250.000.000 ευρώ. Όλοι αυτοί λοιπόν κάνουν λάθος και εμείς ήμασταν στο σωστό δρόμο; 
      Η αδράνεια και η φοβία σε κάθε τι καινούργιο ανήκουν στο παρελθόν. Ο υπόλοιπος κόσμος προχωράει και κινείται με άλματα και εμείς δυστυχώς φοβούμαστε να αξιοποιήσουμε τα εργαλεία που ήδη έχουν πετύχει στο εξωτερικό. Γιατί να μη χρησιμοποιούμε τα θετικά σημεία του ιδιωτικού τομέα; Τόσο κακός είναι πια ο ιδιωτικός τομέας; Αρκετοί από το χώρο σας έλεγαν τα ίδια και για τις συμπράξεις του δημοσίου και του ιδιωτικού τομέα και σήμερα αποδεικνύεται πόσο λάθος έκαναν, αφού νομάρχες και δήμαρχοι που προέρχονται από το χώρο του ΠΑ.ΣΟ.Κ. ήδη χρησιμοποιούν αυτό το εργαλείο. 
      Το πιο σημαντικό είναι ότι σήμερα συζητούμε για ένα νομοσχέδιο που μπορεί να φέρει μη φορολογικά έσοδα, τα οποία με τη σειρά τους θα οδηγήσουν σε περαιτέρω μείωση των φορολογικών βαρών. Εξοικονομούνται πόροι και ενισχύεται η κοινωνική συνοχή. Παράλληλα, πρέπει να διευκρινίσουμε ότι είναι στη διακριτική πλέον ευχέρεια του δημοσίου το πού και το αν θα εφαρμόσει το συγκεκριμένο χρηματοοικονομικό εργαλείο. Δεν είναι αναγκαστικό, δεν είναι υποχρεωτικό. Ειδικότερα, με το παρόν νομοσχέδιο επιτρέπεται η μεταβίβαση του ακινήτου σε ιδιώτη με την ταυτόχρονη μίσθωσή του από το δημόσιο ή από άλλο φορέα του δημοσίου. Υπάρχει, επίσης, η δυνατότητα ο ιδιώτης να αναλαμβάνει τη συντήρηση, τη λειτουργία και την ασφάλιση του κτηρίου που μισθώνεται.
      Κυρίες και κύριοι συνάδελφοι, η συγκεκριμένη νομοθετική πρωτοβουλία εντάσσεται μέσα σε ένα ευρύτερο πλαίσιο δράσεων, που σκοπό έχει να δημιουργήσει νέες δυνατότητες και να απελευθερώσει τις δημιουργικές δυνάμεις της οικονομίας. Δεν ξέρω αν αυτό το νομοσχέδιο έχει καμμία επίδραση στους ψηφοφόρους, προκειμένου να χαρακτηριστεί και αυτό ρουσφετολογικό κατά τη συνήθη πρακτική σας, ούτε βλέπω να υπάρχει και καμμία σκοπιμότητα που συζητείται σήμερα. Εκείνο που ξέρω είναι ότι η Κυβέρνηση συνεχίζει να κάνει τη δουλειά της με αμείωτο ρυθμό και με ακόμη μεγαλύτερη ένταση. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΑΓΓΕΛΟΣ ΤΖΕΚΗΣ: Κύριε Πρόεδρε, δώστε μου το λόγο για ένα λεπτό μόνο, για να ξέρουμε και μέσα σε αυτήν την Αίθουσα, όταν διαβάζουμε ένα βιβλίο, να αναφέρουμε ποιανού είναι, αν είναι πηγή που μπορεί πραγματικά …
      ΠΡΟΕΔΡΕΥΩΝ (Γεώργιος Σούρλας): Κύριε Τζέκη, μην εκτίθεστε παραπέρα. 
      ΑΓΓΕΛΟΣ ΤΖΕΚΗΣ: Τι θα πει «να εκτίθεμαι»;
      ΠΡΟΕΔΡΕΥΩΝ (Γεώργιος Σούρλας): Αν θεωρείτε αναξιόπιστο ένα Βουλευτή που γράφει βιβλία, να το πείτε λοιπόν.
      ΑΓΓΕΛΟΣ ΤΖΕΚΗΣ: Ακούστε, όχι αναξιόπιστο. Ο καθένας γράφει την ιστορία από την πλευρά που τη βλέπει. Η ιστορία που έχει καταγραφεί και ιδίως για τους πολιτικούς της Μαγνησίας…
      ΠΡΟΕΔΡΕΥΩΝ (Γεώργιος Σούρλας): Κύριε Τζέκη, μην εκτίθεστε παραπάνω, σταματήστε εδώ. Αυτά τα είπε ο Ζαχαριάδης. Τελεία και παύλα. 
      ΑΓΓΕΛΟΣ ΤΖΕΚΗΣ: …και αναφερθήκατε και σε μια περίοδο πολύ ταραγμένη, του ’52. Ξέρουμε πάρα πολύ καλά τι έγινε στη Μαγνησία και στη Θεσσαλία. Αλλά ξέρει ο ελληνικός λαός πολύ καλά ποια ήταν η εκτίμηση του Κομμουνιστικού Κόμματος Ελλάδας και για τον Παπάγο και για τον Πλαστήρα. Εσείς μπορεί να έχετε αναλάβει το εργολαβικό δικαίωμα στήριξης του Γεωργίου Παπανδρέου του τότε και είναι δικαίωμά σας, αλλά είναι δικαίωμα μας και εμάς να αναφερόμαστε σε στοιχεία ιστορικά και να τα λέμε μέσα στη Βουλή.
      ΠΡΟΕΔΡΕΥΩΝ (Γεώργιος Σούρλας): Κύριε Τζέκη, συνεχίζετε να εκτίθεστε. Αύριο θα έχετε μετανιώσει. 
      ΑΓΓΕΛΟΣ ΤΖΕΚΗΣ: Τι θα έχω μετανιώσει;
      ΠΡΟΕΔΡΕΥΩΝ (Γεώργιος Σούρλας): Να έρθετε, λοιπόν, αύριο να προσκομίσετε στοιχεία από τα οποία να προκύπτει ότι τα είπε ο Γεώργιος Παπανδρέου και θα ζητήσω δημόσια συγγνώμη. Μην εκτίθεστε, διαβάστε επιτέλους ιστορία, θα σας κάνει καλό. 
      ΑΓΓΕΛΟΣ ΤΖΕΚΗΣ: Αλλά όμως η ιστορία, όπως την βλέπει ο Γεώργιος Ιωάννου Σούρλας, είναι επόμενο…
      ΠΡΟΕΔΡΕΥΩΝ (Γεώργιος Σούρλας): Δεν την βλέπει ο Γεώργιος Ιωάννου Σούρλας, την πήρε από πηγές. Σας παρακαλώ πάρα πολύ. Ακούει το πανελλήνιο. Χρεώνετε τα λόγια αυτά «Τι Πλαστήρας, τι Παπάγος» στον Παπανδρέου. Δεν είναι πράξη του Παπανδρέου, τα είπε ο Ζαχαριάδης, τελεία και παύλα. 
      ΑΓΓΕΛΟΣ ΤΖΕΚΗΣ: Όχι, κάνατε ένα πολύ μεγάλο λάθος. Το ιστορικό βιβλίο που συγγράψατε δεν αντιπροσωπεύει το σύνολο …
      ΠΡΟΕΔΡΕΥΩΝ (Γεώργιος Σούρλας): Εντάξει, κύριε Τζέκη, σας ακούσαμε. 
      ΑΓΓΕΛΟΣ ΤΖΕΚΗΣ: Όχι «με ακούσατε». Δεν μπορείτε να διαβάζετε όμως ένα προσωπικό ιστορικό εγχειρίδιο, να το φέρνετε εδώ και να το διαβάζετε στη Βουλή. 
    ΠΡΟΕΔΡΕΥΩΝ (Γεώργιος Σούρλας): Εντάξει, κύριε Τζέκη. Να μας προσκομίσετε τις πηγές από τις οποίες προκύπτει ότι το είπε ο Γεώργιος Παπανδρέου.
    ΑΓΓΕΛΟΣ ΤΖΕΚΗΣ: Εγώ σας λέω ότι το Κομμουνιστικό Κόμμα Ελλάδας δεν κρύφτηκε ποτέ. Ούτε κουκούλα φόρεσε ούτε κρύφτηκε από τον ελληνικό λαό. Άλλοι φόρεσαν τις κουκούλες σε ιστορικές περιόδους.
    ΠΡΟΕΔΡΕΥΩΝ (Γεώργιος Σούρλας): Εντάξει, κύριε Τζέκη.
    ΑΓΓΕΛΟΣ ΤΖΕΚΗΣ: Θέλετε, λοιπόν, να κάνουμε αναδρομή στο παρελθόν, για τη συγκεκριμένη περίπτωση, ιδίως για τη Μαγνησία; 
    ΠΡΟΕΔΡΕΥΩΝ (Γεώργιος Σούρλας): Εντάξει, κύριε Τζέκη, σας ακούσαμε.
    Κύριε Τζέκη, την ιστορία δεν την έγραψε ούτε ο Σούρλας ούτε ο Τζέκης. Την έγραψαν αυτοί που την έγραψαν. 
    ΑΓΓΕΛΟΣ ΤΖΕΚΗΣ: Όπως αυτή που γράψατε για την έκτη δημοτικού. 
    ΠΡΟΕΔΡΕΥΩΝ (Γεώργιος Σούρλας): Ο κ. Φλωρίδης έχει το λόγο.
    ΓΕΩΡΓΙΟΣ ΦΛΩΡΙΔΗΣ: Κύριε Πρόεδρε, θα ήθελα να ρωτήσω τον Υφυπουργό κ. Δούκα ο οποίος κατέθεσε κάποια έγραφα, εις ικανοποίηση τίνος αιτήματος κατατέθηκαν αυτά τα έγγραφα και τι ακριβώς αφορούν; Έχετε την καλοσύνη να μας πείτε, κύριε Υφυπουργέ;
    ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Απήντησα προηγουμένως, κύριε Φλωρίδη. 
    ΠΡΟΕΔΡΕΥΩΝ (Γεώργιος Σούρλας): Κύριε Υφυπουργέ, σας παρακαλώ να επαναλάβετε την απάντησή σας, αφού το ζητά ο Κοινοβουλευτικός Εκπρόσωπος της Αξιωματικής Αντιπολίτευσης. Βέβαια, αυτό είναι μια παρένθεση στο νομοσχέδιο αλλά μια και το ζητά ο Κοινοβουλευτικός Εκπρόσωπος και κατετέθησαν όταν δεν ήταν παρών, νομίζω ότι οφείλετε να απαντήσετε.
    ΚΩΝΣΤΑΝΤΙΝΟΣ ΤΑΣΟΥΛΑΣ: Μετά θα έρθουν κι άλλοι και θα θέλουν να ξαναρωτήσουν.
    ΠΡΟΕΔΡΕΥΩΝ (Γεώργιος Σούρλας): Ας απαντήσει ο κύριος Υπουργός.
    Πήρε την πρωτοβουλία να καταθέσει αυτά τα έγγραφα. Και όταν ζητάει ένας συνάδελφος και ιδιαίτερα Κοινοβουλευτικός Εκπρόσωπος εξηγήσεις, νομίζω ότι μπορούμε να δώσουμε λίγο χρόνο για να απαντήσει. 
    Κύριε Υπουργέ, έχετε το λόγο.
    ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε συνάδελφε, δεν ξέρω εάν αλλάξατε γνώμη. Είχα την εντύπωση ότι το κόμμα σας τα είχε ζητήσει. Μήπως άλλαξε κάτι από την επίμονη αναζήτηση αυτών των ντοκουμέντων; Όλες οι σχετικές γνώσεις σ’ αυτά τα θέματα είναι γνωστές από καιρό. Ήταν γνωστά όλα όσα αφορούσαν τις συμβάσεις και το κόστος του δημοσίου στα συγκεκριμένα ομόλογα. Σε οποιονδήποτε καταλαβαίνει απ’ αυτά τα πράγματα ήταν γνωστό ποιο θα ήταν το περιεχόμενο των swaps. Όλα τα συγκεκριμένα swaps έχουν ήδη κατατεθεί. Και είναι γνωστές πλέον όλες οι συμβάσεις. 
    ΠΡΟΕΔΡΕΥΩΝ (Γεώργιος Σούρλας): Ο κ. Φλωρίδης έχει το λόγο.
    ΓΕΩΡΓΙΟΣ ΦΛΩΡΙΔΗΣ: Ο Υπουργός θέλησε να μην απαντήσει. Εγώ είμαι υποχρεωμένος να κάνω τις εξής παρατηρήσεις: Έχω στα χέρια μου, κύριε Πρόεδρε, τα επτά δισέλιδα, τα οποία κατέθεσε ο Υπουργός. Αναφέρονται σε εκδόσεις δομημένων ομολόγων ύψους 1.530.000.000 ευρώ. Θέλω να ρωτήσω εάν σ’ αυτά τα δισέλιδα συμπεριλαμβάνονται τα εξής: Πρώτον, η σύμβαση αναδοχής για κάθε ομόλογο. Δεύτερον, εάν σ’ αυτά τα δισέλιδα συμπεριλαμβάνονται τα έγγραφα ανταλλαγής επιτοκίων. Τρίτον, εάν σ’ αυτά τα δισέλιδα υπάρχει η τιμολόγηση. Τέταρτον, ποιος έκανε την τιμολόγηση για λογαριασμό του ελληνικού δημοσίου. Πέμπτον, εάν σ’ αυτά τα δισέλιδα είναι οι συμβάσεις με τις οποίες αγόρασαν τα ασφαλιστικά ταμεία αυτά τα δομημένα ομόλογα. Και τέλος, εάν εδώ σ’ αυτά συμπεριλαμβάνονται οι βασικοί όροι των συμβάσεων ανταλλαγής όπου εκεί καθορίζεται ότι καθένα μέρος δεν χρησιμοποιεί το άλλο για σύμβουλο. Αυτό σημαίνει ότι πρέπει να έχει δικό του σύμβουλο ιδιαίτερα όσον αφορά την τιμολόγηση.
    Εάν ο Υφυπουργός ισχυρίζεται ότι σ’ αυτά τα δισέλιδα συμπεριλαμβάνονται όλα όσα είπα, τότε προφανώς η Κυβέρνηση έκανε το καθήκον της. 
    Αλλά είναι κάτι παραπάνω από βέβαιο ότι εδώ δεν συμπεριλαμβάνεται τίποτε απ’ αυτά που σας είπα προηγουμένως. Και προφανώς δεν συμπεριλαμβάνεται τίποτε απ’ όλα όσα έχει ζητήσει το ΠΑ.ΣΟ.Κ. και που θέλει να μάθει ο ελληνικός λαός.
      Αν νομίζει ο κύριος Υφυπουργός ότι με αυτόν τον τρόπο μπορεί να ξεγελάσει και την Εθνική Αντιπροσωπεία και μέσω αυτής και τον ελληνικό λαό, είναι γελασμένος. 
      ΠΡΟΕΔΡΕΥΩΝ (Γεώργιος Σούρλας): Όλα αυτά μπορούν να αποτελέσουν αντικείμενο μιας ερώτησης, μιας επερώτησης, μιας άλλης συζήτησης. Να συνεχίσουμε…
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Να απαντήσω, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Θα απαντήσετε, κύριε Υπουργέ; Γιατί πρέπει να συνεχίσουμε στη συζήτηση του νομοσχεδίου. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, ο συνάδελφος έχει πλήρη σύγχυση και λίγο-πολύ μας είπε να του κάνουμε ιδιαίτερο μάθημα για πράγματα στα οποία αναφέρεται τρεις μήνες τώρα, αλλά φαίνεται ότι μιλούσε χωρίς να καταλαβαίνει τόσο καιρό γιατί μιλούσε. 
      Διαβάστε τα, λοιπόν και ελάτε να μας πείτε τι δεν συμπεριλαμβάνεται. Αν θέλατε ιδιαίτερο μάθημα, να ερχόσασταν τρεις μήνες πριν να σας κάνω ιδιαίτερο μάθημα, κύριε συνάδελφε.
      ΓΕΩΡΓΙΟΣ ΦΛΩΡΙΔΗΣ: Κύριε Πρόεδρε…
      ΠΡΟΕΔΡΕΥΩΝ (Γεώργιος Σούρλας): Ας τελειώσει αυτή η συζήτηση.
      Ορίστε, κύριε Φλωρίδη, έχετε το λόγο. 
      ΓΕΩΡΓΙΟΣ ΦΛΩΡΙΔΗΣ: Και σε όλα όσα μας έφερε πριν, προφανώς δεν συμπεριλαμβάνονταν οι «βαλίτσες» των 40.000.000 ευρώ, κύριε Πρόεδρε, οι πιστοποιημένες «βαλίτσες», οι οποίες εκδόθηκαν με βάση το ομόλογο του ελληνικού δημοσίου, που φέρει την υπογραφή των Υπουργών Οικονομίας και Εθνικής Άμυνας. Σ’ εκείνα τα χαρτιά κρύβονταν τα 40.000.000 ευρώ, οι «βαλίτσες» των οποίων αναζητούνται. Όλοι έχουν καταθέσει ότι εκείνα τα 40.000.000 έγιναν «βαλίτσες» με μαύρο χρήμα, κύριε Υφυπουργέ. 
      Αυτό, λοιπόν, που θέλουμε να δούμε, με όσα θα μας φέρετε, είναι πόσες ακόμη «βαλίτσες» κρύβονται σ’ αυτά, αν κρύβονται. Τα υπόλοιπα, τα περί σεμιναρίων, καλύτερα να τα αφήσετε έξω απ’ αυτήν την Αίθουσα. Μέχρι τώρα η εξέλιξη δεν βοήθησε τέτοιου είδους υπεκφυγές. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε…
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ να μείνουμε εδώ. Μπορούν οι συνάδελφοι του ΠΑ.ΣΟ.Κ. μέσα στα πλαίσια του κοινοβουλευτικού ελέγχου, με ερώτηση ή επερώτηση, να υποβάλλουν τα ερωτήματα αυτά εγγράφως. Υπάρχει προβλεπόμενη διαδικασία. Θα παρακαλέσω να μη συνεχίσουμε τη συζήτηση αυτή. 
      Ο κ. Μακρυπίδης έχει το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Να μην απαντήσουμε;
      ΠΡΟΕΔΡΕΥΩΝ (Γεώργιος Σούρλας): Μα, έχετε απαντήσει, κύριε Υπουργέ. Τα έχετε πει όλα. 
      ΑΘΑΝΑΣΙΑ ΜΕΡΕΝΤΙΤΗ: Να απαντήσει, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Επιμένετε να απαντήσει ο Υπουργός; 
      ΑΘΑΝΑΣΙΑ ΜΕΡΕΝΤΙΤΗ: Θέλουμε να τον ακούσουμε, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Κύριε Μακρυπίδη, παρακαλώ την υπομονή σας για να απαντήσει ο Υπουργός για ένα λεπτό. 
      Ορίστε, κύριε Υπουργέ. Θέλετε να απαντήσετε ή να ολοκληρώσουμε;
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Ας προχωρήσουμε, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Κύριε Μακρυπίδη, έχετε το λόγο. 
      ΑΝΔΡΕΑΣ ΜΑΚΡΥΠΙΔΗΣ: Θα ήθελα απευθυνόμενος στον κ. Υπουργό, να του πω ότι η αλαζονεία είναι κακός σύμβουλος των πολιτικών. 
      Σχετικά με τα όσα είπε περί σεμιναρίων, εγώ θα του έλεγα ότι αυτή η συμπεριφορά του μας υποχρεώνει να κάνουμε σεμινάρια σεμνότητας και ταπεινότητας, από τις οποίες προφανώς πάσχει. Γιατί πλέον απ’ ό,τι φαίνεται από τους τρεις μήνες, θα υποχρεωθείτε και στους υπόλοιπους τρεις να φέρετε στην επιφάνεια όσα έχετε κρύψει από τον ελληνικό λαό και από τη Βουλή, μόνο που τα φέρνετε με δόσεις. Έχουμε και την επιμονή και την υπομονή. Θα τα φέρετε όλα στην επιφάνεια και στο φως, κύριε Υπουργέ, όλα αυτά που κρύβετε τρεις μήνες επιμελώς. 
      Κύριε Πρόεδρε, θα μου επιτρέψετε…
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, θέλω το λόγο. 
      ΠΡΟΕΔΡΕΥΩΝ (Γεώργιος Σούρλας): Κύριε Μακρυπίδη, τώρα δικαιολογείται η παρέμβαση του Υπουργού. 
      ΑΝΔΡΕΑΣ ΜΑΚΡΥΠΙΔΗΣ: Δεν έχω αντίρρηση. 
      ΠΡΟΕΔΡΕΥΩΝ (Γεώργιος Σούρλας): Κρατείται ο χρόνος σας. 
      Κύριε Υπουργέ, έχετε το λόγο. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε συνάδελφε, αυτό εδώ είναι το λεγόμενο offering circular ενός δομημένου ομολόγου, της BNP Paribas, της Eurobank και της Εθνικής Τράπεζας. Όλο αυτό που περιέχει όλες τις πληροφορίες είναι από το 2005 στο Bloomberg. Αν θέλετε, να το καταθέσω στη Βουλή. 
      Αν μας πείτε ότι δεν είσαστε ικανοί να μπείτε στο Bloomberg και ότι τόσους μήνες…
      ΚΩΝΣΤΑΝΤΙΝΟΣ ΓΕΙΤΟΝΑΣ: Αφήστε τα αυτά!
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Μη με ξαναδιακόψετε, κύριε Γείτονα. Να ακούτε.
      Αν μας λέτε ότι δεν είσαστε ικανοί να μπείτε στο Bloomberg και να δείτε όλα τα στοιχεία, τότε επί τρεις μήνες για ποιο πράγμα μιλάτε, κύριοι συνάδελφοι; Όλα αυτά ήταν γνωστά. 
      Θα ήθελα να σας θυμίσω ότι συνάδελφός σας πήρε από τον τότε Υπουργό Εξωτερικών του ΠΑ.ΣΟ.Κ. 250.000 ευρώ για να κάνει σεμινάρια και μαθήματα σε Βουλευτές κρατών της Νοτιανατολικής Ευρώπης σχετικά με το πώς να χειρίζονται το internet. Είμαι, λοιπόν, βέβαιος ότι τα λεφτά, που ο τότε Υπουργός Εξωτερικών έδωσε στο συγκεκριμένο ή στη συγκεκριμένη συνάδελφο, θα έδειχναν ότι κάποιες στοιχειώδεις γνώσεις θα είχατε σ’ αυτά τα θέματα. Όπως πάνω σ’ αυτά δεν βρήκατε απολύτως τίποτα…
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ας μη συνεχίσουμε έτσι. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): …δεν θα βρείτε απολύτως τίποτα μεμπτό και στις συμβάσεις που καταθέσαμε για τα swaps. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ.
      ΓΕΩΡΓΙΟΣ ΦΛΩΡΙΔΗΣ: Κύριε Πρόεδρε, θα ήθελα το λόγο. 
      ΠΡΟΕΔΡΕΥΩΝ (Γεώργιος Σούρλας): Κύριε Φλωρίδη, δεν μπορούμε να συνεχίσουμε έτσι. Μετά θα σας δοθεί ο λόγος. 
      ΓΕΩΡΓΙΟΣ ΦΛΩΡΙΔΗΣ: Ένα λεπτό θέλω μόνο, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Όχι, κύριε Φλωρίδη. Δεν μπορεί να είναι στο Βήμα ο κ. Μακρυπίδης…
      ΓΕΩΡΓΙΟΣ ΦΛΩΡΙΔΗΣ: Ο κ. Μακρυπίδης μου επιτρέπει τη διακοπή. 
      ΠΡΟΕΔΡΕΥΩΝ (Γεώργιος Σούρλας): Μα, κύριε Φλωρίδη, σας παρακαλώ πάρα πολύ. Δεν μπορούμε να συνεχίσουμε έτσι. Θα έχετε το λόγο μόλις τελειώσει ο κ. Μακρυπίδης. 
      (Θόρυβος από την πτέρυγα του ΠΑ.ΣΟ.Κ.)
      ΑΘΑΝΑΣΙΑ ΜΕΡΕΝΤΙΤΗ: Ας του δοθεί ο λόγος, κύριε Πρόεδρε. Πρέπει να δοθούν απαντήσεις στον Υπουργό. 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Φλωρίδη, έχετε το λόγο.
      ΓΕΩΡΓΙΟΣ ΦΛΩΡΙΔΗΣ: Κύριε Υπουργέ, πρέπει να ξέρετε ότι δεν είναι αντάξιο αυτής της Αίθουσας να μετέρχεστε αυτά που μετέρχεστε τώρα και μάλιστα με έναν τρόπο εξαιρετικά υπαινικτικό σε βάρος του Αρχηγού της Αξιωματικής Αντιπολίτευσης. Όμως βλέπω ότι αυτό είναι αποτέλεσμα μιας απίστευτης ταραχής, στην οποία έχει περιέλθει η Κυβέρνηση.
      Εν πάση περιπτώσει, θέλω να σας πω το εξής. Τα σεμινάρια, τα όποια σεμινάρια για τη χρήση του internet, που έχουν γίνει, σε καμμία περίπτωση δεν συμπεριλαμβάνουν το πώς μετατρέπεται ένα ελληνικό ομόλογο σε «μαύρο χρήμα» και μπαίνει σε βαλίτσες και πάει κάπου. Γι’ αυτά είστε ειδικοί μόνο εσείς! Γιατί ένα μέρος από τα ελληνικά ομόλογα, τα οποία εκδώσατε, μετατράπηκε σε «μαύρο χρήμα», που μπήκε σε βαλίτσες και πήγε κάπου. Και μην έχετε αμφιβολία ότι δεν θα μάθει ο ελληνικός λαός πού πήγαν οι βαλίτσες αυτές. Τα περί σεμιναρίων, λοιπόν, αφήστε τα κατά μέρος. 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Φλωρίδη. 
      ΓΕΩΡΓΙΟΣ ΦΛΩΡΙΔΗΣ: Αυτό που θέλει ο ελληνικός λαός να μάθει είναι αυτού του είδους τα «σεμινάρια» της Κυβέρνησής σας, που οδήγησαν στην καταλήστευση των αποθεματικών των Ταμείων. Και σ’ αυτό θα δώσετε απαντήσεις, θέλετε δεν θέλετε κι εσείς και όλοι όσοι ενεπλάκησαν σ’ αυτήν την ιστορία. 
      ΠΡΟΕΔΡΕΥΩΝ (Γεώργιος Σούρλας): Κύριε Φλωρίδη, ολοκληρώσετε παρακαλώ. 
      ΓΕΩΡΓΙΟΣ ΦΛΩΡΙΔΗΣ: Πρέπει να είστε πολύ προσεκτικός όταν αναφέρεστε στον Αρχηγό της Αξιωματικής Αντιπολίτευσης και αφήνετε υπαινιγμούς ότι έγινε χρήση χρημάτων για να μάθουν να χρησιμοποιούν το internet. Πάντως η χρήση του internet δεν συμπεριλαμβάνει «μαύρο χρήμα» και «βαλίτσες», κύριε Υφυπουργέ!
      ΠΡΟΕΔΡΕΥΩΝ (Γεώργιος Σούρλας): Κύριε Μακρυπίδη, ας μπούμε στο νομοσχέδιο τώρα. Ολοκληρώθηκε αυτή η συζήτηση.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Γεώργιος Σούρλας): Πάλι, κύριε Υπουργέ, θέλετε να απαντήσετε; Δεν μπορεί να συνεχιστεί αυτό. Σας παρακαλώ πάρα πολύ. 
      ΑΘΑΝΑΣΙΑ ΜΕΡΕΝΤΙΤΗ: Να απαντήσει ο Υπουργός, κύριε Πρόεδρε. 
      ΘΕΟΔΩΡΟΣ ΚΑΡΑΟΓΛΟΥ: Πρέπει να απαντήσει ο Υπουργός. Κάποτε είχαμε τα «πάμπερς», τώρα έχουμε τις «βαλίτσες». 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ! Θα με αφήσετε να διευθύνω τη συζήτηση.
      Κύριε Μακρυπίδη, συνεχίστε.
      ΘΕΟΔΩΡΟΣ ΚΑΡΑΟΓΛΟΥ: Να μάθουμε τι έγινε με τα «πάμπερς». 
      ΠΡΟΕΔΡΕΥΩΝ (Γεώργιος Σούρλας): Όχι, κύριε συνάδελφε. Υπάρχουν άλλες διαδικασίες για να αναφερθούμε στα ομόλογα.
      Κύριε Μακρυπίδη, συνεχίστε. Θερμή παράκληση να περιοριστείτε στο νομοσχέδιο.
      ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε, αλλά δεν μπορούμε να μην παρακολουθούμε και την πορεία της συζήτησης. Όπως με δόσεις αποκαλύφθηκε η αλήθεια από τον Πρόεδρο του Ταμιευτηρίου κ. Τσουπίδη και από τον Διοικητή της Αγροτικής Τράπεζας προχθές, το γνωστό «κουμπάρο» κ. Μηλιάκο, έτσι θα αποκαλυφθεί η αλήθεια και από τα υπόλοιπα, πολιτικά πρόσωπα σκόπιμα που την αποκρύπτουν.
      Θα ήθελα, όμως, να προχωρήσω και σ’ ένα άλλο θέμα που προηγουμένως συζητήθηκε, κύριε Πρόεδρε. Βέβαια απουσιάζει ο κ. Τζέκης, αλλά δεν μπορώ να μην αναφερθώ σχετικά με το «τι Παπάγος τι Πλαστήρας». Εγώ θα ήθελα να πω, όχι στον κ. Τζέκη ούτε στους Βουλευτές του Κ.Κ.Ε, αλλά στους φίλους της άλλης Αριστεράς ότι σήμερα δεν υπάρχει κυβέρνηση «δικομματισμός». Υπάρχει συγκεκριμένη κυβέρνηση. Είναι η Κυβέρνηση της Νέας Δημοκρατίας, η οποία ασκεί συγκεκριμένη πολιτική, που έχει επηρεάσει τα μέγιστα τον ελληνικό λαό. Και αυτό το νομοσχέδιο το υπογράφει η συγκεκριμένη Κυβέρνηση, το υπογράφει η πολιτική ηγεσία του Υπουργείου Οικονομίας και Οικονομικών. 
      Σχετικά με το νομοσχέδιο, κύριε Πρόεδρε, για την πώληση και την επαναμίσθωση των ακινήτων θα ήθελα να πω ότι κανένας καλοπροαίρετος πολίτης, κανένας καλοπροαίρετος συνάδελφος δεν θα ήταν αντίθετος στη σωστή αξιοποίηση της δημόσιας ακίνητης περιουσίας. Για να γίνει, όμως, αυτό θα πρέπει να γίνει σωστή καταγραφή της περιουσίας του δημοσίου, πράγμα που δεν γίνεται με αυτό το νομοσχέδιο. Θα πρέπει να γίνει αξιολόγηση εκείνης της περιουσίας που παραμένει αδρανής, πράγμα που δεν φαίνεται με το νομοσχέδιο. Πρέπει να υπάρξει ολοκληρωμένη πρόταση, με όρους και προϋποθέσεις, και με βάση τις αρχές της διαφάνειας να γίνει η αξιοποίηση αυτής της μεγάλης όντως δημόσιας ακίνητης περιουσίας, κάτι που εσείς δεν κάνετε με το νομοσχέδιο. 
      Με το νομοσχέδιο έρχεστε, σε προεκλογική περίοδο, να δημιουργήσετε ένα δήθεν επενδυτικό κλίμα για τις χρηματαγορές. Όμως στοχεύετε με αυτό να εξυπηρετήσετε «ημέτερους», ιδιωτικά συμφέροντα. Κύριε Υπουργέ, βοά η αγορά για συγκεκριμένη τράπεζα που κόπτεται, πιέζει και λέγεται ότι συνέταξε και το συγκεκριμένο νομοσχέδιο. 
      Ο στόχος του νομοσχεδίου είναι καθαρά εισπρακτικός. Με ταμειακό χαρακτήρα όπως και αντικείμενο έρχεστε άμεσα να δώσετε μεγαλύτερη ρευστότητα στο δημόσιο. 
      Με το νομοσχέδιο δεν γίνεται πραγματικά αξιοποίηση και εκμετάλλευση των ακινήτων του δημοσίου, αλλά χρησιμοποιείται αυτό το νομοσχέδιο  ως εργαλείο και μάλιστα με τρόπο επικίνδυνο και αδιαφανή για να καλύψετε ανάγκες του προϋπολογισμού ξεπουλώντας όχι μόνο «τα ασημικά», «αλλά και ολόκληρο» το σπίτι! 
      Κύριοι της Κυβέρνησης της Νέας Δημοκρατίας, ξεκινήσατε τη διαχείριση των δημοσιονομικών της χώρας με δημιουργική λογιστική και καταλήγετε στην καταστροφική λογιστική. 
      Θα ήθελα όμως,  κύριε Υπουργέ, να σταθώ για λίγο στο άρθρο 19 στη δημιουργία του Συμβουλίου Ποιοτικού Ελέγχου. Κύριε Υπουργέ, συστήθηκε το 2003 η Επιτροπή Λογιστικής Τυποποίησης και Ελέγχου και δυστυχώς τρία χρόνια αυτή η επιτροπή έχει παραμείνει αδρανής. Και ενώ έχει τη δυνατότητα, έχει τις αρμοδιότητες να επεξεργάζεται προτάσεις για τη διενέργεια των ποιοτικών ελέγχων, και ενώ θα έπρεπε να προωθηθεί ακόμη παραπέρα η αυτονομία της, έρχεστε σήμερα με τη διάταξη αυτή στο άρθρο 19 να την ποδηγετήσετε, να την ελέγξετε με στόχο να την χρησιμοποιήσετε κατά βούληση για αδιαφανείς λόγους και σκοπούς στους ελέγχους. Ζητάμε άμεσα τη συγκεκριμένη διάταξη και το άρθρο 19 να αποσυρθεί. 
      Άκουσα όμως, κυρίες και κύριοι συνάδελφοι, τον εισηγητή της Πλειοψηφίας με έμφαση, θα μπορούσα να πω με έπαρση και με κομπασμό, να αναφέρεται από το Βήμα αυτό για την άρση της επιτήρησης της χώρας μας, για την έξοδο από τη διαδικασία του υπερβολικού ελλείμματος και θα ήθελα να πω ότι ανακοινώθηκε η έξοδος από τη διαδικασία του υπερβολικού ελλείμματος, όμως, για τρία χρόνια κύριοι της Κυβέρνησης της Νέας Δημοκρατίας, έχουμε διόγκωση του κοινωνικού ελλείμματος. Με τη μείωση του εισοδήματος και με μία πολιτική υπέρ των ολίγων και ισχυρών και σε βάρος των πολλών και αδυνάμων έχουμε τη μεγαλύτερη αναδιανομή του εισοδήματος εις βάρος των λαϊκών στρωμάτων τρία χρόνια τώρα. Με την πολιτική σας έχουμε διόγκωση του δημοκρατικού ελλείμματος, γιατί διαπιστώσαμε τρία χρόνια τώρα η αξιοκρατία να έχει στηθεί στο εκτελεστικό απόσπασμα. Ζουν οι ¨Έλληνες πολίτες και οι νέοι την αναξιοκρατία σχετικά με τις προσλήψεις μέσα από τη «γαλάζια συνέντευξη». Ζούμε και ζει ο ελληνικός λαός τρία χρόνια τη διόγκωση του δημοκρατικού ελλείμματος με την έξαρση της εγκληματικότητας και της ανασφάλειας των πολιτών της χώρας, όταν ακούμε από τον ίδιο τον Υπουργό Δημόσιας Τάξης από το Βήμα αυτό να λέει ότι εκτίει ποινή και ότι κάνει αγγαρεία! 
      Ενώ εσείς θεωρείτε  μεγάλο επίτευγμα την έξοδο της χώρας από την επιτήρηση, έχουμε τη διόγκωση του δημοσίου χρέους. Και ερωτώ, κύριε Υπουργέ, μιας και είστε αρμόδιος για το δημόσιο χρέος: Πόσο ήταν το δημόσιο χρέος το 2003; Ήταν 167.000.000.000 ευρώ. Πόσο πήγε, κύριε Δούκα μετά από τρία χρόνια διακυβέρνησης της χώρας από τη Νέα Δημοκρατία το δημόσιο χρέος; Γιατί σας ακούμε να μιλάτε για το δημόσιο έλλειμμα. Έφτασε τα 235.000.000.000 το πρώτο τρίμηνο του τρέχοντος έτους; Ναι ή όχι; Αυτή είναι η σωστή διαχείριση των δημοσιονομικών που κάνετε τρία χρόνια τώρα; Και μας μιλάτε για μείωση του δημοσίου ελλείμματος, όταν έχουμε διόγκωση του δημόσιου χρέους σε δυσθεώρητα ύψη, όταν μας λέγατε προεκλογικά ότι το κάθε νεογέννητο επιβαρύνεται από το δημόσιο χρέος με 18.000 ευρώ και σήμερα επιβαρύνεται, με την πολιτική σας μετά από τρία χρόνια, με 23.000 ευρώ; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Άρα τελειώνοντας θα ήθελα να πω ότι έχουμε μείωση των εσόδων και αύξηση των δαπανών. Έχουμε, κύριε Δούκα, τρία χρόνια τώρα αύξηση των ανείσπρακτων οφειλών. Ήδη προχθές ομολογήθηκε από το Υπουργείο σας ότι τα ανείσπρακτα χρέη έχουν φτάσει στο ύψος των 17,5 δισεκατομμυρίων ευρώ.  
      Κύριε Υπουργέ, δέκα χιλιάδες μεγαλοοφειλέτες –πάνω από 100.000 ευρώ ο καθένας- οφείλουν στο δημόσιο 15,5 δισεκατομμύρια ευρώ! Τι κάνετε προκειμένου να εισπράξετε αυτά τα ανείσπρακτα από τους μεγαλοοφειλέτες; Μόλις δέκα χιλιάδες είναι αυτοί που χρωστάνε από 100.000 ευρώ και πάνω. Γιατί δεν τα εισπράττετε και ασκείτε αυτήν την πολιτική ξεπουλώντας τη δημόσια περιουσία;
      Επειδή ακούσαμε και από εσάς, κύριε Δούκα και από τον εισηγητή της Νέας Δημοκρατίας, να μιλάτε για τη χρηστή διοίκηση, να μιλάτε για νοικοκύρεμα τελειώνω, κύριε Πρόεδρε και ευχαριστώ για την ανοχή σας σας ερωτώ, μιας και είσαστε πολιτικός προϊστάμενος του Διοικητή της Α.Τ.Ε.: Ποιος είναι ο μισθός του Διοικητή της Α.Τ.Ε.; Είναι διπλάσιος του Προέδρου της Δημοκρατίας; Φτάνει στο ύψος των 22.000 ευρώ το μήνα ο Διοικητής, ο κουμπάρος, ο κ. Μηλιάκος;
      Προχθές στις 23 του μηνός, όταν...
      ΠΡΟΕΔΡΕΥΩΝ (Γεώργιος Σούρλας): Κύριε Μακρυπίδη …
      ΑΝΔΡΕΑΣ ΜΑΚΡΥΠΙΔΗΣ: Τελειώνω, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Και εκτός νομοσχεδίου είστε. Τι να κάνω; Να σας δώσω χρόνο, αλλά για το νομοσχέδιο. Εσείς μιλάτε για ομόλογα,... 
      ΑΝΔΡΕΑΣ ΜΑΚΡΥΠΙΔΗΣ: Προχθές στην επιτροπή στις 23 Μαΐου ανανεώθηκε η θητεία του. 
      ΠΡΟΕΔΡΕΥΩΝ (Γεώργιος Σούρλας): Ακούστε με. Πώς θα γίνει δηλαδή;
      ΑΝΔΡΕΑΣ ΜΑΚΡΥΠΙΔΗΣ: Και την ίδια μέρα μετά από εδώ, όταν επανεξελέγη διοικητής, παρουσιάστηκε στη γενική συνέλευση των μετόχων και του εγκρίθηκε αύξηση 20%! 
      ΠΡΟΕΔΡΕΥΩΝ (Γεώργιος Σούρλας): Κύριε Μακρυπίδη, σας παρακαλώ.
      ΑΝΔΡΕΑΣ ΜΑΚΡΥΠΙΔΗΣ: Αυξήθηκε ο μισθός του κατά 5.000 ευρώ του διοικητή των σκανδάλων, του διοικητή των δομημένων ομολόγων!
      ΠΡΟΕΔΡΕΥΩΝ (Γεώργιος Σούρλας): Κύριε Μακρυπίδη, σας παρακαλώ.
      ΑΝΔΡΕΑΣ ΜΑΚΡΥΠΙΔΗΣ: Αυτή είναι η πολιτική που ασκήσατε. Αυτή είναι η χρηστή διοίκηση που ασκείτε. Αυτήν την κατασπατάληση του δημοσίου χρήματος έχετε κάνει τρία χρόνια τώρα. Γι’ αυτό και ο λαός έχει πάρει τις αποφάσεις του. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Να τις πάρει ο λαός. Όμως ήσασταν και εκτός χρόνου και εκτός θέματος. Το Προεδρείο πώς μπορεί να παρακολουθεί αυτήν τη συζήτηση; Σας παρακαλώ πάρα πολύ. 
      Ο κ. Βεργίνης έχει το λόγο.
      ΞΕΝΟΦΩΝ ΒΕΡΓΙΝΗΣ: Ευχαριστώ πάρα πολύ, κύριε Πρόεδρε. 
      ΑΝΔΡΕΑΣ ΜΑΚΡΥΠΙΔΗΣ: Να μας πει γιατί ήταν υποδιοικητής στην τράπεζα. 
      ΞΕΝΟΦΩΝ ΒΕΡΓΙΝΗΣ: Να απαντήσω, δεν έχω καμμία αντίρρηση! Όταν ήμουν Υποδιοικητής, έπαιρνα 1.400.000 δραχμές μισθό. Πόσο είναι ο μισθός σήμερα; Περίπου 3.500-4.000 ευρώ. Αυτά ήταν. 
      ΑΘΑΝΑΣΙΑ ΜΕΡΕΝΤΙΤΗ: Ευχαριστούμε, κύριε Βεργίνη.
      ΞΕΝΟΦΩΝ ΒΕΡΓΙΝΗΣ: Παρακαλώ πολύ.
      ΑΘΑΝΑΣΙΑ ΜΕΡΕΝΤΙΤΗ: …(δεν ακούστηκε)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, παρακαλώ πάρα πολύ!
      ΞΕΝΟΦΩΝ ΒΕΡΓΙΝΗΣ: Και ό,τι έπαιρνα και παίρνω είναι δηλωμένα στην εφορία. 
      Κύριε Πρόεδρε, έχω τη γνώμη ότι πραγματικά δεν υπάρχει καμμία περίπτωση να κατατεθεί νομοσχέδιο ή να γίνει συζήτηση για οποιοδήποτε θέμα και τελικά να μην έλθει η συζήτηση για τα ομόλογα. 
      Έχουμε πει πολλές φορές, πρώτον, να προσέχετε μην αποδειχθεί άνθρακας ο θησαυρός και, δεύτερον, επιτέλους, τα ομόλογα, οι μετοχές και όλοι γενικά οι τίτλοι, η κινητή περιουσία που γνωρίζουμε, δεν μπορεί να εκτιμηθεί η αξία τους πριν ρευστοποιηθούν. Επομένως, λοιπόν, κάντε υπομονή. Όταν πρόκειται να ρευστοποιηθούν αυτά τα στοιχεία, τότε να κάνουμε την εκτίμηση και να βρούμε το ισοζύγιο.
      Κύριοι συνάδελφοι, το παρόν νομοσχέδιο έχει μια φιλοσοφία. Η φιλοσοφία του είναι πώς να αξιοποιηθεί καλύτερα η δημόσια περιουσία και όχι μόνο, αλλά πώς πράγματι με την αξιοποίηση θα δημιουργηθεί ένα καλύτερο κλίμα, κλίμα επενδυτικό όχι μονάχα για τους επενδυτές του εσωτερικού, αλλά και για τους επενδυτές του εξωτερικού, έτσι ώστε πράγματι να έχουμε μία εισροή κεφαλαίων και να δοθεί δυνατότητα όχι μόνο στο δημόσιο, αλλά και στον ιδιωτικό τομέα να μπορούν να αξιοποιήσουν τα κεφάλαιά τους.
      Πού είναι, λοιπόν, το περίεργο σε αυτό το νομοσχέδιο, όπου η Αξιωματική Αντιπολίτευση δεν θέλει –ή δεν μπορεί, πράγμα που δεν το πιστεύω- να δει τη σκοπιμότητά του; Μήπως η απουσία που υπάρχει στη νομοθεσία σήμερα; Μήπως η ακαμψία που υπάρχει στη νομοθεσία σήμερα; Δηλαδή δεν αναγνωρίζεται από όλους σας, από όλους μας ότι η υπάρχουσα νομοθεσία δεν βοηθά στην αξιοποίηση της ακίνητης περιουσίας του δημοσίου;
      Δεν αντιλαμβανόμαστε ότι ορισμένα βασικά σημεία της υπάρχουσας νομοθεσίας, αντί να διευκολύνουν, δυσχεραίνουν την αξιοποίηση της ακίνητης περιουσίας του δημοσίου και παράλληλα δημιουργούν αντικίνητρα επενδύσεων στο εσωτερικό και επομένως, δεν βοηθούν καθόλου το κλίμα της εθνικής οικονομίας; Δεν μπορεί να κατανοήσει κανένας ότι σήμερα είναι παρωχημένα τα δώδεκα χρόνια, τα οποία δίνει η ισχύουσα νομοθεσία για αξιοποίηση ακινήτου και για μίσθωση ακινήτου είτε από τον ιδιωτικό τομέα ενός δημοσίου ακινήτου είτε το ίδιο το δημόσιο να ενοικιάζει δική του περιουσία; Δεν μπορούμε, επίσης, να αντιληφθούμε ότι όλη αυτή η υπόθεση δυσχεραίνει τα χρηματοοικονομικά μέσα και δεν δίνει τη δυνατότητα να αναπτυχθεί μια σύγχρονη οικονομία τραπεζικών εργασιών; 
      Συνεπώς, κύριοι συνάδελφοι, θεωρώ ότι το παρόν νομοσχέδιο παρέχει εκείνες τις δυνατότητες, που η σημερινή νομοθεσία δεν δίνει. Παράλληλα, θα πρέπει να μην ξεχνάμε ότι η διεθνής οικονομία συνεχώς εξελίσσεται και συνεπώς, η ανταγωνιστικότητα της ελληνικής οικονομίας θα μειώνεται εάν δεν προσαρμόζουμε την υπάρχουσα νομοθεσία στα διεθνή πρότυπα. Διότι τι κάνουμε; Απλά δυσκολεύουμε τη δική μας αγορά, ενώ παράλληλα μέσα από άλλες διαδικασίες διευκολύνεται η εισροή ξένων κεφαλαίων εις βάρος των ελληνικών και επομένως εις βάρος της αξιοποίησης της δημόσιας περιουσίας. 
      Δεν είναι αυτό το οποίο εσείς, οι συνάδελφοι ιδιαίτερα της Αξιωματικής Αντιπολίτευσης, συνεχώς λέτε: Μ’ αυτό το νομοσχέδιο προσπαθεί η Κυβέρνηση να αυξήσει τα χρηματοοικονομικά μέσα και, επομένως, την εισροή των κεφαλαίων, πιθανώς για διόρθωση ελλειμμάτων κ.λπ.. Δεν είναι αυτό, κύριοι συνάδελφοι. Ας μη βιαζόμαστε πάντοτε να βλέπουμε πράγματα εκ του πονηρού, τα οποία ομολογουμένως γνωρίζετε καλά ότι ουδόλως προσβλέπουν σ’ αυτήν την περίπτωση και σ’ αυτήν την κατεύθυνση.  
      Το νέο νομοσχέδιο, λοιπόν, που έρχεται προς ψήφιση, θεραπεύει αρκετές απ’ αυτές τις δυσκολίες που ανέφερα και ανοίγει πόρτες σε ξένους επενδυτές για εισροή ξένων κεφαλαίων. Πρέπει να σας πω ότι αρκετοί παράγοντες της κτηματαγοράς σήμερα κάνουν μια εκτίμηση, ότι πάνω από 500.000.000 ευρώ είναι δυνατόν να εισρεύσουν σε πρώτη φάση μετά τη δημοσίευση του παρόντος νομοσχεδίου, όταν, δηλαδή, θα καταστεί νόμος του κράτους. 
      Επιπλέον, πρέπει να πω ότι οι διεθνείς οργανισμοί και βασικά οι επενδυτικοί φορείς –και είναι αρκετοί αυτοί- είναι έτοιμοι, σύμφωνα με την έρευνα αγοράς που έχουν κάνει στην ελληνική πραγματικότητα, να επενδύσουν, αλλά με μια προϋπόθεση, κύριε Υπουργέ: Ότι μαζί μ’ αυτό το νομοσχέδιο θα καταπολεμηθεί η γραφειοκρατία και παράλληλα θα καταγραφεί η δημόσια ακίνητη περιουσία, ώστε να είναι σε θέση παράλληλα και το δημόσιο να κάνει μια ιεράρχηση αλλά και μια στάθμιση των αξιών αυτών των ακινήτων του δημοσίου, έτσι ώστε ανά πάσα στιγμή να γνωρίζει ποια από τα ακίνητα αυτά μπορούν να δοθούν, πότε και κάτω από ποια συγκεκριμένη αξία είτε για αξιοποίηση είτε, αν θέλετε, για εκσυγχρονισμό. 
      Βασικοί στόχοι τελικά αυτού του νομοσχεδίου δεν είναι, όπως είπα, να αντληθούν απλά μόνο πόροι, αλλά είναι κυρίως να δώσουμε τη δυνατότητα του εκσυγχρονισμού της οικονομίας: της οικονομίας της κτηματαγοράς και της οικονομίας των συναλλαγών. Παρά το γεγονός αυτό, είναι βέβαιο ότι οι διατάξεις που περιλαμβάνει το νομοσχέδιο, λύνουν εξίσου πάρα πολλά προβλήματα.
       Κυρίως, από ό,τι έχω αντιληφθεί από το νομοσχέδιο, καθορίζονται για πρώτη φορά νέες μορφές συμβάσεων. 
Θεσπίζονται κυρίως τέσσερις νέοι διαφορετικοί τρόποι πώλησης ακινήτων σε ιδιώτες και επαναμίσθωσης από το δημόσιο. Τα δώδεκα χρόνια μπορούν να επεκταθούν σε ενενήντα εννέα χρόνια, αλλά χωρίς υποχρεωτικότητα. Το ίδιο το δημόσιο, δηλαδή, μπορεί να καθορίζει τη διάρκεια της μίσθωσης.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Παράλληλα, δίνεται η δυνατότητα στον αγοραστή-ιδιώτη να αναλαμβάνει την κατασκευή, συντήρηση και φύλαξη και τον εξοπλισμό του κτηρίου με ανάλογη προσαρμογή στο ενοίκιο. 
      Προβλέπεται, επίσης, για τα ακίνητα του δημοσίου που βρίσκονται στο εξωτερικό, στις πρεσβείες, οι διατάξεις του νόμου να εφαρμόζονται με κοινή απόφαση των Υπουργών Εξωτερικών και Οικονομίας.
      Προβλέπεται ακόμη το δημόσιο, μετά από απόφαση της Διυπουργικής Επιτροπής Αποκρατικοποιήσεων ή μετά από συνεργασία των Κ.Ε.Δ.Κ.Ε., Ο.Τ.Α. και νομικών προσώπων δημοσίου δικαίου, να ιδρύει ανώνυμες εταιρείες, με σκοπό να αγοράζουν τα ακίνητα του δημοσίου και εν συνεχεία να τα εκμισθώνουν στο δημόσιο. Αυτές οι εταιρείες μπορούν να εκδίδουν ομόλογα και να συνάπτουν δάνεια.
      Προβλέπεται, επίσης, η απαλλαγή από κάθε φόρο των συμβάσεων και όλων των συνδεδεμένων πράξεων. Ενισχύονται έτσι οι ιδιώτες που θέλουν να αγοράσουν και να επαναμισθώσουν κτήρια στο δημόσιο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε. 
      Θα έλεγα, λοιπόν, συνοπτικά ότι το παρόν νομοσχέδιο, στο οποίο ενσωματώνονται διατάξεις βελτιωμένες από πλευράς λειτουργίας, επίσης, των ανωνύμων εταιρειών επενδύσεων ακίνητης περιουσίας, δίνει θαυμάσια την ευκαιρία, για να κάνουμε ένα βήμα για την αξιοποίηση των δυνατοτήτων που προέρχονται από την πώληση και τη μίσθωση των ακινήτων. 
      Αυτά τα οφέλη, κύριοι συνάδελφοι, από την εφαρμογή του παρόντος νομοσχεδίου, θα είναι σημαντικά και κυρίως δημοσιονομικά. Γι' αυτόν το λόγο, υπερψηφίζω αυτήν την προσπάθεια και καλώ όλους μας να μελετήσουμε το νομοσχέδιο και να πάρουμε θετική θέση απέναντί του. 
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε συνάδελφε. 
      Το λόγο έχει ο  κ. Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Κύριε Υπουργέ, δείξατε ταραχή σήμερα. Καλό θα είναι να οπλιστείτε με υπομονή. Είτε το θέλετε είτε όχι, θα λάμψει και η αλήθεια για τα ομόλογα. Θα βρεθούν και οι χαμένες βαλίτσες με τις μίζες –άρχισαν να βρίσκονται- και θα καταλογιστούν και οι πολιτικές και οι ποινικές ευθύνες.
      Εσείς χρειάζεστε σεμινάρια. Γιατί το λέω αυτό; Το λέω, γιατί δεν διδαχθήκατε τίποτα ούτε από τα ομόλογα. Και σήμερα επιχειρείτε με το συζητούμενο νομοσχέδιο να αποκτήσετε ένα εργαλείο «δομημένης εκποίησης», της ακίνητης περιουσίας του δημοσίου. Γιατί αυτό κάνετε! Πρόσχημα και άλλοθι είναι ο ισχυρισμός για αξιοποίηση της ακίνητης περιουσίας του δημοσίου για δήθεν κάλυψη στεγαστικών αναγκών. 
      Με τις διατάξεις του νομοσχεδίου, παρέχεται η δυνατότητα –να το ακούσουν οι συνάδελφοι- στη Διυπουργική Επιτροπή Αποκρατικοποιήσεων, αλλά και στην Κ.Ε.Δ., για ακίνητα που της έχουν εκχωρηθεί, να συνάπτουν συμβάσεις μεταβίβασης των ακινήτων και στη συνέχεια μίσθωσής τους ή επαναγοράς τους. Πρόκειται για τις γνωστές πρακτικές στην αγορά «sale and lease back», «sale, construct and leaseback», αλλά είναι βέβαια πρακτικές που ταιριάζουν στις επιχειρήσεις που θέλουν να αντλήσουν κεφάλαια, για να κάνουν νέες επενδύσεις. Ακόμα, εγώ θα μπορούσα να πω ότι θα μπορούσαν να εφαρμοστούν και από μία δημόσια επιχείρηση, για παράδειγμα την Κ.Ε.Δ., αλλά με σύσταση επιχείρησης ειδικού σκοπού για τη στέγαση.
      Όμως εδώ τι γίνεται; Βάζουμε στο παιχνίδι της εκποίησης, στο «ΛΟΤΤΟ», κάθε φορέα του δημοσίου, ακόμα και τα ασφαλιστικά ταμεία, δήμους, νοσοκομεία. Ειπώθηκε στην επιτροπή, κύριε Υπουργέ –και ενοχληθήκατε- ίσως καθ’ υπερβολήν θα έλεγα, ότι μπορεί ακόμα μ' αυτόν τον τρόπο, με αυτό το εργαλείο, να πουληθεί και το κτήριο της Βουλής και να επανενοικιαστεί. 
           Κανένας, όμως, δεν αποκλείει τι ότι μπορεί να πουληθούν σχολεία, αστυνομικά τμήματα, νοσοκομεία. Να πουληθεί και ο «Ευαγγελισμός». Σας ρώτησα και είπατε «Όχι, αν χρησιμοποιήσουμε αυτό το εργαλείο για νοσοκομεία, θα το χρησιμοποιήσουμε για τον εκσυγχρονισμό τους.». Δεν έχει σημασία, όμως, τι λέτε, κύριε Υπουργέ. Το εργαλείο αυτό, όπως το κάνετε, οι ρυθμίσεις αυτές, σας επιτρέπουν να πουλήσετε νοσοκομεία και να τα επαναγοράσετε, να τα επανενοικιάσετε. Όλα τα ακίνητα του δημοσίου μπορούν να είναι αντικείμενο αυτού του νομοσχεδίου. 
      Βέβαια, μιλάτε για εκατό χιλιάδες ακίνητα του δημοσίου αναξιοποίητα. Όμως, όλοι ξέρουμε ότι αυτό είναι για εντυπώσεις, διότι πολλά από τα ακίνητα δεν είναι αξιοποιήσιμα, πολλά είναι «μπλεγμένα» και δεν προσφέρονται για αξιοποίηση. Στην πράξη, θα πουληθούν τα «φιλέτα». Χωρίς ασφαλιστικές δικλίδες, κύριε Υπουργέ, ανοίγετε τους ασκούς του Αιόλου.  
      Όμως, ας δούμε και τις διαδικασίες σύναψης των συμβάσεων. Οι διατάξεις είναι ασαφείς και οι εξουσιοδοτήσεις ευρείες. Αναφέρομαι στα άρθρα 3 και 8 του νομοσχεδίου. Ιδιαίτερα με το άρθρο 3, η εξουσιοδότηση στη Διυπουργική Επιτροπή Αποκρατικοποιήσεων είναι τόσο ευρεία, που θα έλεγα πια ότι καταντά σκανδαλώδης. Η Επιτροπή των Υπουργών χωρίς κανένα κριτήριο, χωρίς κανένα περιορισμό, μπορεί να προβεί σε πώληση και επανενοικίαση και επαναγορά, μετά από ενενήντα εννέα χρόνια τεράστιας αξίας ακινήτων, κατά παρέκκλιση, όπως γράφεται στις ρυθμίσεις, οποιασδήποτε ειδικής ή γενικής διάταξης. Να το ακούσουν αυτό οι πολίτες. 
      Κύριε Υπουργέ, ακόμα και στις συμπράξεις, στις Σ.Δ.Ι.Τ. εννοώ,έχουμε βάλει ασφαλιστικές δικλίδες. Στις συμβάσεις παραχώρησης για τα μεγάλα έργα τα οποία ανήκουν στο δημόσιο -τα εκμεταλλεύεται ο παραχωρησιούχος για ένα διάστημα για να εισπράξει αυτά που έδωσε και για να αποπληρωθούν τα δάνεια- προβλέπουμε κύρωση της Βουλής. Εδώ τίποτε. Όλα τα ακίνητα, ακίνητα μεγάλης αξίας, του δημοσίου μπορούν να πουληθούν μ’ αυτές τις συμβάσεις χωρίς κανένα κριτήριο. 
      Οι διαγωνιστικές διαδικασίες είναι ανεπαρκείς ή και διάτρητες. ‘Οσο για τα ακίνητα τα οποία έχουν εκχωρηθεί στην Κ.Ε.Δ. –για να είμαι ακριβής- λέτε ότι θα εφαρμοστεί το καταστατικό για τις διαδικασίες. Όμως, αυτό το καταστατικό, όπως είχα την ευκαιρία να σας πω και στην επιτροπή, δεν μπορεί να αντεπεξέλθει στο νέο τύπο συμβάσεων που προβλέπετε. Τα συμφέροντα του δημοσίου, λοιπόν, κύριε Υπουργέ, δεν διασφαλίζονται χωρίς διαφάνεια, έλεγχο της Βουλής και προπάντων, χωρίς κανένα κοινωνικό έλεγχο. 
      Όσο δε για την κάλυψη των στεγαστικών αναγκών του δημοσίου που επικαλείσθε, δεν τεκμηριώνεται από πουθενά. Δεν υπάρχει καμμία μελέτη και καμμία προεργασία για να συγκεκριμενοποιηθούν οι στεγαστικές ανάγκες του δημοσίου και να δούμε με ποια ακίνητα συγκεκριμένα θα μπορούσαν να γίνουν τέτοιες συμβάσεις. 
      Έτσι, για μένα, οι συμβάσεις , όπως προβλέπετε, θα καταλήξουν ζημιογόνες για το δημόσιο. Είναι δε επαχθείς οι συμβάσεις και λεόντειες. Κάνετε λόγο, κύριε Υπουργέ, για ενοικίαση μέχρι ενενήντα εννέα χρόνια και με δικαίωμα ή και με υποχρέωση επαναγοράς. Τόσο ευρείες είναι οι εξουσιοδοτήσεις.
      Με ποια λογική, κυρίες και κύριοι συνάδελφοι –απευθύνομαι στους συναδέλφους της Νέας Δημοκρατίας- θα μπορούσε να γίνει αυτό; Ξέρει κανένας ποιες θα είναι οι ανάγκες της Δημόσιας Διοίκησης σε δέκα ή σε είκοσι χρόνια για να επανενοικιάσει ή να επαναγοράσει και, πολύ περισσότερο, μετά από ενενήντα εννέα χρόνια; Η επαναγορά σε ποια τιμή θα γίνει; Ποιες θα είναι οι συνθήκες στην αγορά σ’ ένα τόσο μακρύ διάστημα; Ας είμαστε, λοιπόν, σοβαροί.
      Υπάρχει και άλλη ασάφεια, σε σχέση με το πού θα πάνε τα χρήματα από τις πωλήσεις των ακινήτων. Ο κύριος Υπουργός μας είπε «ανάλογα με τις συμβάσεις», γεγονός που σημαίνει ότι η Κυβέρνηση κατά το δοκούν θα χρησιμοποιήσει και αυτά τα έσοδα ως εργαλείο, για να καλύψει τις δημοσιονομικές τρύπες που μεγαλώνουν, παρά τα όσα ισχυρίζεστε. Αρκεί να υπενθυμίσω ότι μόνο το δημόσιο χρέος αυξήθηκε στα τρία τελευταία χρόνια κατά 53.000.000.000 ευρώ. 
      Επομένως, κύριοι συνάδελφοι της Νέας Δημοκρατίας, δεν μπορούμε να ψηφίσουμε αυτό το νομοσχέδιο. Δεν πρέπει, για μένα, να δώσει η Βουλή τέτοια ευρεία εξουσιοδότηση στην Κυβέρνηση, στην οποιαδήποτε κυβέρνηση. Διότι πρόκειται για ξεπούλημα με διαδικασίες αδιαφανείς και χωρίς εγγυήσεις. Έτσι, δεν μπορεί να προστατευτεί το δημόσιο συμφέρον. Η διαφάνεια μ’ αυτό το νομοσχέδιο «πάει περίπατο». 
      Δημιουργείτε, κύριε Υπουργέ, νέες εστίες διαφθοράς και φοβάμαι ιδιαίτερα ότι με τόσες κουμπαριές στην Κυβέρνησή σας, αυτήν τη φορά θα γίνει θρύψαλα και ο κρατικός κουμπαράς των ακινήτων! 
      (Στο σημείο αυτό την Προεδρική Έδρα  καταλαμβάνει ο Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
      «Πιαστήκατε στα πράσα» με τα ομόλογα, αλλά μυαλό δεν βάλατε. Όμως, ο ελληνικός λαός θα βάλει γρήγορα τέρμα –πιστεύω- στην αδηφάγο, για τη δημόσια περιουσία, βουλιμία σας. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Καράογλου. 
      ΘΕΟΔΩΡΟΣ ΚΑΡΑΟΓΛΟΥ: Κατ’ αρχήν, να ξεκινήσω, ανοίγοντας μια παρένθεση. Θεωρώ επιεικώς απαράδεκτη την αναίτια και απρόκλητη επίθεση συναδέλφου του ΠΑ.ΣΟ.Κ., χωρίς κανένα λόγο ή αφορμή, εναντίον απόντων, εναντίον του διοικητή της Αγροτικής Τράπεζας της Ελλάδας. Τα αποτελέσματα της διοίκησής του είναι γνωστά. Είναι πασίγνωστη σε όλους η ουσιαστική του συμβολή στην αναγέννηση της Αγροτικής Τράπεζας. Είναι πασίγνωστη στους Έλληνες αγρότες, κυριότερα, η συμβολή του στη ρύθμιση των πανωτοκίων, στη μείωση των επιτοκίων για τους αγρότες, στη μετατροπή της Αγροτικής Τράπεζας σ’ ένα δυνατό και ρωμαλέο πιστωτικό ίδρυμα. Πιστεύω, λοιπόν, ότι λίγη σοβαρότητα, λογική και μετριοπάθεια στο χώρο αυτό δεν βλάπτει. 
      Κυρίες και κύριοι συνάδελφοι, σήμερα συζητούμε στην Ολομέλεια της ελληνικής Βουλής ένα νομοσχέδιο εξόχως τεχνοκρατικό με τον τίτλο «Πώληση και ταυτόχρονη μίσθωση ακινήτων του Δημοσίου, μακροχρόνιες και χρηματοδοτικές μισθώσεις του Δημοσίου και άλλες διατάξεις» ή για πιο ευκολία γνωστό στους οικονομολόγους ή στους ασχολούμενους με την οικονομία, με τον αγγλικό όρο «sale and lease back». Πρόκειται για ένα νομοσχέδιο που με την ψήφισή του και τη μετατροπή του σε νόμο από την ελληνική Βουλή, μπορεί να μετατραπεί σ’ ένα χρήσιμο εργαλείο για την Κυβέρνηση, για την οποιαδήποτε ελληνική κυβέρνηση, με την αξιοποίηση της τεράστιας σε αριθμό και αξία, αλλά παντελώς αναξιοποίητης ακίνητης περιουσίας του ελληνικού δημοσίου. 
      Θα ξεκινήσω, προσπαθώντας να κάνω κατανοητό σε όλο τον ελληνικό λαό -και σε όσους δεν έχουν εντρυφήσει στα οικονομικά- τι ακριβώς είναι η πώληση και η επαναμίσθωση πάγιων στοιχείων. Χρησιμοποιώ τον αντίστοιχο ελληνικό όρο της γνωστής οικονομικής διαδικασίας «sale and lease back», για να γίνει κατανοητή απ’ όλους η πολύ σημαντική αυτή δυνατότητα που δίνεται στους ιδιοκτήτες ακινήτων για την αξιοποίηση της περιουσίας τους. 
      Είναι γεγονός αναμφισβήτητο ότι το δημόσιο κατέχει ένα τεράστιο αριθμό ακινήτων ανυπολόγιστης αξίας, χωρίς όμως καμία πρακτική δυνατότητα αξιοποίησης της περιουσίας αυτής,  κατασκευής ακινήτων πάνω σε οικόπεδα του δημοσίου ή ανακατασκευής υπαρχόντων κτισμάτων. Η επιδιόρθωσή τους πολλές φορές είναι αδύνατη, λόγω έλλειψης των αναγκαίων πόρων για τη διαδικασία αυτή. 
      Αποτέλεσμα είναι να παραμένει αναξιοποίητη αυτή η ακίνητη περιουσία, να αδρανοποιείται ουσιαστικά και να απαξιώνεται σταδιακά με το πέρασμα του χρόνου. Ο ιδιωτικός τομέας σε Ελλάδα και εξωτερικό, αλλά και σε πολλά κράτη στο εξωτερικό, έχει λύσει αυτό το σημαντικό πρόβλημα της αξιοποίησης της ακίνητης περιουσίας με το σύγχρονο αυτό χρηματοοικονομικό εργαλείο, που λέγεται «sale and lease back», δηλαδή με την πώληση αυτών των πάγιων περιουσιακών στοιχείων σε εταιρείες leasing και στη συνέχεια με την επαναμίσθωσή τους για ένα σημαντικό χρονικό διάστημα, που μπορεί να φθάνει έως και τα ενενήντα εννιά χρόνια, ενώ στη συνέχεια η κυριότητά τους επανέρχεται στον ιδιοκτήτη. 
      Ουσιαστικά, δηλαδή, πρόκειται για ένα σημαντικό εργαλείο αναχρηματοδότησης των πάγιων περιουσιακών στοιχείων, που έχει στην κυριότητά του το κράτος, με πολλά πλεονεκτήματα, μεταξύ των οποίων τα παρακάτω: δημιουργία ρευστότητας, βελτίωση του κεφαλαίου κίνησης, βελτίωση της εικόνας του ισολογισμού, αναδιάρθρωση της οικονομικής κατάστασης του μισθωτή, προσφορά φορολογικών ελαφρύνσεων, βοήθεια στα προγράμματα εξυγίανσης. 
      Με τη συγκεκριμένη μέθοδο αξιοποιείται η ακίνητη περιουσία χωρίς να «χαθεί» η χρήση της, μέχρι το τέλος της σχετικής σύμβασης, οπότε η ακίνητη περιουσία επανέρχεται στην κυριότητα του εκμισθωτή. Η αξία άλλωστε της μεθόδου «sale and lease back» δεν είναι ελληνική πρωτοτυπία. Δεκάδες άλλες χώρες την έχουν ήδη αξιοποιήσει, όπως, για παράδειγμα, αναφέρω την Ιταλία του σοσιαλιστή Πρωθυπουργού κ. Πρόντι, που πρόκειται ως τα τέλη του 2007 να πουλήσει ακίνητα του ιταλικού δημοσίου αξίας 3.000.000.000 ευρώ, όπως το Βέλγιο, που μόνο το μήνα Απρίλιο του 2007 πούλησε ακίνητα αξίας 250.000.000 ευρώ, ενώ ανάλογα παραδείγματα υπάρχουν και σε πολλές άλλες χώρες. 
      Να αναφέρουμε ότι στη χώρα μας χιλιάδες σε αριθμό και ανυπολόγιστης αξίας ακίνητα του δημοσίου, παραμένουν παντελώς αναξιοποίητα, με αποτέλεσμα κάποια απ’ αυτά να έχουν καταπατηθεί ήδη από ιδιώτες που τα εκμεταλλεύονται παράνομα, άλλα καθημερινά να απαξιώνονται ασυντήρητα και εγκαταλελειμμένα, ενώ περίπου ενενήντα χιλιάδες ακίνητα σε όλη τη χώρα αμφισβητούνται δικαστικά και διεκδικούνται από ιδιώτες.
      Ακόμη να αναφέρουμε ότι οι Δ.Ε.Κ.Ο. έχουν ακίνητη περιουσία που, σύμφωνα με πρόχειρους υπολογισμούς, ξεπερνά τα 10.000.000.000, η οποία όπως είναι φυσικό, είναι παντελώς αναξιοποίητη. Αξίζει να αναφερθεί ότι οι Δ.Ε.Κ.Ο. δεν έχουν καν μητρώο ακίνητης περιουσίας και μόλις πριν από μερικούς μήνες δόθηκε εντολή από το αρμόδιο Υπουργείο Οικονομίας να συνταχθεί και να ολοκληρωθεί ως τα μέσα του 2007 μητρώο ακίνητης περιουσίας για όλες τις Δ.Ε.Κ.Ο.
      Ενδεικτικά αναφέρω ότι «πρωταθλητής» στην κατοχή ακίνητης περιουσίας είναι ο Ο.Σ.Ε., με εκτιμώμενη περιουσία 5,2 δισεκατομμύρια ευρώ, η οποία αξιοποιείται μόνο κατά το 0,03%. Χαρακτηριστικότατο παράδειγμα βαλτωμένων - αναξιοποίητων περιουσιακών στοιχείων! 
      Αυτά, λοιπόν, τα προαναφερόμενα προβλήματα έρχεται να αντιμετωπίσει δραστικά το συζητούμενο νομοσχέδιο του Υπουργείου Οικονομίας και Οικονομικών. Έρχεται να δώσει τη δυνατότητα για την αξιοποίηση αδρανών ακίνητων περιουσιακών στοιχείων του δημοσίου, που καθημερινά απαξιώνονται, εγκαταλελειμμένα στη μοίρα τους, ενώ παράλληλα δίνει τη δυνατότητα με τον τρόπο αυτό στο ελληνικό δημόσιο να αντλήσει έσοδα εκατοντάδων εκατομμυρίων ευρώ, τα οποία μπορούν να χρησιμοποιηθούν για δημοσιονομικούς σκοπούς -μείωση του ελλείμματος, μείωση του δημόσιου χρέους- για κοινωνικούς σκοπούς ή για οποιοδήποτε άλλο σκοπό αποφασίσει σχετικά η όποια ελληνική κυβέρνηση.
      Ας δούμε, όμως, στο σημείο αυτό ποια είναι η θέση της Αντιπολίτευσης και ειδικότερα της Αξιωματικής Αντιπολίτευσης για το συζητούμενο σήμερα νομοσχέδιο. Ούτε αυτήν τη φορά μας εξέπληξε βεβαίως η στάση της Αξιωματικής Αντιπολίτευσης, κύριοι συνάδελφοι. «Τα ίδια Παντελάκι μου, τα ίδια Παντελή μου», όπως λέει και ο σοφός ελληνικός λαός. 
«Φωτογραφικό νομοσχέδιο», «ξεπούλημα ακίνητης περιουσίας του δημοσίου» και μια σειρά βαρύτατων χαρακτηρισμών και έωλων επιχειρημάτων, ακούσαμε στις τοποθετήσεις σας, αγαπητοί συνάδελφοι της Αντιπολίτευσης. 
      Είστε συνεπείς για μια ακόμη φορά, αγαπητοί συνάδελφοι του ΠΑ.ΣΟ.Κ., στην αγαπημένη σας τακτική: κινδυνολογία, καταστροφολογία, αερολογία, μηδενισμός των πάντων. Όσο το δυνατόν μεγαλύτερα ψέματα, μήπως και εντυπωσιάσετε κανένα, μήπως και κατορθώσετε για άλλη μια φορά να κοροϊδέψετε τον ελληνικό λαό.
      Αλήθεια, αγαπητοί συνάδελφοι, δεν βλέπετε τις επιτυχίες της οικονομικής πολιτικής της Κυβέρνησης του Κώστα Καραμανλή, το μικρό ελληνικό θαύμα, όπως το χαρακτηρίζουν διεθνείς οικονομικοί οργανισμοί; Δεν βλέπετε τη μείωση του δημοσιονομικού ελλείμματος από το 7,9% του Α.Ε.Π. στο 2,6%; Τη μείωση του δημόσιου χρέους από το 119% του Α.Ε.Π. στο 102%; Τη μείωση της ανεργίας από το 11,3% στο 8,3%; Την αύξηση του Ακαθάριστου Εγχώριου Προϊόντος κατά 4,6% στο πρώτο τρίμηνο του 2007; Την τεράστια αύξηση του ναυτιλιακού συναλλάγματος; Την εφαρμογή ενός γνήσια κοινωνικού, φιλολαϊκού προγράμματος για τις κατηγορίες των κοινωνικά αδύνατων συμπολιτών μας, χαμηλόμισθων, χαμηλοσυνταξιούχων, ανέργων κ.λπ.;
      Δεν πειράζει, όμως, αγαπητοί συνάδελφοι του ΠΑ.ΣΟ.Κ. Αν η κομματική σας εμπάθεια σάς κλείνει τα μάτια και δεν βλέπετε την τεράστια πρόοδο στην ελληνική οικονομία, δεν πειράζει. Γιατί αυτό είναι κακό του κεφαλιού σας. 
      Εμείς συνεχίζουμε αταλάντευτοι την εφαρμογή του κυβερνητικού μας προγράμματος. Συνεχίζουμε βήμα-βήμα να κάνουμε πράξη όσα υποσχεθήκαμε στον ελληνικό λαό. Συνεχίζουμε να έχουμε την αμέριστη συμπαράσταση του ελληνικού λαού που βλέπει, ακούει, καταλαβαίνει. Και γι’ αυτόν το λόγο, στηρίζει τη νέα διακυβέρνηση της χώρας, γι’ αυτόν το λόγο στηρίζει την Κυβέρνηση του Κώστα Καραμανλή. Και στις επερχόμενες εθνικές εκλογές, όποτε κι αν αυτές γίνουν, θα μας δώσει μια ακόμη άνετη κοινοβουλευτική πλειοψηφία, για να συνεχίσουμε τις μεταρρυθμίσεις, για να συνεχίσουμε τις τομές, προς όφελος της ελληνικής κοινωνίας, προς όφελος του ελληνικού λαού.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε το συνάδελφο κ. Καράογλου.
      Ο κ. Γεωργακόπουλος έχει το λόγο.
      ΔΗΜΗΤΡΙΟΣ  ΓΕΩΡΓΑΚΟΠΟΥΛΟΣ: Κύριε Πρόεδρε, κύριοι συνάδελφοι, ακούω εδώ τους νεαρούς συναδέλφους της Νέας Δημοκρατίας και εκπλήσσομαι για την ταυτότητα και την ομοιότητα των ομιλιών τους. Κασέτα, μου θυμίζουν οι ομιλίες: «Φταίει το ΠΑ.ΣΟ.Κ., αυτά λέγατε στο λαό, δεν θα ξανακοιμίσετε το λαό» και κάτι τέτοια. Κύριοι, έχετε καταλάβει ότι εσείς είστε Κυβέρνηση; Εσείς δεν ασκείτε κριτική, αλλά απολογείστε για το έργο σας. 
      Ένας συνάδελφος προηγουμένως μας είπε για την καταστροφική πολιτική, την οποία εφήρμοσε η κυβέρνηση τα προηγούμενα δέκα χρόνια: «Κανένας οργανισμός δεν αναγνωρίζει αυτά τα οποία λέτε, αυτά τα λέτε εσείς, ενώ  εμείς κάναμε αυτό εκείνο, το άλλο». Προφανώς, κύριοι συνάδελφοι –απευθύνομαι και στον τελευταίο ομιλητή- θα διαβάζετε εφημερίδες. Ελπίζω να διαβάσατε τις εφημερίδες της Κυριακής, οι οποίες λένε ότι η περίοδος 1995-2005 υπήρξε για την Ελλάδα περίοδος οικονομικής απογείωσης, αποτέλεσμα της οποίας ήταν να αφήσει η χώρα μας δέκα χρόνια πίσω την Πορτογαλία, δηλαδή την κατεξοχήν συγκρίσιμη προς την Ελλάδα χώρα - μέλος της Ευρωπαϊκής  Ένωσης. Αυτό είναι το βασικό συμπέρασμα που συνάγεται από την έκθεση για τα αποτελέσματα των πολιτικών συνοχής στην Ευρωπαϊκή  Ένωση, την οποία έδωσε χθες στη δημοσιότητα η Ευρωπαϊκή  Επιτροπή. Μήπως το έχετε διαβάσει αυτό; Αν δεν το έχετε διαβάσει, να το διαβάσετε.
      Παρακάτω λέει: «Σύμφωνα με τα στοιχεία της έκθεσης αυτής, το κατά κεφαλήν Α.Ε.Π. στην Ελλάδα αναλογούσε το 1995 στο 74% του αντίστοιχου μέσου κοινοτικού. Δέκα αργότερα, δηλαδή το 2005, το κατά κεφαλήν Α.Ε.Π. στην Ελλάδα αναλογούσε στο 88% του μέσου κοινοτικού». Μήπως το έχετε διαβάσει και αυτό; Αν δεν το έχετε διαβάσει, να το διαβάσετε, γιατί μας λέτε εδώ ότι ο μέσος όρος του κατά κεφαλήν Α.Ε.Π. στην Ελλάδα το 2004 ήταν 75%. Ήταν 88%. Τα λέει η Ευρωπαϊκή  Ένωση. «Την ίδια δηλαδή χρονιά, το 2005, το κατά κεφαλήν Α.Ε.Π. στην Πορτογαλία εξακολουθούσε να βρίσκεται στο 74% του μέσου κοινοτικού, δηλαδή στο επίπεδο που βρισκόταν η Ελλάδα το 1995».
      Τα λέω αυτά, κύριοι συνάδελφοι, προς τους νεότερους συναδέλφους, για  να τους πω ότι εδώ δεν μιλούν σε καμμία τοπική οργάνωση της Νέας Δημοκρατίας ούτε σε κανένα κομματικό καφενείο, αλλά στο Κοινοβούλιο και δεν είναι δυνατόν να λέγονται αυτά τα πράγματα μ’ αυτήν την ευκολία. Αν θέλετε να κάνετε προπαγάνδα, πηγαίνετε στους οπαδούς σας να κάνετε προπαγάνδα, αλλά όχι να μας λέτε στο Κοινοβούλιο αυτά τα λόγια και να μην υπάρχει αιδώς. Κάποια στιγμή θα πρέπει να συνεννοηθούμε. Μήπως τα έγραψε και αυτά το ΠΑ.ΣΟ.Κ. στην έκθεση της Ευρωπαϊκής Ένωσης; 
      Να πάμε σε κάποια άλλα, τα οποία ακούστηκαν εδώ, γιατί εμένα μου αρέσει να απαντώ σ’ αυτά τα οποία λένε οι συνάδελφοι. Ασκήσαμε, λέει, κριτική στο διοικητή της Α.Τ.Ε.. Τι λέτε;  Αυτό το άγιο παιδί, που με χρήματα του ελληνικού λαού παίρνει 20.000 ευρώ το μήνα και έδωσε αύξηση 22% στο μισθό του! Η σεμνότητα και η ταπεινότητα πού είναι, κύριε συνάδελφε; Μήπως το ξεχάσατε και αυτό; Με  χρήματα του ελληνικού λαού αγόρασε δομημένο ομόλογο, στο οποίο πλήρωσε 450.000 προμήθεια στην «ΕΑLY». Η «CARLYLE» τα πλήρωσε, λέει. Δεν είναι χρήματα από την Α.Τ.Ε., τα πλήρωσε η «CARLYLE» από τα κέρδη της, τα οποία η “GARLYLE”, ως οργανισμός φιλανθρωπικός, τα έδωσε στην «ΕΑLY», χωρίς να τα βγάλει από το ομόλογο της Α.Τ.Ε. Και τα λέτε αυτά, χωρίς αιδώ! Κάποια στιγμή πρέπει να μιλήσουμε εδώ τη γλώσσα της αλήθειας.
      Να πάμε στο νομοσχέδιο τώρα.
      Λέτε, ότι με το νομοσχέδιο θα βελτιωθεί το περιβάλλον στο οποίο θα ζουν οι δημόσιοι υπάλληλοι. Θα αξιοποιηθεί η δημόσια περιουσία.
      Και σας λέμε: Ναι, δεν είμαστε αντίθετοι στο να υπάρχει αυτός ο τρόπος για την αξιοποίηση της δημόσιας περιουσίας. Σας θέτουμε όμως μερικά ερωτήματα. Μπορείτε να μας απαντήσετε; Όταν ένα ακίνητο έχει πουληθεί από το δημόσιο, έχει αγοραστεί από τον ιδιώτη και το έχει ενοικιάσει το δημόσιο για τριάντα, σαράντα, πενήντα χρόνια, όταν τελειώσει το ενοίκιο, θα περιέλθει αυτομάτως στο δημόσιο ή θα πληρώσει πάλι το δημόσιο για να το αγοράσει; Θα πληρώσει για να το αγοράσει. Γιατί το «sale and lease back» σημαίνει ότι θα το αγοράσει με 1 ευρώ, δεν σημαίνει ότι θα το αγοράσει πάλι διαπραγματευόμενο την τιμή του. Δεν μας απαντάτε. Μας λέτε, βάσει συμφωνίας. Πολύ ωραία λοιπόν. 
      Τα κάνουν όλα αυτά όλοι οι άλλοι εκτός από τους Ο.Τ.Α.. Δεν ξέρω γιατί εξαιρείτε τους Ο.Τ.Α.. Γιατί; 
      ΑΓΓΕΛΟΣ ΤΖΕΚΗΣ: Με απόφαση συμβουλίου.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ναι, πρέπει να υπάρχει απόφαση συμβουλίου.
      Ο προηγούμενος συνάδελφος, όπως σας είπα, ο εισηγητής της Πλειοψηφίας, κατακεραύνωσε και αυτός το ΠΑ.ΣΟ.Κ. και είπε «μα, αυτά τα έκανε το ΠΑ.ΣΟ.Κ. και απόδειξη είναι το Λαγονήσι που πλήρωσε το φιλέτο».
      Μα, δεν είναι το ίδιο. Συγκρίνει ανόμοια πράγματα. Το Λαγονήσι δεν επωλήθη, ενοικιάστηκε από το δημόσιο, εισπράττει ενοίκια το δημόσιο, έγιναν οι επενδύσεις που έγιναν και όταν θα παρέλθει ο χρόνος των σαράντα ετών, που υπάρχει συμφωνία, θα περιέλθει πάλι στο δημόσιο. Αυτό είναι το ίδιο πράγμα μ’ αυτό που λέει το νομοσχέδιο; Γιατί θέλετε να λέτε ψέματα στον ελληνικό λαό; Γιατί θέλετε να διαστρεβλώνετε την πραγματικότητα; Δεν καταλαβαίνω γιατί υπάρχει αυτή η ελαφρότητα με την οποία το λέτε.
      Άλλο ερώτημα: Γιατί φοροαπαλλαγές; Μας λέτε γιατί φοροαπαλλάσσετε αυτές τις επιχειρήσεις; Ποιος ο λόγος να είναι φοροαπαλλασσόμενες; Κάποιος είπε ότι το δημόσιο θα τα πληρώνει. Ωραία, σας λέω εγώ ότι: Πρώτον, δεν θα τα νοικιάζει όλα το δημόσιο. Δεύτερον, με τη λογική αυτή γιατί πληρώνει Φ.Π.Α. το δημόσιο όταν αγοράζει διάφορα προϊόντα; Να μην πληρώνει ούτε Φ.Π.Α.. Τρίτον σας λέμε –και γράφει και η έκθεση της Επιστημονικής Επιτροπής της Βουλής- οι συμβολαιογράφοι, οι υποθηκοφύλακες θα πληρώνονται ή δεν θα πληρώνονται ή θα απαλλάσσετε εσείς και με ξένα κόλλυβα κάνετε μνημόσυνο στους εργολάβους; Δεν μας απαντάτε ούτε σ’ αυτό. 
      Ακούσατε και γελάσατε ως υπερβολή όταν σας είπαμε ότι θα πουλήσετε και τη Βουλή γιατί είναι το «μαγαζί» γωνία μέσα στο Σύνταγμα και πιάνει και καλά χρήματα. Ακούστε τι μας είπε ο Υπουργός ως απάντηση. Είπε: «Στο Βέλγιο πωλήθηκε το Ανώτατο Δικαστήριο εκεί». Δεν μας είπε ότι δεν θα πουλήσουμε τη Βουλή, μας είπε ότι μπορούμε να πουλήσουμε και τη Βουλή. Γιατί αυτό είπε.
    ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Δεν είπα αυτό, κύριε συνάδελφε.
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αυτό είπατε. Μας είπατε ότι στο Βέλγιο πωλήθηκε ακόμα και το Ανώτατο Δικαστήριο. Όταν μας λέτε ότι στο Βέλγιο με το νόμο αυτό πωλήθηκε το Ανώτατο Δικαστήριο και σας έχουμε ρωτήσει εάν θα πουλήσετε τη Βουλή, εμείς συμπεραίνουμε ότι είστε διατεθειμένοι να φτάσετε ακόμα και μέχρι εκεί, να πουλήσετε και τη Βουλή. Και σας λέμε, τα νοσοκομεία που έχουν γίνει με τα χρήματα του Κοινοτικού Πλαισίου Στήριξης θα τα πουλήσετε; Δεν απαντάτε. Θα πουλήσετε τα νοσοκομεία για να καλύψετε τα χρέη, το 1.900.000 ευρώ που είναι τα χρέη των δύο τελευταίων ετών στα νοσοκομεία; Δεν απαντάτε. Γιατί; Και μετά μας λέτε, γιατί δεν το ψηφίζουμε. Μα, πώς να το ψηφίσουμε; Σας λέμε, βάλτε περιορισμούς τι μπορεί να πουληθεί και τι δεν μπορεί να πουληθεί, για να ξέρουμε.
    ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε Γεωργακόπουλε. 
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Τελείωσα, κύριε Πρόεδρε. Μην είστε μόνο με μένα αυστηρός. 
    ΠΡΟΕΔΡΕΥΩΝ (Ιωάννης Τραγάκης): Με όλους είμαι. 
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Από εκεί και πέρα δεν έχουμε αντίρρηση να υπάρχει αυτός ο τρόπος αξιοποίησης της περιουσίας. 
    Το τελευταίο και τελειώνω, κύριε Πρόεδρε. 
    Σας είπε ο εισηγητής μας για το θέμα των ποιοτικών ελέγχων. Πως είναι δυνατόν ένα συμβούλιο να ορίζεται εξ ολοκλήρου από την Κυβέρνηση και να αποφασίζει αυτό ποιον θα ελέγξει και ποιος θα τον ελέγξει. 
      Εάν αυτό δεν είναι παρέμβαση στην ανεξαρτησία οποιουδήποτε ελεγκτικού μηχανισμού, τότε να βρείτε εσείς λόγια να μου περιγράψετε τι θεωρείτε παρέμβαση σ’ έναν ελεγκτικό μηχανισμό.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, σας παρακαλώ το λόγο για μία παρέμβαση.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Υπουργέ, πάρτε το ή αλλάξτε το. Το άρθρο αυτό –νομίζω ότι είναι το 19- πρέπει ή να φύγει ή να αλλάξει. Δεν μπορεί να περάσει έτσι. Είναι σκάνδαλο.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ο κ. Τασούλας έχει το λόγο τρία λεπτά, για να κάνει μία παρέμβαση.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, ο συμπαθής συνάδελφος εξ Ηλείας κατεφέρθη κατά νεοτέρων…
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν κατεφέρθην.
      ΚΩΝΣΤΑΝΤΙΝΟΣ ΤΑΣΟΥΛΑΣ: …αυτού σε ηλικία συναδέλφων, διότι δήθεν χρησιμοποιούν μία γλώσσα, την οποία θεωρεί ότι απάδει προς το Κοινοβούλιο, αλλά συνάδει με κομματικά ακροατήρια.
      Την ίδια στιγμή ο συμπαθής συνάδελφος εξ Ηλείας επέστησε έμπλεος αγωνίας τον κίνδυνο μην τυχόν μ’ αυτό το νομοσχέδιο πουληθεί η Βουλή των Ελλήνων. Αυτό δεν είναι λόγος, ο οποίος κινδυνεύει να θεωρηθεί ότι δεν συνάδει με τη σοβαρότητα του Κοινοβουλίου. Και αυτό ακριβώς είναι το δείγμα του λόγου, το οποίο οι νεότεροι συνάδελφοι θα πρέπει να διδαχθούν, ώστε να το ακολουθήσουν από εδώ και πέρα. 
      Εάν αυτό κατάλαβε από το νομοσχέδιο αυτό, το οποίο στην ουσία διευρύνει τις μεθόδους αξιοποιήσεως των ακινήτων του δημοσίου, τότε ας μείνει και ας στροβιλίζεται με την αναπάντητη αγωνία μην τυχόν πουληθεί η Βουλή των Ελλήνων.
      Θα ήθελα, όμως, να αναφερθώ και στο γεγονός ότι κατ’ επανάληψιν σήμερα και ο κ. Γεωργακόπουλος, αλλά και άλλοι συνάδελφοι καταφέρονται άδικα και με ψεύδη κατά του άξιου Διοικητού της Αγροτικής Τραπέζης της Ελλάδος.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Η Αγροτική Τράπεζα της Ελλάδος τα τελευταία χρόνια απέκτησε και πάλι υπόσταση ως τραπεζικό Ίδρυμα μέσα στον εγχώριο και διεθνή ανταγωνισμό. Δεν είναι η καθαρή της θέση. Δεν είναι τα σημαντικά κέρδη, που κάνει. Είναι η αξιοπιστία, την οποία ανέκτησε και είναι και το γεγονός ότι παρά το ότι ενίσχυσε τη θέση της στον ανταγωνισμό, εξακολουθεί να έχει έναν κοινωνικό ρόλο, ο οποίος την κάνει σεβαστή. 
      Οι πενήντα τέσσερις χιλιάδες αγρότες σε όλη την Ελλάδα, των οποίων τα πανωτόκια διεγράφησαν με τις ρυθμίσεις, που ψηφίσαμε εδώ μέσα, οφείλουν αυτή τη διαγραφή και την αφαίρεση αυτού του φορτίου από τις πλάτες τους στην Αγροτική Τράπεζα, η οποία επωμίστηκε ένα σημαντικό κόστος με τη διαγραφή αυτών των εξοντωτικών χρεών.
      Από το σημείο αυτό μέχρι το σημείο να λέγεται εδώ ότι ο Διοικητής της Αγροτικής Τραπέζης παίρνει υψηλό μισθό, ενώ είναι γνωστό ότι μείωσε το μισθό του εν σχέσει με το μισθό του προηγουμένου διοικητού της προηγούμενης κυβερνητικής περιόδου, αυτά όλα…
      ΠΡΟΕΔΡΕΥΩΝ (Ιωάννης Τραγάκης): Ποιος ήταν ο προηγούμενος διοικητής;
      ΚΩΝΣΤΑΝΤΙΝΟΣ ΤΑΣΟΥΛΑΣ: Ο προηγούμενος διοικητής είχε ένα μισθό, από τον οποίο ο κ. Μηλιάκος εισπράττει λιγότερα κατά 10%.
      Αυτό το επιχείρημα φαντάζει χαμερπές και πεζό. Αφού, όμως, το ΠΑ.ΣΟ.Κ. θέλει να ασχολούμαστε μ’ αυτά τα θέματα, οφείλουμε να απαντούμε. 
      Η Αγροτική Τράπεζα σήμερα –επαναλαμβάνω- αναγνωρίζεται ως ένα σημαντικό πιστωτικό Ίδρυμα μέσα στο έντονο ανταγωνιστικό περιβάλλον. Δεν είναι πια μία ακατονόμαστη τράπεζα, που κανείς δεν την υπολόγιζε, όπως ήταν επί περιόδου ΠΑ.ΣΟ.Κ.. Και αυτό οφείλεται εν πολλοίς στις προσπάθειες του αξιόλογου Διοικητού της, του κ. Μηλιάκου.
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει το λόγο.
	ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, αγαπητοί συνάδελφοι, οι διατάξεις του νομοσχεδίου που συζητάμε τι κάνουν; Εκσυγχρονίζουν τα «εργαλεία» που έχει στη διάθεσή του το ελληνικό δημόσιο για να αξιοποιήσει την ακίνητη περιουσία του για να ισχύουν στη χώρα μας όλα όσα ισχύουν σε όλες τις προηγμένες χώρες του κόσμου. Θέλει κανείς να μείνει η Ελλάδα μερικές δεκαετίες πίσω σε σχέση με το τι ισχύει στα υπόλοιπα κράτη; Είναι εκσυγχρονιστικός λόγος αυτός; Το νομοσχέδιο δίνει δυνατότητες, ούτε προστάζει ούτε «φωτογραφίζει». 
	Ακούστηκαν διάφορα για επαχθείς όρους, για ξεπούλημα για ενενήντα εννιά χρόνια. Δηλαδή όταν εσείς, αγαπητοί συνάδελφοι, κάνατε αποκρατικοποιήσεις στις οποίες περιλαμβάνονταν και τα ακίνητα των επιχειρήσεων αυτών, τι γινόταν; Ξεπούλημα της περιουσίας; Όταν πουλήσατε την Ιονική ή την Τράπεζα Κρήτης που είχαν ένα σωρό ακίνητα, ξεπουλήθηκαν τα ακίνητα του ελληνικού δημοσίου; Από πού προκύπτει ότι σώνει και καλά θα γίνει κακή χρήση των διατάξεων του νομοσχεδίου; Είναι προσωπικές εμπειρίες κανενός αυτές επειδή κάθε δημόσιο και ολυμπιακό έργο που έγινε επί ΠΑ.ΣΟ.Κ. κόστισε αρκετές δεκάδες εκατομμύρια παραπάνω από τον προϋπολογισμό; 
	Κάποιοι συνάδελφοι μίλησαν αφοριστικά για το βασικό άρθρο, για το άρθρο 1. Τι δεν σας αρέσει στο άρθρο 1; Τι είναι επιλήψιμο σ’ αυτό; Κάτι συγκεκριμένο ή γενικά ότι το δημόσιο πουλάει και ταυτόχρονα επαναμισθώνει ένα ακίνητο του οποίου η ιδιοκτησία στο τέλος θα επανέλθει στο ελληνικό δημόσιο; Σε όλον τον κόσμο ανοίγονται δυνατότητες αξιοποίησης των δυνατοτήτων που έχουν οι φορείς του ιδιωτικού τομέα, δηλαδή, κεφάλαια για κατασκευές και ανακατασκευές και πιο γρήγορη κινητοποίηση και ενεργοποίηση. 
	Ανέφερα την προηγούμενη φορά ότι η Γαλλία, το Βέλγιο και η Ιταλία υλοποιούν τεράστια προγράμματα αξιοποίησης της ακίνητης περιουσίας τους χωρίς κανένα πικρόχολο ή αντιδραστικό σχόλιο από την Αντιπολίτευση. Όλοι σε όλον τον κόσμο αυτά τα θεωρούν εύλογα, λογικά και συμφέροντα, αλλά εδώ σώνει και καλά «θα ξεπουληθεί η «Ακρόπολις», θα ξεπουληθεί ακόμη και το κτήριο της Βουλής». Είναι επίπεδο αντιπολιτευτικού λόγου αυτό, αγαπητοί συνάδελφοι; 
	Ακούστηκαν διάφορα για τις φοροαπαλλαγές που περιλαμβάνει το νομοσχέδιο. Ο λόγος που έχει αυτές τις ειδικές φοροαπαλλαγές στα θέματα «sale και lease back» είναι απλός, πρώτον διότι αφορούν τη μία και την άλλη «τσέπη» του δημοσίου και δεύτερον διότι εάν δεν υπήρχαν, αυτό θα αντανακλάτο και θα ενσωματωνόταν στο μίσθωμα. Τρίτον, υπάρχουν αρκετοί φορείς που έχουν ειδικές φορολογικές απαλλαγές. Αυτοί οι φορείς, λοιπόν, εάν δεν είχαμε αυτήν τη διάταξη εδώ, θα είχαν ειδικά αβαντάζ έναντι όλων των υπόλοιπων φορέων, γι’ αυτό βάλαμε αυτήν τη διάταξη, για να μην έχει κανείς ανταγωνιστικό πλεονέκτημα. Οποιαδήποτε σύμβαση γίνει, αγαπητοί συνάδελφοι, θα γίνει εφόσον συμφέρει το δημόσιο, μόνο εφόσον το συμφέρει. Αν δεν το συμφέρει, δεν γίνεται.
	Με το άρθρο 3 παράγραφος 2 για κάθε σύμβαση απαιτείται διαγωνισμός σύμφωνα με τις διατάξεις που προβλέπουν οι νόμοι για τις δημόσιες συμβάσεις όσον αφορά τις εταιρείες επενδύσεων σε ακίνητη περιουσία και τα αμοιβαία κεφάλαια ακίνητης περιουσίας. Ο στόχος είναι να λειτουργούν οι φορείς αυτοί όπως λειτουργούν οι ανταγωνιστές τους στο εξωτερικό. Αν μπορεί μία ολλανδική τέτοια εταιρεία να κινηθεί με πολύ λιγότερους περιορισμούς, θα αναπτυχθεί πολύ περισσότερο απ’ ό,τι η αντίστοιχη ελληνική εταιρεία και έχουν αναπτυχθεί όλες οι αντίστοιχες εταιρείες στο εξωτερικό πολλαπλάσια απ’ ό,τι έχουν αναπτυχθεί στην Ελλάδα. Ο νόμος προβλέπει μεγαλύτερη ευχέρεια κινήσεων, για παράδειγμα να μπορούν να δανειστούν παραπάνω. Αν δεν θέλουμε ευχέρειες, αν δεν εμπιστευόμαστε τίποτα και κανέναν, ας επιβάλουμε τότε νέους περιορισμούς, ας γυρίσουμε τέσσερις-πέντε δεκαετίες πίσω. Τι είναι τέλος πάντων ο εκσυγχρονιστικός λόγος; Απέραντες διατάξεις, απέραντοι νόμοι, απέραντοι περιορισμοί; Πείτε το καθαρά αν αυτό θέλετε.
	Το ΠΑ.ΣΟ.Κ. διαμαρτυρήθηκε πως δίνεται κάποια ευχέρεια σ’ αυτές τις εταιρείες να επενδύουμε σε μέσα χρηματαγοράς όπως προβλέπεται στο άρθρο 17 παράγραφος 2. Ο όρος «μέσα χρηματαγοράς», αγαπητοί συνάδελφοι, το μόνο που έκανε ήταν κάτι απλό. Απλά αντικατέστησε τον όρο «κινητές αξίες» που υπήρχε στο δικό σας νόμο, αγαπητοί συνάδελφοι, το ν. 2778/1999. Είναι αλλαγή λέξεων. 
      Η αλλαγή λέξεων γιατί έγινε, αγαπητοί συνάδελφοι; Για τον εξής απλό λόγο. Στην κοινοτική οδηγία 107/2001 που ενσωματώθηκε στο ν. 3283/2004 αντικαταστάθηκε ο όρος «κινητές αξίες» με τον όρο «μέσα χρηματαγοράς». 
Καμμιά φορά η μανία αντιπολίτευσης οδηγεί σε χοντρά λάθη, όπως αυτό. 
      Θα σας διαβάσω από το νόμο τι είναι τα μέσα χρηματαγοράς. «Μέσα χρηματαγοράς είναι τα επαρκούς ρευστότητας μέσα, που κατά κανόνα αποτελούν αντικείμενο διαπραγμάτευσης στη χρηματαγορά και των οποίων η αξία μπορεί να προσδιοριστεί επ’ ακριβώς ανά πάσα στιγμή. Η Επιτροπή Κεφαλαιαγοράς δύναται με απόφασή της να εξειδικεύσει τα μέσα χρηματαγοράς του προηγουμένου εδαφίου». 
      Μέσα σ’ αυτήν την προσπάθεια όξυνσης,  που όχι μόνο δεν ωφελεί τον ελληνικό λαό, όχι μόνο δεν ωφελεί τον πολιτικό κόσμο, αλλά ούτε και το ΠΑ.ΣΟ.Κ. ωφελεί, όπως έδειξαν οι τελευταίες δημοσκοπήσεις, τα βάλατε και καταψηφίζετε ακόμα και τα μέτρα υπέρ των πτηνοτρόφων, με τη δικαιολογία ότι τάχα θα βαρύνουν το Ι.Κ.Α.. Λέτε όχι σε όλα. Αυτή είναι η στρατηγική.
      Τα βάλατε και με την Αγροτική Τράπεζα. Αγαπητοί συνάδελφοι, 4.000.000.000 ευρώ ανοίγματα κληροδοτήσατε στην Αγροτική Τράπεζα μέσα σε έξι χρόνια, την περίοδο 1998-2003. Τέσσερα δισεκατομμύρια ευρώ! Τα στραβά μάτια κάνατε τότε. Γιατί άραγε; Και όμως, η Αγροτική Τράπεζα κατάφερε να διαγράψει χρέη των αγροτών ύψους 1,8 δισεκατομμυρίoυ ευρώ και η θέση της πλέον είναι ισχυρή. Καμμία σύγκριση δεν υπάρχει με την περίοδο 1998-2003. 
      Τα βάλατε και με την απογραφή. Σας ξίνισε η άρση της επιτήρησης. Τα τελευταία χρόνια, την περίοδο 2000-2004, είχαν αποκρυφτεί από τα ελλείμματα ποσά ύψους 40.000.000.000 ευρώ. Το έλλειμμα από 7,9% το 2004 έπεσε κάτω από το 3% το 2006. Λίγο είναι αυτό; Δεν υπάρχει κανείς ο οποίος να ισχυρίζεται ότι δεν υπάρχει μεγάλη πίεση, πως όλα είναι όπως θα έπρεπε  να είναι. Έχουμε, δουλειά μπροστά μας, αλλά η συνεχής καταστροφολογία, η συνεχής προσπάθεια απαξίωσης δεν ωφελεί κανέναν. 
      Ο λαός περιμένει πολλά από εμάς, αλλά για το καλό της χώρας, καλό θα ήταν να περιμένει πολλά και από εσάς, αγαπητοί συνάδελφοι.
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Πολύ ωραία. Τελειώσατε γρήγορα.
      Ο κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριοι συνάδελφοι, ο αείμνηστος τραγουδοποιός Μάνος Λοϊζος, στο μνημειώδες και με αντοχή στο χρόνο τραγούδι είχε μιλήσει για το δρόμο που είχε τη δική του ιστορία. Εγώ ταπεινά θα προσθέσω ότι και κάθε κτήριο έχει τη δική του ιστορία. Μια τέτοια ιστορία θα σας αφηγηθώ για ένα κτήριο στην πατρίδα μου, την Ξάνθη, που έχει σχέση με το νομοσχέδιο.
      Νεόκτιστο ξενοδοχείο κοντά στο κέντρο της πόλης, τρεισήμισι χιλιάδων τετραγωνικών μέτρων λόγω θανάτου του ιδιοκτήτη περιέρχεται στην Εθνική Τράπεζα, εκείθεν στο Δημοκρίτειο Πανεπιστήμιο Θράκης. Και το 1996 το κτήριο το παίρνει η Κτηματική Εταιρεία του Δημοσίου για να στεγάσει σ’ αυτό τα ταμεία, τις Δ.Ο.Υ. Α΄ και Β΄, το Χημείο του Κράτους και πιθανόν και άλλες υπηρεσίες του δημοσίου. Λόγω, όμως, αλλαγής του αντισεισμικού συντελεστή, για να μη χαθούν τα τετραγωνικά μέτρα που είχε με τον παλιό συντελεστή το κτήριο, γιατί οι νέοι συντελεστές δόμησης είχαν αλλάξει, αποφασίζεται νέα μελέτη με νέο αντισεισμικό συντελεστή, ενίσχυση του φέροντα σκελετού και δημοπράτηση του έργου με τις συνήθεις διαδικασίες. 
      Δυστυχώς, όμως, το κτήριο αυτό είχε κακοτυχία και η εταιρεία που ανέλαβε την κατασκευή, αφού το έφτασε περίπου στο τέλος, πτωχεύει. Έκτοτε, από το 1999 η αστική αυτή διαμάχη αφήνει το κτήριο ημιτελές. Οι υπηρεσίες που θα στεγάζονταν, συνεχίζουν να πληρώνουν ενοίκιο και θα συνεχίσουν να πληρώνουν, γιατί δεν φαίνεται μετά από επτά χρόνια να υπάρχει τέλος σ’ αυτήν τη διαμάχη. Και, όμως, θα υπήρχε λύση.
Θα υπήρχε λύση, εάν εξ αρχής, όπως και ο νόμος επέτρεπε, μπορούσε να υπάρχει μια σύμπραξη του ιδιωτικού και δημοσίου τομέα και να μην πάει με την κανονική διαδικασία. 
      Γιατί ανέφερα αυτό το συγκεκριμένο παράδειγμα, κύριοι συνάδελφοι; Σαφώς όχι για να στηρίξω το νομοσχέδιο που είναι ομολογία της αποτυχίας της Κυβέρνησης στη διαχείριση του δημόσιου χρέους. Γιατί κατά βάση, όπως είπαν και οι περισσότεροι εκ των συναδέλφων της Νέας Δημοκρατίας, περίπου 500.000.000 ευρώ με την πρώτη εφαρμογή θα φέρει στα ταμεία του ελληνικού δημοσίου. Θυμάστε τι λέγατε για τη διαχείριση του δημοσίου χρέους; Λέγατε ότι κάθε πολίτη σ’ αυτήν τη χώρα το ΠΑ.ΣΟ.Κ. τον άφησε χρεωμένο με 15.000 ευρώ. Σήμερα ξέρετε πόσο είναι για κάθε πολίτη το δημόσιο χρέος; Είναι 23.000 ευρώ. Κάθε πολίτης, με το ονομαστικό χρέος που έχετε, είναι χρεωμένος με 23.000 ευρώ. Σαφώς, λοιπόν, δεν ανέφερα το παράδειγμα για να στηρίξω την απληστία, η οποία σας κατέλαβε λόγω της αδυναμίας σας να χειριστείτε τα οικονομικά και αναγκάζεστε να βάλετε χέρι στην περιουσία του δημοσίου, σε νοσοκομεία, σχολεία, Υπουργεία. Χαριτολογώντας μπορεί να είπε κάτι ο κ. Γεωργακόπουλος, αλλά μην το αποκλείετε, ότι πιθανόν κάποια στιγμή και η Βουλή στην ανακαίνισή της μπορεί να μπει σε μία τέτοια περιπέτεια. 
      Τι να πρωτοθυμηθεί κανείς για τη δική σας οικονομική διαχείριση; Απογραφή, «Βασικός Μέτοχος», χρέος των νοσοκομείων, εισαγωγή της παραοικονομίας στην οικονομία και μας πλουτίσατε αυτομάτως εκεί που χρωστούσαμε! Ανέφερα το παράδειγμα, κύριοι συνάδελφοι, για να αναδείξω πώς μπορεί ένας χειρισμός επιπόλαιος να τορπιλίσει την έννοια της πραγματικής μεταρρύθμισης, το τι σημαίνει πραγματική μεταρρύθμιση. 
      Σας είπε ο εισηγητής μας, ο κ. Χριστοδουλάκης, ότι άλλο είναι οι εταιρείες που έχουν ακίνητα, τοίχους, οικόπεδα που μπορούν μ’ αυτήν την περιουσία να προχωρήσουν σε τέτοιες χρηματοπιστωτικές συμβάσεις, όπως είναι η Κτηματική Εταιρεία του Δημοσίου, όπως είναι η Εταιρεία Τουριστικών Ακινήτων, την οποία ονομάσατε Εταιρεία Τουριστικής Ανάπτυξης, και είναι άλλο η περιουσία του δημοσίου αυτού καθ’ αυτού με την έννοια που έχει. Σας το είπε, διότι ο άνθρωπος χειρίστηκε τέτοια νομοσχέδια. Όμως, όταν εμείς ψηφίζαμε το νόμο του 2003 για την αξιοποίηση της τουριστικής περιουσίας, ο αρχιτέκτονας της τότε δομημένης οικονομικά αντιπολίτευσης, ο κ. Αλογοσκούφης, μιλούσε για λαδωμένους ποντικούς και παράλληλα, μιλούσε και για τα ασημικά της οικογένειας. Τότε, τι να πούμε γι’ αυτό το νομοσχέδιο; Τουλάχιστον, ζητήστε συγγνώμη γι’ αυτά που λέγατε, γι’ αυτά τα λάθη που έχετε κάνει. Δυσφημίσατε τη μεταρρύθμιση και έρχεστε τώρα μετά από τριάμισι χρόνια να φέρετε το νομοσχέδιο που εγώ θα το χαρακτήριζα «νομοσχέδιο-πραματευτής». Ό,τι θέλετε, τα πραγματευόμαστε όλα! 
      Δεν σας έχουμε εμπιστοσύνη πια, κύριοι συνάδελφοι της Νέας Δημοκρατίας. Τα δομημένα ομόλογα και τις συμβάσεις τις δίνετε με το σταγονόμετρο. Σήμερα μας δώσατε άλλες πέντε ή έξι. Αλήθεια, πόσες συμβάσεις μας δώσατε, κύριε Υπουργέ; Επτά; 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Επτά.
      ΠΑΝΑΓΙΩΤΗΣ ΣΓΟΥΡΙΔΗΣ: Είναι καλός αριθμός! Σας αφαίρεσαν και το τελευταίο φύλλο συκής. Εμείς, όμως, δεν μπορούμε να ψηφίσουμε ένα νομοσχέδιο που δημιουργεί δομημένες εταιρείες ακινήτων-φούσκες. 
      Πριν κλείσω, θέλω να αναφερθώ σε τρία σημεία γύρω από το θέμα της ρύθμισης των χρεών της Αγροτικής Τράπεζας για τους αγρότες και για το Διοικητή της Αγροτικής Τράπεζας, τον κ. Μηλιάκο, έτσι για την ιστορία. Για τη διαγραφή των χρεών των αγροτών θέλω να πω –και ακούστε, κύριοι συνάδελφοι- ότι έγινε μόνο σ’ αυτούς που πήραν μόνο μια φορά δάνειο, δύο φορές, και δεν ξαναπάτησαν στην τράπεζα. Όσοι είχαν αλληλόχρεους λογαριασμούς και όσοι είχαν ενταχθεί σε προηγούμενα προγράμματα, σ’ αυτούς δεν ρυθμίστηκε κανένα δάνειό τους, ακόμη χρωστούν οι άνθρωποι. 
      Όσο δε για την καημένη την Αγροτική Τράπεζα που έχει δώσει ελεημοσύνη 1.800.000.000 ευρώ στο θέμα αυτών των δανείων, πήρε αντίκρισμα ομόλογα του ελληνικού δημοσίου, τα οποία τα μετέτρεψε σε δομημένα ομόλογα και έβγαλε το χρέος η καημένη η Αγροτική Τράπεζα!
      Όσο δε για τον κ. Μηλιάκο που μείωσε κατά 20% τον αρχικό μισθό που πήρε από τον προηγούμενο διοικητή, θέλω να πω ότι διπλασίασε το δικαίωμα να παίρνει χρήματα από τις κάρτες και έγινε πρόεδρος σε όλες τις θυγατρικές εταιρείες της Αγροτικής Τράπεζας. 
      Ε, λοιπόν, αυτά τα λέω απλώς για την αποκατάσταση της αλήθειας. Λυπάμαι πάρα πολύ που έρχεστε και φέρνετε αυτό το «νομοσχέδιο-πραματευτή» στο τέλος της θητείας σας. Ευτυχώς, που είναι το τέλος της θητείας σας!
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ο συνάδελφος, κ. Δημήτριος Κουσελάς έχει το λόγο.
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, πιστεύω ότι κανείς από εμάς, αλλά και κανένας πολίτης, δεν μπορεί να έχει αντίρρηση στη σωστή αξιοποίηση της περιουσίας του δημοσίου, της περιουσίας του ελληνικού λαού. Αναφέρομαι στην περιουσία του ελληνικού δημοσίου που δεν αξιοποιείται, που τελεί εν υπνώσει, που ορισμένες φορές αξιοποιείται αντιπαραγωγικά, που αποτελεί αντικείμενο καταπάτησης από ορισμένους επιτήδειους. Κατά τη γνώμη μου, όμως, κυρίες και κύριοι συνάδελφοι, η αξιοποίηση της περιουσίας του δημοσίου προϋποθέτει τρία πολύ συγκεκριμένα πράγματα.
      Πρώτον, τη σωστή και ολοκληρωμένη καταγραφή αυτής της περιουσίας. Κάτι που σήμερα, όπως ομολόγησε ο κύριος Υπουργός στην Επιτροπή Οικονομικών, δεν υπάρχει. 
      Δεύτερον, την αξιολόγηση της δημόσιας περιουσίας που παραμένει αδρανής και δεν αξιοποιείται, καθώς και των αναγκών του δημόσιου για στέγαση.
      Τέλος, προϋποθέτει μία ολοκληρωμένη συζήτηση για τους όρους και τις προϋποθέσεις αυτής της αξιοποίησης, με βάση πάντα τις αρχές της διαφάνειας και της προάσπισης των συμφερόντων του δημοσίου.
      Πείτε μας, λοιπόν, κύριε Υπουργέ, πώς αυτές οι αρχές διασφαλίζονται για την αξιοποίηση της δημόσιας περιουσίας, μέσα από το νομοσχέδιο που φέρνετε σήμερα στη Βουλή και που μας ζητάτε να το ψηφίσουμε. Μήπως με τις εξουσιοδοτήσεις που ζητάτε να σας δώσουμε;
      Είναι καθαρό, κυρίες και κύριοι συνάδελφοι, ότι το εν λόγω σχέδιο νόμου δεν πληροί καμμία από τις παραπάνω τρεις προϋποθέσεις που ανέφερα. Θα έλεγα μάλιστα ότι ο τίτλος της αξιοποίησης της περιουσίας του δημοσίου είναι ψευδεπίγραφος. Γιατί μάλλον για ιδιωτικοποίηση της περιουσίας του δημοσίου μπορούμε να μιλάμε, παρά για αξιοποίηση. Εκτός εάν στη δική σας αντίληψη, κύριε Υπουργέ, η έννοια της αξιοποίησης, ταυτίζεται με την έννοια της ιδιωτικοποίησης. Γι’ αυτό άλλωστε φαίνεται από το εν λόγω νομοσχέδιο ότι υπάγετε την όλη διαδικασία στη διϋπουργική επιτροπή αποκρατικοποιήσεων.
      Είναι φανερό ότι δεν είναι τυχαία η χρονική στιγμή που επελέγη, για να έλθει το συγκεκριμένο σχέδιο νόμου στη Βουλή. Βρισκόμαστε, όπως άλλωστε το έχετε αποδεχθεί και εσείς, σε προεκλογική περίοδο και στόχος είναι να δημιουργήσετε ένα «επενδυτικό» κλίμα στις χρηματαγορές και ειδικότερα για το real estate. Να δημιουργήσετε ένα ψυχολογικό κλίμα ότι θα γίνουν επενδύσεις, ότι γίνονται αλλαγές, ότι προχωρούν μεταρρυθμίσεις.
     Ο δεύτερος στόχος σας είναι εισπρακτικός. Το νομοσχέδιο έχει έναν καθαρά εισπρακτικό και ταμειακό χαρακτήρα. Θέλετε να δώσετε άμεσα και μ’ όλους τους τρόπους μεγαλύτερη ρευστότητα στο δημόσιο. Να ενισχύσετε τον κρατικό προϋπολογισμό με χρήματα που σας λείπουν και γνωρίζετε πολύ καλά ότι το επιχειρείτε αυτό, γιατί η Ευρωπαϊκή Ένωση, δεν σας επέτρεψε να προχωρήσετε στην τιτλοποίηση. 
     Ο τρίτος στόχος αυτού του νομοσχεδίου είναι η εξυπηρέτηση συγκεκριμένων ιδιωτικών συμφερόντων, που φαίνεται ότι θα επιλεγούν –αυτό είναι καθαρό- με αδιαφανή κριτήρια, προκειμένου να εξαγοράσουν κατ’ αρχάς και να αξιοποιήσουν στη συνέχεια τη δημόσια περιουσία.
      Το μεγάλο ερώτημα που προκύπτει εδώ, είναι πώς -όταν δεν έχουμε καν καταγραφή της δημόσιας περιουσίας- και ποιος θα εκτιμήσει αυτήν την περιουσία που θα πουληθεί ή θα ενοικιαστεί. Είναι εύκολη αυτή η εκτίμηση; Ποιοι θα το κάνουν; Με ποιες διαδικασίες και με ποιες αποτιμήσεις; Και ποιος πραγματικά μπορεί να διαβεβαιώσει τον ελληνικό λαό ότι οι διαδικασίες που θα ακολουθηθούν, δεν θα είναι άλλο ένα μεγάλο φαγοπότι, όπως το φαγοπότι των ομολόγων και ακόμη μεγαλύτερο; 
      Όλοι οι παραπάνω στόχοι που έχετε βάλει, ευνοούν μια σειρά από συγκεκριμένα συμφέροντα. Εκείνο που δεν ευνοούν σε καμμία περίπτωση είναι τα συμφέροντα του δημοσίου, που στις περιπτώσεις επενοικίασης των  πωληθέντων θα πληρώσει πολλαπλάσια -και αυτό είναι εμφανές- για τη στέγαση του ιδίου και των υπηρεσιών του στα ακίνητα που ήδη διαθέτει. Και εδώ το ζήτημα δεν είναι ότι το δημόσιο θα πληρώσει πολλαπλάσια, αλλά ότι το αναγκάζετε, σε ορισμένες περιπτώσεις –και αυτό είναι εξόφθαλμο, είναι προκλητικό- να προχωρήσει και σε επαναγορά. Στις  περιπτώσεις δε που απλά πωλείται η περιουσία χωρίς επενοικίαση, κανείς μα κανείς δεν μπορεί να μας εγγυηθεί –ούτε φαίνεται αυτό από τις διατάξεις του νομοσχεδίου- ότι τα χρήματα που θα εισπραχθούν, θα επενδυθούν προς όφελος των Ελλήνων πολιτών και δεν θα καλύψουν μαύρες τρύπες των ελλειμμάτων.
      Ερωτώ λοιπόν: Συνιστά αξιοποίηση αυτή η διαδικασία, όταν μεταχειρίζεστε την ακίνητη περιουσία, που είναι περιουσία του ελληνικού λαού, μ’ αυτόν τον τρόπο; 
      Είναι φανερό, κυρίες και κύριοι συνάδελφοι, πως ο κρατικός προϋπολογισμός θα πρέπει μελλοντικά, να σηκώσει ένα δυσβάστακτο βάρος για δόσεις ή ενοίκια, τα οποία θα επιφορτιστεί, προκειμένου να καλυφθούν άμεσες, τρέχουσες, πιεστικές ανάγκες. Εκείνο που ομολογείτε μ’ αυτό το νομοσχέδιο, είναι η ανικανότητα του δημοσίου και επομένως η ανικανότητα, κύριε Υπουργέ, της δικής σας Κυβέρνησης, να αξιοποιήσει την τεράστια περιουσία του δημοσίου, που αποτελεί πλούτο του ελληνικού λαού.
      Κλείνοντας θέλω να πω δύο κουβέντες για τη διάταξη για τις πτηνοτροφικές εταιρείες. Είναι γνωστό ότι αφού με τους αδέξιους χειρισμούς σας δημιουργήσατε ένα τεράστιο πρόβλημα στους πτηνοτρόφους και τους εργαζόμενους σ’ αυτές τις επιχειρήσεις, τώρα έρχεστε όλως απαράδεκτα να κάνετε στην ουσία μνημόσυνο με ξένα κόλλυβα, να χαρίσετε τις ασφαλιστικές εισφορές ύψους 15,5 εκατομμυρίων ευρώ. Εγώ σας ερωτώ: Ποιος σας εξουσιοδότησε να πάρετε αυτήν την απόφαση; Ενημερώσατε το Ι.Κ.Α.; Πήρε απόφαση το διοικητικό συμβούλιο του Ι.Κ.Α., στο οποίο συμμετέχουν οι εργαζόμενοι, συμμετέχουν οι εκπρόσωποι των εργοδοτών; ‘Εχετε την έγκριση του διοικητικού συμβουλίου του Ι.Κ.Α., να ρίξετε το βάρος 15,5 εκατομμυρίων ευρώ στις πλάτες του προϋπολογισμού του Ιδρύματος Κοινωνικών Ασφαλίσεων; Και δεν θα έρθετε αύριο να πείτε και για το Ι.Κ.Α. και για τους άλλους ασφαλιστικούς οργανισμούς, μετά τα τόσα χρέη, ότι δεν αντέχουν να δώσουν τις συντάξεις και άρα θα πρέπει αυτές να περικοπούν προς τα κάτω, προκειμένου να στείλετε τον κόσμο στην ιδιωτική ασφάλιση; Είναι ή δεν είναι αυτό ένα κομμάτι από την κρυφή σας ατζέντα για το ασφαλιστικό;
      Κλείνω, κύριε Πρόεδρε, με κάτι τελευταίο. Πιστεύω ότι με το συγκεκριμένο νομοσχέδιο δεν πρόκειται να επέλθει τίποτα, μα τίποτα θετικό, είτε για το δημόσιο είτε για τους ‘Ελληνες πολίτες. Αυτό που ζήτησε ο εισηγητής μας και αυτό που ζητάμε όλοι, είναι το νομοσχέδιο αυτό να το αποσύρετε, να ανοίξει ένας ουσιαστικός και εμπεριστατωμένος διάλογος, προκειμένου να διαμορφωθούν οι όροι και οι προϋποθέσεις για τη σωστή και ολοκληρωμένη αξιοποίηση της περιουσίας του ελληνικού λαού, που πρέπει να γίνει.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Στρατάκης, έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ: Κυρίες και κύριοι συνάδελφοι, η Κυβέρνηση μ’ αυτό το σχέδιο νόμου, που τιτλοφορείται «Πώληση και ταυτόχρονη μίσθωση ακινήτων του δημοσίου, χρηματοδοτικές μισθώσεις και άλλες διατάξεις», ουσιαστικά ψάχνει την πρόφαση, στο πώς θα λύσει δημοσιονομικά προβλήματα. Και αυτό έχει αναλυθεί επαρκώς από τους συναδέλφους που μίλησαν πριν από εμένα. Όμως, έχω την αίσθηση –και αυτό πρέπει να το επισημάνουμε- ότι η Κυβέρνηση και μ’ αυτό το νομοσχέδιο, είναι σαν να περπατά πάνω σε τεντωμένο σχοινί. Και θα έλθει δυστυχώς εκ των πραγμάτων, πιστεύω, πολύ γρήγορα να μας πει πάλι ότι έχουμε αδέξιες διοικήσεις, ότι το ξεπούλημα έγινε εν αγνοία μας και όλα αυτά τα οποία ακούσαμε όλο αυτό το διάστημα με τα δομημένα ομόλογα και με τις άλλες άστοχες κινήσεις και παρεμβάσεις κάθε φορά της Κυβέρνησης.
      Πραγματικά, μου δημιουργήθηκε μεγάλη απορία ακούγοντας και τον εισηγητή της Νέας Δημοκρατίας αλλά και τους άλλους συναδέλφους της Νέας Δημοκρατίας, να λένε ότι όλη η προσπάθεια είναι να προχωρήσουμε σε κάποιον εκσυγχρονισμό, σε κάποια διαδικασία και ότι δεν θα χαθεί ούτε ένα ευρώ. 
      Κύριε Υπουργέ, δεν σας έχουμε εμπιστοσύνη. Και δεν σας έχουμε εμπιστοσύνη για τον απλούστατο λόγο ότι δεν διασφαλίζετε με τον καλύτερο τρόπο τα συμφέροντα του δημοσίου. Και αυτήν σας την αντίληψη, δυστυχώς, πάτε να την περάσετε και μέσα από αυτό το νομοσχέδιο. Διότι εύλογα και εντελώς δικαιολογημένα σας κατηγορεί το Τεχνικό Επιμελητήριο και λέει με μία φράση σε τρεις γραμμές τα εξής, που είναι πολύ χαρακτηριστικά, ότι η αναφορά στις προθέσεις του νομοθέτη στην εισηγητική έκθεση σε καμμία περίπτωση δεν αντικαθιστά την έλλειψη εμπεριστατωμένης επιστημονικής τεκμηρίωσης, από την οποία κρίνονται οι συνέπειες του νομοσχεδίου. Αυτό σημαίνει, δηλαδή, ότι οι καθ’ ύλην αρμόδιοι τεχνικοί -που μπορούν να πουν μια κουβέντα παραπάνω από όλους εμάς, που δεν έχουμε ενδεχομένως την απαιτούμενη γνώση σ’ αυτά τα ζητήματα- σας λένε με απλά λόγια ότι το νομοσχέδιο δεν έχει καμμία ουσιαστική τεκμηρίωση, προκειμένου να εξυπηρετήσει τους σκοπούς, για τους οποίους εσείς διατείνεσθε ότι υπηρετεί και το φέρατε εδώ πέρα, για να ψηφιστεί. 
      Και αν, πράγματι, το πρόβλημα ήταν η στέγαση των υπηρεσιών, θα έπρεπε να προχωρήσετε μ’ άλλον τρόπο. Έχετε τη δυνατότητα. Κάνατε τα Σ.Δ.Ι.Τ., μέσα από τα οποία υποτίθεται ότι θα μπορούσατε να πάτε σε τέτοιες διαδικασίες έχοντας όμως έναν σχεδιασμό, ένα κτηριολογικό σχέδιο που να λέει, για παράδειγμα, ότι χρειαζόμαστε τόσα κτήρια για τις δημόσιες υπηρεσίες σ’ όλη την επικράτεια, στο Λεκανοπέδιο και οπουδήποτε αλλού και ότι με βάση ένα συγκεκριμένο σχεδιασμό και ένα κτηριολογικό πρόγραμμα, προχωρούμε στην επίλυση αυτού του ζητήματος. Έχετε μηχανισμούς, αν θέλατε να λύσετε αυτό το πρόβλημα, έστω και αν αυτούς τους μηχανισμούς δεν τους αξιοποιείτε.
      Όμως, εδώ παρατηρούμε –και γι’ αυτό μίλησα και για προθέσεις- ότι οι σκοπιμότητες που θα εξυπηρετηθούν, είναι να λύσετε πρόσκαιρα κάποια προβλήματα, υποθηκεύοντας όμως το μέλλον της οικονομίας. Και ακούσαμε με πολύ λύπη και θλίψη, να γίνεται εδώ μια προσπάθεια να γίνει το άσπρο μαύρο. Ε, δεν γίνεται. 
      Σας έχω κάνει ερωτήσεις, κύριε Υπουργέ, για συμφέροντα του δημοσίου που τα αφήσατε χωρίς να τα υποστηρίξετε. Συγκεκριμένα, ο Γενικός Γραμματέας σας κ. Κουρής, που το τελευταίο διάστημα είναι στην επικαιρότητα για τους γνωστούς λόγους –κι αυτό δείχνει μια νοοτροπία- ενώ έχει γνωμοδότηση του νομικού συμβούλου του Υπουργείου να διεκδικήσει κάποια συμφέροντα, στη συνέχεια παραπέμπει το θέμα στο Νομικό Συμβούλιο και παίρνει με πλειοψηφία μία απόφαση. Και αντί να εξαντλήσει όλα τα ένδικα μέσα, όπως προβλέπεται σ’ όλες τις άλλες περιπτώσεις του δημοσίου, εν τούτοις παίρνει την απόφαση εκείνη, για να χαρίσει σε συγκεκριμένους ιδιώτες πάνω από 1,5 δισεκατομμύριο ευρώ. 
      Αυτή είναι η αντίληψή σας, αυτός είναι ο τρόπος, με τον οποίο αντιμετωπίζετε το συμφέρον του δημοσίου. Και εγώ το καταγγέλλω δημόσια ξανά από τη Βουλή, γιατί πραγματικά δεν συγκινείσθε, με το να σας κάνουμε γραπτές ερωτήσεις και να μας απαντάτε με τον τρόπο που μας απαντάτε και να μας λέτε τη μία έτσι και την άλλη διαφορετικά. Αυτό δείχνει τις προθέσεις σας, δείχνει τον τρόπο λειτουργίας σας, την αντίληψή σας, το πώς και πόσο πραγματικά, θέλετε να περιφρουρήσετε τα συμφέροντα του δημοσίου.
      Η όλη προσπάθεια είναι να φανεί -και έγινε και στο παρελθόν- πώς δήθεν μειώσατε τη σχέση του δημόσιου χρέους προς το Α.Ε.Π., και ειπώθηκε από κάποιον συνάδελφο εδώ ότι ενοχλούμαστε όταν μας λέτε ότι καταφέρατε να μειώσετε τη σχέση του δημόσιου χρέους προς το Α.Ε.Π. Μα πώς μειώσατε αυτήν τη σχέση; Με το να μας πλουτίσετε σ’ ένα βράδυ κατά 26%; Έτσι μειώσατε τη σχέση, όταν οι αριθμοί λένε τα ακριβώς αντίθετα -και τα ακριβώς αντίθετα είναι ότι το χρέος το έχετε πάει πάνω από 230.000.000.000 ευρώ, τη στιγμή που το παραλάβατε πριν από τρία χρόνια στα 170.000.000.000 ευρώ- και όταν γίνονται αυτά τα πράγματα που παρακολουθούμε να γίνονται -ειπώθηκαν από συναδέλφους και δεν θέλω να τα επαναλάβω- όταν μέσα στο πρώτο τρίμηνο εξαντλήσατε όλο το δανεισμό που προέβλεπε ο προϋπολογισμός και που εν πάση περιπτώσει αυτό δημιουργεί τεράστιες συνέπειες, διότι τα τελευταία χρόνια δανείζεσθε τα υπερδιπλάσια απ’ αυτά που προβλέπονται κάθε φορά στον προϋπολογισμό;
      Αυτή είναι δυστυχώς η κατάσταση που βιώνουμε, σε σχέση με τα μακροοικονομικά μεγέθη της οικονομίας και από την άλλη ακούστε θράσος: Το ΠΑ.ΣΟ.Κ. –λέει- μας έβαλε στην επιτήρηση. Μα το ΠΑ.ΣΟ.Κ. σας οδήγησε να κάνετε αυτές τις επιλογές που κάνατε με την απογραφή; Το ΠΑ.ΣΟ.Κ. σας οδήγησε να κάνετε όλη αυτήν την ιστορία, η οποία, βέβαια, σας στοίχισε και τώρα προσπαθείτε είτε μέσα από τα δομημένα ομόλογα είτε μέσα από την αύξηση του πλούτου σε ένα βράδυ κατά 26%, να αλλάξετε αυτές τις σχέσεις; 
      Το ΠΑ.ΣΟ.Κ. έχει κριθεί και κρίθηκε, δυστυχώς, από λεπτομέρειες που εσείς πάλι εδώ μέσα φωνάζετε, χωρίς να έχουν πολλές φορές σχέση με την πραγματικότητα, για να μην πω ότι πάντοτε δεν είχαν σχέση με την πραγματικότητα. Τώρα που βγαίνουν τα στατιστικά στοιχεία και τα δεδομένα της Ευρωπαϊκής Ένωσης, αποδεικνύεται ποια ήταν η διαχείριση της ελληνικής οικονομίας από το ΠΑ.ΣΟ.Κ. όλα αυτά τα χρόνια και πώς πραγματικά απέδωσαν στο μεγαλύτερο δυνατό βαθμό που μπορούσαν να αποδώσουν οι ενέργειες και οι παρεμβάσεις των κυβερνήσεων του ΠΑ.ΣΟ.Κ.. 
      Εσείς, όμως, με τη σημερινή σας δράση και τη σημερινή σας παρουσία στην Κυβέρνηση οδηγείτε τα πράγματα στην εντελώς διαφορετική κατεύθυνση και αυτό πρέπει να το πούμε. Εδώ μιλάμε για προμήθειες, εδώ μιλάμε για ιστορίες που, πραγματικά, ντρέπεται κάποιος και να τις αναφέρει και όμως σας ζητάμε να κάνετε μία ρύθμιση κάποιων περιπτώσεων ορισμένων χιλιάδων στην Αγροτική Τράπεζα και εδώ βγαίνετε να μας πείτε και να υπερασπιστείτε την τιμή του διοικητή της Αγροτικής Τράπεζας, όταν γνωρίζετε πάρα πολύ καλά ότι τους μισθούς των διοικητών αυτών στην τράπεζα και στις άλλες τράπεζες, τις όρισαν οι δικές σας κυβερνήσεις της προηγούμενης δεκαετίας. Και αυτά μας τα αποκρύπτετε, για να μας πείτε δήθεν ότι εσείς είστε οι σωστοί και οι καλοί. Αυτή είναι η κατάσταση που δυστυχώς εδώ μέσα αντιμετωπίζουμε, προσπαθώντας και εσείς και οι συνάδελφοι, να παρουσιάσετε τα πράγματα από εντελώς διαφορετική πλευρά, σε σχέση με αυτήν που είναι στην πραγματικότητα. 
      Θέλω να κάνω και μία αναφορά στο άρθρο 19 για τους ελέγχους. Εκείνο πραγματικά είναι τεράστιο πρόβλημα. Δεν μπορεί χωρίς κριτήρια να ορίζει ο προϊστάμενος της κάθε υπηρεσίας, ποιοι έλεγχοι θα γίνουν και πού. Δείτε το. Νομίζω ότι αυτό το άρθρο πρέπει να το αποσύρετε. Δημιουργεί μείζον ζήτημα και θα πρέπει να το λάβετε υπ’ όψιν σας, όπως ακριβώς ειπώθηκε ότι το αντιμετωπίσατε ή αφήσατε να εννοηθεί ότι θα το αντιμετωπίσετε στην επιτροπή. 
      Έρχομαι στο θέμα των ασφαλίστρων των πτηνοτροφικών επιχειρήσεων. Μα όταν υπήρχε το πρόβλημα, όταν πραγματικά σας λέγαμε ενέργειες και κινήσεις που έπρεπε να γίνουν μέσα από ερωτήσεις, μέσα από αναφορές μας, δεν κάνατε τίποτα και έρχεστε μετά από τόσο καιρό, μετά από δύο χρόνια, να κάνετε ρύθμιση σε βάρος του Ι.Κ.Α. όμως. Γιατί να μην τα πληρώσει ο προϋπολογισμός της χώρας, εφ’ όσον πραγματικά πρέπει να γίνει αυτή η ρύθμιση; Γιατί να μην τα επωμιστεί το κράτος;  Βρήκαμε το Ι.Κ.Α., επειδή θέλετε στη συνέχεια να πείτε ότι οι ασφαλιστικοί φορείς είναι ξοφλημένοι, άρα πρέπει να μειώσετε τις συντάξεις, άρα πρέπει να αυξήσετε τα όρια ηλικίας; Αυτή είναι η επιλογή; 
      Δυστυχώς αν δούμε και τις βαθύτερες σκοπιμότητας των δομημένων ομολόγων, ενδεχομένως αυτή είναι η βασική σας επιλογή και γι’ αυτό ακριβώς για πρόσκαιρες σκοπιμότητες, οδηγείτε τα πράγματα σε καταστάσεις, που δεν θα ελέγχονται στη συνέχεια και γι’ αυτό ακριβώς πρέπει να γίνουν οι εκλογές το συντομότερο δυνατό, να απαλλαγεί η χώρα από μία κυβέρνηση, που έχει δείξει ότι όχι μόνο είναι ανίκανη, αλλά, πραγματικά, δημιουργεί τεράστια προβλήματα.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο συνάδελφος κ. Αθανάσιος Παπαγεωργίου.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Ευχαριστώ, κύριε Πρόεδρε.
      Κυρίες και κύριοι συνάδελφοι,  το νομοσχέδιο δεν εξυπηρετεί τις ανάγκες που ισχυρίζεται η Κυβέρνηση, την ανάγκη δηλαδή της αξιοποίησης της μεγάλης ακίνητης περιουσίας του δημοσίου, όπως και την ανάγκη για την κάλυψη στέγασης των δημοσίων υπηρεσιών. Είναι προπέτασμα καπνού αυτοί οι ισχυρισμοί της Κυβέρνησης. Ειδικότερα αν ήθελε να λύσει προβλήματα κάλυψης στεγαστικών αναγκών των δημοσίων υπηρεσιών, θα είχε προωθήσει ενέργειες, που είχαμε δρομολογήσει εμείς ως προηγούμενη κυβέρνηση ή θα είχε δρομολογήσει η ίδια δικές της ενέργειες, προκειμένου να αξιοποιηθεί η μεγάλη, όπως είπα, ακίνητη περιουσία του δημοσίου, για να καλυφθούν αυτές οι ανάγκες. 
      Η αλήθεια, είναι ότι μ’ αυτό το νομοσχέδιο, προσπαθείτε άτακτα, εκόντες άκοντες, να πουλήσετε την περιουσία του δημοσίου για να καλύψετε ταμιακές ανάγκες ή ανάγκες που προέκυψαν, από τη μεγάλη αύξηση του δημοσίου χρέους. Είναι αλήθεια ότι έχετε ξαφνιαστεί και εσείς, πρώτον, από τη μεγάλη υστέρηση των εσόδων και τα μεγάλα προβλήματα, που αντιμετωπίζετε στα ταμειακά του δημοσίου όπως επίσης από την τεράστια αύξηση του δημοσίου χρέους κατά δύο ποσοστιαίες μονάδες, ενώ αλλιώς υπολογίζατε, αλλιώς σχεδιάζατε. Σχεδιάζατε και ισχυριζόσασταν ότι θα μειώνατε το δημόσιο χρέος σε σχέση με το Α.Ε.Π..
    Με τη ρύθμιση αυτή, στην ουσία προσπαθείτε να λύσετε προβλήματα πρόσκαιρων ταμειακών αναγκών. Ακόμη προσπαθείτε να απαντήσετε θετικά στο αίτημα των μεγάλων εταιρειών Real Estate που προσδοκούν στο άνοιγμα αυτής της αγοράς του μεγάλου φιλέτου του δημοσίου, για να αποκομίσουν τα μεγαλύτερα δυνατά κέρδη. Διότι δεν εξηγούνται διαφορετικά αυτές οι προτεινόμενες σκανδαλώδεις συμβάσεις για τις ενενηνταεννιάχρονες μισθώσεις της ακίνητης περιουσίας του δημοσίου από ιδιώτες. Είναι προκλητικές αυτές οι συμβάσεις, ή το ακαθόριστο αυτών των συμβάσεων. Μόνο ως κίνητρο στις μεγάλες εταιρείες Real Estate μπορεί να θεωρηθεί. 
    Κύριε Υπουργέ, δεν είναι αξιοποίηση, είναι πώληση. Αξιοποίηση της περιουσίας του δημοσίου σημαίνει ότι δημιουργούνται έσοδα σταθερά, μόνιμα και διαρκή. Αξιοποίηση της περιουσίας του δημοσίου σημαίνει ότι δημιουργούνται αξίες, ότι δημιουργούνται αφανή αποθεματικά για το δημόσιο, για το κράτος, για τους προϋπολογισμούς. Δεν διαφωνεί κανένας με την ανάγκη αξιοποίησης της μεγάλης περιουσίας του δημοσίου. Δεν διαφωνεί κανένας όταν δημιουργούνται σταθερά και μόνιμα έσοδα και αξίες. Εδώ, όμως, δεν έχουμε κάτι παρόμοιο. Εδώ ο τρόπος με τον οποίο προσπαθείτε να δρομολογήσετε τις εξελίξεις, δείχνει ότι είναι πρόχειρη η αντιμετώπιση, γιατί είναι για την αντιμετώπιση μόνο ταμειακών αναγκών. 
    Δεύτερον, φτιάχνετε έσοδα σήμερα, αλλά αρχίζει να τα πληρώνει το δημόσιο πανάκριβα αυτά τα ακίνητα στη συνέχεια. Δηλαδή στην ουσία προσπαθείτε να καλύψετε σημερινές ανάγκες του προϋπολογισμού, αλλά επιβαρύνετε τους επόμενους προϋπολογισμούς. Και φυσικά εάν θέλετε και ήταν πραγματική η πρόθεσή σας να αξιοποιήσετε την περιουσία, θα έπρεπε να προβλέπετε ότι αυτά τα έσοδα, θα πάνε κατευθείαν για το δημόσιο χρέος. Εδώ, σε δύο ρυθμίσεις, η μία αλληλογρονθοκοπεί την άλλη, είναι αντιφατική της άλλης. Στη μία περίπτωση λέτε ότι θα πάνε στα έσοδα, ως πρόσκαιρο ταμειακό έσοδο και στην άλλη λέτε ότι θα πάει στο δημόσιο χρέος. Μας το αφήνετε αδιευκρίνιστο. Η γνώμη μας είναι ότι συνειδητά το αφήνετε αξεκαθάριστο, γιατί θέλετε μόνο να πουλήσετε εδώ και τώρα περιουσιακά στοιχεία-φιλέτα, για να λύσετε ταμειακά προβλήματα. 
    Επαναλαμβάνω, κύριε Υπουργέ. Έχετε ξαφνιαστεί από τη στέρηση των εσόδων. Γι’ αυτό τώρα τελευταία έχετε αμολήσει τις υπηρεσίες, το Σ.Δ.Ο.Ε. για να κάνει εκτεταμένους ελέγχους μήπως αποκομίσει ο προϋπολογισμός κάποιο έσοδο. Γι’ αυτό τώρα ξεχάσατε αυτά που λέγατε για την πώληση των φιλέτων, για την πώληση των ασημικών της οικογένειας και καταφεύγετε σε μία άτακτη διαδικασία, να βρείτε με οποιοδήποτε τρόπο έσοδα, για να καλύψετε τα ταμειακά ανοίγματα. Αυτή είναι η πραγματικότητα. 
    Κύριε Υπουργέ, επειδή και σεις και εγώ έχουμε διακονήσει τράπεζες που πρώτες προώθησαν αυτά τα προϊόντα που είναι δοκιμασμένα, πρέπει να σας πω ότι αυτά όπως προσπαθείτε να τα εφαρμόσετε στην αγορά δεν είναι αυτά που κάνουν οι εταιρείες leasing στην Ελλάδα, το LEAS BACK κ.ο.κ. Είναι προκλητικές οι ρυθμίσεις και η μη διευκρίνιση των τρόπων μίσθωσης και πώλησης αυτών των περιουσιακών στοιχείων. Θα δημιουργήσουν τεράστια προβλήματα, ακόμα και ηθικής τάξης. 
    Κύριε Υπουργέ, γιατί όλη την υπόθεση της πώλησης -στην ουσία αυτών των περιουσιακών στοιχείων- την αναλαμβάνει η διϋπουργική επιτροπή, χωρίς κανόνες, χωρίς όρους, χωρίς προϋποθέσεις; Και εδώ ενέχεται ο κίνδυνος της δημιουργίας προβλημάτων, όπως αυτός των δομημένων ομολόγων. Σας το επεσήμαναν οι προηγούμενοι συνάδελφοι, σας το λέω και εγώ. 
    Δεύτερον, γιατί απαλλάσσετε εντελώς φορολογικά τους μισθωτές, τους αγοραστές; Μπορεί κάποιος αθροίζοντας αυτές τις απαλλαγές με τα μισθώματα, να δει ποιος είναι ο τελικός λογαριασμός, ποιο είναι το όφελος του δημοσίου απ’ αυτές τις πωλήσεις; Είναι αδιευκρίνιστο και ακαθόριστο. Δεν σας ενδιαφέρει όμως αν θα έχει ουσιαστικό όφελος μακροχρόνια το δημόσιο από αυτήν τη λειτουργία. 
    Δύο ακόμα παρατηρήσεις, κύριε Υπουργέ. Όντως την Επιτροπή Λογιστικής Τυποποίησης την υποβαθμίζετε. Την κάνετε υπηρεσία του Υπουργείου. Είναι μια αρχή που θα πρέπει να έχει μια αυτοδυναμία, μια αυτονομία, στη λειτουργία της, για να είναι χρήσιμη και αποτελεσματική ως σύμβουλος και τους κράτους και της κυβέρνησης, αλλά και των επιχειρήσεων στην υπόθεση εφαρμογής σύγχρονων λογιστικών προτύπων. 
      Δυστυχώς αυτή είναι η πραγματικότητα. Και εδώ, σε μία υπηρεσία που την αφήσατε τόσα χρόνια αναξιοποίητη, έρχεστε στην ουσία στο τέλος-τέλος να την καταργήσετε.
      Τελειώνω, κύριε Υπουργέ, μ’ αυτό που αφορά τις κτηνοτροφικές επιχειρήσεις.  Έχει μαλλιάσει η γλώσσα μας ένα χρόνο τώρα, να σας εγκαλούμε λέγοντας ότι οι υποσχέσεις που δώσατε στις κτηνοτροφικές επιχειρήσεις, στους κτηνοτρόφους, δεν τηρήθηκαν. Και βέβαια κανένας δεν μπορεί να μη συμφωνήσει σε μια ρύθμιση για τις κτηνοτροφικές επιχειρήσεις. 
      Ήρθατε όμως να κάνετε ρύθμιση, αφού πέρασε περίπου ενάμισης χρόνος. Το αποτέλεσμα έχει αποτυπωθεί στις οικονομικές καταστάσεις. Οι επιχειρήσεις δεν μπόρεσαν να αντιμετωπίσουν αυτό το κενό, αυτό το gap που λένε. Έρχεστε εκ των υστέρων να το ρυθμίσετε, για λόγους φυσικά ψηφοθηρικούς. Κανένας φυσικά δεν διαφωνεί στο να ρυθμιστούν. 
      Όμως, κύριε Υπουργέ, δεν βάζετε εσείς το χέρι στην τσέπη και όταν λέω εσείς, εννοώ η Κυβέρνηση. Τα ρίχνετε πάλι στο Ι.Κ.Α.. Γιατί το κάνετε αυτό; Πάλι δηλαδή τη ρύθμιση που είναι απαραίτητη, που έπρεπε να έχει γίνει εδώ και ένα χρόνο, θα την πληρώσουν οι ασφαλισμένοι του Ι.Κ.Α.; Δεν είναι ηθικό και νομίζω ότι πρέπει να το αλλάξετε;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Πρέπει να αναληφθούν ευθέως …
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Ολοκληρώνω, κύριε Πρόεδρε.
      …από τον προϋπολογισμό, δεδομένου ότι δεν υπάρχει πρόβλημα αθέμιτου ανταγωνισμού από την Ευρωπαϊκή Ένωση, διότι ανάγεται σε μια καταστροφή, σ’ έναν κίνδυνο που επέφερε καταστροφή σε επιχειρήσεις. Δεν υπάρχουν προβλήματα από την εικοστή τρίτη –δεν ξέρω ποια ακριβώς είναι- διεύθυνση περί αθέμιτου ανταγωνισμού.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Μαγκριώτης έχει το λόγο.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε. 
      Αν και είναι περασμένη η ώρα, νομίζω ότι έχει σημασία να πούμε μερικά πράγματα που είναι σημαντικά. Πολλά απ’ αυτά έχουν λεχθεί. Θα προσπαθήσω και εγώ από τη δική μου πλευρά, κύριε Υπουργέ, να φωτίσω μερικά πράγματα. 
      Πρώτα από όλα να τονίσω, πως είναι συμβολική η ημέρα κατά την οποία φέρνει η Κυβέρνηση προς ψήφιση αυτό το νομοσχέδιο στη Βουλή. Σήμερα υποτίθεται και τυπικά ότι η Κομισιόν αποφάσισε την έξοδο της ελληνικής οικονομίας από την επιτήρηση. Σήμερα η Κυβέρνηση ουσιαστικά αποδέχεται ότι η υποτιθέμενη δημοσιονομική εξυγίανση που έχει πετύχει, είναι λογιστικού χαρακτήρα. Σε κάθε περίπτωση δεν είναι βιώσιμη. Γι’ αυτό, λοιπόν, έχει δεσμευτεί πέραν των άλλων για δύο συγκεκριμένα «μαξιλάρια». 
      Το πρώτο είναι το σημερινό νομοσχέδιο και όσα έσοδα προβλέπει τα επόμενα χρόνια για τον κρατικό προϋπολογισμό από την πώληση δημόσιας περιουσίας και το δεύτερο είναι η μεταρρύθμιση κατά την Κυβέρνηση, αποδόμηση κατά τη δική μου εκτίμηση του δημόσιου κοινωνικού ασφαλιστικού συστήματος στη χώρα, για το οποίο έχετε δεσμευθεί προς την Κομισιόν, για το οποίο δεν λέτε καμμία κουβέντα και για το οποίο είσαστε έτοιμοι με την κρυφή μετεκλογική σας ατζέντα, να προχωρήσετε. 
      Κύριε Υπουργέ, άκουσα και αγορητές της Νέας Δημοκρατίας να λένε, πως για πρώτη φορά μ’ αυτό το νομοθέτημα θα υπάρξει παραγωγική αξιοποίηση της δημόσιας περιουσίας. Πιστεύω, πως τόσο στα εγχειρίδια των οικονομικών σχολών στις οποίες φοίτησαν οι συνάδελφοι, όσο και στα κλασικά εγχειρίδια του καπιταλισμού και των θεωρητικών, ο πυρήνας και η βάση του καπιταλιστικού συστήματος και αυτό που λέγεται παραγωγική αξιοποίηση του κεφαλαίου, είναι η δημιουργία υπεραξίας.
      Θα ζητούσα, λοιπόν, και από εσάς αλλά και από τους υπόλοιπους συναδέλφους της Νέας Δημοκρατίας, να μας πείτε με ποιο τρόπο παράγει αυτή η δραστηριότητα του δημοσίου υπεραξία. Αν, πράγματι, μας αποδείξουν πως παράγεται υπεραξία, ανεξάρτητα αν η ουσία είναι η εκποίηση του δημόσιου πλούτου, πράγματι θα είχε αντίκρισμα αλήθειας αυτή η τοποθέτηση…
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Να απαντήσω, κύριε Πρόεδρε, στο ρητορικό ερώτημα; 
      ΙΩΑΝΝΗΣ ΜΑΓΚΡΙΩΤΗΣ: …χωρίς να αλλάζει το νόημα ….
      ΠΡΟΕΔΡΕΥΩΝ (Ιωάννης Τραγάκης): Τι θέλετε, κύριε Αγοραστέ;
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Είναι ρητορικό το ερώτημα; 
      ΠΡΟΕΔΡΕΥΩΝ (Ιωάννης Τραγάκης): Καθόλου ρητορικό. 
      ΙΩΑΝΝΗΣ ΜΑΓΚΡΙΩΤΗΣ: Είναι ουσιαστικό. Καλώ τον Υπουργό και τους συναδέλφους της Νέας Δημοκρατίας …
      ΠΡΟΕΔΡΕΥΩΝ (Ιωάννης Τραγάκης): Εάν θέλετε να απαντήσετε, να διακόψω το χρόνο.
      ΙΩΑΝΝΗΣ ΜΑΓΚΡΙΩΤΗΣ: Στη συνέχεια, κύριε Πρόεδρε.
      Εγώ θέτω ένα ουσιαστικό ερώτημα, για να μιλάμε σε τούτη την Αίθουσα με ουσιαστικά επιχειρήματα και όχι με συνθήματα. 
      Να μας πει λοιπόν, ποια υπεραξία παράγεται υπέρ του δημοσίου, όπως επίσης να μας πει ταυτόχρονα, ποιος καρπώνεται την παραγόμενη υπεραξία.
      Γιατί πράγματι δημιουργείται υπεραξία, αλλά από αυτούς που αγοράζουν και επανενοικιάζουν, με όλους αυτούς τους απόλυτα εγγυημένους όρους προς την Κυβέρνηση, προς την ελληνική πολιτεία τα ακίνητά της. 
      Κύριε Πρόεδρε, η ουσία είναι μία: Οι πράξεις πώλησης και επαναμίσθωσης τις οποίες θέλει να θεσμοθετήσει και να νομιμοποιήσει με το συζητούμενο νομοσχέδιο η Κυβέρνηση είναι ένας έμμεσος δανεισμός, έμμεσος, αλλά πολύ ακριβός δανεισμός από την πλευρά του δημοσίου και ταυτόχρονα ένας κρυφός δανεισμός, γιατί δεν εγγράφεται στο δημόσιο χρέος και στο δημόσιο έλλειμμα βραχυπρόθεσμα, γράφεται βεβαίως μεσοπρόθεσμα, λόγω των τόκων που θα πληρώνει το ελληνικό δημόσιο προς τους ιδιώτες, με τους οποίους θα συμπράξει σ’ αυτές τις πωλήσεις και τις επαναμισθώσεις.  
      Έτσι, λοιπόν, κύριε Υπουργέ, όπως μας έχουν δείξει και η εμπειρία άλλων κρατών –χαρακτηριστικό παράδειγμα είναι η Μεγάλη Βρετανία- στα πρώτα χρόνια υπάρχει μία δημοσιονομική ανακούφιση, αλλά τα επόμενα χρόνια, όταν διευρύνεται αυτή η πρακτική –και επειδή είναι μία εύκολη πρακτική, ρέπουν οι κυβερνήσεις που έχουν αυτήν την ιδεολογία και τη φιλοσοφία σ’ αυτήν την πρακτική- τότε δημιουργείται ένα μεγάλο βάρος, ένας μεγάλος βρόγχος, όταν αθροιστικά πρέπει πλέον να πληρώνει το δημόσιο τους τόκους.  Σ’ αυτόν τον κύκλο, λοιπόν, βρίσκεται σήμερα η οικονομία της Μεγάλης Βρετανίας και αυτό αξιοποιεί το συντηρητικό κόμμα, κατηγορώντας το εργατικό κόμμα για τη δήθεν εξυγίανση των δημοσιονομικών της Μεγάλης Βρετανίας. Έκανε τον ευεργετικό δημοσιονομικό κύκλο της αυτή η πρακτική στη Βρετανία και αυτήν τη στιγμή είναι βρόγχος πλέον η αποπληρωμή αυτών των τόκων, είναι βρόγχος στη δημοσιονομική διαχείριση της Μεγάλης Βρετανίας και άλλων χωρών, που προηγήθηκαν, γιατί δεν ανακαλύπτετε τον τροχό με αυτήν την πρακτική. Είναι μία νεοφιλελεύθερη πρακτική που την έχουν υιοθετήσει όλες οι κυβερνήσεις του δικού σας ιδεολογικού χαρακτήρα.
      Κύριε Υπουργέ, είναι ομολογία ταυτόχρονα η προώθηση αυτού του νομοθετήματος ότι δεν μπορείτε να δώσετε αναπτυξιακή πνοή και ορμή στην ελληνική οικονομία, είναι ομολογία ότι η δημοσιονομική εξυγίανση που πετύχατε ήταν λογιστικού χαρακτήρα, ήταν πολιτικού προπαγανδιστικού χαρακτήρα από τη μία πλευρά και από την άλλη είναι βραχύβια. Δεν έχει διάρκεια ούτε ενός εξαμήνου.
      Τέλος, θα ήθελα να πω, κύριε Υπουργέ, πως μόνο τα χρέη των νοσοκομείων της τρέχουσας τριετίας, αν εγγράψετε στον προϋπολογισμό, στο τέλος θα περάσει το 3% το έλλειμμα του οικονομικού έτους που διανύουμε και το ξέρετε πάρα πολύ καλά αυτό. Βεβαίως, αν κάνετε και τις αντίστοιχες λογιστικές επανεγγραφές θα φθάσουμε και πάλι στο 6%, που φθάσατε το δημοσιονομικό έλλειμμα της χώρας το έτος 2005. 
      Κύριε Πρόεδρε, η πραγματικότητα της οικονομίας είναι οδυνηρή. Ήταν δύσκολη και τα προηγούμενα χρόνια. Είναι γεγονός ότι είχαμε πετύχει ένα ελάχιστο όριο ανταγωνιστικότητας και ένα ελάχιστο όριο στις δημοσιονομικές πιέσεις. Γι’ αυτό ακριβώς και η οικονομία μας μπήκε στην Οικονομική και Νομισματική Ένωση, γι’ αυτό και έχουμε το ευρώ, ως εθνικό νόμισμα. Δεν είναι, κύριε Πρόεδρε, κύριε Υπουργέ, μία οικονομία που στηρίζεται στα δικά της πόδια, που η ανάπτυξή της είναι αυτοχρηματοδοτούμενη. Τα προηγούμενα χρόνια, κυρίως, στηρίχθηκε στους κοινοτικούς πόρους, στις κοινοτικές επιδοτήσεις, στηρίχτηκε στο υψηλό πρόγραμμα δημοσίων επενδύσεων και βεβαίως, σ΄ ένα μέρος των ιδιωτικών επενδύσεων. Εάν είχε ένα ελάχιστο όριο υγείας και αυτοτροφοδότησης η οικονομία τα προηγούμενα χρόνια μαζί με τις μεγάλες δημοσιονομικές επιτυχίες, όπως περιέγραψα προηγουμένως, η σημερινή ανάπτυξη του 4% ή του 3,5% μεσοσταθμικά της τετραετίας σας είναι απολύτως εξωγενής. Οφείλεται στις κοινοτικές εισροές και στην έκρηξη των στεγαστικών και καταναλωτικών δανείων.
Είναι ένας άλλος δρόμος μιας μεγάλης εσωτερικής ιδιωτικής υπερχρέωσης. Για να σας θυμίσω και τον κ. Μητσοτάκη του 1989, αν η δημοσιονομική πολιτική του ΠΑ.ΣΟ.Κ. της δεκαετίας του 1980 χρέωσε τα εγγόνια, εσείς χρεώνετε και τα τρισέγγονα σήμερα. Και μάλιστα ένα κόμμα της δημοσιονομικής πειθαρχίας είναι αυτό που προχωρά σ’ αυτή την πολλαπλή χρέωση της χώρας.
      ΠΡΟΕΔΡΕΥΩΝ (Ιωάννης Τραγάκης): Ωραία. Ευχαριστούμε, κύριε συνάδελφε. Ολοκληρώσατε.
      ΙΩΑΝΝΗΣ ΜΑΓΚΡΙΩΤΗΣ: Τελειώνω, κύριε Πρόεδρε.
      Οι απόλυτοι δείκτες που δείχνουν την πορεία μιας οικονομίας είναι, κύριε Υπουργέ, η ανταγωνιστικότητα, η παραγωγικότητα και το ισοζύγιο εξωτερικών πληρωμών. Είχαμε έκρηξη στο έλλειμμα σ’ όλη αυτή την περίοδο και ειδικά την τελευταία περίοδο, του ισοζυγίου εξωτερικών πληρωμών, μείωση της ανταγωνιστικότητας και της παραγωγικότητας.
      Προχθές ο Πρωθυπουργός, κ. Καραμανλής, βρέθηκε μπροστά σε μία δυσάρεστη έκπληξη από τις παραγωγικές τάξεις της Βορείου Ελλάδος. Τόσο ο Πρόεδρος του Συνδέσμου Βιομηχανιών, όσο και ο Πρόεδρος του Συνδέσμου Εξαγωγέων του είπαν, πως όλα αυτά που έχετε πει μέχρι σήμερα για τη μεγάλη περιφερειακή ανάπτυξη, δεν έχουν αντίκρισμα αλήθειας. Μηδενική είναι η ανάπτυξη στην περιφέρεια, μηδενική η αύξηση των εξαγωγών της ελληνικής περιφέρειας, εκεί που χτύπαγε η εξωστρέφεια της ελληνικής οικονομίας τα προηγούμενα χρόνια. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε. Ευχαριστούμε. 
      ΙΩΑΝΝΗΣ ΜΑΓΚΡΙΩΤΗΣ: Και η ανεργία είναι στα ύψη! Αυτή είναι η πραγματικότητα. 
      Ευχαριστώ, κύριε Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Έχετε το λόγο, κύριε Αγοραστέ, για δύο λεπτά προκειμένου να απαντήσετε.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Στο ρητορικό ερώτημα να απαντήσω για το πώς αυξάνεται η υπεραξία -εγώ θα έλεγα καλύτερα, με οικονομικούς όρους, «η προστιθέμενη αξία»- μέσω του χρηματοοικονομικού αυτού εργαλείου. Αυτή τη στιγμή το Δημόσιο έχει ένα ακίνητο, το οποίο είναι οικόπεδο, αλλά παράλληλα στεγάζει τις υπηρεσίες του… 
      ΙΩΑΝΝΗΣ ΜΑΓΚΡΙΩΤΗΣ: Μα, κύριε συνάδελφε…
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Θα σας παρακαλέσω πολύ, όταν έρχεστε εδώ να έρχεστε διαβασμένοι. Να διαβάζετε πάρα πολύ καλά το νομοσχέδιο. Αν δεν το διαβάζετε, δεν μπορούμε να συζητάμε, οπότε θα υπάρχει μεγάλη διάσταση απόψεων.
      Υπάρχει ένα οικόπεδο, το οποίο είναι ιδιοκτησία του Δημοσίου.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Όλοι μαθήματα θα μας κάνετε σήμερα; 
      ΠΡΟΕΔΡΕΥΩΝ (Ιωάννης Τραγάκης): Ένα λεπτό. Γιατί σας ενοχλεί η άποψη του κ. Αγοραστού;
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Μα και ο κ. Δούκας και ο κ. Αγοραστός μας κάνουν εδώ μαθήματα.
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ. Ολοκληρώσαμε. 
      Ορίστε, κύριε Αγοραστέ, έχετε δύο λεπτά για να δώσετε την απάντηση που είπατε. Δεν πήρατε το λόγο για να δευτερολογήσετε.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Παράλληλα το δημόσιο στεγάζεται σ’ ένα ενοικιαζόμενο κτίριο. Έρχεται με τη διαδικασία αυτού του χρηματοοικονομικού εργαλείου και δίνει, πουλάει το οικόπεδο σ’ έναν τρίτο, σε μία τράπεζα, η οποία έρχεται, κτίζει την Υπηρεσία σύμφωνα με τα δεδομένα που θέλει το δημόσιο, πληρώνει ενοίκιο για ορισμένα χρόνια –είκοσι, είκοσι πέντε- στο τέλος γίνεται κύριος το Δημόσιο του οικοπέδου και του κτηρίου αυτού και συνεπώς μεταστεγάζεται από το νοικιασμένο και με το ενοίκιο που πλήρωνε τόσο καιρό του μένει και το οικόπεδο και το κτήριο. Άρα αυξάνεται η προστιθέμενη αξία και έχει υπεραξία το ακίνητο του δημοσίου. Πρέπει να ξεκαθαρίσουμε ότι αυτό το νομοσχέδιο δεν είναι πώληση ακινήτων. Αυτό το νομοσχέδιο είναι πώληση και…
      ΙΩΑΝΝΗΣ ΜΑΓΚΡΙΩΤΗΣ: Και κρυφός δανεισμός.
      ΚΩΝΣΤΑΝΤΙΝΟΣ  ΑΓΟΡΑΣΤΟΣ: Όχι. Ο κρυφός δανεισμός είναι αλλού. Θα σας τα πω αύριο, για τον κρυφό δανεισμό. 
      Είναι πώληση και μετά ενοικίαση με το δικαίωμα της επαναγοράς του οικοπέδου. Πωλήσεις κάνατε πολλές επί των ημερών σας και ενοικιάσεις κάνατε πολλές και για σαράντα πέντε χρόνια. Και θέλω να σας θυμίσω πάρα πολλές. Πάνω σ’ αυτά θα σας μιλήσω αύριο. Και δεν είναι δευτερολογία αυτή. Είναι η απάντηση στο ρητορικό ερώτημα. 
      ΠΡΟΕΔΡΕΥΩΝ (Ιωάννης Τραγάκης): Θα τα πείτε αύριο.
      Ορίστε, κύριε Χριστοδουλάκη, για δύο λεπτά έχετε το λόγο κι εσείς. 
      ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, ζητώ το λόγο για να απαντήσω στο κύριο συνάδελφο. 
      ΠΡΟΕΔΡΕΥΩΝ (Ιωάννης Τραγάκης): Δεν μπορείτε να πάρετε το λόγο.
      ΙΩΑΝΝΗΣ ΜΑΓΚΡΙΩΤΗΣ: Για λόγους ισοτιμίας. Σ’ εμένα απάντησε.
      ΠΡΟΕΔΡΕΥΩΝ (Ιωάννης Τραγάκης): Υπάρχει ισοτιμία; Εδώ υπάρχει ο Κανονισμός.
      ΙΩΑΝΝΗΣ ΜΑΓΚΡΙΩΤΗΣ: Δεν χρειάζεται να μιλήσω. Το ομολογήσατε. Τι ισοτιμία υπάρχει εδώ μέσα!
      ΠΡΟΕΔΡΕΥΩΝ (Ιωάννης Τραγάκης): Κύριε Χριστοδουλάκη, έχετε το λόγο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Σας ευχαριστώ, κύριε Πρόεδρε 
      Τα όσα είπε ο συμπαθέστατος εισηγητής της Νέας Δημοκρατίας φανερώνουν τη σύγχυση και τον πανικό στον οποίο βρίσκεται η Κυβέρνηση. Αυτά τα οποία περιέγραψε είναι η πολιτική στέγασης των δημοσίων υπηρεσιών την οποία ακολούθησε το ΠΑ.ΣΟ.Κ. από το 1997 και μετά, όπου μπορούσε να δανειστεί ένα Υπουργείο ή μία Υπηρεσία, με το ενοίκιο να πληρώνει τους τόκους και στο τέλος να βρεθεί με το κτήριο το οποίο δεν είχε πριν. 
      Όσον αφορά το νομοσχέδιο το οποίο μας φέρνετε τώρα, εγώ θαυμάζω το θάρρος και την τάση αυτοθυσίας και αυτοκαταστροφής, την οποία έχει ο εισηγητής της Νέας Δημοκρατίας, να υπερασπίζεται αυτές τις παχυλές ανοησίες του νομοσχεδίου.
      ΠΡΟΕΔΡΕΥΩΝ (Ιωάννης Τραγάκης): Ένα λεπτό. Καλά τα είπε τώρα. Μην τα μηδενίζουμε όλα. Μετά το «συμπαθέστατος», πάει στην «αυτοκαταστροφή»;
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Μα, γι’ αυτό είναι συμπαθής.
      ΠΡΟΕΔΡΕΥΩΝ (Ιωάννης Τραγάκης): Εγώ κρατάω το «συμπαθέστατος».
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Το άρθρο 1 λέει για συμβάσεις μεταβίβασης κυριότητας.
      ΠΡΟΕΔΡΕΥΩΝ (Ιωάννης Τραγάκης): Δεν θα τα πούμε αύριο αυτά; Αύριο δεν είναι τα άρθρα;
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: «Μεταβίβαση κυριότητας» –ελπίζω όλοι να καταλαβαίνουμε ότι σημαίνει «πώληση». Πουλάς και ενώ είσαι ιδιοκτήτης μέχρι σήμερα, όταν το πουλήσεις, παύεις να είσαι ιδιοκτήτης. Και εκεί που είχες το κτήριο, το οποίο μπορεί να έχει μερικά προβλήματα, βρίσκεσαι σε έξωση και μετά παρακαλάς τον εργολάβο να στο νοικιάσει για ενενήντα εννιά χρόνια. Αυτός σου κάνει το δύσκολο και του λες μετά ότι θα το επαναγοράσεις έπειτα από ενενήντα εννιά χρόνια, φυσικά στην τότε επικρατούσα τιμή. Αυτά είναι παράλογα πράγματα.
      Εγώ συμφωνώ εάν αυτά γίνονταν σε αναξιοποίητα ακίνητα, εάν είχαμε εταιρείες όπως η Κ.Ε.Δ., η οποία έχει πολύ μεγάλη εμπειρία και μπορούσε να εφαρμόζει αυτά τα σχήματα της αγοράς για κτήρια, τα οποία δεν σχετίζονται με τη στέγαση δημοσίων υπηρεσιών, μπορεί να ήταν μία ενδιαφέρουσα πειραματική ιδέα. Όμως εδώ αντιλαμβάνεσθε με τι έχουμε να κάνουμε; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Εκεί που είναι ένα Υπουργείο και έχει ένα κτήριο και δεν δουλεύει ο ανελκυστήρας, δεν δίνει λεφτά το Γενικό Λογιστήριο για να επισκευαστεί ο ανελκυστήρας, το πουλάμε, το νοικιάζουμε ξανά και το ξαναγοράζουμε. Αυτά είναι παρανοϊκά πράγματα για σχήματα, τα οποία αφορούν επιμέρους δημόσιες υπηρεσίες. 
      Σκέφθεσθε, για παράδειγμα, ότι θα έχουμε ένα κτήριο στην Περιφέρεια της Κρήτης. Επειδή δεν δουλεύει κάτι και δεν μπορούμε να το επισκευάσουμε, θα το πουλήσουμε, θα το νοικιάσουμε και θα το ξαναγοράσουμε. Έχει ένα πρόβλημα το Υπουργείο Εμπορικής Ναυτιλίας στο κτήριο στεγάζεται. Δεν μπορεί, παραδείγματος χάρη, να βάψει το κτίριό του, το οποίο είναι γεμάτο συνθήματα. Θα το πουλήσει, θα το νοικιάσει, θα το ξαναγοράσει. Μπορώ να σας φέρω άπειρα τέτοια παραδείγματα. 
      ΠΡΟΕΔΡΕΥΩΝ (Ιωάννης Τραγάκης): Ωραία, θα τα πούμε αύριο αυτά.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Είναι σοβαρή στεγαστική πολιτική αυτή; Αυτή είναι απλώς ένα πρόσχημα για να εισπράξει μερικά χρήματα το Γενικό Λογιστήριο, να μπαλώσει μερικά ελλείμματα, να τη σκαπουλάρει μέχρι τις εκλογές, να κάνει και μερικές προσλήψεις και ενδεχομένως –προσέξτε, γιατί τώρα αρχίζουν τα σοβαρά και τελειώνω, κύριε Πρόεδρε- να καλλιεργηθούν εντυπώσεις και δυνατότητες και για άλλα πράγματα. Ποια είναι αυτά τα άλλα πράγματα;
      Το σχετικό άρθρο λέει ότι οι εταιρείες, οι οποίες θα συσταθούν για να πουλήσουν το κτήριο, μπορούν να εκδίδουν και ομόλογα. Προσέξτε το αυτό. Δηλαδή, έχουμε μία δημόσια υπηρεσία στην Κοζάνη, η οποία έχει –για παράδειγμα- ένα σχολείο και θέλει να το επισκευάσει, το πουλάει, το νοικιάζει, βγάζει και ομόλογα. Ποιος τα αγοράζει τα ομόλογα; 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, αύριο πάλι.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Σας λέω και πάλι ότι είναι μία καρναβαλική μεταφορά εργαλείων της αγοράς προς χρήσιν ανίδεων δημοσίων υπηρεσιών και άπληστων εργολάβων και χρηματιστών. Αυτό είναι.
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο συνάδελφος κ. Τασούλας και εκείνος για δύο λεπτά.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, εάν οι αντιρρήσεις του ΠΑ.ΣΟ.Κ. στηρίζονται στους φόβους του ότι με το νομοσχέδιο αυτό θα μπορέσει το κράτος να πουλήσει το κτίριο της Βουλής των Ελλήνων ή να πουλάει ακίνητα, επειδή δεν θα μπορεί να διορθώσει έναν ανεμιστήρα, τότε διαβεβαιώνω από εδώ ότι ποτέ δεν πρόκειται να πουληθεί ακίνητο του δημοσίου, επειδή δεν μπορεί να διορθωθεί ένας ανεμιστήρας και βεβαίως, ποτέ δεν πρόκειται το κτήριο της Βουλής να υποστεί μία τέτοια μεταχείριση.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Μεγάλη η χάρη σας!
      ΚΩΝΣΤΑΝΤΙΝΟΣ ΤΑΣΟΥΛΑΣ: Εάν αυτές οι δύο διαβεβαιώσεις αίρουν τις ασίγαστες φοβίες σας, τότε προβαίνω σε αυτές κατά τρόπο άπλετο και είμαι βέβαιος ότι θα το εκτιμήσετε και θααναθεωρήσετε τη στάση σας. 
      Όλο το θέμα αυτού του νομοσχεδίου δεν βρίσκεται, βέβαια, ούτε στον ανεμιστήρα, ούτε στη Βουλή των Ελλήνων.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Ανελκυστήρα είπα, κύριε Τασούλα.
      ΚΩΝΣΤΑΝΤΙΝΟΣ ΤΑΣΟΥΛΑΣ: Βρίσκεται στο ότι το υπάρχον θεσμικό πλαίσιο, το οποίο έχει να κάνει με τις δυνατότητες του δημοσίου να μισθώνει ακίνητα, είναι εξαιρετικά ανελαστικό.
      Με βάση τον υπάρχοντα νόμο, ο οποίος είναι ο ν. 3130/2003, το Δημόσιο μπορεί να συνάπτει μισθώσεις δωδεκαετίας και έχει και δικαιώματα ευρύτατα, να διακόπτει αυτές τις μισθώσεις στην περίπτωση που βρίσκει άλλο χώρο ή που αποκτά ιδιόκτητη στέγη.
      Το γεγονός αυτής της ρυθμίσεως για τον χρηματοπιστωτικό τομέα έχει καταστήσει τον τομέα μισθώσεων του δημοσίου αδιάφορο, τον έχει καταστήσει ανελαστικό και συνεπώς, με το νομοσχέδιο αυτό και τις νέες μορφές νομικών σχέσεων που εισάγουμε, αποκτά ευελιξία και το δημόσιο και εισέρχονται στον τομέα της αξιοποίησης της περιουσίας του δημοσίου νέα χρηματοπιστωτικά εργαλεία. Αυτή είναι η πραγματικότητα. Κανείς δεν λέει ότι την επαύριον της δημοσιεύσεως αυτού του νομοσχεδίου στην Εφημερίδα της Κυβερνήσεως θα νοικιαστούν κτήρια για ενενήντα εννέα χρόνια. Αυτή είναι η ανωτάτη παρεχόμενη δυνατότης. Κάθε περίπτωση είναι μοναδική, κάθε περίπτωση είναι ξεχωριστή και κάθε περίπτωση θα αντιμετωπίσει τις ανάγκες της κατά τρόπο ο οποίος είναι ανεπανάληπτος. Δεν θα σαρωθούν τα ακίνητα του δημοσίου με βάση μία επιθυμία να νοικιαστούν για 99 χρόνια από το δημόσιο με αντάλλαγμα την κατασκευή ή την ανακατασκευή αυτών των χώρων.
      Δυνατότητες και ανώτατα όρια θέτει το νομοσχέδιο και όχι ότι αυτά θα εφαρμοστούν γενικώς και ανεξαιρέτως. Έχουμε, συνεπώς, μία νέα μορφή αξιοποίησης των ακινήτων του δημοσίου και όχι φυσικά τους φόβους που αναιτίως επικαλείται το ΠΑ.ΣΟ.Κ. 
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο συνάδελφος κ. Τζέκης.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Ένα σχόλιο μου επιτρέπετε, κύριε Πρόεδρε;
      ΠΡΟΕΔΡΕΥΩΝ (Ιωάννης Τραγάκης): Όχι. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Όπως είπε και ο Σαίξπηρ δεν σας φοβάμαι γι’ αυτά τα οποία κάνετε … 
      ΠΡΟΕΔΡΕΥΩΝ (Ιωάννης Τραγάκης): Αφήστε τον Σαίξπηρ. Γιατί έχω δώσει ήδη το λόγο στον κ. Τζέκη
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: ... αλλά σας φοβάμαι γι’ αυτά τα οποία τόσο έντονα δικαιολογείτε.
      ΠΡΟΕΔΡΕΥΩΝ (Ιωάννης Τραγάκης): Ωραία, μας τα λέτε μετά.
      Ορίστε, κύριε Τζέκη.
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε. 
      Πρόκειται για ένα πολύ σημαντικό νομοσχέδιο. Εάν το πολιτικοοικονομικό σκάνδαλο των δομημένων ομολόγων με τις συνέπειες στα ασφαλιστικά ταμεία έχει εδώ και τέσσερις μήνες που απασχολεί την κοινή γνώμη, σήμερα από την πλευρά, πρώτα, της Κυβέρνησης παρατηρούμε το εξής: Μέσα σε επτά λεπτά ο κύριος Υφυπουργός ξεκαθάρισε την υπεράσπιση του συγκεκριμένου νομοσχεδίου, ενώ από τους Βουλευτές της Πλειοψηφίας ελάχιστη ήταν η προσπάθεια στήριξης.
      Επίσης, και από την πλευρά της Αξιωματικής Αντιπολίτευσης, πολύ χαλαρή είναι η αντιπολίτευση που ασκεί στο συγκεκριμένο νομοσχέδιο ...
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Τι λέτε, κύριε Τζέκη;
      ΑΓΓΕΛΟΣ ΤΖΕΚΗΣ: Εδώ πρόκειται για μία τεράστια σε αξία ακίνητη περιουσία του δημοσίου, των νομικών προσώπων δημοσίου δικαίου, των Ο.Τ.Α. και –επαναλαμβάνω- και των ασφαλιστικών ταμείων ...
      ΚΩΝΣΤΑΝΤΙΝΟΣ ΤΑΣΟΥΛΑΣ: Εξαιρούνται αυτά. 
      ΑΓΓΕΛΟΣ ΤΖΕΚΗΣ: Δεν εξαιρούνται. Εξαιρούνται μέσα από το νόμο, αλλά μπορεί να εφαρμοστεί η ρύθμιση με απόφαση των διοικητικών συμβουλίων. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Όχι, κύριε συνάδελφε. 
      ΚΩΝΣΤΑΝΤΙΝΟΣ ΤΑΣΟΥΛΑΣ: Το λέει η Επιστημονική Επιτροπή.
      ΑΓΓΕΛΟΣ ΤΖΕΚΗΣ: Είναι η απάντηση που έδωσε ο κ. Αλογοσκούφης, όταν παρουσίασε το νομοσχέδιο προς τους δημοσιογράφους. Είναι καταχωρημένα. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Όχι. 
      ΑΓΓΕΛΟΣ ΤΖΕΚΗΣ: Δεύτερο στοιχείο. Αν πραγματικά υπάρχει το ζητούμενο για τα δομημένα ομόλογα, στη συγκεκριμένη περίπτωση που αφορά μια ακίνητη περιουσία του δημοσίου τεράστιας αξίας, δεν θα έπρεπε να απασχολήσει και τη Βουλή, αλλά πολύ περισσότερο τους εκτός Βουλής, όπως συνδικάτα, συλλόγους εργαζομένων, μικρομεσαίων κ.λπ.; Είναι δικιά τους η περιουσία και όμως γίνεται μία προσπάθεια από τους δύο να ταφεί το συγκεκριμένο νομοσχέδιο.
      Για μας είναι πολύ σημαντικό, γιατί πραγματικά πωλείται μία τεράστια περιουσία και ξαφνικά έρχεται να ενοικιαστεί από το δημόσιο και πάλι. Βέβαια υπήρχαν και προηγούμενοι νόμοι, όπως πολύ σωστά ειπώθηκε, με τους οποίους άνοιγε η Αξιωματική Αντιπολίτευση ως κυβέρνηση το δρόμο για την εκχώρηση αυτής της τεράστιας ακίνητης περιουσίας. Τα αμοιβαία κεφάλαια της ακίνητης περιουσίας του 1999 είναι συγκεκριμένα. 
      Άρα, εδώ παίζεται ένα κρυφτούλι και αυτό το κρυφτούλι εμείς θα το ξεσκεπάσουμε στον ελληνικό λαό. Καθαρά πράγματα. Δεν μπορεί, δηλαδή, να ερχόμαστε εδώ και να λέμε ότι το νομοσχέδιο έχει ασαφείς όρους και δεν είναι δομημένο καλά. 
      Το πρόβλημα είναι επί της ουσίας: Συμφωνείς με την εκχώρηση της τεράστιας ακίνητης περιουσίας, ναι ή όχι; Όχι μεσοβέζικα ότι όταν θα έρθουμε εμείς στην εξουσία, θα καλέσουμε τότε την κυβέρνηση της Νέας Δημοκρατίας, που θα είναι αξιωματική αντιπολίτευση για να συμφωνήσουμε καλύτερους όρους εκποίησης. 
      Και επαναλαμβάνω για μία ακόμη φορά –ο κ. Σγουρίδης το είπε και έχει δίκιο- ότι όταν ήταν αξιωματική αντιπολίτευση η Νέα Δημοκρατία ο κ. Αλογοσκούφης ως υπεύθυνος των οικονομικών έλεγε ότι η τότε κυβέρνηση έδινε τα ασημικά της χώρας. 
    Σήμερα, λοιπόν, η Κυβέρνηση της Νέας Δημοκρατίας –αξιωματική αντιπολίτευση τότε- δίνει και τα χρυσαφικά. 
    Κύριε Πρόεδρε, το ζήτημα μεταξύ των δύο είναι ποιος πουλάει περισσότερα και με καλύτερους όρους, εξασφαλίζοντας την κερδοφορία των επιχειρηματικών ομίλων, γιατί μέσα από το συγκεκριμένο νομοσχέδιο πραγματικά εξασφαλίζεται η μακροχρόνια κερδοφορία κατασκευαστικών ομίλων, τραπεζών και επενδυτικών ομίλων. 
    Άρα, δηλαδή, το ζήτημα για μας είναι ουσιαστικό και αυτό αποκαλύπτουμε στον ελληνικό λαό. Αυτό το θέατρο πρέπει να σταματήσει. Καλούμε τον ελληνικό λαό να βγάλει τα συμπεράσματά του και επιτέλους, όχι μόνο να ξεσηκωθεί για να πάρει τις παραλίες όπως δικαιούται, αλλά να σταματήσει και αυτήν την εκποίηση της δημόσιας ακίνητης περιουσίας.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Κύριοι συνάδελφοι, κηρύσσεται περαιωμένη η συζήτηση επί της αρχής του σχεδίου νόμου του Υπουργείου Οικονομίας και Οικονομικών: «Πώληση και ταυτόχρονη μίσθωση ακινήτων του Δημοσίου, μακροχρόνιες και χρηματοδοτικές μισθώσεις του Δημοσίου και άλλες διατάξεις».
     Ερωτάται το Σώμα: Γίνεται δεκτό το νομοσχέδιο επί της αρχής; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κατά πλειοψηφία.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς, το νομοσχέδιο του Υπουργείου Οικονομίας και Οικονομικών: «Πώληση και ταυτόχρονη μίσθωση ακινήτων του Δημοσίου, μακροχρόνιες και χρηματοδοτικές μισθώσεις του Δημοσίου και άλλες διατάξεις» έγινε δεκτό επί της αρχής κατά πλειοψηφία.
     Κύριοι συνάδελφοι, έχουν διανεμηθεί τα Πρακτικά των συνεδριάσεων της Παρασκευής 18 Μαΐου 2007 και της Παρασκευής 25 Μαΐου 2007 και ερωτάται το Σώμα αν τα επικυρώνει. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Τραγάκης): Συνεπώς, τα Πρακτικά των συνεδριάσεων της Παρασκευής 18 Μαΐου 2007 και της Παρασκευής 25 Μαΐου 2007 επικυρώθηκαν.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 22.24΄ λύεται η συνεδρίαση για αύριο  ημέρα Τετάρτη 6 Ιουνίου 2007 και ώρα 10.30΄, με αντικείμενο εργασιών του Σώματος νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Πώληση και ταυτόχρονη μίσθωση ακινήτων του Δημοσίου, μακροχρόνιες και χρηματοδοτικές μισθώσεις του Δημοσίου και άλλες διατάξεις», σύμφωνα με την ημερήσια διάταξη που έχει διανεμηθεί. 
     
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 





Τελευταία Αποθήκευση:	8/6/2007 2:42:00 μμ	Από:	M.papadatou
Εκτυπώθηκε:	8/6/2007 12:06:00 μμ

