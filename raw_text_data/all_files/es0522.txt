      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΕΔΡΙΑΣΗ ΡΙΕ΄
      Πέμπτη, 22 Μαΐου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Ανακοινώνεται ότι τη συνεδρίαση παρακολουθούν μαθητές από: το 14ο και 19ο Δημοτικό Σχολείο Κερατσινίου, το 40 Δημοτικό Παλλήνης, το 2ο Δημοτικό Ριζομύλου Μαγνησίας, το 3ο Δημοτικό Αλμυρού Μαγνησίας το 9ο Δημοτικό Λάρισας, το Δημοτικό Σχολείο Νίκαιας Λάρισας, το 6ο Δημοτικό Αμαλιάδας, το 3ο Δημοτικό Μεσολογγίου, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Δευτέρας 26 Μαίου 2003, σελ.
      4. Συζήτηση επικαίρων ερωτήσεων:
      α) Προς τον Υπουργό Γεωργίας, σχετικά ι) με τη νέα Κοινή Αγροτική Πολιτική, τις ρυθμίσεις για την ελληνική γεωργία κ.λπ., σελ. 
      ιι) με τη συμμετοχή της Ελλάδας στη Διεθνή Επιτροπή για τη φαλαινοθηρία, σελ.
      β) Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την ολοκλήρωση κατασκευής του οδικού άξονα Ηράκλειο-Βιάννος κ.λπ., σελ.
      γ) Προς τον Υπουργό Υγείας και Πρόνοιας, σχετικά με την ολοκλήρωση των έργων επανακατασκευής του Ογκολογικού Νοσοκομείου Κηφισιάς κ.λπ., σελ.
      δ) προς τον Υπουργό Εργασίας και Κοινωνικών Ασφαλίσεων, σχετικά: ι) με το κλείσιμο του εργοστασίου της PALCO, την απόλυση των εργαζομένων, σελ. 
      ιι) με την επιδότηση του κόστους εργασίας σε επιχειρήσεις της Θράκης, σελ.
      ε) Προς τον Υπουργό Δημόσιας Τάξης, σχετικά: ι) με τη λήψη των αναγκαίων μέτρων για την ασφαλή μεταφορά των μικρών παιδιών στα αυτοκίνητα κ.λπ., σελ. 
      ιι) με την εγκατάσταση κλειστού κυκλώματος τηλεόρασης σε περιοχές της Θεσσαλονίκης, ενόψει της Συνόδου Κορυφής της Ευρωπαϊκής Ένωσης τον Ιούνιο, σελ.
      στ) Προς την Υπουργό Περιβάλλοντος, Χωροταξίας και Δημοσίων Έργων, σχετικά με τη δημιουργία νέων χώρων υγειονομικής ταφής απορριμμάτων στην Αττική και τις αντιδράσεις των κατοίκων κ.λπ., σελ.
      5. Συζήτηση επερώτησης Βουλευτών της Νέας Δημοκρατίας, προς τον Υπουργό Οικονομίας και Οικονομικών, σχετικά με την πορεία των εξαγωγών.
      Γ. ΝΟΜΟΘΕΤΙΚΗ ΕΡΓΑΣΙΑΣ
      1. Κατάθεση εκθέσεων Διαρκών Επιτροπών:
      1. Η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Εμπορικής Ναυτιλίας: «Ναυτική επαγγελματική εκπαίδευση, κατάρτιση και επιμόρφωση και ρύθμιση άλλων θεμάτων αρμοδιότητας του Υπουργείου Εμπορικής Ναυτιλίας», σελ.
      2. Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δικαιοσύνης: «Επιτάχυνση της ποινικής διαδικασίας και άλλες διατάξεις», σελ.
      3. Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Τύπου και Μέσων Μαζικής Ενημέρωσης: «Οργάνωση και λειτουργία των Γραφείων Τύπου και Επικοινωνίας του Υπουργείου Τύπου και Μέσων Μαζικής Ενημέρωσης και ρυθμίσεις για τον ευρύτερο τομέα των μέσων ενημέρωσης», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΔΑΜΑΝΑΚΗ Μ., σελ.
      ΔΡΥΣ Γ, σελ.
      ΖΗΣΗ Ρ., σελ.
      ΚΑΛΑΝΤΖΑΚΟΥ Σ., σελ.
      ΚΑΝΕΛΛΗ Λ., σελ. 
      ΛΥΜΠΕΡΑΚΙΔΗΣ Λ., σελ.
      ΝΑΣΙΩΚΑΣ Ε., σελ.
      ΞΗΡΟΤΥΡΗ Α., σελ.
      ΠΑΠΑΔΗΜΑΣ Λ., σελ.
      ΣΤΕΡΓΙΟΥ Ι., σελ.
      ΣΧΟΙΝΑΡΑΚΗ-ΗΛΙΑΚΗ Ε., σελ.
      ΤΖΙΟΛΑΣ Ε., σελ.
      ΤΣΕΡΤΙΚΙΔΗΣ Π., σελ.
      ΧΟΥΡΜΟΥΖΙΑΔΗΣ Γ., σελ.
      Β. Επί της επερωτήσεως:
      ΑΛΟΓΟΣΚΟΥΦΗΣ Γ., σελ.
      ΚΑΛΙΩΡΑΣ Η., σελ.
      ΛΑΦΑΖΑΝΗΣ Π., σελ.
      ΝΙΚΟΛΟΠΟΥΛΟΣ Ν., σελ.
      ΝΑΚΟΣ Α., σελ.
      ΠΑΧΤΑΣ Χ., σελ.
      ΣΚΡΕΚΑΣ Θ., σελ.
      ΤΣΙΠΛΑΚΟΣ Α., σελ.
      ΧΡΙΣΤΟΔΟΥΛΑΚΗΣ Ν., σελ.
      
      ΠΡΑΚΤΙΚΑ  ΒΟΥΛΗΣ
      Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Α΄
      ΣΥΝΕΔΡΙΑΣΗ  ΡΙΕ΄
      Πέμπτη 22 Μαΐου 2003
      
      Αθήνα, σήμερα στις 22 Μαΐου 2003 ημέρα Πέμπτη και ώρα 10.48’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 21.5.2003 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΡΙΔ΄ συνεδριάσεώς του, της Τετάρτης 21 Μαΐου 2003, σε ό,τι αφορά στην ψήφιση στο σύνολο του σχεδίου νόμου: «Ίδρυση και εποπτεία χρηματιστηρίων και οργανωμένων αγορών, νέες αρμοδιότητες της Επιτροπής Κεφαλαιαγοράς και τροποποιήσεις χρηματιστηριακής νομοθεσίας και άλλες διατάξεις».)
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από την κ. Ευαγγελία Σχοιναράκη-Ηλιάκη, Βουλευτή Ηρακλείου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία η Ένωση Προσωπικού Λιμενικού Σώματος Ανατολικής Κρήτης ζητεί την ίδρυση Κλιμακίου Υποβρύχιων Αποστολών Λιμενικού Σώματος στην Κρήτη.
      2) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Δήμος Τεγέας Αρκαδίας ζητεί την άμεση καταγραφή των ζημιών που υπέστη το φυτικό κεφάλαιο από τις έντονες βροχοπτώσεις.
      3) Οι Βουλευτές κύριοι ΑΝΤΩΝΙΟΣ ΣΚΥΛΛΑΚΟΣ και ΟΡΕΣΤΗΣ ΚΟΛΟΖΩΦ κατέθεσαν αναφορά με την οποία το Σωματείο Εργατοϋπαλλήλων των βιομηχανιών ΣΙΣΣΕΡ – ΠΑΛΚΟ- ΑΤΘΙΣ «Η ΕΡΓΑΤΙΚΗ ΕΝΟΤΗΤΑ» ζητεί νομοθετική ρύθμιση για την κατοχύρωση του δικαιώματος στην εργασία.
      4) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Αγροτικός Παραγωγικός Συνεταιρισμός Νέας Αγχιάλου «Η ΔΗΜΗΤΡΑ» ζητεί τη ρύθμιση οφειλών από καθυστερήσεις δανείων προς την ΑΤΕ.
      5) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ κατέθεσε αναφορά με την οποία ο Εμποροβιομηχανικός Σύλλογος Μεσολογγίου ζητεί τη δημιουργία Κέντρου Προώθησης Απασχόλησης στο Μεσολόγγι.
      6) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Δήμος Μουρεσίου ζητεί τη δημιουργία Πυροσβεστικού Σταθμού στο Δήμο του και τη λήψη μέτρων γα την αντιμετώπιση του προβλήματος της δασοπυρόσβεσης για τη φετινή θερινή περίοδο.
      7) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η Ανώνυμη Εταιρεία Βιομηχανικής Έρευνας και Τεχνολογικής Ανάπτυξης Μετάλλων ζητεί την επίλυση εργασιακού-ασφαλιστικού προβλήματος, που αφορά παρεχόμενες προς την εταιρεία υπηρεσίες.
      8) Ο Βουλευτής Ηρακλείου κ. ΣΤΕΛΙΟΣ ΜΑΤΖΑΠΕΤΑΚΗΣ κατέθεσε αναφορά με την οποία η Ένωση Προσωπικού Λιμενικού Σώματος Ανατολικής Κρήτης ζητεί την ίδρυση Κλιμακίου Υποβρυχίων Αποστολών Λιμενικού Σώματος στην Κρήτη.
      9) Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ κατέθεσε αναφορά με την οποία  ζητεί  την επίλυση του προβλήματος ύδρευσης του Δημοτικού Διαμερίσματος Καρύτσας Λακωνίας.
      10) Ο Βουλευτής Κορινθίας κ. ΘΕΟΔΩΡΟΣ ΚΟΤΣΩΝΗΣ κατέθεσε δημοσίευμα  εφημερίδας που αφορά το πρόβλημα άρδευσης της αγροτικής περιοχής από το Κιάτο μέχρι την Κόρινθο.
      11) Ο Βουλευτής Αθήνας κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η ΄Ενωση Αξιωματικών Πυροσβεστικού Σώματος ζητεί την επίλυση του θέματος των οφειλόμενων ρεπό και αδειών  στους πυροσβεστικούς υπαλλήλους.
      12) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ- ΛΙΑΚΑΤΑΣ  κατέθεσε αναφορά με την οποία ο Δήμος Ινάχου, Νομού Αιτωλ/νίας ζητεί τη διάνοιξη επαρχιακής οδού από τη διασταύρωση Εμπεσού-Θυάμου προς Περδικάκι-Βρουβιανά. κλπ..
      13) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Σύλλογος Αποφοίτων Σ.Τ.Υ.Α. ζητεί δίκαιη συνταξιοδοτική μεταχείριση.
      14) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Δήμος Δομοκού Φθιώτιδας ζητεί την ανάκληση της απόφασης απόσπασης του Ειρηνοδίκη Δομοκού.
      15) Ο Βουλευτής Ηρακλείου κ. ΣΤΥΛΙΑΝΟΣ ΜΑΤΖΑΠΕΤΑΚΗΣ κατέθεσε αναφορά με την οποία η ΄Ενωση Αστυνομικών Υπαλλήλων Ν. Ηρακλείου ζητεί την ίδρυση Τμήματος ΄Αμεσης Δράσης στο Πολεοδομικό Συγκρότημα του Ηρακλείου κλπ..
      16) Ο Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία ο Δήμος  Ελλησπόντου Κοζάνης ζητεί τη διόρθωση της με αριθμ. 1/3-4-03 εγκυκλίου του ΑΣΕΠ, σε εφαρμογή της παρ. 1Α, εδαφ. γ΄, του άρθρου 9 Ν. 3051/02, που αφορά την πρόσληψη του εποχικού προσωπικού στο δημόσιο τομέα.
      17) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά την κατάχρηση στο ταμείο φορτοεκφορτωτών του λιμένος Αιγίου.
      18) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά την αναγκαιότητα κατασκευής Βιολογικού Καθαρισμού στο Δήμο Ρίου.
      19) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά τα προβλήματα λειτουργίας της θεραπευτικής κοινότητας «ΓΕΦΥΡΑ».
      20) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά αιτήματα των εργαζομένων στο ΕΚΑΒ.
      21) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά τη διαχείριση των πετρελαιοειδών αποβλήτων στο λιμάνι της Πάτρας.
      22) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά διαφωνίες, όσο αφορά, την παραχώρηση έκτασης για την κατασκευή οδικού κόμβου στην περιοχή Κουκούλι Πάτρας.
      23) ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά αίτημα για παραχώρηση αίθουσας από το Λύκειο Λουσικών, για τη στέγαση Νηπιαγωγείου.
      24) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά την εικόνα που εμφανίζουν οι πλατείες και παιδικές χαρές στην Πάτρα, αφού έχουν μετατραπεί σε σκουπιδότοπους.
      25) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά την αντιπυρική θωράκιση του Νομού Αχαΐας.
      26) Ο Βουλευτής Λακωνίας κ. ΠΑΝΑΓΙΩΤΗΣ ΣΚΑΝΔΑΛΑΚΗΣ κατέθεσε αναφορά με την οποία το Ιδιωτικό Εκπαιδευτήριο «Ι. ΠΟΛΥΧΡΟΝΑΚΟΥ και ΣΙΑ  Ε.Ε.» ζητεί την επίλυση του προβλήματος της ανεύρεσης εκπαιδευτικών, προκειμένου να συνεχίσει εύρυθμα τη λειτουργία του.
      27) Ο Βουλευτής Φλώρινας κ. ΝΙΚΟΛΑΟΣ ΚΟΡΤΣΑΡΗΣ  κατέθεσε αναφορά με την οποία  ο Σύλλογος αποφοίτων Σ.Τ.Υ.Α διαμαρτύρεται για διατάξεις επικείμενου συνταγματικού νομοσχεδίου και ζητεί την καταψήφισή του.
      28) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΠΑΝΑΓΙΩΤΗΣ ΚΟΣΙΩΝΗΣ κατέθεσαν αναφορά με την οποία ο Δήμαρχος Κεκροπίας Νομού Αιτωλ/νίας ζητεί να επιχορηγηθεί ο Δήμος Κεκροπίας για την αποκατάσταση των ζημιών και καταστροφών που προκλήθηκαν από θεομηνίες.
      29) Το Σωματείο Εργατοϋπαλλήλων των Βιομηχανιών ΣΙΣΣΕΡ – ΠΑΛΚΟ – ΑΤΘΙΣ «Η ΕΡΓΑΤΙΚΗ ΕΝΟΤΗΤΑ» με ψήφισμα που επέδωσαν στον κύριο Πρόεδρο της Βουλής ζητεί  τη νομοθετική ρύθμιση για την κατοχύρωση του δικαιώματος στην εργασία, τη λήψη μέτρων για την αποκατάσταση των ανέργων και τη μη αποβιομηχάνιση της Χώρας.
      30) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Ιφιγένεια Στόγιου, πρόεδρος Ενιαίου Παιδικού Σταθμού Σκύδρας, ζητεί την ικανοποίηση των οικονομικών, εκπαιδευτικών και στεγαστικών αναγκών των παιδικών σταθμών του Δήμου Σκύδρας.
      31) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Γεωργικός Πιστωτικός Συνεταιρισμός Αρχαγγέλου ζητεί την επίλυση του προβλήματος της αδιάθετης πατάτας, των παραγωγών Αρχαγγέλου Πέλλας.
      32) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία το Σωματείο Κουρέων – Κομμωτών Γιαννιτσών και Περιφέρειας ζητεί την ικανοποίηση φορολογικών, ασφαλιστικών και εργασιακών αιτημάτων του κλάδου τους.
      33) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η Πανελλήνια Ομοσπονδία Σωματείων – Συλλόγων Ατόμων με Σακχαρώδη Διαβήτη ζητεί την ίδρυση νέων Διαβητολογικών Κέντρων και τον εκσυγχρονισμό και στελέχωση των υπαρχόντων.
      34) Ο Βουλευτής ΄Εβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία ο κ. Αραμπατζής Χριστόδουλος, πρώην εργαζόμενος της ΕΥΠ ζητεί την επίλυση εργασιακού του προβλήματος.
      35) Ο Βουλευτής ΄Εβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία ο κ. Δημήτριος Μέγας, κάτοικος Αλεξανδρούπολης, ζητεί τη συνταξιοδότησή του από τον ΟΓΑ.
      36) Ο Βουλευτής ΄Εβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία ο κ. Κοσμάς Αλμετίδης, κάτοικος Αλεξανδρούπολης, ζητεί τη συνταξιοδότησή του από τον ΟΓΑ.
      37) Ο Βουλευτής ΄Εβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία η κ. Λεμονιά Γραμματικάκη, κάτοικος Αλεξανδρούπολης, ζητεί τη συνταξιοδότησή της από τον ΟΓΑ.
      38) Ο Βουλευτής ΄Εβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία η κ. Κων/να Χατζηπέτρου, κάτοικος Αλεξανδρούπολης, ζητεί τη συνταξιοδότησή της από τον ΟΓΑ.
      39)  Βουλευτής ΄Εβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία ο κ. Αθανάσιος Παπαζήσης, κάτοικος Αλεξανδρούπολης, ζητεί τη συνταξιοδότησή του από τον ΟΓΑ.
      40) Ο Βουλευτής ΄Εβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία ο κ. Σπύρος Πασχαλάκης, κάτοικος Αλεξανδρούπολης, ζητεί τη συνταξιοδότησή του από τον ΟΓΑ.
      41) Ο Βουλευτής  Έβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία ο Σύλλογος Αρχηγών Μονογονεϊκών Οικογενειών Αλεξανδρούπολης ζητεί τη συμπαράσταση των αρμοδίων φορέων στα προβλήματα της μονογονεϊκής οικογένειας και την ψήφιση νομοθετικού πλαισίου με το οποίο θα αντιμετωπίζει αυτήν, σαν ειδική κατηγορία.
      42) Ο Βουλευτής Πειραιά κ. ΑΝΑΣΤΑΣΙΟΣ ΝΕΡΑΝΤΖΗΣ κατέθεσε αναφορά με την οποία η Πανελλήνια Ομοσπονδία Σωματείων – Συλλόγων Ατόμων με Σακχαρώδη Διαβήτη ζητεί την ίδρυση νέων Διαβητολογικών Κέντρων και τον εκσυγχρονισμό και στελέχωση των υπαρχόντων.
      43) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η Πανελλήνια Ομοσπονδία Σωματείων – Συλλόγων Ατόμων με Σακχαρώδη Διαβήτη ζητεί την ίδρυση νέων Διαβητολογικών Κέντρων και τον εκσυγχρονισμό και στελέχωση των υπαρχόντων.
      44) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Δ/ντρια του Παιδικού Σταθμού Πετρούσας Προσοτσάνης, ζητεί την επίλυση του ζητήματος των επιχορηγήσεων των παιδικών σταθμών του Δήμου Προσοτσάνης.
      45) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Δ/ντρια του Παιδικού Σταθμού Καλαμπακίου ζητεί την επίλυση του προβλήματος της επιχορήγησης του παιδικού σταθμού.
      46) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Νικόλαος Γεωργιάδης, κάτοικος Πλατανόβρυσης, ζητεί την ικανοποίηση συνταξιοδοτικού του αιτήματος από τον ΟΓΑ.
      47) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Χάρης Ξανθόπουλος, μηχανικός, ζητεί τη συμβολή του ΟΤΕ και των αρμοδίων φορέων στην ανάπτυξη του internet στη χώρα μας.
      48) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας που αφορά στις προβλέψεις του ΣΕΒ για άλμα της ανεργίας τα επόμενα χρόνια.
      49) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Ηλίας Βασιλειάδης, συνταξιούχος ΤΕΒΕ, ζητεί την επίλυση συνταξιοδοτικού του προβλήματος.
      50) Ο Βουλευτής ΄Εβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία ο Σύλλογος Αλληλεγγύης Πολιτών Β. Έβρου «ΑΚΡΙΤΕΣ» διαμαρτύρεται για την αντιμετώπιση αιτημάτων των Εθνοφυλάκων Β. Έβρου.
      51) Ο Βουλευτής ΄Εβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία το Συντονιστικό Όργανο Ομάδων Εθνικής Ερασιτεχνικής Κατηγορίας ζητεί τη με νομοθετική ρύθμιση, αναδιάρθρωση της Γ΄ Εθνικής Κατηγορίας.
      52) Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ κατέθεσε αναφορά με την οποία ζητεί την ενεργοποίηση των αρμοδίων στο θέμα της διαχείρισης των υδάτινων πόρων στο Νομό Λακωνίας.
      53) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο ΄Επαρχος ΄Ανδρου ζητεί τη χορήγηση πρόσθετων κονδυλίων για την αποκατάσταση των ζημιών που προκλήθηκαν στη νήσο ΄Ανδρο από τις πρόσφατες θεομηνίες.
      54) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία η Πανελλήνια Ομοσπονδία Σωματείων Συλλόγων Ατόμων με Σακχαρώδη Διαβήτη ζητεί την επέκταση και στελέχωση των Διαβητολογικών Κέντρων και Ιατρείων σε όλες τις περιφέρειες κλπ.
      55) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Σύλλογος των Απανταχού Βραγγιανιωτών Ευρυτανίας «ΑΙ ΓΙΑΝΝΗΣ Ο ΘΕΟΛΟΓΟΣ» ζητεί οικονομική ενίσχυση.
      56) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία το Εργατικό Κέντρο Μεσολογγίου ζητεί την ανέγερση κτιρίου του ΙΚΑ σε οικόπεδο 5 στρεμμάτων ιδιοκτησίας του Ιδρύματος.
      57) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Εμποροβιομηχανικός Σύλλογος Μεσολογγίου ζητεί τη δημιουργία Κέντρου Προώθησης Απασχόλησης στο Μεσολόγγι.
      58) Ο Βουλευτής ΄Εβρου κ. ΙΩΑΝΝΗΣ ΝΙΚΟΛΑΪΔΗΣ κατέθεσε αναφορά με την οποία οι Σύνδεσμοι Βιομηχανιών -  Βιοτεχνιών των Νομών Ροδόπης – ΄Εβρου – Ξάνθης ζητεί την πληρωμή των επιδοτήσεων κόστους εργασίας μέσω ΟΑΕΔ στις επιχειρήσεις της Θράκης.
      59) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία ο Δήμος Ακρωτηρίου Χανίων ζητεί την προσωρινή διακοπή των διαδικασιών της ολοκλήρωσης του Εθνικού Κτηματολογίου στην περιοχή.
      60) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κ. Αρετή Παπαδοπούλου, κάτοικος Αγγίτη Δράμας, ζητεί την ικανοποίηση συνταξιοδοτικού της αιτήματος από τον ΟΓΑ.
      61) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Σταύρος Παπαδόπουλος, κάτοικος Αγγίτη Δράμας, ζητεί την ικανοποίηση συνταξιοδοτικού του αιτήματος από τον ΟΓΑ.
      62) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Κων/νος Κραστανάς, κάτοικος Ξηροποτάμου Δράμας, ζητεί την καταβολή εξόδων δαπάνης κηδείας.
      63) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κ. Ελένη Καπαγερίδου, ζητεί την ικανοποίηση συνταξιοδοτικού της αιτήματος από τον ΟΓΑ.
      64) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κ. Ελένη Πατέλη, κάτοικος Μαυρολεύκης Δράμας, ζητεί την ικανοποίηση συνταξιοδοτικού της αιτήματος από τον ΟΓΑ.
      65) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η CIDAG, Ομοσπονδία Φιλοζωϊκών Οργανώσεων, ζητεί την αντιμετώπιση του προβλήματος των αδέσποτων ζώων, με νομοθετική ρύθμιση.
      66) Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία η CIDAG, Ομοσπονδία Φιλοζωϊκών Οργανώσεων, ζητεί την αντιμετώπιση του προβλήματος των αδέσποτων ζώων, με νομοθετική ρύθμιση.
      67) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Σύνδεσμος Ιδρυτών Ελληνικών Ιδιωτικών Εκπαιδευτηρίων ζητεί την αντιμετώπιση του ζητήματος της εξεύρεσης δασκάλων για την ιδιωτική εκπαίδευση.
      68) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κ. Ευαγγελία Λιάβου, κάτοικος Βώλακα Δράμας, ζητεί την ικανοποίηση συνταξιοδοτικού της αιτήματος από τον ΟΓΑ.
      69) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κ. Μαρία Ελευθεριάδου, κάτοικος Μυλοποτάμου Δράμας, ζητεί την ικανοποίηση συνταξιοδοτικού της αιτήματος από τον ΟΓΑ.
      70) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Πρόδρομος Κιορσάββας, κάτοικος Λιβαδερού Δράμας, ζητεί την ικανοποίηση συνταξιοδοτικού του αιτήματος από τον ΟΓΑ.
      71) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Μιχαήλ Καρατζιώτης, κάτοικος Μικρόπολης Δράμας ζητεί επίλυση σε πρόβλημα διάθεσης καπνών.
      72) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία το Ιδιωτικό ΤΕΕ Κομμωτικής «ΠΑΝΟΣ ΔΙΑΜΑΝΤΟΠΟΥΛΟΣ» ζητεί την επανεξέταση της προσθήκης εργαστηριακών μαθημάτων και την τροποποίηση του ωρολογίου προγράμματος των ΤΕΕ Κομμωτικής.
      73) Ο Βουλευτής Πειραιώς κ. ΠΑΝΑΓΙΩΤΗΣ ΛΑΦΑΖΑΝΗΣ κατέθεσε αναφορά με την οποία η Πανελλήνια ΄Ενωση Ναυτών Εμπορικού Ναυτικού ζητεί την ανάκληση των αποφάσεων που αφορούν στις μειώσεις των οργανικών συνθέσεων στα επαγγελματικά πλοία αναψυχής.
      74) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύλλογος Αποφοίτων ΣΤΥΑ ζητεί την επίλυση συνταξιοδοτικών θεμάτων.
      75) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία το Σωματείο Ελλήνων Ηθοποιών ζητεί την ενημέρωση των διπλωματών της χώρας που θα συμμετέχουν στη Συνάντηση της Γενεύης, σχετικά με τα δικαιώματα των ηθοποιών – εκτελεστών στα Οπτικοακουστικά Μέσα.
      76) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία η Ομοσπονδία Συλλόγων Τριχωνίδας ζητεί τη δημιουργία Σχολής ΤΕΙ στο Θέρμο, την εκτέλεση έργων οδοποιίας στο Νομό Αιτωλ/νίας κλπ.
      77) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Δήμος Φοίνικα Ρεθύμνης και η ΄Ενωση Ξενοδόχων Νοτίων Περιοχών Ρεθύμνης ζητούν να υπάρξει διαχωρισμός στο πρόγραμμα Κοινωνικού Τουρισμού 2002 – 2003 μεταξύ Βόρειας και Νότιας Κρήτης καθώς και την ένταξη της Νότιας Κρήτης στο Πρόγραμμα Κοινωνικού Τουρισμού 2002 – 2003.
      78) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία Εκπρόσωποι των 51 πρωτοβάθμιων οργανώσεων της Πανελλήνιας Ομοσπονδίας Αστυνομικών Υπαλλήλων ζητούν τη λήψη μέτρων για την εύρυθμη λειτουργία της Αστυνομίας.
      79) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Πανελλήνια Ομοσπονδία Αστυνομικών Υπαλλήλων διαμαρτύρεται για τα προβλήματα που αντιμετώπισαν οι αστυνομικοί υπηρεσίας στη διάρκεια της Συνόδου Κορυφής της Ε.Ε. στην Αθήνα.
      80) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Δήμαρχος Βόλου ζητεί τη συνέχιση της λειτουργίας του Δημοτικού Ιντιστούτου Επαγγελματικής Κατάρτισης Βόλου.
      81) Ο Βουλευτής Θεσσαλονίκης κ. ΣΩΤΗΡΗΣ ΚΟΥΒΕΛΑΣ κατέθεσε αναφορά με την οποία η Κοινότητα Πεύκων Θεσσαλονίκης ζητεί την επίλυση του προβλήματος της σχολικής στέγης που αντιμετωπίζουν τα σχολεία της κοινότητας.
      82) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία το Εργατοϋπαλληλικό Κέντρο Μεσολογγίου ζητεί τη νομοθετική κατοχύρωση του 35ώρου χωρίς μείωση των αποδοχών κλπ.
      83) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία η Πανελλήνια Ομοσπονδία Σωματείων – Συλλόγων Ατόμων με Σακχαρώδη Διαβήτη ζητεί την επέκταση και στελέχωση των Διαβητολογικών Κέντρων και Ιατρείων όλης της Περιφέρειας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 4934/21-1-2003 ερώτηση του Βουλευτή κ. Αθανάσιου Νάκου δόθηκε με το υπ’ αριθμ. Τ/880/14-2-2003 έγγραφο από τον Υφυπουργό Ανάπτυξης η ακόλουθη απάντηση:
      «Με το υπ’  αρ.9305/3.06.1959 συμβόλαιο, το Λιμενικό Ταμείο Βόλου παραχώρησε και μεταβίβασε στον ΕΟΤ κατά χρήση και εκμετάλλευση για 45 έτη, δηλαδή μέχρι 03.06.2004, χωρίς αντάλλαγμα, έκταση 22 περίπου στρεμμάτων (χερσαία έκταση και αιγιαλός) στη χερσαία ζώνη του Λιμένα Βόλου, προκειμένου ο ΕΟΤ να ανεγείρει, με δικές του δαπάνες, Ξενοδοχείο με τον όρο ότι με τη λήξη της διάρκειας παραχώρησης το ακίνητο θα επέστρεφε στο Λιμενικό Ταμείο Βόλου, χωρίς αποζημίωση του Ε.Ο.Τ., το δε Λιμενικό Ταμείο Βόλου θα το απέδιδε στο Δήμο Βόλου.
      Στο άρθρο 9 του Ν.Δ. 4109/1960 ορίζεται ότι «άπασα η ακίνητη περιουσία του Δημοσίου, πλην των αιγιαλών, η τελούσα υπό την Διοίκηση και Διαχείριση του ΕΟΤ και χρησιμοποιούμενη για τουριστικούς λόγους περιέρχεται δυνάμει του παρόντος Ν.Δ. εις την πλήρη κυριότητα του ΕΟΤ».
      Με δεδομένο λοιπόν ότι η εδαφική έκταση μεταξύ οριογραμμής αιγιαλού και παραλιακής οδού (Ν. Πλαστήρα) ανήκαν κατά κυριότητα στο ελληνικό Δημόσιο, ο ΕΟΤ απέκτησε την κυριότητα επ’ αυτών.
      Στη συνέχεια με την υπ’ αρ. 60/28.03.85 πράξη της Λιμενικής Επιτροπής Βόλου, η οποία εγκρίθηκε από τη Νομαρχία Μαγνησίας, η ανωτέρω έκταση εξαιρέθηκε της χερσαίας ζώνης λιμένος.
      Με την από 07.07.1987 Σύμβαση παραχώρησης το ΞΕΝΙΑ Βόλου παραχωρήθηκε χωρίς αντάλλαγμα από τον ΕΟΤ στο Δήμο Βόλου μέχρι τον lούνιο του 2004, προκειμένου να προβεί στην αναβάθμιση -επέκταση του ακινήτου, εν συνεχεία δε να συστήσει Δημοτική Επιχείρηση για την εκμετάλλευσή του. Η συσταθείσα όμως Δημοτική Επιχείρηση (ΔΗΤΕΒ), συνέστησε εταιρία με την επωνυμία «Ε.Π.Ε. Συνεκμετάλλευση Ξενία Βόλου» για την συνεκμετάλλευση του Ξενία Βόλου με ιδιώτη, παραχώρησε δε από 15.5.1993 μέχρι 31.5. 2004 έναντι ανταλλάγματος τη χρήση και κάρπωση του Ξενοδοχείου και του περιβάλλοντος χώρου κατά παράβαση των όρων της σύμβασης στην «Ε.Π.Ε Γενικαί Εμπορικαί Επιχειρήσεις».
      Ειδικότερα στην Ε.Π.Ε. Συνεκμετάλλευση Ξενία Βόλου συμμετέχουν:
      α) η ΔΗΤΕΒ με ποσοστό 5% 
      β) η Ε.Π.Ε. Γενικαί Εμπορικαί Επιχειρήσεις με ποσοστό 93 % και 
      γ) οι εκ των εταίρων της προηγούμενης Ε.Π.Ε., Δημήτρης και Μιλτιάδης Μουστακαλής με ποσοστό έκαστος 1 %.
      Εν τω μεταξύ με βάση τις διατάξεις του ν. 2636/98 όπως τροποποιήθηκε με το ν. 2837/2000 η διοίκηση και διαχείριση του ανωτέρω ακινήτου μετά των εγκαταστάσεων αυτού περιήλθε στη διοίκηση και διαχείριση της Ε.Τ.Α. ΑΕ. η δε επ’ αυτού κυριότητα παραμένει στον Ε.Ο.Τ.
      Η Ε.Τ.Α λαμβάνοντας υπόψη αφ’ ενός ότι οι δύο ανωτέρω συμβάσεις λήγουν το 2004 και αφ’ ετέρου ότι ο Βόλος έχει καθοριστεί ως Ολυμπιακή Πόλη και έχει επιλεγεί για την διεξαγωγή προκριματικών αγώνων ποδοσφαίρου κατά την διάρκεια των Ολυμπιακών Αγώνων του 2004, καθώς και το ότι υπάρχει ανάγκη εκτέλεσης έργων για την πλήρη ανακαίνιση του Ξενία Βόλου, ήδη από το έτος 2001, κατέβαλε κάθε δυνατή προσπάθεια συνεργασίας με τον ομώνυμο Δήμο, ώστε να επιτευχθεί η αναβάθμιση-επέκταση του ΞΕΝΙΑ για να ανταποκρίνεται στις απαιτήσεις φιλοξενίας των μελών της Ολυμπιακής οικογένειας.
      Δεδομένου ότι ο Δήμος Βόλου προβάλλει ιδιοκτησιακά δικαιώματα επί του εν λόγω ακινήτου, η Ε.Τ.Α. Α.Ε. ανέλαβε πρωτοβουλία για την εξεύρεση λύσης προκειμένου να επιτευχθεί ο παραπάνω σκοπός. Στα πλαίσια αυτά έγιναν πολλές συσκέψεις και ακολούθησε αλληλογραφία με συγκεκριμένες προτάσεις της ΕΤΑ Α.Ε. περί συνδιαχείρισης και συνεκμετάλλευσης του ΞΕΝΙΑ Βόλου από κοινού με το Δήμο με ιδιαίτερα ευνοϊκούς για αυτόν όρους.
      Ο Δήμος όμως εμμένει στην προβολή δικαιωμάτων κυριότητας επί του ακινήτου και ως εκ τούτου μέχρι σήμερα δεν έχει βρεθεί κάποια λύση.
      Ο Υφυπουργός
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ»
      2. Στην με αριθμό 5080/23-1-2003 ερώτηση του Βουλευτή κ. Αναστάσιου Λιάσκου δόθηκε με το υπ’ αριθμ. Τ/1006/14-2-2003 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της ανωτέρω σχετικής ερώτησης που κατατέθηκε στην Βουλή από τον Βουλευτή κ. Αναστάσιο Λιάσκο, σας γνωρίζουμε τα εξής:
      - Τον lούνιο του 2002 δημοσιεύθηκε από το Καζίνο, Ξενοδοχείο & Τελεφερίκ Πάρνηθας προκήρυξη για πρόσληψη προσωπικού, με σχέση εργασίας ιδιωτικού δικαίου ορισμένου χρόνου (μέχρι 8 μήνες), για κάλυψη εποχικών αναγκών. Ο αριθμός των ατόμων που ήταν απαραίτητος για την κάλυψη των εποχικών αναγκών ανήρχετο στους 276 και αφορούσε 28 ειδικότητες. Υποβλήθηκαν 480 αιτήσεις ενδιαφερομένων και η Δ/νση Διοικητικού του Καζίνο Ξενοδοχείο & Τελεφερίκ Πάρνηθας προέβη στην κατάρτιση των πινάκων επιλογής και κατάταξης όλων των υποψηφίων σύμφωνα με τις διατάξεις του ν. 2190/94 και τις οδηγίες του ΑΣΕΠ. Οι πίνακες αυτοί τοιχοκολλήθηκαν και δημοσιεύθηκαν στις 1,2,3 και 4/7/2002.
      - Ασκήθηκαν στο ΑΣΕΠ ενστάσεις κατά των πινάκων κατάταξης και επιλογής από δέκα τέσσερις (14) συνολικά υποψηφίους, οι οποίες διαβιβάστηκαν από το ΑΣΕΠ στο Καζίνο Πάρνηθας στις 30/07/2002.
      - Με το αριθμ. 1325/8.8.2002 έγγραφο της Διεύθυνσης Διοικητικού του Καζίνο Ξενοδοχείο & Τελεφερίκ Πάρνηθας προς το ΑΣΕΠ εκτέθηκαν οι απόψεις της Υπηρεσίας επί των ισχυρισμών των ενισταμένων και υποβλήθηκαν όλες οι αιτήσεις των επιλεγέντων με τα δικαιολογητικά σε φωτοαντίγραφα για δέκα (10) ειδικότητες.
      - Το ΑΣΕΠ με το αριθμ. 25511/20.08.02 έγγραφό του έκανε ορισμένες επισημάνσεις για εσφαλμένη επιλογή υποψηφίων. Το Καζίνο συμμορφώθηκε όσον αφορούσε στις τέσσερις (4) από τις έξι (6) ειδικότητες και προέβη στην ανασύνταξη των πινάκων με το αριθμ. 1536/4.09.02 δε έγγραφό του παρείχε προς το ΑΣΕΠ περισσότερες διευκρινίσεις και υπέβαλε προς αυτό συμπληρωματικά δικαιολογητικά (κυρίως φωτοαντίγραφα καρτελών ενσήμων του ΙΚΑ) που από παραδρομή δεν είχαν αποσταλεί.
      - Στη συνέχεια το ΑΣΕΠ με το αριθμ. 29520/25.09.02 εγγραφό του αποδέχθηκε τις απόψεις του Καζίνο για δύο υποψηφίους. Τα δικαιολογητικά όμως που εστάλησαν και αφορούσαν τους υποψηφίους ειδικότητας υπαλλήλων γραφείου δεν ελήφθησαν υπόψη από το ΑΣΕΠ ούτε ως διευκρινιστικά δεδομένου ότι ήταν εκπρόθεσμα. Στις 10.10.2002 η Διεύθυνση Διοικητικού του Καζίνο με το αριθμ. 1663 έγγραφό της έδωσε τις απαραίτητες διευκρινίσεις. Το ΑΣΕΠ με το αριθμ. 32327/17.10.2002 έγγραφό του έκανε δεκτές τις απόψεις του Καζίνο για ένα υποψήφιο και όχι για τους υπόλοιπους δεδομένου ότι οι απόψεις της Υπηρεσίας δεν μπορούσαν να γίνουν δεκτές στο συγκεκριμένο στάδιο.
      - Στη συνέχεια της παρατήρησης αυτής, το Καζίνο προέβη στην ανασύνταξη των πινάκων στις 31.10.2002 και την επόμενη ημέρα με την αριθμ. 1729/1.11.2002 απόφασή του προέβη στην απόλυση πέντε (5) υπαλλήλων γραφείου. Στη συνέχεια, και πριν το Καζίνο προβεί, στην πρόσληψη των νέων πέντε (5) υποψηφίων, εκδόθηκε η από 5.11.2002 απόφαση του Μονομελούς Πρωτοδικείου Αθηνών, με την οποία δόθηκε προσωρινή διαταγή αναστολής εκτέλεσης της 1729/1.11.2002 απόφασής με συνέπεια να υποχρεωθεί το Καζίνο να δεχτεί τις υπηρεσίες των πέντε (5) υπαλλήλων μέχρι τις 16.12.2002 ημερομηνία κατά την οποία θα γινόταν η συζήτηση της αίτησής τους. Αποτέλεσμα και συνέπεια της συμμόρφωσης στη δικαστική απόφαση ήταν να μην είναι δυνατή η πρόσληψη των πέντε (5) νέων υπαλλήλων.
      - Με την 12039/16.12.2002 προσωρινή διαταγή του Μονομελούς Πρωτοδικείου Αθηνών διατηρήθηκε η ισχύς της προσωρινής διαταγής που είχε δοθεί στις 5.11.2002 μέχρι να εκδοθεί απόφαση επί της αιτήσεως των ενδιαφερόμενων. Το ΑΣΕΠ ενημερώθηκε για την εξέλιξη αυτή με το αριθμ. 1888/18.11.2002 έγγραφο του Καζίνο.
      - Στις 14.01.2003 το Καζίνο παρέλαβε ενημερωτικό σημείωμα δικηγόρου της Ελληνικά Τουριστικά Ακίνητα Α.Ε. από το οποίο προέκυπτε ότι εκδόθηκε η αριθμ. 70/2003 απόφαση του Πρωτοδικείου με την οποία απορρίφθηκαν οι αιτήσεις των πέντε υποψηφίων. Αμέσως την ίδια μέρα, αφού ανακοινώθηκε στους πέντε υπαλλήλους η διακοπή της εργασίας τους, εκδόθηκε η με αριθμό 67/14.01.2003 απόφαση του Καζίνο για την πρόσληψη νέων υπαλλήλων γραφείου σύμφωνα με τις υποδείξεις του ΑΣΕΠ.
      - Από την παράθεση των ανωτέρω στοιχείων προκύπτει ότι η αρμόδια Υπηρεσία του Καζίνο ενήργησε νόμιμα και συμμορφώθηκε στις υποδείξεις του ΑΣΕΠ και στις Δικατικές Αποφάσεις.
      - Δεν υπήρξαν άλλα κριτήρια επιλογής, παρά μόνο αυτά που ορίζει ο ν.2190 /94 όπως ισχύει, με δεδομένο δε ότι οι ενιστάμενοι είχαν προσληφθεί από την ίδια Υπηρεσία το προηγούμενο οκτάμηνο προκύπτει ότι δεν υπήρχε καμιά σκοπιμότητα. Απόδειξη αυτού αποτελεί και το γεγονός, ότι ενιστάμενος υποψήφιος για τον οποίο το ΑΣΕΠ στο πρώτο έγγραφό του είχε υποδείξει ότι έπρεπε να αποκλειστεί (είχε καταταγεί στην Υπηρεσία ως επιλαχών), μετά από την παροχή διευκρινίσεων του Καζίνο, και αφού το ΑΣΕΠ αποδέχθηκε την άποψη της Υπηρεσίας ο συγκεκριμένος υπάλληλος σήμερα εργάζεται στο Καζίνο.
      Ο Υφυπουργός
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ»
      3. Στην με αριθμό 4839/17-1-2003 ερώτηση του Βουλευτή κ. Γιώργου Καρασμάνη δόθηκε με το υπ’ αριθμ. Φ 900α/3287/6139/24-1-2003 έγγραφο από τον Υφυπουργό Εθνικής Άμυνας η ακόλουθη απάντηση:
      «Σε απάντηση της 4839/17-01-2003 ερώτησης, που κατέθεσε ο Βουλευτής κ. Γεώργιος Καρασμάνης με θέμα τη δυνατότητα απονομής σύνταξης αγωνιστή Εθνικής Aντίστασης σε πολύτεκνες μητέρες, στις οποίες έχει απονεμηθεί ο ανωτέρω τίτλος, σας γνωρίζουμε ότι για το εν λόγω ζήτημα αρμόδιο να απαντήσει είναι το συνερωτώμενο Υπουργείο Οικονομίας και Οικονομικών.
      Οι αρμοδιότητες του ΥΠΕΘΑ περιορίζονται μόνο στην απονομή Ηθικών Αμοιβών (Αναμνηστικό Μετάλλιο - Δίπλωμα) στους δικαιούχους Αγωνιστές Εθνικής Αντίστασης, γεγονός που γίνεται σύμφωνα με την τήρηση της προβλεπόμενης διαδικασίας.
      Ο Υφυπουργός
      ΛΑΖΑΡΟΣ ΛΩΤΙΔΗΣ»
      4. Στην με αριθμό 5033/22-1-2003 ερώτηση των Βουλευτών κυρίων Νικόλαου Νικολόπουλου και Ηλία Καλλιώρα δόθηκε με το υπ’ αριθμ. 2/6203/0023Α/4-2-2003 έγγραφο από τον Υφυπουργό Οικονομικών η ακόλουθη απάντηση:
      «Σε απάντηση της ερώτησης με αρ. 5033/22-1-2003 των Βουλευτών κ.κ. Νικόλαου Νικολόπουλου και Ηλία  Καλλιώρα, σας πληροφορούμε τα ακόλουθα:
      Η έκδοση και η διάθεση των Ετησίων Τίτλων Αποταμίευσης (ΕΤ	Α), θα γίνει μόνο σε φυσικά πρόσωπα με τη μέθοδο της δημόσιας εγγραφής και αποτελεί μέρος της κοινωνικής πολιτικής της Κυβέρνησης. Στόχος των ΕΤΑ είναι η προστασία των καταθέσεων των μικροεπενδυτών, με εξασφάλιση αφορολόγητης απόδοσης πάνω από τον πληθωρισμό, εφόσον διακρατηθούν μέχρι τη λήξη τους. Η διάθεση τους θα γίνει από τα Χρηματοπιστωτικά Ιδρύματα και θα είναι περιορισμένου ύψους για κάθε επενδυτή.
      	Επομένως, η έκδοση των ΕΤΑ αναμένεται, ότι δεν θα έχει καμμιά επίπτωση στην ελεύθερη λειτουργία της τραπεζικής αγοράς, ο δε τρόπος διάθεσης τους εξασφαλίζει την πανελλαδική διασπορά τους.
      Ο Υφυπουργός
      Γ. ΦΛΩΡΙΔΗΣ»
      5. Στην με αριθμό 4842/17-1-2003 ερώτηση του Βουλευτή κ. Αναστάση Παπαληγούρα δόθηκε με το υπ’ αριθμ. Β-2586/10-2-2003 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 4842/17-01-03 που κατέθεσε στη Βουλή ο Βουλευτής κ. Αναστάσιος Παπαληγούρας, σας πληροφορούμε τα παρακάτω:
      Η κυκλοφορία στο λεκανοπέδιο έχει βελτιωθεί ήδη με τη λειτουργία του ΜΕΤΡΟ και θα βελτιωθεί, έτι περισσότερο, με τις υπό δημιουργία νέες επεκτάσεις αυτού.
      - Προωθούνται ήδη οι διαδικασίες για την εγκατάσταση του ΤΡΑΜ, που θα βοηθήσει στην επί πλέον βελτίωση των κυκλοφοριακών συνθηκών.
      - Προκειμένου τα ΜΜΜ να καταστούν ελκυστικότερα στο επιβατικό κοινό, έχουν ήδη δημιουργηθεί πολλές νέες Ειδικές Λωρίδες για την αποκλειστική κυκλοφορία αυτών, γεγονός που έχει βελτιώσει την αξιοπιστία των 	δρομολογίων, την αύξηση της επιβατικής κίνησης και υπάρχει σχεδιασμός, 	από τις αρμόδιες υπηρεσίες (π.χ. ΟΑΣΑ), για τη δημιουργία και νέων.
      - Ο ΟΑΣΑ και η ΕΘΕΛ έχουν ήδη προβεί στη σταδιακή αντικατάσταση των παλαιών λεωφορείων με νέα, αντιρρυπαντικής τεχνολογίας, λεωφορεία (λεωφορεία φυσικού αερίου).
      Τέλος, σας πληροφορoύμε ότι, με το νόμο «ρύθμιση θεμάτων επιβατηγών δημοσίας χρήσης αυτοκινήτων και άλλες διατάξεις» που ψηφίστηκε ήδη από την Ολομέλεια της Βουλής και έχει σταλεί για δημοσίευση στην Εφημερίδα της Κυβερνήσεως, παρέχεται οικονομική ενίσχυση για την αντικατάσταση τoυ στόλου των ΕΔΧ αυτοκινήτων, με τη θέση σε κυκλοφορία νέων αντιρρυπαντικής τεχνολογίας, που θα φέρουν σαν καύσιμη ύλη και υγραέριο πέραν του πετρελαίου και της βενζίνης.
      Ο Υπουργός
      ΧΡΙΣΤΟΣ ΒΕΡΕΛΗΣ»
      6. Στην με αριθμό 5092/23-1-2003 ερώτηση του Βουλευτή κ. Νικόλαου Νικολόπουλου δόθηκε με το υπ’ αριθμ. ΓΠ8075/11-2-2003 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Το Υπουργείο Υγείας και Πρόνοιας στα πλαίσια της υλοποίησης της μεταρρύθμισης του EΣΥ και σε συνεργασία με τα ΠεΣΥ, λαμβάνει μέτρα για την αναβάθμιση των υπηρεσιών υγείας του ΕΣΥ και την αντιμετώπιση μεταξύ άλλων του προβλήματος της λίστας αναμονής στα Νοσηλευτικά Ιδρύματα της χώρας.
      Επίσης υλοποιούνται και έχουν προγραμματισθεί έργα που αφορούν την κτιριακή υποδομή και την αναβάθμιση του ιατροτεχνολογικού εξοπλισμού των αντικαρκινικών Νοσοκομείων της χώρας.
      Έχουν δρομολογηθεί οι διαδικασίες για την ανέγερση του νέου κτιριακού συγκροτήματος του Γενικού Ογκολογικού Νοσοκομείου Κηφισιάς «ΟΙ ΑΓΙΟΙ ΑΝΑΡΓΥΡΟΙ», το οποίο υπέστη ζημιές από το σεισμό της 7-9-1999. Το έργο έχει ανατεθεί με Υπουργική Απόφαση στη ΔΕΠΑΝΟΜ ΑΕ και σύμφωνα με το χρονοδιάγραμμα αναμένεται να ολοκληρωθεί εντός του έτους 2005.
      Όσον αφορά θέματα προσλήψεων προσωπικού σας ενημερώνουμε ότι:
      Στο ΦΕΚ 179/8-6-01 έχουν προκηρυχθεί θέσεις διαφόρων κλάδων και ειδικοτήτων για τα αντικαρκινικά Νοσοκομεία της χώρας και ήδη τα Νοσοκομεία βρίσκoνται στο στάδιο διορισμού των επιτυχόντων ως εξής:
      - 62 θέσεις στο Αντικαρκινικό Νοσοκομείο Πειραιά «ΜΕΤΑΞΑ».
      - 46 θέσεις στο Νοσοκομείο «ΑΓΙΟΣ ΣΑΒΒΑΣ»
      - 43 θέσεις στο Αντικαρκινικό Νοσοκομείο Θεσσαλονίκης «ΘΕΑΓΕΝΕΙΟ»
      Επίσης στο ΦΕΚ 344/18-12-02 τ. ΑΣΕΠ Προκηρύχθηκαν
      - 24 θέσεις διαφόρων κλάδων και ειδικοτήτων στο Αντικαρκινικό Νοσοκομείο Πειραιά «ΜΕΤΑΞΑ».
      - 33 θέσεις διαφόρων κλάδων και ειδικοτήτων στο Νοσοκομείο «ΑΓΙΟΣ ΣΑΒΒΑΣ»
      Ο Υφυπουργός
      Ε. ΝΑΣΙΩΚΑΣ»
      7. Στην με αριθμό 4738/15-1-2003 ερώτηση του Βουλευτή κ. Τάκη Αντωνακόπουλου δόθηκε με το υπ’ αριθμ. ΔΤΕ/β/14383Β/7/17-1-2003 έγγραφο από την Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Με το νόμο 1337/83 οι εντάξεις στα σχέδια πόλεων γίνονται με διαδικασίες που θεσπίζει ο νόμος αυτός, όπως συμπληρώθηκε και ισχύει, και ολοκληρώνονται με την πράξη εφαρμογής του άρθρου 12 αυτού. Η σύνταξη και κύρωση της πράξης εφαρμογής ανήκει στην αποκλειστική αρμοδιότητα του οικείου Νομάρχη και των Υπηρεσιών του.
      Οι εισφορές, γης και χρήματος, στις οποίες υποχρεώνονται όλοι οι ιδιοκτήτες που περιλαμβάνονται στην Π.Ε. θεσπίζονται από το άρθρο 24 του Συντάγματος και εξειδικεύονται στα άρθρα 8 και 9 του ν. 1337/83.0ι εισφορές των άρθρων αυτών διατίθενται αποκλειστικά για τους σκοπούς που ρητά ορίζονται στο νόμο, και αφορούν αντίστοιχα στη δημιουργία κοινόχρηστων και κοινωφελών χώρων και στη συμμετοχή στις δαπάνες κατασκευής των έργων υποδομής. 
      Η πράξη εφαρμογής της πολεοδομικής μελέτης περιοχής «Λαμπετίου» του δήμου Πύργου -Ν. Ηλείας, (που δημοσιεύθηκε στο ΦΕΚ 582/Δ/22.10.90) έχει ήδη ολοκληρωθεί και έχει κυρωθεί με την υπ’ αριθ 1735/19.02.2001 απόφαση του Νομάρχη Ηλείας.
      Η Υφυπουργός
      Ρ. ΖΗΣΗ»
      8. Στην με αριθμό 4808/16-1-2003 ερώτηση του Βουλευτή κ. Γεώργιου Γαρουφαλιά δόθηκε με το υπ’ αριθμ. 2638/24/5-2-2003 έγγραφο από τον Υπουργό Οικονομίας και Οικονομικών η ακόλουθη απάντηση:
      «1. Το έγκυρο περιοδικό Foreign Policy παρουσιάζει τον δείκτη παγκοσμιοποίησης (Globalization Index) που καταρτίζει ο ιδιωτικός οργανισμός Α. T.Kearney. Παρά το γεγονός ότι οι σταθμίσεις στηρίζονται και σε μη οικονομικά στοιχεία (αριθμός πρεσβειών, τηλεφωνικές κλήσεις κλπ), η χώρα μας ήταν το 2001 24η μεταξύ 50 χωρών (των πλέον αναπτυγμένων) ενώ το 2002 κατετάγη 26η μεταξύ 62 χωρών με την Ιαπωνία στην 38η θέση.
      2. Οι επιδόσεις της ελληνικής οικονομίας τα τελευταία χρόνια έχουν επιβραβευτεί με την ισότιμη αποδοχή της χώρας μας στην ισχυρότερη Νομισματική Ένωση, την χρησιμοποίηση του ισχυρότερου νομίσματος και τη συνεχή αναβάθμιση από τους διεθνείς επενδυτικούς οργανισμούς.
      3. Οι επιδόσεις στους τομείς της νέας τεχνολογίας, αν και η χώρα μας ξεκίνησε αργότερα, σημειώνουν εντυπωσιακή πρόοδο τα τελευταία χρόνια. Συγκεκριμένα, σύμφωνα με τα στοιχεία της Eurostat, την περίοδο 2000-01 σημείωσε τον υψηλότερο ρυθμό αύξησης του δείκτη πρόσβαση νοικοκυριών στο διαδίκτυο» με 62%. Τα προγράμματα στο τομέα της Κοινωνίας της Πληροφορίας έχουν οδηγήσει στη ραγδαία αύξηση των δεικτών «μαθητές/ΡC», «δημόσιοι υπάλληλοι/ΡC» ενώ πλέον το σύνολο των σχολείων και των Κέντρων Υγείας είναι συνδεδεμένα με το δίκτυο.
      4. Η εντυπωσιακή ανάπτυξη της Ιρλανδίας έχει στηριχθεί σε χαρακτηριστικά και πολιτικές που δεν έχει η χώρα μας, όπως την γεωγραφική θέση ως προς τις υπεραντλαντικές εταιρείες και τον πλήρη επαναπατρισμό των κερδών, αυτών των εταιρειών.
      Ο Υπουργός
      Ν. ΧΡΙΣΤΟΔΟΥΛΑΚΗΣ»
      9. Στην με αριθμό 4642/13-1-2003 ερώτηση του Βουλευτή κ. Θεοφάνη Δημοσχάκη δόθηκε με το υπ’ αριθμ. 4557/31-1-2003 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σας πληροφορούμε ότι στο Νομαρχιακό Διαμέρισμα Έβρου εφαρμόζεται πρόγραμμα καταπολέμησης κουνουπιών κατά την τελευταία πενταετία. Η υλοποίηση του προγράμματος ανατίθεται στη Δ/νση Υγείας και Δημόσιας Υγιεινής –Τμήμα Υγειονομικού Ελέγχου -του Νομαρχιακού Διαμερίσματος Έβρου. 
      Συνολικά κατά την τελευταία πενταετία έχουν διατεθεί από πόρους της Νομαρχιακής Αυτοδιοίκησης για την εφαρμογή προγραμμάτων καταπολέμησης κουνουπιών 231.841 ευρώ.
      Η Περιφέρεια Αν. Μακεδονίας Θράκης, έχει ήδη εντάξει στο Ειδικό Πρόγραμμα Τοπικής Αυτοδιοίκησης έργα διαδημοτικής συνεργασίας για την καταπολέμηση κουνουπιών στους Νομούς Καβάλας, Ξάνθης, Δράμας και Έβρου με συνολικό προϋπολογισμό 1.451.211 ευρώ. Ειδικότερα για το Ν. Έβρου έχουν εγκριθεί πιστώσεις, ύψους 176.082 ευρώ.
      Για το έτος 2003 σχεδιάζεται η ενίσχυση του προγράμματος με πόρους της Νομαρχιακής Αυτοδιοίκησης και των Δήμων ύψους 440.000 ευρώ. Συγχρόνως η Περιφέρεια, αναγνωρίζοντας το μέγεθος του προβλήματος και τις επιπτώσεις του στους διάφορους τομείς της ανθρώπινης δραστηριότητας, έχει δεσμευθεί για την ένταξη έργου στα προγράμματα ΠΕΠ και INTEREG για την εφαρμογή εκτεταμένου προγράμματος μακροχρόνιας αντιμετώπισης του προβλήματος καταπολέμησης των κουνουπιών.
      Ο Υφυπουργός
      Λ. ΠΑΠΑΔΗΜΑΣ»
      10. Στην με αριθμό 4599/10-1-03 ερώτηση του Βουλευτή κ. Σταύρου Παπαδόπουλου δόθηκε με το υπ’ αριθμ. 90022/629/142/31-1-03 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Όπως μας γνώρισε ο Οργανισμός, η αίτηση της ανωτέρω περιήλθε στην Υπηρεσία του ΟΓΑ στις 14-6-2002 και εκδόθηκε η υπ’ αριθμ. 149153 Γ απόφαση, με την οποία της χορηγήθηκε σύνταξη γήρατος, αναδρομικά από 1-7-2002. Η εν λόγω απόφαση είχε ήδη προωθηθεί για μηχανογραφική επεξεργασία από διμήνου και πληρώθηκε το πρώτο δεκαήμερο του μηνός Ιανουαρίου 2003.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      11. Στην με αριθμό 4751/17-1-03 ερώτηση του Βουλευτή κ. Πέτρου Μαντούβαλου δόθηκε με το υπ’ αριθμ. ΥΠΠΟ/Γ.Υ/Κ.Ε./798/30-1-03 έγγραφο από τον Υπουργό Πολιτισμού η ακόλουθη απάντηση:
      «Το ΥΠ.ΠΟ. προέβη στην οριοθέτηση των Ζωνών Α΄ αδόμητης απολύτου προστασίας και Β΄ υπό όρους δομήσιμης εντός του αρχαιολογικού χώρου σπηλαίων Διρού (ΦΕΚ 992/Β΄/27.5.99) με γνώμονα της την ουσιαστική προστασία των σπηλαίων και του άμεσου φυσικού  περιβάλλοντός τους.
      Εντός του κηρυγμένου αρχαιολογικού χώρου έχουν εντοπιστεί περί τα 70 σπήλαια, χερσαία και υποθαλάσσια, και βραχοσκεπές αρχαιολογικού, γεωλογικού και σπηλαιολογικού ενδιαφέροντος, ενώ έχουν βρεθεί ίχνη ανθρώπινης δραστηριότητας από τα παλαιολιθικά μέχρι και τα βυζαντινά χρόνια.
      Η οριοθέτηση των Ζωνών προστασίας δεν υπονομεύει την οικονομική ανάπτυξη της περιοχής, επειδή προστατεύει τα σημαντικά παλαιοντολογικά και αρχαιολογικά ευρήματα της περιοχής και παράλληλα επιτρέπει την οικοδόμηση στην Ζώνη Β΄ και στους γειτονικούς οικισμούς, για τους οποίους έχει γίνει δεκτή η επέκταση των ορίων τους σύμφωνα με τις προτάσεις των αρμοδίων Πολεοδομικών Υπηρεσιών της Νομαρχίας Λακωνίας.
      Στην ευρύτερη περιοχή έχουν ήδη κατασκευαστεί ξενοδοχειακά συγκροτήματα, τα οποία συμβάλλουν στην τουριστική ανάπτυξη της περιοχής.
      Σε ό,τι αφορά στο Σπήλαιο «Γλυφάδα» Διρού, το οποίο διασώζει σημαντικά παλαιοντολογικά ευρήματα και ίχνη χρήσης από τα παλαιοντολογικά μέχρι και τα βυζαντινά χρόνια, το ΥΠ.ΠΟ. αναγνωρίζοντας την αναγκαιότητα βελτιωτικών παρεμβάσεων, τα οποία πρέπει να είναι σύμφωνα με αυστηρές επιστημονικές προδιαγραφές, έχει ήδη εντάξει στον προγραμματισμό του για το 2003 την υλοποίηση των σχετικών μελετών.
      Τέλος, σας γνωρίζουμε ότι σύμφωνα με την Τ/2661/26.7.2000 Κ.Υ.Α. των Υπουργών Ανάπτυξης και Πολιτισμού, η Α.Ε. Ελληνικά Τουριστικά Ακίνητα, που διαχειρίζεται το σπήλαιο, υποχρεούται να καταβάλλει ετησίως, το 30% των κερδών και πάντως όχι λιγότερα των 44.000,000 Ευρώ για την συντήρηση του σπηλαίου, η οποία πρέπει να υλοποιείται με την εποπτεία της Εφορείας Παλαιοανθρωπολογίας – Σπηλαιολογίας. Επίσης, σύμφωνα με την απόφαση αυτή «τα της διαχειρίσεως και διοικήσεως του σπηλαίου, επιμελείται η Α.Ε. σε συνεργασία με την αρμόδια Εφορεία Παλαιοανθρωπολογίας –Σπηλαιολογίας, για θέματα συντήρησης και λειτουργίας», ενώ, για τα επιστημονικά θέματα και τα θέματα αποκατάστασης του περιβάλλοντος του σπηλαίου χώρου, εντός και εκτός, υπεύθυνη είναι η Εφορεία, η οποία και έχει ορίσει εποπτεύοντα αρχαιολόγο στο σπήλαιο «Γλυφάδα» Διρού, για την άμεση αντιμετώπιση των προβλημάτων που προκύπτουν.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      12. Στην με αριθμό 4274/19-12-02 ερώτηση των Βουλευτών κυρίων Κωνσταντίνου Τσιπλάκη, Σταύρου Δαϊλάκη και Ηλία Φωτιάδη, δόθηκε με το υπ’ αριθμ. ΥΠΠΟ/Γ.Υ./Κ.Ε./793/30-1-03 έγγραφο από τον Υπουργό Πολιτισμού η ακόλουθη απάντηση:
      «Η Πολιτιστική Ολυμπιάδα, στο πλαίσιο του προγράμματος «Αγορά», ένα πρόγραμμα που αφορά ολόκληρη την ελληνική περιφέρεια, θα περιλάβει χαρακτηριστικές δράσεις από την ποντιακή πολιτιστική παράδοση, στο πλαίσιο της προβολής των τοπικών κοινωνιών.
      Μέσα από δράσεις όπως το θέατρο, ο χορός και οι γεύσεις, η σημαντική αυτή πολιτιστική κληρονομιά θα έχει την δυνατότητα να έρθει κοντά σε όλες τις ηλικίες και να γίνει γνωστή σε όλη την Ελλάδα.
      Ο Υπουργός
      ΕΥΑΓΓΕΛΟΣ ΒΕΝΙΖΕΛOΣ»
      13. Στην με αριθμό 4632/10-1-03 ερώτηση του Βουλευτή κ. Μάριου Σαλμά δόθηκε με το υπ’ αριθμ. 1008352/494/29-1-03 έγγραφο από τον Υφυπουργό Οικονομικών η ακόλουθη απάντηση:
      «Η ευθύνη κάλυψης των δαπανών που θα προκύψουν από την ανάληψη της Προεδρίας της Ε.Ε. από την χώρα μας ανήκει κατά κύριο λόγο στο Υπ. Εξωτερικών, στον προϋπολογισμό του οποίου έχει γραφτεί πίστωση για το σκοπό αυτό, ποσού, ευρώ 17,3 εκατ.
      Πέραν του ανωτέρω Υπουργείου έχουν συμπεριληφθεί κονδύλια και σε άλλα Υπουργεία τα οποία συμμετέχουν στις διαδικασίες ανάληψης της Προεδρίας της Ε.Ε. (Δημόσιας Τάξης, Μακεδονίας - Θράκης κλπ.).
      Εξάλλου στον προϋπολογισμό του Υπουργείου Οικονομίας και Οικονομικών υπάρχει διαθέσιμο υπό κατανομή σημαντικό κονδύλι το οποίο προορίζεται να καλύψει οποιαδήποτε δαπάνη προκληθεί εκτάκτως για τον ίδιο σκοπό στα επί μέρους Υπουργεία.
      Ο Υφυπουργός
      Γ. ΦΛΩΡΙΔΗΣ»
      14. Στην με αριθμό 4523/8-1-03 ερώτηση της Βουλευτού κ. Πόπης Φουντουκίδου δόθηκε με το υπ’ αριθμ. 531/31-1-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σύμφωνα με τα στοιχεία της Δ/νσης Δημοσίων ΄Εργων της Περιφέρειας Κεντρικής Μακεδονίας :
      1. Εθνική Οδός Ν. Χαλκηδόνας - Πέλλας - Γιαννιτσών - Σκύδρας - ΄Εδεσσας -Ορ. Ν. Φλώρινας
      Έχει εκπονηθεί Οριστική μελέτη οδοποιίας, κτηματολόγιο, Περιβαλλοντική μελέτη για το σύνολο του οδικού άξονα από Ν. Χαλκηδόνα μέχρι όρια Ν. Φλώρινας, με χρηματοδότηση από το ΠΕΠ Κεντρικής Μακεδονίας με 1.349.963,30 Ευρώ (460.000.000 δρχ.).
      Έχει ολοκληρωθεί από την Περιφέρεια Κεντρικής Μακεδονίας και κυκλοφορείται το τμήμα Μελίσσι-Μαυροβούνι μήκους 19,0 χλμ.
      Εκτελείται τμήμα της Νότιας Παράκαμψης Έδεσσας μήκους 6,0 χλμ.
      Στο ΠΕΠ Κεντρικής Μακεδονίας προβλέπεται η χρηματοδότηση από το Γ΄ ΚΠΣ, του τμήματος Παράκαμψης Ελληνιστικής Πέλλας μήκους 3,0 χλμ. με προϋπολογισμό 4.000.000 Ευρώ.
      2. Επαρχιακή οδός Σκύδρας-Αψάλου-Αριδαίας
      Έχει ολοκληρωθεί το σύνολο σχεδόν του οδικού άξονα μήκους 25,0 χλμ. με χρηματοδότηση από το ΠΕΠ Κεντρικής Μακεδονίας για τη σύνδεση του Νομού Πέλλας με την Ε.Ο ΘεσΙνίκης-Εδεσσας-Φλώρινας-Νίκης και μέσω αυτής τόσο με την Εγνατία Οδό όσο και με FYROM.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      15. Στην με αριθμό 4652/13-1-03 ερώτηση του Βουλευτή κ. Γιάννη Παπαθανασίου δόθηκε με το υπ’ αριθμ. Β13-4/31-2-03 έγγραφο από τον Υφυπουργό Ανάπτυξης η ακόλουθη απάντηση:
      «1. Με την Αγορανομική Διάταξη 1/2003, πού τέθηκε σε ισχύ από 20-1-2003 και πού αφορά περιοριστικά και μόνο τα καταστήματα λιανικής πώλησης, θεσπίσθηκε ως νέο μέτρο ο τρόπος απεικόνισης των τιμών πώλησης πάνω στις πινακίδες ή τιμοκαταλόγους, ή καρτέλες κλ.π.
      2. Όπου λοιπόν, κατά τον Αγορανομικό Κώδικα και άλλες Αγορανομικές Διατάξεις επιβάλλεται η υποχρέωση αναγραφής της λιανικής τιμής στα ανωτέρω πεδία\πινακίδα, κλ.π /, η απεικόνιση της τιμής, παύει πλέον να γίνεται με όποιο άλλο τρόπο παρά με αυτόν πού ορίζει η παραπάνω Αγορανομική Διάταξη.
      3. Παρά το γεγονός ότι η εν λόγω Α.Δ εκδόθηκε την 9-1-2003 και ανακοινώθηκε στον ημερήσιο τύπο την 10-1-2003,οπότε ενημερώθηκαν όλοι οι ενδιαφερόμενοι φορείς, ο Υφυπουργός Ανάπτυξης, ικανοποιώντας σχετικό αίτημα των εμπορικών τάξεων, περί του ότι ο χρόνος ισχύος αυτής /20-1-2003Ι δεν ήταν επαρκής για προσαρμογή των υπόχρεων στο νέο μέτρο, με την Αγορανομική Διάταξη 2/03 όρισε ότι η Α.Δ. 1/2003 θα τεθεί σε ισχύ από10-2-2003.
      4. Από τα προηγούμενα συνάγεται ότι οι υπόχρεοι μέσα στο επαρκές διάστημα των 31 ημερών /10/1-9/2/2003/ έχουν την δυνατότητα να εφαρμόσουν το νέο μέτρο της απεικόνισης των λιανικών τιμών.
      5. Η Α.Δ. 1/2003 η οποία ρύθμιζε το θιγόμενο θέμα, τροποποιήθηκε ήδη με την με αριθμό Α.Δ. 2/2003 με την οποία μετατέθηκε ο χρόνος έναρξης ισχύος από 20/1/03 σε 28/2/03 για τις αντλίες και μόνο των πρατηρίων πώλησης υγρών καυσίμων και τούτο επειδή όντως διαπιστώθηκε η τεχνική δυσκολία εφαρμογής της, με κατάργηση της διπλής αναγραφής και επιλογή μόνο της αναλυτικής αναγραφής των τιμών των καυσίμων σε λεπτά.
      6. Το παραπάνω μέτρο αποφασίσθηκε το περασμένο φθινόπωρο από την Επιτροπή του Ευρώ και στοχεύει στην προστασία των συμφερόντων του καταναλωτικού κοινού. Κρίθηκε αναγκαίο επειδή ο Έλληνας καταναλωτής δεν είχε συνηθίσει στη χρήση των κερμάτων και μ' αυτόν τον τρόπο αναδεικνύονται οι υποδιαιρέσεις του Ευρώ και η αξία των λεπτών.
      7. Δεν υπήρξε αιφνιδιασμός της αγοράς καθώς το μέτρο είχε ανακοινωθεί μετά την συνεδρίαση της Επιτροπής του Ευρώ όπου και συμμετείχαν οι εκπρόσωποι της αγοράς και είχαν συμφωνήσει το φθινόπωρο, και μετά την έκδοση της αγορανομικής διάταξης δόθηκε παράταση προσαρμογής έως 10/2/2003.
      8. Η Α.Δ 1/2003, ομιλεί για απλή απεικόνιση τιμών πάνω στις πινακίδες, τιμοκαταλόγους, καρτέλες κλπ., που σημαίνει ότι η έκφραση τιμής μπορεί να γίνεται και χειρόγραφα. Επιπρόσθετα σημειώνουμε ότι το μέτρο αυτό δεν υπεισέρχεται σε τεχνικά συστήματα επιχειρήσεων (όπως ζυγιστικές μηχανές, ταμειακές μηχανές, ηλεκτρονικούς υπολογιστές κλπ.)
      Ο Υφυπουργός
      ΧΡΗΣΤΟΣ ΘΕΟΔΩΡΟΥ»
      16. Στην με αριθμό 4490/7-1-03 ερώτηση του Βουλευτή κ. Γεώργιου Γαρουφαλιά δόθηκε με το υπ’ αριθμ. 858/29-1-03 έγγραφο από τον Υφυπουργό Γεωργίας η ακόλουθη απάντηση:
      «Το σύστημα διαχείρισης στον τομέα του βάμβακος λειτουργεί με σταθερούς κανόνες που ορίζονται από τις κοινοτικές διατάξεις. Ως ημερομηνία λήξης της εκκοκκιστικής περιόδου ορίστηκε η 31-12-2002, αφού προηγουμένως ανακοινώθηκε στην Ε.Ε., σύμφωνα με τον ισχύοντα κοινοτικό κανονισμό.
      Τα όρια των παραδόσεων για τους βαμβακοπαραγωγούς ορίστηκαν βάσει του μέσου όρου απόδοσης κάθε Νομού όπως προκύπτει από τα στατιστικά στοιχεία των περασμένων ετών, χωρίς κανένα άλλο κριτήριο ή παρέμβαση. Τα όρια αυτά εφαρμόστηκαν βάσει των κανονισμών της Ευρωπαϊκής Ένωσης και των περιβαλλοντικών μέτρων με σκοπό τη διασφάλιση των κοινοτικών ενισχύσεων και του εισοδήματος των παραγωγών.
      Τυχόν ποσότητες οι οποίες λόγω δυσμενών καιρικών συνθηκών δεν κατέστη δυνατόν να παραδοθούν στα εκκοκκιστήρια μέχρι τις 31-12-2002, εφόσον προέρχονται από ορθώς δηλωθείσες εκτάσεις στο ΟΣΔΕ βάσει των περιβαλλοντικών μέτρων, υπάρχει η δυνατότητα, ύστερα από τους σχετικούς ελέγχους και σχετική ενημέρωση της Ε.Ε., να παραδοθούν το τελευταίο πενθήμερο του Μαρτίου 2003.
      Ο ΟΠΕΚΕΠΕ συγκεντρώνει βάσει των δηλώσεων των παραγωγών τις μη παραδοθείσες ποσότητες και θα τις ελέγξει ως προς την ακρίβειά τους, προκειμένου να προσδιοριστούν επακριβώς.
      Ως γνωστόν, βάσει των Κοινοτικών Κανονισμών, εφόσον η συνολική ποσότητα Ελλάδας και Ισπανίας δεν υπερβαίνει τους 1.500.000 τόνους, η συνυπευθυνότητα παραμένει στο όριο του 50% του ποσοστού υπέρβασης.
      Όλες οι ποσότητες συσπόρου βάμβακος που παραδόθηκαν στις εκκοκκιστικές επιχειρήσεις στης Χώρας έχουν διατεθεί με συμβάσεις, οι οποίες. καλύπτον τουλάχιστον την ελάχιστη τιμή την οποία φαίνεται να υπερβαίνουν κατά 30 έως 60 δρχ./κιλό.
      Σε όσες περιοχές της χώρας οι καλλιέργειες βάμβακος είναι ασυγκόμιστες εξ' αιτίας των έντονων βροχοπτώσεων ή πλημμυρών, ο ΕΛΓΑ διενεργεί επισημάνσεις.
      Για τους καλλιεργητές που δεν υπέβαλαν δηλώσεις ζημιάς εντός των ορίων ασφαλιστικής κάλυψης του βαμβακιού ο ΕΛΓΑ χορήγησε πενθήμερη προθεσμία υποβολής δηλώσεων ζημιάς, από 27-1-2003 μέχρι και 31-1-2003, προκειμένου να μην στερηθούν οι παραγωγοί αυτοί την αποζημίωσή τους.
      Σε όσες περιπτώσεις στοιχειοθετηθεί ζημιά σύμφωνα με τις Κοινοτικές κατευθυντήριες γραμμές, θα συνταχθεί φάκελος και θα κατατεθεί αίτημα προς έγκριση στην Επιτροπή Ανταγωνισμού της Ε.Ε. για εξατομίκευση των ζημιών και χορήγηση οικονομικών ενισχύσεων στους πληγέντες βαμβακοπαραγωγούς.
      Ο Υφυπουργός
      Ε. ΑΡΓΥΡΗΣ»
      17. Στην με αριθμό 4873/17-1-03 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 927/10-2-03 έγγραφο από τον Υπουργό Γεωργίας η ακόλουθη απάντηση:
      «Σύμφωνα με την αρ. 25/18Κ/2001 προκήρυξη, το ΑΣΕΠ με το αρ. 29714/26.9.02 έγγραφό του, διαβίβασε στο Υπουργείο Γεωργίας, πίνακα με τους διατιθέμενους προς διορισμό στον οποίο περιλαμβάνεται η κα Ασουχίδου Δέσποινα.
      Η κα Ασουχίδου κλήθηκε από την αρμόδια υπηρεσία (Δ/νση Διοίκησης Μονίμου Προσωπικού) και υπέβαλε δικαιολογητικά, όπως όλοι οι διατιθέμενοι για διορισμό. Από τον έλεγχο όμως της προσκομιζόμενης εμπειρίας, από τριμελή ομάδα ελέγχου των δικαιολογητικών, διαπιστώθηκε ότι αυτή ήταν γενική και ασαφής, ζητήθηκε δε και η άποψη της αρμόδιας Δ/νσης Προστασίας Φυτικής Παραγωγής που είχε ζητήσει και τη συγκεκριμένη πρόσληψη της χημικού.
      Τα ανωτέρω έχουν γνωστοποιηθεί στην κα Ασουχίδου.
      Η αρμόδια Δ/νση πρότεινε στην ενδιαφερόμενη, αν το επιθυμεί, να διατυπώσει και αποστείλει γραπτά τις ενστάσεις της, με τις όποιες συμπληρωματικές βεβαιώσεις εμπειρίας, τις οποίες και διαβίβασε.
      Η Δ/νση Προστασίας Φυτικής Παραγωγής, έκρινε ότι «η αναφερόμενη στα υποβληθέντα δικαιολογητικά συμπληρωματική εμπειρία δεν είναι η ζητούμενη από την προκήρυξη, δεν είναι δηλαδή σχετική με τον έλεγχο υπολειμμάτων γεωργικών φαρμάκων σε φυτοπροστατευτικά προϊόντα».
      Με το αρ. 293394/14.11.02 έγγραφό τα δικαιολογητικά κατάταξης της διοριστέας Δ. Ασουχίδου διαβιβάστηκαν στο ΑΣΕΠ, προκειμένου να προβεί στον έλεγχο νομιμότητας των διορισμών,- σύμφωνα με την παρ.1 του αρ.8 του ν. 2190/94, όπως συμπληρώθηκε με το αρ. 10 παρ.3 του ν. 2839/2000.
      Ο Υπουργός
      Γ. ΔΡΥΣ»
      18. Στην με αριθμό 5383/29.1.03 ερώτηση του Βουλευτή κ. Αντωνίου Μπέζα δόθηκε με το υπ’ αριθμ. 59/12.2.03 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του αριθ. πρωτ. 5383/29.1.03 εγγράφου σας, με το οποίο μας διαβιβάστηκε ερώτηση του Βουλευτή κ. Α. Μπέζα που κατατέθηκε  στη Βουλή των Ελλήνων, σας γνωρίζουμε τα ακόλουθα:
      1.Φορέας Διοίκησης, χρήσης και εκμετάλλευσης του νέου λιμένα Ηγουμενίτσας είναι η «Ο.Λ. Ηγουμενίτσας Α.Ε.». Φορέας εκτέλεσης και Διευθύνουσα Υπηρεσία των έργων κατασκευής του νέου λιμένα είναι η ειδική Υπηρεσία του ΥΠΕΧΩΔΕ («ΕΥΔΕ-ΜΕΔΕ»), η οποία είναι αρμόδια επί του χρονοδιαγράμματος ολοκλήρωσης – παράδοσης του νέου λιμένα και τήρησης των συμβατικών προθεσμιών περαίωσής του. 
      2. Η Γενική Γραμματεία Λιμένων και Λιμενικής Πολιτικής του Υπουργείου μας, στο πλαίσιο των αρμοδιοτήτων του γενικού σχεδιασμού της λιμενικής ανάπτυξης, του προγραμματισμού και της οικονομικής κάλυψης των έργων, θα προωθήσει τη διαδικασία συγχρηματοδότησης των μελετών και κατασκευής των σχετικών έργων.
      Ο Υπουργός
      ΓΕΩΡΓΙΟΣ ΑΝΩΜΕΡΙΤΗΣ»
      19. Στην με αριθμό 4314/20.12.02 ερώτηση του Βουλευτή κ. Χρήστου  Μπαρκογιαννάκη δόθηκε με το υπ’ αριθμ. 7017/4/2850/7.1.03 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Χ. Μαρκογιαννάκης, σας γνωρίζουμε ότι από το Αρχηγείο Πυροσβεστικού Σώματος έχει υποβληθεί στην αρμόδια Κυβερνητική Επιτροπή αίτημα για την έγκριση πρόσληψης πυροσβεστικού προσωπικού και όταν εγκριθεί η πρόσληψη θα εκτελεσθούν και όσες σχετικές αποφάσεις διοικητικών δικαστηρίων εκκρεμούν, μεταξύ των οποίων περιλαμβάνεται και αυτή που αφορά τον αναφερόμενο Β. Καζούκα.
      Ο Υφυπουργός
      ΕΥΑΓΓΕΛΟΣ ΜΑΛΕΣΙΟΣ»
      20. Στην με αριθμό 3285/26.11.02 ερώτηση  του Βουλευτή κ. Σπυρίδωνα Ταλιαδούρου δόθηκε με το υπ’ αριθμ. Γ.Π. 715/7.1.03 έγγραφο από τον Υφυπουργό Υγείας και Πρόνοιας απάντηση:
      «Απαντώντας στην με αρ. 3285/26.11.02 ερώτηση που κατατέθηκε στη Βουλή από το Βουλευτή κ. Σ. Ταλιαδούρο σχετικά με τη χρηματοδότηση των Κρατικών Παιδικών Σταθμών, σας γνωρίζουμε τα εξής:
      Με τις διατάξεις του άρθρου 12 του ν. 2880/2001 (ΦΕΚ 9./Α/30.1.2001), οι Κρατικοί Παιδικοί και Βρεφονηπιακοί Σταθμοί που ιδρύθηκαν σύμφωνα με τις διατάξεις του από 2.11.1935 αναγκαστικού νόμου (ΦΕΚ 527 ΤΑ) μεταβιβάστηκαν αυτοδικαίως στους ΟΤΑ και λειτουργούν πλέον ως δημοτικά και κοινοτικά νομικά πρόσωπα δημοσίου δικαίου, του άρθρου 203 του Πρ. Δ/τος 410/1995 (Δημοτικό Κοινοτικό κώδικα).
      Στην παρ. 6 του ιδίου άρθρου προβλέπεται ότι από τις πιστώσεις του άρθρου 25 του ν. 1828/1989 του προϋπολογισμού του Υπουργείου Εσωτερικών, Δημόσιας Διοίκησης και Αποκέντρωσης καλύπτονται στο εξής και οι δαπάνες λειτουργίας και συντήρησης των Δημοτικών Παιδικών και Βρεφονηπιακών Σταθμών, καθώς και οι δαπάνες μισθοδοσίας του προσωπικού τους. 
      Με απόφαση του Υπουργού Εσωτερικών, Δημόσιας Διοίκησης και Αποκέντρωσης που λαμβάνεται μετά από γνώμη της ΚΕΔΚΕ, οι ανωτέρω πιστώσεις κατανέμονται για την κατ’ έτος υποχρεωτική επιχορήγηση των Δήμων και Κοινοτήτων, στην εποπτεία των οποίων υπήχθησαν οι πρώην Κρατικοί Παιδικοί και Βρεφονηπιακοί Σταθμοί.
      Κατόπιν των ανωτέρω το θέμα της χρηματοδότησης του πρώην Κρατικού Παιδικού Σταθμού Δήμου Άρνης που μεταβιβάστηκε στο οικείο ΟΤΑ αποτελεί πλέον αρμοδιότητα του συνερωτώμενου Υπουργείου Εσωτερικών, Δημόσιας Διοίκησης και Αποκέντρωσης.
      Ο Υφυπουργός
      Ε. ΝΑΣΙΩΚΑΣ»
      21. Στην με αριθμό 3962/11.12.02 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. Φ.900α/3235/5549/4.1.03 έγγραφο από τον Υφυπουργό Εθνικής Άμυνας η ακόλουθη απάντηση:
      «Η αρμοδιότητα για τη διαχείριση των μισθολoγικών-συνταξιoδoτικών θεμάτων, καθώς και το θέμα της αυξήσεως των πάσης αποδοχών του Στρατιωτικού Προσωπικού (εν ενεργεία ή εν αποστρατεία) ανήκει απoκλειστικά στο Υπουργείο Οικονομικών, διότι αυτό είναι το καθ' ύλην αρμόδιο Υπουργείο που εγκρίνει τελικά, αποδεσμεύει και καταβάλει από τον Κρατικό Προϋπολογισμό τα κονδύλια που προβλέπονται για μισθούς επιδόματα και συντάξεις, στα πλαίσια των δημοσιονομικών δυνατοτήτων, του οικονομικού σχεδιασμού και της εισοδηματικής πολιτικής της Κυβέρνησης.
      Κατόπιν της υπ' αριθμ 27/2000 γνωμάτευσης του ΣΑΓΕ, που έγινε αποδεκτή από τον κ. ΥΕΘΑ, προωθήθηκε στο Υπουργείο Οικονομίας και Οικονομικών πρόταση νομοθετικής ρύθμισης για προσαύξηση της μηνιαίας σύνταξης, λόγω εξαμήνων κινδύνου ειρηνικής και πολεμικής περιόδου.
      Με επιστολή του Υφυπουργού Οικονομικών γνωστοποιήθηκε στο ΥΠΕΘΑ, ότι από πλευράς του Υπουργείου Οικονομικών δεν αντιμετωπίζεται το ενδεχόμενο τροποποίησης των διατάξεων ταυ άρθρου 43 του Συνταξιοδοτικού Κώδικα (ΠΔ 166/2000), που αφορούν στον τρόπο υπολογισμού των εξαμήνων κινδύνου.
      Ωστόσο, το ΥΠΕΘΑ στα πλαίσια της ανωτέρω δημοσιονομικής πολιτικής των αρμοδιοτήτων του και του αυτονόητου ενδιαφέροντός του για το Στρατιωτικό Προσωπικό, επανήλθε στο Υπουργείο Οικονομίας και Οικονομικών με νέα πρόταση νομοθετικής ρύθμισης σύμφωνα με την οποία η προσαύξηση της σύνταξης λόγω εξαμήνων κινδύνου Πολεμικής Περιόδου, συνίσταται σε 2,1/100 του εκάστοτε μηνιαίου βασικού μισθού λοχαγού.
      Η εν λόγω πρόταση εξετάζεται από το Υπουργείο Oικονομίας και Oικονομικών.
      Ο Υφυπουργός
      ΛΟΥΚΑΣ ΑΠΟΣΤΟΛΙΔΗΣ»
      22. Στην με αριθμό 4058/18.12.02 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. Φ.23 ΕΡ/2310/9.1.03 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «1. Σύμφωνα με τις διατάξεις του άρθρου 3 του ν.2972/2001 και της παρ. 4 του άρθρου 16 της Φ21/544/28-3-2002 Υ.Α. (Κανονισμός Διαδικασιών Ασφάλισης για την εφαρμογή της ΑΠΔ), η προθεσμία υποβολής (χειρόγραφα ή με μαγνητικό μέσο) της ΑΠΔ αρχίζει για όλους τους εργοδότες την πρώτη ημέρα του μήνα που έπεται της περιόδου απασχόλησης στην οποία αυτή αναφέρεται και λήγει ανάλογα με το τελευταία ψηφίο του Αριθμού Μητρώου του εργοδότη.
      Ειδικά δε για τις ΑΠΔ που υποβάλλονται μέσω διαδικτύου κρίθηκε σκόπιμο η προθεσμία υποβολής να είναι η τελευταία εργάσιμη για τις δημόσιες υπηρεσίες ημέρα του επόμενου μήνα από τη λήξη του μηνός ή του τριμήνου στο οποίο αναφέρονται ανεξάρτητα από τον αριθμό μητρώου του εργοδότη.
      Σε όσους εργοδότες υποβάλλουν εκπρόθεσμα την ΑΠΔ επιβάλλεται πρόσθετη επιβάρυνση εισφορών, που ανέρχεται σε ποσοστό 30% επί του ποσού των εισφορών που δηλώνονται σ’ αυτήν (εδάφ. γ΄ παρ. 1 του άρθρου 7 του ν. 2972/01).
      Επισημαίνεται δε ότι η εμπρόθεσμη υποβολή της ΑΠΔ αποτελεί υποχρέωση κάθε εργοδότη και είναι ανεξάρτητη από αυτήν της καταβολής των αντίστοιχων ασφαλιστικών εισφορών. Οι κυρώσεις που προβλέπονται λόγω εκπρόθεσμης υποβολής της ΑΠΔ σε καμία περίπτωση δεν έχουν εισπρακτικό χαρακτήρα αλλά λειτουργούν αποτρεπτικά. Σκοπός αυτών είναι η εξυπηρέτηση της εφαρμογής του ΟΠΣ-ΙΚΑ , η οποία απαιτεί την έγκαιρη υποβολή ορθών ασφαλιστικών στοιχείων από τους εργοδότες για το προσωπικό τους, ώστε μετά τη μηχανογραφική επεξεργασία τους αφ΄ ενός να τακτοποιούνται ασφαλιστικά οι εργαζόμενοι (έκδοση και αποστολή "Αποσπάσματος Ατομικού Λογαριασμού Ασφάλισης") και αφ΄ ετέρου να υπάρχουν ανά πάσα στιγμή αξιόπιστες πληροφορίες για τη γενική εικόνα κάθε εργοδότη.
      Πάντως, προκειμένου να αμβλυνθούν τα προβλήματα που έχουν δημιουργηθεί κατά την πρώτη περίοδο εφαρμογής της ΑΠΔ χορηγείται νέα προθεσμία για την υποβολή ΑΠΔ, που αφορούν κάθε χρονική περίοδο απασχόλησης εντός του 2002 , χωρίς να επιβάλλονται οι προβλεπόμενες από το ν. 2972/2001 πρόσθετες επιβαρύνσεις και αυτοτελή πρόστιμα.
      Ο Υφυπουργός
      Ρ. ΣΠΥΡΟΠΟΥΛΟΣ»
      23. Στην με αριθμό 4666/19.12.02 ερώτηση του Βουλευτή κ. Νικόλαου Νικολόπουλου δόθηκε με το υπ’ αριθμ. 792/10.1.03 έγγραφο από τον Υφυπουργό Γεωργίας η ακόλουθη απάντηση:
      «Στα πλαίσια της κατάρτισης του Αμπελουργικού Μητρώου, έχει ολοκληρωθεί η συγκέντρωση και η επεξεργασία των δηλώσεων των σταφιδοπαραγωγών. Τα αλφαριθμητικά στοιχειά έχουν ήδη φορτωθεί στη βάση δεδομένων της Δ/νσης Πληροφορικής του Υπουργείου Γεωργίας και γίνονται οι έλεγχοι των παραπάνω στοιχείων προκειμένου να γίνει η πληρωμή των οικονομικών ενισχύσεων βάσει του νέου Μητρώου σταφίδας.
      Οι οικονομικές ενισχύσεις στους παραγωγούς σταφίδας θα πληρωθούν πριν την 31.5.2003. Οι ομάδες παραγωγών μπορούν να πάρουν προκαταβολή 70% του ποσού των ενισχύσεων που δικαιούνται, μέχρι την 31.1.03 και να εξοφληθούν πριν την 31.5.2003.
      Ο Υφυπουργός
      Ε. ΑΡΓΥΡΗΣ»
      24. Στην με αριθμό 4284/19.12.02 ερώτηση των Βουλευτών κυρίων Αντωνίου Μπέζα και Σπύρου Σπύρου δόθηκε με το υπ’ αριθμ. 798/13.1.03 έγγραφο από τον Υπουργό Γεωργίας η ακόλουθη απάντηση:
      «Έχει ήδη υπογραφεί και διεκπεραιωθεί ανακλητική απόφαση της με αριθ. 3902/15.1.02 απόφασης των Υπουργών Γεωργίας και Ανάπτυξης, με την οποία έχει παραχωρηθεί έκταση 10 στρεμμάτων στην περιοχή Σαγιάδα Θεσπρωτίας στην Εταιρεία «Ασφαλτικά Ελλάδας ΑΒΕΕ» για την εγκατάσταση και λειτουργία ασφαλτικών μαζούτ.
      Ο Υπουργός
      Γ. ΔΡΥΣ»
      25. Στην με αριθμό 3281/26.11.02 ερώτηση του Βουλευτή κ. Γεωργίου Καρασμάνη δόθηκε με το υπ’ αριθμ. 138297Π.Ε./ΙΗ/16.1.03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Σύμφωνα με το άρθρο 8 του ν.2817/2000 οι διοριζόμενοι στα δυσπρόσιτα σχολεία εφόσον δεν συμπληρώνουν το ωράριο διδασκαλίας τους μπορεί να διατίθενται μερικά ή ολικά σε άλλα δυσπρόσιτα σχολεία της ιδίας ή άλλης περιοχής διορισμού, με απόφαση του Υπουργού Εθνικής Παιδείας και Θρησκευμάτων ύστερα από σύμφωνη γνώμη του οικείου Κεντρικού Υπηρεσιακού Συμβουλίου. Ο χρόνος διάθεσης θεωρείται ότι έχει διανυθεί στην οργανική τους θέση.
      Επίσης σε κάθε περίπτωση οι διοριζόμενοι σε δυσπρόσιτα, σχολεία υποχρεούνται να υπηρετήσουν για μία τριετία στον τόπο διορισμού.
      Ύστερα από τα παραπάνω έχουν ζητηθεί στοιχεία που αφορούν στη συγκεκριμένη περίπτωση από την αρμόδια Δ/νση Πρωτοβάθμιας Εκπ/σης προκειμένου να προβούμε στις απαραίτητες υπηρεσιακές ενέργειες.
      Ο Υφυπουργός
      Ν. ΓΚΕΣΟΥΛΗΣ»
      26. Στην με αριθμό 3897/10.12.02 ερώτηση του Βουλευτή κ. Μιχάλη Χαλκίδη δόθηκε με το υπ’ αριθμ. 222/Β.39/16.1.03  έγγραφο από τον Υπουργό Οικονομίας και Οικονομικών η ακόλουθη απάντηση:
      «Το Υπουργείο Οικονομίας και Οικονομικών μέσω του υφισταμένου θεσμικού πλαισίου κάθε φορά που έρχεται αντιμέτωπο με ζημιές από θεομηνίες εφαρμόζει τα ανάλογα με την περίπτωση μέτρα. Πιο συγκεκριμένα η διαδικασία η οποία ακολουθείται στην περίπτωση ζημιών από πλημμύρες είναι η έκδοση σχετικής ΚΥΑ με πρωτοβουλία του ΥΠΕΧΩΔΕ από τους Υπουργούς ΠΕΧΩΔΕ, Οικονομίας και Οικονομικών, και Εσωτερικών, Δημόσιας Διοίκησης και Αποκέντρωσης, με την οποία οριοθετείται η θεομηνιόπληκτη περιοχή και παρέχονται πιστωτικές διευκολύνσεις για την αποκατάσταση κτιρίων και κτιριακών εγκαταστάσεων. 
      Στη συνέχεια το Υπουργείο Οικονομίας και Οικονομικών προκειμένου να προβεί στην έκδοση ειδικής απόφασης, κατ’ εξουσιοδότηση του άρθρου 36 του ν. 2459/97 για την επιχορήγηση των πληγεισών επιχειρήσεων, θα πρέπει απαραιτήτως να έχει προηγηθεί, πλην της οριοθέτησης της περιοχής με την ανωτέρω ΚΥΑ και η αποστολή των σχετικών καταστάσεων της Νομαρχιακής Αυτοδιοίκησης με την πραγματική καταγραφή των ζημιών φυσικής καταστροφής. 
      Ο Υπουργός
      Ν. ΧΡΙΣΤΟΔΟΥΛΑΚΗΣ»
      27. Στην με αριθμό 4427/30-12-03 ερώτηση του Βουλευτή κ. Γεώργιου Αμπατζόγλου δόθηκε με το υπ΄ αριθμ. Πρωτ. βαθμός προτερ. 1461 π.ε./ΙΗ/22-1-03 έγγραφο από τον Υπουργό Εθνικής Παδείας και Θρησκευμάτων  η ακόλουθη απάντηση:
      «Απαντώντας στην ερώτηση με αριθμό 4427/30-12-2002 την οποία κατέθεσε ο Βουλευτής κ. Γεώργιος Αμπατζόγλου και αναφέρεται στη χορήγηση ισοτιμίας T.E.l. στους Ραδιοτηλεγραφητές, σας γνωρίζουμε τα ακόλουθα:
      Η διάταξη του άρθρου 5 του Ν01865/89 σχετικά με τη δυνατότητα ισοτίμησης πτυχίων των ανώτερων σχολών προς τα πτυχία Τ.Ε.l. αναφέρει ότι, στις περιπτώσεις πτυχίων που αποκτήθηκαν μετά από διετείς σπουδές, τα πτυχία αυτά «αναγνωρίζονται ως ισότιμα -με τα πτυχία των T.E.l. αντίστοιχης ειδικότητας …». Στα Τ.Ε.l. όμως δεν υπάρχει «αντίστοιχη ειδικότητα», δηλαδή ειδικότητα Ραδιοτηλεγραφητή και κατά συνέπεια η ως άνω διάταξη δεν έχει εφαρμογή στις περιπτώσεις πτυχίων Ραδιοτηλεγραφητών.
      Ο Υπουργός
      ΠΕΤΡΟΣ ΕΥΘΥΜΙΟΥ»
      28. Στην με αριθμό 4477/7-1-03 ερώτηση των Βουλευτών κυρίων Κωνσταντίνου Κιλτίδη, Ανέστη Αγγελή, Πέτρου Μαντούβαλου, Βασίλειου Παππά, Γεωργίου Κωνσταντόπουλου, Ηλία Φωτιάδη, Γεώργιου Καρασμάνη, Θεοφάνη Δημοσχάκη, Σταύρος Δαϊλάκης και Αθανάσιου Μπούρα δόθηκε με το υπ΄ αριθμ. ΑΣ 34/17-1-03 έγγραφο από τον Υφυπουργό Εξωτερικών η ακόλουθη απάντηση:
      «Απαντώντας στην εν θέματι ερώτηση θα ήθελα να παρατηρήσω ότι προσωπικότητες όπως αυτή του Μεγάλου Αλεξάνδρου έχουν ήδη κριθεί από την ιστορία και αποκτήσει την προεξέχουσα θέση και σημασία που τους αρμόζει.
      Τα Υπουργεία Πολιτισμού και Εξωτερικών διαφυλάττουν την πολιτιστική μας κληρονομιά και παρεμβαίνουν οψέποτε επιχειρείται διαστρέβλωση της ιστορικής αλήθειας στα επιστημονικά fora ή σε κείμενα και δηλώσεις επίσημων φορέων. Θα θέλαμε να παρατηρήσουμε ότι το θέμα των σεναρίων και μυθοπλασιών για τον Μ. Αλέξανδρο θα πρέπει να αντιμετωπισθεί με ιδιαίτερη προσοχή διότι υπάρχει ο κίνδυνος να προσδοθεί σοβαρότητα σε μυθοπλασίες, που δανείζονται αυθαίρετα ιστορικά στοιχεία προκειμένου να εξυπηρετηθεί ο εντυπωσιασμός του φιλοθεάμονος κοινού και εισπρακτικά συμφέροντα εταιρειών, που ούτως ή άλλως απαξιώνονται από τις επιλογές τους.
      Όσον αφορά τα συγκεκριμένα δημοσιεύματα για επικείμενες κινηματογραφικές παραγωγές περί της ζωής του Μεγάλου Αλεξάνδρου, οι πληροφορίες που μας περιέρχονται είναι ιδιαίτερα ασαφείς. Στην περίπτωση που από πλευράς του καθ΄ ύλην αρμόδιου Υπουργείου Πολιτισμού κριθεί απαραίτητο, το Υπουργείο Εξωτερικών θα προβεί σε σχετικά διαβήματα σταθμίζοντας τις ως άνω παραμέτρους.
      Ο Υφυπουργός
      ΙΩΑΝΝΗΣ ΜΑΓΚΡΙΩΤΗΣ»
      29. Στην με αριθμό 4471/7-1-03 ερώτηση του Βουλευτή κ. Φώτιου Κουβέλη δόθηκε με το υπ΄ αριθμ. ΥΠΠΟ/Γ.Υ./Κ.Ε./777/16-1-03 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ’ αριθμ. 4471/07.01.2003 ερώτηση του Βουλευτή κ. Φώτη Κουβέλη, σας γνωρίζουμε τα εξής:
      Ο φάκελος του χαρακτηρισμού ή μη ως μνημείων των οκτώ προσφυγικών πολυκατοικιών, που περικλείονται από τις οδούς Δεγλέρη, Τριχωνίδος, Δημητσάνας, Λεωφ. Αλεξάνδρας στην περιοχή Αμπελοκήπων στην Αθήνα, πρόκειται να προωθηθεί δια της αρμόδιας Διεύθυνσης Λαϊκού Πολιτισμού του Υπουργείου Πολιτισμού στο Κεντρικό Συμβούλιο Νεωτέρων Μνημείων, σύμφωνα με τις διατάξεις του ν. 3028/2002.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      30. Στην με αριθμό 4458/3-1-03 ερώτηση του Βουλευτή κ. Βασίλειου Κεδίκογλου δόθηκε με το υπ΄ αριθμ. 05/23-1-03 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του αριθ. πρωτ. 4458/3-1-2003 εγγράφου σας, με το οποίο μας διαβιβάστηκε ερώτηση του Βουλευτή κ. Β. Κεδίκογλoυ που κατατέθηκε στη Βουλή των Ελλήνων, σας γνωρίζουμε τα ακόλουθά:
      1. Σύμφωνα με τις διατάξεις του άρθρου 24 του ν. 2971/2001, με απόφαση του φορέα διοίκησης, χρήσης και εκμετάλλευσης λιμένα, που εγκρίνεται από το Γενικό Γραμματέα της Περιφέρειας μετά από σύμφωνη γνώμη του ΓΕΝ και του ΥΕΝ, επιτρέπεται να παραχωρείται με αντάλλαγμα και για ορισμένο χρονικό διάστημα η χρήση χώρων που βρίσκονται μέσα στη ζώνη λιμένα. Το ΥΕΝ γνωμοδοτεί επί των σχετικών παραχωρήσεων, με βασικό κριτήριο τη διασφάλιση της λειτουργικότητας και την προοπτική ανάπτυξης της λιμενικής ζώνης. Η σχετική απόφαση του Λιμενικού Ταμείου Χαλκίδας προωθήθηκε σύμφωνα με τις κείμενες διατάξεις.
      2. Το σχέδιο π.δ. με το οποίο διασπάται το Λιμενικό Ταμείο Ευβοίας στα έντεκα αυτοτελή Λιμενικά Ταμεία, βρίσκεται στο Συμβούλιο της Επικρατείας από όπου αναμένεται να επιστραφεί μετά την κατά νόμο επεξεργασία.
      3. Οι Λιμενικές Επιτροπές όλων των Λιμενικών Ταμείων θα επανασυγκροτηθούν για την τριετία 2003-2005 λόγω λήξης της θητείας τους.
      Ο Υπουργός
      ΓΙΩΡΓΟΣ ΑΝΩΜΕΡΙΤΗΣ»
      31. Στην με αριθμό 4454/3-1-03 ερώτηση του Βουλευτή κ. Αναστάσιου Λιάσκου δόθηκε με το υπ΄ αριθμ. ΓΠ/1131/27-1-03 έγγραφο από τον Υφυπουργό Υγείας και Πρόνοιας η ακόλουθη απάντηση:
      «	Απαντώντας στην με αρ. 4454/3-1-2003 ερώτηση που κατατέθηκε στη Βουλή από τον Βουλευτή κ. Α. Λιάσκο σχετικά με «Μετακίνηση λαθρομεταναστών που πάσχουν από λοιμώδη νοσήματα από τη Λαμία στην Εύβοια», για θέματα της αρμοδιότητάς μας, σας γνωρίζουμε ότι:
      	Τα Κέντρα Υποδοχής Προσφύγων αρμοδιότητας μας φιλοξενούν μόνον αιτούντες άσυλο και όχι οικονομικούς πρόσφυγες και λαθρομετανάστες.
      Η Δ/νση Υγείας της Ν.Α. Εύβοιας ενημέρωσε άμεσα το Κέντρο Υγείας Μαντουδίου και το Γ.Ν.Ν. Χαλκίδας, ώστε να εξετασθούν κλινικά και εργαστηριακά όλοι οι συλληφθέντες λαθρομετανάστες, ώστε να αποφευχθεί η μετάδοση κάποιου λοιμώδους νοσήματος. Επιπλέον υπάρχει πρόβλεψη για εμβολιαστική κάλυψη των αλλοδαπών, για υποδομές υγιεινής και γενικά για επίλυση των όποιων προβλημάτων ανακύπτουν από πλευράς δημόσιας υγείας.
      Τέλος, στο Ν. 2955 (ΦΕΚ 256/2-11-01, τΑ) υπάρχει πρόβλεψη για τους αλλοδαπούς οικονομικούς μετανάστες που έχουν μολυνθεί από τη λοίμωξη HIV ή άλλα λοιμώδη νοσήματα, εφόσον χρήζουν θεραπευτικής αγωγής και δεν μπορεί στη χώρα προέλευσής τους ή και επιστροφής τους να χορηγηθεί αποτελεσματική θεραπευτική αγωγή, να χορηγείται δωρεάν νοσοκομειακή ιατροφαρμακευτική περίθαλψη.
      Ο Υφυπουργός
      Ε. ΝΑΣΙΩΚΑΣ»
      32. Στην με αριθμό 3811/9-12-02 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. 2583/22-1-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Το τμήμα του δρόμου από Αίγιο έως Κουνινά έχει ολοκληρωθεί με ασφαλτοτάπητα και τοπικές διαπλατύνσεις.
      Σύμφωνα με την αριθμ. 1175/13-7-2002 απόφαση της Περιφερειακής Επιτροπής Παρακολούθησης (ΠΕΠ) του Ειδικού Προγράμματος Τοπικής Αυτοδιοίκησης (ΕΠΤΑ) το έργο «Κατασκευή διαδημοτικής οδού Κουνινά -Παρασκευή - Λόπεσι - Ρακίτα - Βετέϊκα - Λεόντιο - Λαπαναγοί» προεντάχθηκε με προϋπολογισμό 1.760.821 ευρώ και φορέα υλοποίησης τον Δήμο Αιγίου. Μέχρι σήμερα δεν έχει γίνει οριστική ένταξη του έργου γιατί δεν έχει συνταχθεί η μελέτη και το τεχνικό δελτίο από τον Δήμο Αιγίου.
      Για το υπόλοιπο τμήμα από Κουνινά μέχρι Ρακίτα δεν έχει συνταχθεί μελέτη.
      Ο Υφυπουργός
      Λ. ΠΑΠΑΔΗΜΑΣ»
      33. Στην με αριθμό 4592/10-1-03 ερώτηση του Βουλευτή κ. Δημήτρη Πιπεργιά δόθηκε με το υπ’ αριθμ. 4657/29-1-03 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Στο Νομό Εύβοιας υλοποιήθηκε Πρόγραμμα Ολοκληρωμένης Παρέμβασης σύμφωνα με την αριθμ. 30165/1-3-2000 απόφαση του Υπουργού Εργασίας και Κοινωνικών Ασφαλίσεων, η οποία εκδόθηκε σύμφωνα με την παρ.1 του άρθρου 29 του ν. 1262/82 (ΦΕΚ 7ΟΙΑ/16-6-1982) "Για την παροχή κινήτρων ενίσχυσης της Οικονομικής και Περιφερειακής Ανάπτυξης της Χώρας και τροποποίηση συναφών διατάξεων".
      Σύμφωνα με την παρ. 6 του άρθρου 29 του ν. 1262/82, η κατά τις διατάξεις του παρόντος άρθρου καταβολή των παροχών από τον ΟΑΕΔ στους εργοδότες απαλλάσσεται από κάθε φόρο, τέλη χαρτοσήμων και γενικά από τέλη, κρατήσεις ή εισφορές για το δημόσιο και για τρίτους και δεν υπόκειται σε κατάσχεση βάσει γενικής ή ειδικής διάταξης νόμου.
      Επομένως, οι επιχορηγήσεις που καταβάλλονται από τον ΟΑΕΔ για την καταπολέμηση της ανεργίας με τη δημιουργία Νέων Θέσεων Εργασίας (ΝΕΕ) σε επιχειρήσεις και εργοδότες (στους οποίους συμπεριλαμβάνονται και οι συνεταιρισμοί), βάσει προγραμμάτων απασχόλησης, συνιστούν αφαιρετικό στοιχείο της δαπάνης για αμοιβές προσωπικού των επιχειρήσεων που επιδοτούνται.
      Για τα λοιπά θέματα αρμόδιο να σας απαντήσει είναι το συνερωτώμενο Υπουργείο Οικονομίας και Οικονομικών.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
      34. Στην με αριθμό 4691/14-1-03 ερώτηση της Βουλευτή κ. Μαρίας Κόλλια -Τσαρούχα δόθηκε με το υπ’ αριθμ. 902/28-1-03 έγγραφο από τον Υφυπουργό Γεωργίας η ακόλουθη απάντηση:
      «Στο Πρόγραμμα Δημοσίων Επενδύσεων (ΣΑΜ 081) του Υπουργείου Γεωργίας είναι ενταγμένο το έργο με τίτλο «Μελέτη κατασκευής ταμιευτήρα Κρουσοβίτη Ν. Σερρών» με προϋπολογισμό 1.173.881,14 €.
      Έχει εγκριθεί η Προμελέτη του έργου ενώ η εκπόνηση της Οριστικής Μελέτης θα γίνει όταν οι οικονομικές δυνατότητες του Προγράμματος το επιτρέψουν.
      Σημειώνεται ότι η μελέτη αφορά την κατασκευή φράγματος στον χείμαρρο Κρουσοβίτη και όχι την εκτροπή του η οποία αποτελεί αντικείμενο αρμοδιότητας της Περιφέρειας σε συνεργασία με το ΥΠΕΧΩΔΕ .
      Μέχρι σήμερα έχουν κατασκευαστεί αρκετά τεχνικά και φυτοκομικά έργα, με αποτέλεσμα τη σημαντική μείωση των χειμαρρικών φαινομένων.
      Οι πλημμύρες, που έλαβαν χώρα στον πεδινό χώρο (αγροτικό, αστικό) τον Δεκέμβριο του 2002, οφείλονται στην ανεπάρκεια των κοιτών στο χώρο αυτό και όχι στην έλλειψη Ορεινών Υδρονομικών Έργων.
      Η κατασκευή τους θα συνεχιστεί και ήδη, στο Γ΄ Κ.Π.Σ. έχουν ενταχθεί Ορεινά Υδρονομικά έργα προϋπολογισμού 343.000 €.
      Ο Υφυπουργός
      Φ. ΧΑΤΖΗΜΙΧΑΛΗΣ»
      35. Στην με αριθμό 4316/20-12-02 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. 3667/28-1-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «- Η σύμβαση της μελέτης με τίτλο «Προστασία από κατολισθήσεις και αποκατάσταση βλαβών των κτιριακών εγκαταστάσεων της Ιεράς Μονής Αγάθωνος στην Φθιώτιδα» υπογράφηκε στις 1.11.2000 με φορέα υλοποίησης τη Ν.Α Φθιώτιδας.
      - ΄Ηδη υποβλήθηκε από την ανάδοχο εταιρία το δεύτερο στάδιο της μελέτης στη Ν.Α Φθιώτιδας, το οποίο επιστράφηκε για ανασύνταξη και επανυποβολή του.
      - Επίσης, κατόπιν συνάντησης στελεχών της Ν.Α Φθιώτιδας και παρουσία του Ηγουμένου της Μονής Αγάθωνος, εξετάστηκε αναλυτικά η εξέλιξη της πορείας της σχετικής μελέτης και αποφασίστηκε η επίσπευση των απαιτούμενων ενεργειών για την ταχύτερη ολοκλήρωσή της, ώστε να ξεκινήσουν οι εργασίες αποκατάστασης των ζημιών στα κτίρια της μονής και να αντιμετωπισθεί το πρόβλημα των κατολισθήσεων.
      -Τέλος για το ίδιο θέμα και μετά από σειρά συσκέψεων στη Ν.Α Φθιώτιδας οι ανάδοχοι μελετητές δεσμεύτηκαν να εκτελέσουν τις δοθείσες εντολές, εκτιμάται δε ότι η μελέτη θα ολοκληρωθεί σε σύντομο χρονικό διάστημα, ήτοι μέσα στο 1ο τρίμηνο του 2003, οι δε εργασίες αποκατάστασης των βλαβών και αντιμετώπισης των κατολισθήσεων, εκτιμάται ότι θα αρχίσουν το 1ο εξάμηνο του 2003.
      Ο Υφυπουργός
      Λ. ΠΑΠΑΔΗΜΑΣ»
      36. Στην με αριθμό 4614/10-1-03 ερώτηση του Βουλευτή κ. Γεώργιο Καρασμάνη δόθηκε με το υπ’ αριθμ. 889/30-1-03 έγγραφο από τον Υφυπουργό Γεωργίας η ακόλουθη απάντηση:
      «Σε όσες περιπτώσεις δεν είχαν γίνει αντιληπτές οι ζημιές του χειμώνα, ο ΕΛΓΑ έδωσε και δεύτερη προθεσμία υποβολής δηλώσεων, από 18-22 Νοεμβρίου 2002 για το Ν. Πέλλας, η οποία γνωστοποιήθηκε στους παραγωγούς με όλα τα μέσα (ανακοινώσεις, τύπο, ραδιόφωνο και τηλεόραση). .
      Ως εκ τούτου, δεν είναι δυνατόν να δοθεί νέα προθεσμία.
      Ο Υπουργός
      Γ. ΔΡΥΣ»
      37. Στην με αριθμό 4586/9-1-03 ερώτηση του Βουλευτή κ. Γεώργιου Γαρουφαλιά δόθηκε με το υπ’ αριθμ. 875/30-1-03 έγγραφο από τον Υπουργό Γεωργίας η ακόλουθη απάντηση:
      «-Για τον υπολογισμό της οικονομικής ενίσχυσης των προϊόντων που περιλαμβάνονται στο Πρόγραμμα FROGY λαμβάνεται υπόψη αφενός μεν ο όγκος παραγωγής και αφετέρου οι τιμές Εμπορίας και διακίνησης των προϊόντων, ανά Νομό.
      Τα στοιχεία αυτά έχουν κατατεθεί στην Ε.Ε., είναι δεσμευτικά και δεν είναι δυνατόν να μεταβληθούν.
      Σημειώνεται ότι για την καταβολή των αποζημιώσεων λαμβάνονται υπόψη οι αποδόσεις και οι τιμές κατά κιλό σε αμύγδαλα με το κέλυφος και όχι σε αμυγδαλόψιχα.
      Ο Υπουργός
      Γ. ΔΡΥΣ»)
      ΠΡΟΕΔΡΕΥΩΝ (Κωνσταντίνος Γείτονας): Κύριοι Βουλευτές, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Η πρώτη με αριθμό 628/19-5-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Στρατηλάτη προς τον Υπουργό Εργασίας και Κοινωνικών Ασφαλίσεων, σχετικώς με την επίλυση ασφαλιστικών προβλημάτων των συνταξιούχων του Οργανισμού Γεωργικών Ασφαλίσεων, δεν θα συζητηθεί λόγω κωλύματος του κυρίου Υπουργού και διαγράφεται.
      Επίσης, η δεύτερη με αριθμό 634/19-5-2003 επίκαιρη ερώτηση του Βουλευτή της Νέας Δημοκρατίας κ. Παναγιώτη Μελά προς τον Υπουργό Υγείας και Πρόνοιας, σχετικώς με την προμήθεια φίλτρων αιμοκάθαρσης στα Κρατικά Νοσοκομεία, δεν θα συζητηθεί λόγω αναρμοδιότητας του Υπουργείου και διαγράφεται. 
      Επίσης, η τρίτη με αριθμό 633/19-5-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον  Υπουργό Μεταφορών και Επικοινωνιών, σχετικώς με την εγκατάσταση στο Χορτιάτη Θεσσαλονίκης κεραιών ραδιοτηλεοπτικών μέσων, την ανησυχία των κατοίκων για την άνοδο της ηλεκτρομαγνητικής ακτινοβολίας κλπ., δεν θα συζητηθεί λόγω κωλύματος του κυρίου Υπουργού και διαγράφεται. 
      Τέταρτη είναι η με αριθμό 631/19-5-2003 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ασημίνας Ξηροτύρη-Αικατερινάρη προς τον Υπουργό Γεωργίας, σχετικώς με τη νέα  Κοινή Αγροτική Πολιτική, τις ρυθμίσεις για την ελληνική γεωργία κλπ.
      Η επίκαιρη ερώτηση της κ. Ξηροτύρη-Αικατερινάρη έχει ως εξής:
      «Σύμφωνα με τις διαβουλεύσεις που έγιναν στην Κέρκυρα κατά τη Σύνοδο των Υπουργών Γεωργίας της Ευρωπαϊκής Ένωσης αλλά και με όσα δήλωσε ο Επίτροπος Γεωργίας κ. Φίσλερ, η νέα Κοινή Αγροτική Πολιτική αναμένεται να ψηφιστεί προτού λήξει η Ελληνική Προεδρία. Αυτό σημαίνει ότι η ενδιάμεση αναθεώρηση θα ολοκληρωθεί στο πνεύμα και περιεχόμενο της πρότασης της Κομισιόν και ουσιαστικά δεν μένουν περιθώρια στην Ελληνική Προεδρία για διαπραγμάτευση.
      Η Κυβέρνηση και το Υπουργείο Γεωργίας γνωρίζουν πολύ καλά τις αντιδράσεις συνδικαλιστικών φορέων των αγροτών, της ΠΑΣΕΓΕΣ, αλλά και επιστημονικών και παραγωγικών φορέων. Επίσης ότι μ’ αυτόν τον τρόπο γίνεται αποδεκτή μια διαδικασία σύμφωνα με την οποία αφήνονται εκτός διαπραγμάτευσης οι οργανώσεις αγορών και οι κανονισμοί των βασικών ελληνικών αγροτικών προϊόντων, λάδι, βαμβάκι, καπνός, για τα οποία θα πρέπει να γίνουν οι συμφωνίες μέσα στο 2003, οπότε θα δυσκολέψουν ακόμη περισσότερο τα περιθώρια διαπραγμάτευσης. Παρ΄όλα αυτά, όμως, ο κύριος Υπουργός δηλώνει ότι «η Ελλάδα δεν θα ψηφίσει τη νέα ΚΑΠ σε περίπτωση που οι πόροι μειωθούν δραστικά σε βάρος της χώρας μας».
      Τέλος, με αφορμή το κεντρικό ζήτημα της ποιότητας των προϊόντων, ενώ όλοι οι φορείς των αγροτών συμφωνούν ότι ο στόχος αυτός δεν θα επιτευχθεί, ο Επίτροπος για την υγεία κ. Μπερν θεώρησε βέβαιο ότι η νέα νομοθεσία της Ευρωπαϊκής ΄Ενωσης θα επιτρέψει να ψηφιστούν τον Ιούλιο γενετικά τροποποιημένοι οργανισμοί και να ξεκινήσουν σύντομα οι νέες εγκρίσεις αυτών των προϊόντων.
      Ερωτάται, λοιπόν, ο κύριος Υπουργός: 
      Με ποια διαδικασία και χρονικά περιθώρια είναι δυνατόν να προκύψει μια συμφωνία που θα περιέχει πλέον θετικές για την ελληνική γεωργία ρυθμίσεις;
      Πώς συμβιβάζεται το περιεχόμενο της Συνόδου των Υπουργών που είναι μια ποιοτική γεωργία με την παράλληλη έγκριση εισαγωγής προϊόντων που θα περιέχουν γενετικά τροποποιημένους οργανισμούς;»
      Ο Υπουργός Γεωργίας έχει το λόγο.
      ΓΕΩΡΓΙΟΣ ΔΡΥΣ ( Υπουργός Γεωργίας): Κύριε Πρόεδρε, σας ευχαριστώ. 
      Θα ήθελα να σας παρακαλέσω, για τη διευκόλυνση και του δικού μας έργου, να συζητηθεί αμέσως μετά η τέταρτη επίκαιρη ερώτηση με αριθμό 625/19-5-2003 του δευτέρου κύκλου της κ. Μαρίας Δαμανάκη προς τον Υπουργό Εργασίας και Κοινωνικών Ασφαλίσεων, σχετικώς με το κλείσιμο των εργοστασίων της PALCO, την απόλυση των εργαζομένων κ.λπ.. 
      ΠΡΟΕΔΡΕΥΩΝ (Κωνσταντίνος Γείτονας): Το είχα υπόψη μου, κύριε Υπουργέ, αλλά πρέπει να έλθει εδώ η κ. Δαμανάκη για να ζητήσω την έγκριση του Σώματος. 
      ΓΕΩΡΓΙΟΣ ΔΡΥΣ ( Υπουργός Γεωργίας): Κυρίες και κύριοι συνάδελφοι, όπως γνωρίζετε, η Ευρωπαϊκή Επιτροπή παρουσίασε τις τελικές της προτάσεις για τη μεταρρύθμιση της Κοινής Αγροτικής Πολιτικής, υπό μορφή νομικών κειμένων, στις 23 Ιανουαρίου 2003. Η Ελληνική Προεδρία με βάση αυτές τις προτάσεις, όπως είχε υποχρέωση, ξεκίνησε ήδη από τις 27 Ιανουαρίου 2003 τις συζητήσεις στο Συμβούλιο Υπουργών Γεωργίας. Το ίδιο έπραξε και το Ευρωπαϊκό Κοινοβούλιο. 
      Το Συμβούλιο Υπουργών Γεωργίας, μέχρι σήμερα, έχει ολοκληρώσει τη φάση της τεχνικής επεξεργασίας των προτάσεων για τη μεταρρύθμιση της Κοινής Αγροτικής Πολιτικής. Παράλληλα, διεξάγονται αντίστοιχες εργασίες και στο Ευρωπαϊκό Κοινοβούλιο. Έχουν ήδη δημοσιοποιηθεί οι θέσεις των εισηγητών στην Επιτροπή Γεωργίας του Ευρωπαϊκού Κοινοβουλίου. Έχουν κατατεθεί πάνω από οκτακόσιες τροπολογίες στο Ευρωπαϊκό Κοινοβούλιο και αναμένουμε τη γνωμοδότησή του την πρώτη εβδομάδα του Ιουνίου.
      Η Προεδρία πρέπει να περιμένει αυτήν τη γνωμοδότηση, προκειμένου να επεξεργαστεί και να υποβάλει τη συμβιβαστική της πρότασή, μετά βεβαίως από διαβουλεύσεις τις οποίες θα κάνει με τα δέκα πέντε κράτη-μέλη, αλλά και τα δέκα νέα κράτη-μέλη της Ευρωπαϊκής Ένωσης.
      Η Προεδρία, λοιπόν, προκειμένου να επιλυθούν και να διευκρινιστούν ειδικά θέματα της μεταρρύθμισης, συγκάλεσε ομάδα ad hoc υψηλού επιπέδου, έτσι ώστε να διευκολυνθεί η επεξεργασία μιας έντιμης συμβιβαστικής λύσης. Στόχος μας είναι να υιοθετηθεί ο συμβιβασμός κατά τον τελευταίο μήνα της Ελληνικής Προεδρίας, σύμφωνα με το πρόγραμμα δράσης της.
      Τα μεσογειακά προϊόντα, δηλαδή κυρίως ο καπνός, το βαμβάκι, το λάδι, η σταφίδα και τα οπωροκηπευτικά, δεν συζητούνται αυτήν τη στιγμή, διότι -όπως είναι γνωστό νομίζω σε όλους τους Βουλευτές μας- δεν υπάρχουν κατατεθειμένες προτάσεις της Ευρωπαϊκής Επιτροπής, η οποία είναι το μόνο θεσμικό όργανο που έχει το δικαίωμα της νομοθετικής πρωτοβουλίας. 
      Οι σχετικές προτάσεις της Επιτροπής γι’ αυτά τα προϊόντα, σύμφωνα με όσα έχει δηλώσει η Ευρωπαϊκή Επιτροπή, θα κατατεθούν το φθινόπωρο του 2003. Παρ’ όλα αυτά, η Ελλάδα αδυνατεί να συμφωνήσει με μια μεταρρύθμιση που μέχρι τώρα δεν προβλέπει συγκεκριμένες ρυθμίσεις για τα μεσογειακά προϊόντα. Γι’ αυτό το λόγο, η ελληνική αντιπροσωπεία, κύριοι συνάδελφοι, εγκαίρως –το τονίζω αυτό- στο Συμβούλιο Υπουργών του Μαρτίου, ζήτησε τη διατύπωση δήλωσης της Επιτροπής και του Συμβουλίου πως θα υπάρξουν επαρκείς πόροι για τη χρηματοδότηση και των μεσογειακών προϊόντων.
      Όσον αφορά τα γενετικά τροποποιημένα τρόφιμα και τις ζωοτροφές, η Ευρωπαϊκή Ένωση ολοκληρώνει τον Κανονισμό που θα διασφαλίζει αφ΄ ενός μεν την προστασία των καταναλωτών και αφ΄ετέρου την προστασία του περιβάλλοντος.
      Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Η κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Κύριε Υπουργέ, μας εκθέσατε το ιστορικό της μέχρι τώρα διαδικασίας για την ενδιάμεση αναθεώρηση της Κοινής Αγροτικής Πολιτικής. Όμως, τα τελευταία γεγονότα μας κάνουν περισσότερο ανήσυχους. Οι συζητήσεις που έγιναν στην Κέρκυρα ήταν –θα έλεγε κανείς- πιο χαλαρές αλλά και αυτή η συζήτηση που έγινε τη Δευτέρα στη Γερουσία και οι τοποθετήσεις κυρίως του κ. Φίσλερ, όπως και οι συζητήσεις του με τις οργανώσεις των Ελλήνων αγροτών –με τη δική σας παρουσία- έδειξαν το εξής.
      Κατ’ αρχάς ο επίτροπος κ. Φίσλερ  υπεραμύνεται του συνόλου της πρότασης της αναθεώρησης και δεν διαφαίνεται ότι αφήνει περιθώρια για περαιτέρω διαπραγματεύσεις. Δεν δέχθηκε τη μερική αποσύνδεση, που θα εξυπηρετούσε σε ένα βαθμό και τα αιτήματα των Ελλήνων αγροτών. Επιβεβαίωσε ότι η διαπραγμάτευση για τους κανονισμούς στο βαμβάκι, στο λάδι, στον καπνό, στα οπωροκηπευτικά προϊόντα, θα γίνει το φθινόπωρο στο πνεύμα των προτάσεων της αναθεώρησης της ΚΑΠ. Δεν άφησε περιθώρια κατά τη συζήτηση, παρ όλο που και ο Γενικός Γραμματέας ο κ. Κόρακας έθεσε τις ανησυχίες, δεν φάνηκαν περιθώρια ότι τελικά θα μπορέσουν αυτά τα προϊόντα να ξεφύγουν από το γενικό πνεύμα περικοπών που διακρίνει την ενδιάμεση αναθεώρηση της ΚΑΠ. Δεν αποδέχθηκε το αίτημα, που εκφράστηκε κι από άλλες χώρες και από τη δική μας προχθές, να μην διαμορφωθεί ένα είδος κοινωνικού επιδόματος τελικά για τους αγρότες και να υπάρξει μία καλύτερη ρύθμιση, ούτως ώστε να είναι πιο αποτελεσματική –γιατί δεν διαφαίνεται να είναι αποτελεσματική- η προσπάθεια που θέλουμε όλοι μας για την ποιοτική αναβάθμιση των προϊόντων, για την ασφάλεια των προϊόντων κ.ο.κ.
      Και ένα πολύ σημαντικό, κύριε Υπουργέ: Ο κ. Φίσλερ δεν ανέλυσε και δεν αιτιολόγησε  -νομίζω και σε δική σας τοποθέτηση και σε τοποθέτηση του κ. Κόρακα και δική μας και άλλων χωρών- το πώς τελικά ο δεύτερος πυλώνας που είναι για την ανάπτυξη της υπαίθρου για τα ποιοτικά προϊόντα θα μπορέσει να στηρίζεται από τον πρώτο πυλώνα και να μην αντικατασταθεί τελικά απ’ αυτόν. 
      Όσον αφορά για τα μεταλλαγμένα προϊόντα εμείς δεν μπορούμε να καταλάβουμε σ’ αυτήν τη φάση που επιδιώκουμε την ποιοτική αναβάθμιση πώς μπορούμε ταυτόχρονα πιεζόμενοι από τις ΗΠΑ να φθάσουμε στην άλλη άκρη της χρήσης άρον άρον των μεταλλαγμένων προϊόντων. 
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, έχετε το λόγο.
      ΓΕΩΡΓΙΟΣ ΔΡΥΣ ( Υπουργός Γεωργίας): Κύριε Πρόεδρε, η ερώτηση της κ. Ξηροτύρη ουσιαστικά δεν είναι τίποτε άλλο παρά μία διαχρονική παρουσίαση των θέσεων του κ. Φίσλερ. Δεν είμαι εξουσιοδοτημένος να απαντήσω για λογαριασμό του κ. Φίσλερ. Μπορώ να σας πω ενημερώσω για τις δικές μας ενέργειες και τις δικές μας ευθύνες. Γι’ αυτό, λοιπόν, το λόγο, σε συνέχεια και της τοποθέτησής μου στην Επιτροπή Ευρωπαϊκών Υποθέσεων που συζήτησε τα θέματα της μεταρρύθμισης της ΚΑΠ τονίζω, κυρία Ξηροτύρη, το εξής: Οι προσπάθειες που καταβάλλει η Ελληνική Προεδρία στοχεύουν στο να συνεχίσει η Κοινή Αγροτική Πολιτική να είναι η πιο ολοκληρωμένη, κοινωνικά δίκαιη, οικονομικά βιώσιμη, διεθνώς ανταγωνιστική και περιβαλλοντικά αειφόρος πολιτική της Ευρωπαϊκής Ένωσης. Μια πολιτική που θα λαμβάνει σοβαρά υπόψη της το ταχύτατα μεταβαλλόμενο παγκόσμιο περιβάλλον, αλλά βεβαίως και θα υλοποιεί τις προσδοκίες και θα απαντά στις ανησυχίες των Ευρωπαίων πολιτών.
      Αυτή είναι η πολιτική που θα τηρήσουμε κατά τη διάρκεια των διαπραγματεύσεων της μεταρρύθμισης της Κοινής Αγροτικής Πολιτικής.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, ζητώ την έγκρισή σας να συζητηθεί στη συνέχεια η τρίτη με αριθμό 637/20.5.2003 επίκαιρη ερώτηση πρώτου κύκλου της Παρασκευής 23 Μαΐου 2003 της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τους Υπουργούς Περιβάλλοντος, Χωροταξίας και Δημοσίων Έργων, Γεωργίας, σχετικώς με τη συμμετοχή της Ελλάδας στη Διεθνή Επιτροπή για τη φαλαινοθηρία.
      Η Βουλή εγκρίνει;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε.
      Η επίκαιρη ερώτηση της κυρίας συναδέλφου έχει ως εξής:
      «Από το 1982 η Διεθνής Επιτροπή για τη Φαλαινοθηρία (ΔΕΦ) προέβη σε μορατόριουμ για την απαγόρευση της εμπορικής εκμετάλλευσης της φάλαινας, εξαιτίας της δραματικής μείωσης των πληθυσμών των περισσοτέρων ειδών φάλαινας στις θάλασσες του πλανήτη.
      Τον Ιούνιο του 2003 οι χώρες-μέλη της ΔΕΦ θα συναντηθούν στο Βερολίνο, προκειμένου να αποφασιστεί αν θα συνεχιστεί το μορατόριουμ απαγόρευσης της φαλαινοθηρίας για εμπορικούς σκοπούς ή όχι.
      Η Ελλάδα από το Νοέμβριο του 2002 ξεκίνησε τις διαδικασίες προσχώρησης στη ΔΕΦ, χωρίς όμως αυτό να έχει γίνει μέχρι σήμερα.
      Με βάση τα προαναφερόμενα, ερωτώνται οι κύριοι Υπουργοί:
Προτίθεται τελικά η Ελλάδα να προσχωρήσει άμεσα στη Διεθνή Επιτροπή για τη φαλαινοθηρία, από τη στιγμή που η φάλαινα είναι προστατευόμενο είδος από διεθνείς περιβαλλοντικές συνθήκες και την ευρωπαϊκή νομοθεσία για το περιβάλλον;».
      Θα απαντήσει ο Υπουργός Γεωργίας κ. Δρυς. 
      Ορίστε, κύριε Δρυ, έχετε το λόγο.
      ΓΕΩΡΓΙΟΣ ΔΡΥΣ ( Υπουργός Γεωργίας): Κυρίες και κύριοι συνάδελφοι, ευχαριστώ την κ. Δαμανάκη για την υποβολή της ερώτησης αυτής, που φεύγει από την καθημερινότητα  και μας πάει και σε άλλα σημαντικά θέματα, όπως είναι τα θέματα της προστασίας της φάλαινας.
      Κυρία Δαμανάκη, το θέμα απασχόλησε πολλάκις το Υπουργείο Γεωργίας, αλλά και τα άλλα συναρμόδια Υπουργεία, όπως είναι το Υπουργείο ΠΕΧΩΔΕ και το Υπουργείο Εξωτερικών και τελικά, ως ο καθ’ ύλην αρμόδιος Υπουργός, έλαβα την απόφαση να γίνουμε μέλη της Διεθνούς Επιτροπής για τη ρύθμιση της φαλαινοθηρίας, συντασσόμενοι με τα άλλα κράτη-μέλη της Ευρωπαϊκής ΄Ενωσης. 
      Από την ερχόμενη Σύνοδο που ξεκινά μόλις στις 16 Ιουνίου, δηλαδή σε μερικές μέρες, ελπίζω να έχουν ολοκληρωθεί  οι διαδικασίες που έχει αναλάβει το Υπουργείο Εξωτερικών και έτσι η χώρα μας να εκπροσωπηθεί στην IWC ως ισότιμο και επίσημο μέλος. 
      Βάρος στην απόφασή μας αυτή, για να συμμετέχουμε στη Διεθνή Επιτροπή είχε περισσότερο η πολιτική διάσταση του θέματος, αφού η μη συμμετοχή μας στο IWC θα μας διαφοροποιούσε από τα υπόλοιπα κράτη-μέλη της Ευρωπαϊκής ΄Ενωσης. Όλα τα κράτη –μέλη πλην της Ελλάδος, του Βελγίου και του Λουξεμβούργου είναι ήδη μέλη στη διεθνή αυτή επιτροπή.
      Όπως αντιλαμβάνεστε, η συμμετοχή μας στην IWC δεν αποτελεί για τη χώρα μας άμεση προτεραιότητα. Είναι σύμβαση που δεν μας αφορά άμεσα, καθόσον δεν υπάρχουν ελληνικά αλιευτικά φάλαινας. 
      Βέβαια, το πρώτιστο ενδιαφέρον μας είναι να διατηρηθούν τα αποθέματα όλων των ειδών φάλαινας, αλλά σ’ αυτό το σημείο πολλές φορές τα επιστημονικά δεδομένα διαφέρουν ανάλογα με τα επιμέρους συμφέροντα.
      Γι’ αυτό το λόγο, η θέση την οποία τελικά πήραμε ήταν να συμμετάσχουμε στη Διεθνή αυτή Επιτροπή, με όλες τις δυσχέρειες που μας δημιουργεί και τις οποίες θα αντιμετωπίσουμε εκ των ένδον, επειδή ως μέλη της Ευρωπαϊκής ΄Ενωσης δεν μπορούμε να διαφοροποιούμε τη θέση μας από τους υπόλοιπους δυτικούς κύκλους. Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Θα κατηγορηθείτε για φυγή όχι προς τα εμπρός αλλά προς τις φάλαινες. 
      Ορίστε, κυρία Δαμανάκη, έχετε το λόγο.
      ΜΑΡΙΑ ΔΑΜΑΝΑΚΗ: Ευχαριστώ, κύριε Πρόεδρε.
      Πρώτα-πρώτα θέλω να πω για την εγκυκλοπαιδική μας, ας το πω έτσι, ενημέρωση, ότι σύμφωνα με ορισμένους επιστήμονες …
      ΠΡΟΕΔΡΕΥΩΝ (Κωνσταντίνος Γείτονας): Ακούνε και μαθητές από τα θεωρεία. Πρόκειται για «εγκυκλοπαιδική» ενημέρωση.
      ΜΑΡΙΑ ΔΑΜΑΝΑΚΗ:  Χαίρομαι γι’ αυτό. 
      Λέω, λοιπόν, κύριε Πρόεδρε, ότι σύμφωνα με το Ινστιτούτο και ορισμένους ΄Ελληνες επιστήμονες υπάρχουν και στην Ελλάδα φάλαινες, ιδιαίτερα στα νότια της Κρήτης και επομένως θα μπορούσε κανείς να πει ότι και απ’ αυτήν την άποψη υπάρχει ένα ενδιαφέρον για τη χώρα μας.
      Κύριε Πρόεδρε, για να επανέλθω στο θέμα της ερώτησης, η οποία έχει σοβαρότερο περιεχόμενο, απ’ όσο ίσως ορισμένοι νομίζουν, χαίρομαι πολύ για την απάντηση του κυρίου Υπουργού. Η Ελλάδα όφειλε να συμμετάσχει στη Σύνοδο αυτή που αρχίζει σε λίγες μέρες, τον Ιούνιο, γι’ αυτό εξάλλου και κατέθεσα εσπευσμένα την ερώτηση αυτή και το πολιτικό της βάρος, να είσθε βέβαιος, κύριε Πρόεδρε, ότι θα μετρηθεί, διότι πολλά ζητήματα τα οποία έχουν σχέση με τεράστια οικονομικά συμφέροντα και που αφορούν τη διάσωση του πληθυσμού των φαλαινών που υπάρχουν σε όλο τον πλανήτη, κρίνονται πολλές φορές με διαφορά μιας και μόνης ψήφου. 
      Η Ελλάδα, λοιπόν, σωστά συντάσσεται –και είναι θετική η απάντηση του κυρίου Υπουργού- με τους υπόλοιπους ευρωπαίους εταίρους. Οι περισσότερες ευρωπαϊκές χώρες και η Ευρωπαϊκή ‘Ενωση ζητούν να υπάρξει αυστηρή εφαρμογή των διεθνών συμφωνιών που απαγορεύουν την αλίευση της φάλαινας. Υπάρχουν βεβαίως άλλα συμφέροντα, άλλων χωρών, κυρίως της Ιαπωνίας θα έλεγα, αλλά ας μην υπεισέλθουμε σ’ αυτό. Υπάρχουν μεγάλα οικονομικά συμφέροντα, τα οποία ουσιαστικά εξοντώνουν τον τελευταίο πληθυσμό φάλαινας που υπάρχει στον πλανήτη.
      Επομένως, κύριε Πρόεδρε, θεωρώ ότι είναι πολύ θετική και σημαντική η απόφαση της Κυβέρνησης και εύχομαι να ολοκληρωθούν ταχύτατα οι διαδικασίες, ώστε τον Ιούνιο, όπως είπε ο κύριος Υπουργός, η Ελλάδα να παρευρίσκεται στο Βερολίνο, στη Διάσκεψη που θα γίνει. 
      ΠΡΟΕΔΡΕΥΩΝ (Κωνσταντίνος Γείτονας): Θα προσθέσετε κάτι, κύριε Υπουργέ;
      ΓΕΩΡΓΙΟΣ ΔΡΥΣ ( Υπουργός Γεωργίας): Κύριε Πρόεδρε, συμφωνώ με την κ. Δαμανάκη ότι υπάρχουν φάλαινες και στις ελληνικές θάλασσες, κυρίως στα νότια του Κρητικού Πελάγους. Θέλω επίσης να επιμείνω, ότι δεν υπάρχουν ελληνικά φαλαινοθηρικά. Δεν έχουμε εμείς τέτοια συμφέροντα.
      Επιτρέψτε μου τώρα να σας δώσω ορισμένα στοιχεία σχετικά με το ιστορικό αυτής της υπόθεσης. 
      Η Διεθνής Επιτροπή για τη ρύθμιση της φαλαινοθηρίας (IWC), ασχολείται, με τη διατήρηση των αποθεμάτων των φαλαινών, τη φαλαινοθηρία και την επεξεργασία των φαλαινών μετά την αλίευσή τους. 
      Η IWC επέβαλε μορατόριουμ το 1982 στη φαλαινοθηρία όλων των ειδών. Στην προσεχή σύνοδο της IWC, που προβλέπεται να πραγματοποιηθεί στο Βερολίνο από 16 έως 19 Ιουνίου του 2003, θα ληφθεί απόφαση, για την άρση ή μη του μορατόριουμ αυτού.
      Στην IWC, υπάρχουν δύο αντίπαλες ομάδες χωρών, όπως αναφέρατε και εσείς. Η Ιαπωνία, η Ισλανδία και η Νορβηγία επιθυμούν μία ελεγχόμενη και βιώσιμη εκμετάλλευση ορισμένων ειδών, βασιζόμενη σε επιστημονικά δεδομένα που στηρίζουν την ανάκαμψη των αποθεμάτων των φαλαινών λόγω της, για σειρά ετών, ισχύουσας απαγόρευσης. Συνεπώς ζητούν την άρση του μορατόριουμ αυτού. Η άλλη ομάδα χωρών, που είναι οι Ηνωμένες Πολιτείες Αμερικής, η Νέα Ζηλανδία και η Αυστραλία, υποστηρίζουν τη συνέχιση του μορατόριουμ για όλα τα είδη φαλαινών και προσπαθούν να επιστρατεύσουν νέα μέλη στον IWC που θα είναι υπέρ της συνέχισης της απαγόρευσης της φαλαινοθηρίας.
      Ευχαριστώ.
      ΜΑΡΙΑ ΔΑΜΑΝΑΚΗ: Εμείς είμαστε με τους δεύτερους.
      ΠΡΟΕΔΡΕΥΩΝ (Κωνσταντίνος Γείτονας): Ικανοποιηθήκατε βλέπω από την απάντηση του κυρίου Υπουργού.
      ΜΑΡΙΑ ΔΑΜΑΝΑΚΗ: Απολύτως.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων 1912 – 1913», μαθητές, μαθήτριες και συνοδοί-δάσκαλοι από το 14ο και 19ο Δημοτικό Σχολείο Κερατσινίου, καθώς επίσης μαθητές και δάσκαλοι από το 4ο Δημοτικό Σχολείο Παλλήνης.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Θα συνεχίσουμε με τις επίκαιρες ερωτήσεις δεύτερου κύκλου της Πέμπτης.
      Πρώτη είναι η με αριθμό 630/19.5.2003 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ευαγγελίας Σχοιναράκη – Ηλιάκη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με την ολοκλήρωση κατασκευής του οδικού άξονα Ηράκλειο - Βιάννος κλπ.
      Η επίκαιρη ερώτηση της κ. Σχοιναράκη – Ηλιάκη έχει ως εξής:
      «Είναι γνωστό ότι στο Νομό Ηρακλείου είναι υπό κατασκευή οι δύο κάθετοι άξονες «Ηράκλειο – Βιάννος» και «Ηράκλειο – Μεσσαρά», η ολοκλήρωση των οποίων θα συμβάλει σημαντικά στην ανάπτυξη του νομού μας, ιδιαίτερα της ενδοχώρας και του νότιου τμήματος του νομού.
      Από τους δρόμους αυτούς μεταφέρονται χιλιάδες τόνοι αγροτικών προϊόντων και εξυπηρετείται ένας σημαντικός πληθυσμός πολιτών για θέματα υγείας, εργασίας και τουρισμού.
      Επειδή η τοπική κοινωνία έχει κουραστεί να περιμένει το ιδιαίτερα σημαντικό έργο για την ανάπτυξη, αλλά και τη βελτίωση της ποιότητας ζωής των πολιτών, της πλέον απομακρυσμένης περιοχής του νομού όπως είναι η Βιάννος.
      Επειδή πιστεύω ότι η υλοποίηση των έργων πρέπει να γίνεται με πολύ γρήγορους ρυθμούς προκειμένου οι απαντήσεις στα προβλήματα ανάπτυξης να είναι άμεσες.
      Ερωτάται ο κύριος Υπουργός:
      1. Ποιο είναι το χρονοδιάγραμμα ολοκλήρωση των τμημάτων «΄Αγιος Σώζων – Αλάγνι» και «Αλάγνι – Αρκαλοχώρι», που έχουν ήδη δημοπρατηθεί;
      2. Ποιος ο προγραμματισμός υλοποίησης των τμημάτων «Αρκαλοχώρι – ‘Ινι», «Ίνι – Μάρθα» και «Μάρθα – Βιάννος» προκειμένου να ολοκληρωθεί ο σημαντικός άξονας που ενώνει το Ηράκλειο με το Βιάννο;»
      Θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης κ. Λάμπρος Παπαδήμας.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
      Το θέμα για το οποίο η συνάδελφος έχει υποβάλει την ερώτηση είναι ένα σημαντικό θέμα για την Κρήτη. Και οι δύο οδικοί άξονες, στους οποίους αναφέρεται, είναι σημαντικοί για τη συνολική ανάπτυξη της Κρήτης και ιδιαίτερα του Νομού Ηρακλείου. 
      Το έργο αυτό αντιμετωπίζεται με συνέπεια και με σύστημα, με χρηματοδότηση και από το Β΄ και από το Γ΄ Κοινοτικό Πλαίσιο Στήριξης. Είναι ένα έργο το οποίο απορροφά δεκάδες δισεκατομμυρίων για να ολοκληρωθεί. 
      Έτσι, λοιπόν, με πιστώσεις του Β΄ Κοινοτικού Πλαισίου Στήριξης έχει κατασκευαστεί και παραδόθηκε στην κυκλοφορία ένα τμήμα εννέα χιλιομέτρων της οδού Ηρακλείου – Άγιος Σώζων. Επίσης, κατασκευάστηκε και δόθηκε στην κυκλοφορία ένα τμήμα μήκους επτάμισι χιλιομέτρων από Μάρθα προς Βιάννο.
      Από το Γ΄ Κοινοτικό Πλαίσιο Στήριξης εξασφαλίστηκαν από τον Απρίλιο και εντάχθηκαν έργα συνολικού ύψους 24 δισεκατομμυρίων. Συγκεκριμένα, τα 14,5 δισεκατομμύρια αφορούν έργα και μελέτες και τα 9,5 δισεκατομμύρια απαλλοτριώσεις.
      Από αυτά τα ποσά έχουν διατεθεί 7 δισεκατομμύρια για την κατασκευή της οδού «Άγιος Σώζων-Αλάγνι» μήκους δώδεκα χιλιομέτρων. Η δημοπρασία έγινε στις 12-12-2001. Η σύμβαση έγινε στις 29-7-2002 και χρόνος περαίωσης είναι ο Δεκέμβριος του 2004. Έχει πληρωθεί ποσό για απαλλοτριώσεις 1,43 δισεκατομμύρια.
      Δεύτερον διατέθηκε 1 δισεκατομμύριο για την κατασκευή του υπολοίπου τμήματος «Μάρθα-Βιάννος» μήκους τριών χιλιομέτρων. Η δημοπρασία έγινε στις 5-12-2001, η σύμβαση στις 23-4-2002 και η αποπεράτωση θα γίνει τον Αύγουστο του 2003. 
      Έχει πληρωθεί για απαλλοτριώσεις ποσό 104 εκατομμυρίων δραχμών. Διατέθηκε ποσό 8.804.000 ευρώ για το τμήμα «Αλάγνι-Αρκαλοχώρι» μήκους έξι χιλιομέτρων. Η δημοπρασία έγινε στις 20-11-2002, η σύμβαση στις 20-3-2003 και ο χρόνος αποπεράτωσης είναι το τέλος του 2004. Ανατέθηκε μελέτη με αμοιβή 880 χιλιάδες ευρώ για να μελετηθούν οι κόμβοι και οι συνδέσεις με τους οικισμούς της περιοχής. Η σύμβαση υπογράφηκε στις 9-2-2003 με χρόνο περαίωσης δεκαπέντε μήνες. Δηλαδή μέχρι σήμερα έχουν ανατεθεί έργα και μελέτες δαπάνης ισόποσης με 33.162.000 ευρώ και έχει πληρωθεί ποσό για απαλλοτριώσεις για μήκος είκοσι δύο χιλιομέτρων. 
      Δεύτερον, ο προγραμματισμός των υπολοίπων: Για το 2003, μετά από την έγκριση από το ΥΠΕΘΟ των τεχνικών δελτίων και εντός των προσεχών ημερών θα δημοπρατηθούν τα έργα «Αρκαλοχώρι-Ίνι» μήκους έξι χιλιομέτρων, προϋπολογισμού 94 εκατομμυρίων ευρώ και ηλεκτροφωτισμού και πρασίνου, προϋπολογισμού 1.760.000 ευρώ. Μετά το 2004 από την περιφέρεια Κρήτης θα ζητηθούν τα απαιτούμενα κονδύλια για τη δημοπράτηση του υπολοίπου τμήματος «Ίνι-Μάρθα» μήκους έξι χιλιομέτρων, οι οκτώ κόμβοι και οι συνδέσεις των κόμβων με τους οικισμούς. Το ύψος του ποσού που θα ζητηθεί για τα συμπληρωματικά έργα θα είναι γνωστό μετά την ολοκλήρωση των μελετών που έχουν ανατεθεί.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει η κ. Σχοιναράκη.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κύριε Πρόεδρε, ο κύριος Υπουργός πραγματικά γνωρίζει πολύ καλά το Νομό Ηρακλείου και γνωρίζει πόσο σημαντικοί είναι οι δύο άξονες ιδιαίτερα για την ενδοχώρα και το νότο. Και γνωρίζει βεβαίως και τις καθυστερήσεις που υπάρχουν στην υλοποίηση αυτών των αξόνων και ότι μόνο το τελευταίο διάστημα υπάρχει μια –ας το πούμε- συνέπεια και μια συστηματική δουλειά έτσι ακριβώς όπως είπε στην αρχή ο κύριος Υπουργός.
      Από εκεί και μετά, όμως, εκείνο που προβληματίζει την κοινωνία είναι κατ’ αρχάς η εξασφάλιση των πόρων για την υλοποίηση και το πώς ακριβώς ξεφεύγουμε από γραφειοκρατικές διαδικασίες, γιατί όπως και ο κύριος Υπουργός είπε στις ημερομηνίες σε σχέση με τη δημοπράτηση και την υπογραφή της σύμβασης, σε πολλές περιπτώσεις ξεπερνούν και τους έξι μήνες ούτως ώστε να μην εμποδίζουν την υλοποίηση των έργων.
      Αυτά τα έργα τα περιμένει η κοινωνία πενήντα και πλέον χρόνια και εν πάση περιπτώσει δεν μπορεί να περιμένει άλλο. Να τονίσω δε ότι υπάρχουν και καθυστερήσεις από προσφυγές στο Συμβούλιο Επικρατείας πολλές φορές των ίδιων των εμπλεκομένων εργολάβων στις δημοπρατήσεις και εδώ θα πρέπει να δούμε ως Κοινοβούλιο, μετά από πρόταση βεβαίως των αρμοδίων Υπουργείων, πώς ξεπερνιούνται αυτά ούτως ώστε να μην υπάρχουν καθυστερήσεις.
      Συγκεκριμένα, γνωρίζουμε ότι αυτές τις ημέρες, κύριε Υπουργέ, στο Συμβούλιο Επικρατείας από τις 13 Μαρτίου έχει συζητηθεί η συγκεκριμένη προσφυγή για τη μελέτη του κομματιού «Αγία Βαρβάρα-Μεσσαρά» και η απόφαση γι’ αυτό δεν είχε βγει ακόμα. Καθυστερεί δηλαδή το έργο περίπου επτά έως οκτώ μήνες για τις προσφυγές των εργολάβων. Εγώ κατανοώ ότι ο καθένας θέλει να διεκδικήσει το δίκιο του, αλλά από εκεί και μετά η κοινωνία δεν μπορεί να περιμένει και δεν μπορεί να δέχεται αυτές τις βολές μέσω των καθυστερήσεων. Γι’ αυτό ακριβώς ζητούμε και την παρέμβαση του Υπουργείου.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Παπαδήμας.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, είναι γνωστό ότι το θεσμικό πλαίσιο που ισχύει για τις προμήθειες και τα έργα ασφαλώς κατοχυρώνει τον κύριο του έργου, αλλά θα πρέπει να κατοχυρώνει και τις εργολήπτριες εταιρείες. Γι’ αυτό τους δίνει τη δυνατότητα σε κάθε φάση της δημοπράτησης να μπορούν να προσφεύγουν στο Συμβούλιο της Επικρατείας. Το Συμβούλιο της Επικρατείας ορίζει χρόνο μέσα στον οποίο θα πρέπει να έχει εκδοθεί η απόφαση.
      Θέλω να πιστεύω ότι το Συμβούλιο της Επικρατείας τηρεί αυτούς τους χρόνους, τουλάχιστον από την εμπειρία που έχω από το Υπουργείο Εσωτερικών. Φυσικά αυτά είναι πράγματα που δεν μπορούμε να τα προβλέψουμε ή να υπάρξει ένα θεσμικό πλαίσιο το οποίο δεν θα δίνει καμία δυνατότητα προσφυγής σε δικαστήριο ή θα ορίζει μικρότερο χρόνο από αυτόν που ορίζεται σήμερα. Σε πολλές προσφυγές στο Συμβούλιο της Επικρατείας ιδιαίτερα σε θέματα προμηθειών, ορίζεται ένα όριο δεκαπέντε ημερών. Μέσα σε δεκαπέντε μέρες από την προσφυγή εκδίδεται απόφαση από το Συμβούλιο της Επικρατείας. Νομίζω ότι είναι ο λιγότερος δυνατός χρόνος που θα μπορούσε να προβλεφθεί στο θεσμικό πλαίσιο.
      ΠΡΟΕΔΡΕΥΩΝ (Κωνσταντίνος Γείτονας): Η δεύτερη με αριθμό 623/19.5.2003 επίκαιρη ερώτηση του Βουλευτή της Νέας Δημοκρατίας κ. Μιλτιάδη Βαρβιτσιώτη προς τον Υπουργός Μεταφορών και Επικοινωνιών, σχετικώς με την αναβολή των έργων υπογειοποίησης της γραμμής του Προαστιακού Σιδηροδρόμου, στο ύψος του Δήμου Αγίων Αναργύρων, διαγράφεται λόγω κωλύματος του κυρίου Υπουργού.
      Τρίτη είναι η με αριθμό 632/19.5.2003 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Υγείας και Πρόνοιας, σχετικώς με την ολοκλήρωση των έργων επανακατασκευής του Ογκολογικού Νοσοκομείου Κηφισιάς κλπ. 
      Η ερώτηση της κυρίας συναδέλφου έχει ως εξής:
      «Παρ΄όλες τις κυβερνητικές υποσχέσεις ότι το Ογκολογικό Νοσοκομείο «Άγιοι Ανάργυροι (Κηφισιά) –που καταστράφηκε από το σεισμό του 1999- θα λειτουργούσε μέσα σε τρία χρόνια, όχι μόνο δεν έχει ολοκληρωθεί ακόμα –και από ό,τι φαίνεται θα αργήσει πολύ- η επανακατασκευή του, αλλά επιπλέον, με την παράγραφο 17 του άρθρου 19 του ν. 3106/2003 «Αναδιοργάνωση του Εθνικού Συστήματος Κοινωνικής Φροντίδας και άλλες διατάξεις», ουσιαστικά καταργείται ο οργανισμός του νοσοκομείου, με συνέπεια την πλήρη αποδιοργάνωση του ιδρύματος. Η Κυβέρνηση μετέταξε τους εργαζόμενους σε προσωποπαγείς θέσεις στα νοσοκομεία όπου είχαν μεταφερθεί μετά το σεισμό, με αποτέλεσμα τα προβλήματα του ογκολογικού καθημερινά να οξύνονται.
      Ερωτάται ο κύριος Υπουργός: Ποια μέτρα θα πάρει η Κυβέρνηση και πότε, ώστε να ολοκληρωθούν το συντομότερο δυνατό οι εργασίες επανακατασκευής του Ογκολογικού Νοσοκομείου Κηφισιάς και ταυτόχρονα να ανασταλεί αμέσως η διάταξη της παραγράφου 17 του άρθρου 19 του ν. 3106/2003;»
      Θα απαντήσει ο Υφυπουργός Υγείας και Πρόνοιας κ. Νασιώκας.
      Ορίστε, κύριε Υπουργέ, έχετε το λόγο.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ευχαριστώ, κύριε Πρόεδρε.
      Δεν πρόκειται βέβαια περί ανακατασκευής, όπως η κυρία συνάδελφος λέει στην ερώτησή της, του παλαιού νοσοκομείου, αλλά πρόκειται περί κατασκευής νέου νοσοκομείου στη θέση του παλιού, που έχει ήδη κατεδαφιστεί. 
      Το νέο νοσοκομείο προβλέπεται να είναι τριακοσίων είκοσι κλινών. Κατασκευάζεται σε γήπεδο επιφάνειας περίπου 110 στρεμμάτων που βρίσκεται στην περιοχή Καλυφτά και στα όρια του Δήμου Κηφισιάς. Το έργο θα πρέπει να είναι έτοιμο για να λειτουργήσει το πρώτο εξάμηνο του 2006 προκειμένου να καλύψει τις άμεσες ανάγκες της περιοχής στη θέση του Γενικού Ογκολογικού Νοσοκομείου «Άγιοι Ανάργυροι» που κατέστη ακατάλληλο προς χρήση μετά το σεισμό της 7.9.1999. 
      Ο προϋπολογισμός του έργου είναι 54.300.000 ευρώ συμπεριλαμβανομένου του ιατρικού και του ξενοδοχειακού εξοπλισμού και έχει ενταχθεί στο ΠΕΠ Αττικής.Η σύμβαση υπεγράφη στις 14.11.2002 με διάρκεια κατασκευής έργου σαράντα δύο μήνες. Το νοσοκομείο συνεπώς θα περατωθεί το πρώτο εξάμηνο του 2006. Οι εργασίες εκτελούνται σύμφωνα με το σχετικό χρονοδιάγραμμα.
      Μετά το σεισμό της 7.9.1999 και την καταστροφή του νοσοκομείου μόνο ένας πυρήνας εργαζομένων και γιατρών του νοσοκομείου παρέμεινε σε χώρους του νοσοκομείου, όπου εκτελούν πέραν του διοικητικού έργου και θεραπευτικό έργο μιας, όμως, συγκεκριμένης γκάμας παρεμβάσεων. Όλο το άλλο προσωπικό αποσπάστηκε σε διάφορα νοσοκομεία. Οι αποσπάσεις αυτές συνεχίζονται.
      Υπήρξε πρόταση Βουλευτών, για να υπάρξει προσωρινή μετάταξη αυτού του προσωπικού στις θέσεις που βρίσκεται σήμερα μέχρι να ολοκληρωθεί το νοσοκομείο και αυτομάτως –αυτό λέει η διάταξη- να επανέλθει στο νοσοκομείο «Άγιοι Ανάργυροι». Η Κυβέρνηση δέχθηκε αυτήν την πρόταση και έγινε νόμος του κράτους. Παρ΄όλα αυτά η διάταξη αυτή δεν έχει εφαρμοστεί. Έτσι καθησυχάζω και την κυρία συνάδελφο.
      Αντιδρά και το νοσοκομείο και οι εργαζόμενοι, όπως η ΠΟΕΔΗΝ και  επαναξετάζουμε είτε να παραμείνει το παλαιό καθεστώς είτε να συμπληρωθεί η ψηφισθείσα διάταξη, ώστε να επανέρχεται το προσωπικό στο νοσοκομείο όποτε το νοσοκομείο έχει ανάγκη και όχι όποτε τελειώσει.  
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Η κ. Κανέλλη έχει το λόγο.
      ΛΙΑΝΑ ΚΑΝΕΛΛΗ:  Κύριε Υπουργέ, αδικείτε τον εαυτό σας, εμένα και τα ελληνικά. Επανακατασκευή σημαίνει ξανακατασκευάζω το νοσοκομείο, καινούργιο προφανώς, στην ίδια θέση. Δεν μίλησα για ανακαίνιση. Επομένως μη με μέμφεστε για τα ελληνικά μου. 
      Όσον αφορά τη διάταξη, στην οποία αναφέρεσθε . Η ερώτησή μου είχε το χαρακτήρα της βολιδοσκόπησης του Υπουργείου. Μη μου πείτε ξαφνικά «γιατί σας πήρε ο πόνος να βολιδοσκοπήσετε τις προθέσεις», γιατί είναι άβουλες και άγνωστες. 
      Η διάταξη πέρασε στο νομοσχέδιο με εκπρόθεσμη τροπολογία –μπορεί να το θυμάστε, κύριε Πρόεδρε- χωρίς καμία προηγούμενη συζήτηση και ενημέρωση με τους ενδιαφερόμενους φορείς. Επομένως, όταν έχει συμβεί κάτι τέτοιο στο παρελθόν, γιατί να μην αναρωτηθούν οι εργαζόμενοι και να μη βρίσκονται σε αγωνία, όταν στην περιοχή και στο χώρο τους κυκλοφορούν φήμες ότι με το επικείμενο και αναμενόμενο νομοσχέδιο-σκούπα για την υγεία –από την πολλή σκούπα δεν ξέρω αν θα μείνει τελικά η σκούπα στη θέση της- κάποια στιγμή θα έρθει και εκεί μία ρύθμιση. Μέχρι τώρα δεν συμβουλευτήκατε ούτε εργαζόμενους ούτε ενδιαφερόμενους ούτε γιατρούς ούτε ασθενείς. Ο ρυθμός με τον οποίο εκτελούνται τα έργα –μπορεί να είσθε αισιόδοξος, έχετε ένα σημείωμα μπροστά σας που σας έδωσαν οι υπηρεσιακοί παράγοντες- δεν ανταποκρίνεται στην πραγματικότητα. Έχουν, λοιπόν, κάθε δίκιο οι εργαζόμενοι, πολλώ μάλλον οι ασθενείς της περιοχής. Γιατί μιλάμε για ένα ογκολογικό νοσοκομείο και οι χρόνοι στην εξυπηρέτηση των ογκολογικών παθήσεων δεν είναι χρόνοι αντιμετώπισης μικροατυχημάτων.  Ούτε βρίθει η περιοχή από τέτοιου είδους νοσοκομεία και δη δημόσια.
      Κατ’ αυτήν την έννοια πείτε μας τι θα κάνετε. Πώς θα γυρίζουν οι εργαζόμενοι; Πώς θα επιστρέφουν; Τι σκοπεύετε να κάνετε; Θα ήθελα μία σαφή απάντηση. Δεν υπάρχει λόγος αιφνιδιασμού των εργαζομένων. Αρκετοί αιφνιδιασμοί και κατραπακιές σε περίοδο  μεγάλης ανεργίας. Ας μην υπάρχει και για τέτοια ζητήματα στον ήδη υποβαθμισμένο χώρο της υγείας. 
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Κύριε Πρόεδρε, δεν θα συμφωνήσω γιατί είναι πολύ νωρίς για να εκτιμήσουμε το ρυθμό εκτέλεσης προόδου των έργων. Επισκέφθηκα προσωπικά δυο φορές για να δω τις εργασίες και μπορώ να πω ότι προχωρά με ρυθμούς γρήγορους το νέο νοσοκομείο.  Οι σαράντα δύο μήνες είναι μπροστά μας. Ελπίζουμε να πάνε όλα καλά, μέχρι το τέλος. Συμφωνώ απόλυτα μαζί σας για το πόσο αναγκαία είναι αυτά τα νοσοκομεία, ιδιαίτερα με τους ρυθμούς που αυξάνεται ο καρκίνος στον ανεπτυγμένο κόσμο.
      Είπατε και σεις –και έτσι είναι- ότι δεχθήκαμε μια τροπολογία που ήρθε εκ μέρους της Βουλής. Μιλάω για την προσωρινή μετάταξη προσωπικού που είναι ήδη αποσπασμένο από το νοσοκομείο «Αγίων Αναργύρων» σε άλλα νοσοκομεία. Το κάναμε όπως φαίνεται στην αιτιολογική έκθεση γιατί αυτό το αποσπασμένο προσωπικό για μεγάλο διάστημα δεν μπορεί να συμμετέχει στα διάφορα όργανα του νοσοκομείου όπου υπάρχει και λειτουργεί. Βέβαια στην εισηγητική έκθεση φαίνεται ότι είχε και τη σύμφωνη γνώμη των εργαζομένων. Οι ίδιοι οι Βουλευτές το πρότειναν και πίστευαν ότι έτσι είναι. Βρήκαμε τους εργαζόμενους –δεν εννοώ τους αποσπασμένους- να είναι αντίθετοι μετά την ψήφιση του νόμου. Έτσι εμείς δεν το ενεργοποιήσαμε και θα το αλλάξουμε.  Άρα η πρόθεση της Κυβέρνησης είναι καλή απέναντι στους εργαζόμενους χωρίς κανένα δόλο και χωρίς πρόθεση αιφνιδιασμού. 
      ΠΡΟΕΔΡΕΥΩΝ (Κωνσταντίνος Γείτονας): Τέταρτη είναι η με αριθμό 625/19.5.2003 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τον Υπουργό Εργασίας και Κοινωνικών Ασφαλίσεων, σχετικώς με το κλείσιμο του εργοστασίου της PALCO, την απόλυση των εργαζομένων κλπ. 
      Η επίκαιρη ερώτηση της κ. Δαμανάκη έχει ως εξής:
      «Το κλείσιμο του εργοστασίου της PALCO αφήνει άνεργους πεντακόσιους δώδεκα συμπολίτες μας. Όλοι βρίσκονται αντιμέτωποι με το πρόβλημα της ανεργίας ενώ σε δυσχερέστατη θέση βρίσκονται όσοι είναι κοντά στη συνταξιοδότηση. 
      Τα αίτια της μεταφοράς του εργοστασίου φαίνεται ότι ήταν γνωστά καθώς πολλές επιχειρήσεις στο εγγύς παρελθόν έχουν πράξει το ίδιο. Δεδομένου ότι η απόλυση τόσων εργαζομένων, που αρκετοί μάλιστα είναι ζευγάρια, δημιουργεί στους ίδιους πρόβλημα επιβίωσης αλλά αποτελεί και κοινωνικό πρόβλημα. 
      Ερωτάται ο κύριος Υπουργός:
      Ποια συγκεκριμένα μέτρα θα λάβει για τη στήριξη των εργαζομένων, αν δεν τελεσφορήσουν οι διαβουλεύσεις με την εργοδότρια εταιρεία;»
      Ο Υφυπουργός Εργασίας κ. Τζιόλας έχει το λόγο.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Το πρόβλημα της εταιρείας ΣΙΣΕΡ ΠΑΛΑΣ –δεν μιλάμε για τη θυγατρική εταιρεία ΠΑΛΚΟ- είναι γνωστό ευρύτερα στην ελληνική κοινωνία. Αυτήν τη στιγμή διανύουμε τον πρώτο κύκλο εξεύρεσης λύσης για το πρόβλημα. Από τη μεριά της Κυβέρνηση γίνεται μια προσπάθεια προς τη μητρική εταιρεία ΣΙΣΕΡ ΑΓΚΕ να επαναθεωρήσει τις απόψεις της σχετικά με την παύση λειτουργίας της παραγωγικής της μονάδας στην Αττική.
      Εκτιμώ ότι η μητρική εταιρεία μετά και από δήλωση του προέδρου της σε συνάντησή μας δυσκολεύεται πάρα πολύ για οικονομικούς λόγους για λόγους αναδιάρθρωσης της ίδιας της επιχείρησης να αναθεωρήσει την απόφασή του. Ωστόσο τα περιθώρια που έχουμε για να δώσουμε λύση σ’ αυτό το πρόβλημα πρέπει να  τα εξαντλήσουμε. Οι διαβουλεύσεις σε επίπεδο εργαζομένων και επιχείρησης συνεχίζονται. Έχουμε δεσμευτεί οι διαβουλεύσεις αυτές να έχουν μια σχετική άνεση χρόνου. Έχουμε πει και προς την εργοδοσία και προς τους εργαζόμενους ότι θα πάρουμε απόφαση συνέχισης των διαβουλεύσεων, με βάση και το νόμιμο δικαίωμα που έχουμε ως Υπουργείο Εργασίας γι’ αυτό. 
      Εάν παρά και τη νέα παράταση των διαβουλεύσεων η επιχείρηση επιμείνει στην παύση λειτουργίας της μονάδας της στην Ελλάδα, γεγονός που δημιουργεί σοβαρό κοινωνικό πρόβλημα για πεντακόσιες οικογένειες εργαζομένων, τότε δίνουμε τη διαβεβαίωση που την έχουμε παράσχει και στους εργαζόμενους ότι θα υπάρξει ένας συνδυασμός μέτρων για όλους τους εργαζόμενους της ΣΙΣΕΡ ΠΑΛΛΑΣ. Αυτός ο συνδυασμός μέτρων θα λάβει υπόψη του τις ασφαλιστικές πράξεις, τα χρόνια εργασίας, το μορφωτικό επίπεδο και το πρόβλημα των εργαζομένων που κοντεύουν να πάρουν σύνταξη. Υπάρχουν αυτές οι δυνατότητες από προγράμματα του ΟΑΕΔ για να αναπτυχθεί ένα δίκτυο στήριξης για την ομαλή μετάβαση των εργαζομένων και πάλι στον εργασιακό χώρο, εάν απολυθούν τελικά από τη ΣΙΣΕΡ ΠΑΛΛΑΣ. 
      Η προσπάθεια συνεχίζεται. Δεν είναι σωστό σήμερα πριν ολοκληρωθεί ο πρώτος κύκλος διαβουλεύσεων να προβούμε σε ανακοίνωση μέτρων διότι αυτό θα προδίκαζε την αποτυχία των διαβουλεύσεων. 
      ΠΡΟΕΔΡΕΥΩΝ (Κωνσταντίνος Γείτονας): Η κ. Δαμανάκη έχει το λόγο.
      ΜΑΡΙΑ ΔΑΜΑΝΑΚΗ: Ο χρόνος δεν μου επιτρέπει να αναφερθώ στο γενικότερο πρόβλημα των πτωχεύσεων και των ευθυνών που υπάρχουν από την μεριά της Κυβέρνησης, που επιτρέπει σε κάποιες εταιρείες να αναδιαρθρώνουν την παραγωγή τους και εν τέλει αξιοποιώντας κοινοτικές επιδοτήσεις να μεταφέρουν τη δραστηριότητά τους εκτός Ελλάδος.
      Στο συγκεκριμένο θέμα της ερώτησης μου απήντησε ο κύριος Υπουργός. Συμφωνώ με τις προσπάθειες που κάνει το Υπουργείο για να μην κλείσει η επιχείρηση. Πιστεύω ότι και εμείς και οι πολίτες θα στηρίξουμε αυτές τις προσπάθειες διότι το να βρεθούν πεντακόσιες οικογένειες εργαζομένων στο δρόμο είναι ένα πολύ σοβαρό πρόβλημα για το οποίο εύκολα μιλάμε όλοι μας αλλά πολύ πιο δύσκολα το ζουν εκείνοι. 
      Ωστόσο, κύριε Πρόεδρε, εγώ έχω να κάνω μία πολύ συγκεκριμένη πρόταση. Ο κύριος Υπουργός αναφέρθηκε στα δίκτυα και τα προγράμματα του ΟΑΕΔ που υπάρχουν κτλ. Η άποψή μου είναι, και θέλω να είμαι σαφής -και ας μου πει ο κύριος Υπουργός ότι προτρέχω- ότι αυτά δεν επαρκούν για εργαζόμενους άνω των πενήντα ετών. Η πρότασή μου, λοιπόν, είναι σαφής. Η Κυβέρνηση να επανεξετάσει όχι μόνο το θέμα της ΣΙΣΕΡ, αλλά γενικότερα το θέμα αυτό και να υπάρξει βοήθεια από τον κρατικό προϋπολογισμό και είτε μέσω ειδικού ταμείου είτε με ενίσχυση του ΟΑΕΔ είτε με νομοθετική ρύθμιση, να υπάρξει ειδική φροντίδα για εργαζόμενους άνω των πενήντα ετών. Η κατάσταση μιας γυναίκας, κύριε Πρόεδρε, όπως είναι αυτές, πενήντα χρονών, είναι τραγική και κανένα μέτρο, τουλάχιστον από αυτά που εμείς έχουμε υπόψη μας, δεν μπορεί να τη βοηθήσει να βρει δουλειά. Θα την επανειδικεύσουμε στα πενήντα της; Είναι γαζώτριες, κύριε Πρόεδρε;
      Από την άλλη μεριά αντιλαμβάνομαι ότι δεν είναι εύκολο να προστρέξει κανείς στις διατάξεις που βοηθούν τη συνταξιοδότηση, διότι αυτές κοστίζουν πάρα πολύ και οι άνθρωποι τώρα βρίσκονται στο δρόμο. 
      Καταλαβαίνω, λοιπόν, κύριε Πρόεδρε, αυτά που λέει ο κύριος Υπουργός ότι τώρα βρίσκονται σε διαπραγμάτευση. Ωστόσο πριν κλείσουν οι κύκλοι αυτοί, και γι’ αυτήν την εταιρεία και για άλλες πτωχεύσεις, η Κυβέρνηση θα πρέπει να πάρει πρωτοβουλία και να λάβει κάποια μέτρα για τους εργαζόμενους τουλάχιστον άνω των πενήντα ετών που βρίσκονται στο δρόμο. 
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κύριος Υπουργός. 
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Θα ήθελα, αναφερόμενος εντελώς συνοπτικά στο θέμα των πτωχεύσεων και παίρνοντας αφορμή από αυτά που είπε η συνάδελφος, κυρία Δαμανάκη, να πω ότι το κλίμα που δίνεται στο ζήτημα αυτό είναι ένα κλίμα έξω από τις πραγματικές συνθήκες, ένα κλίμα έξω από τους υπάρχοντες πραγματικούς όρους και τις προοπτικές της ελληνικής οικονομίας. 
      Η ελληνική οικονομία και οι επιχειρήσεις δεν βρίσκονται σε μία φάση κατάρρευσης και συνολικής κρίσης. Αυτό είναι αναληθές και δημιουργεί πρόσθετα προβλήματα, όταν διαχέεται όχι μόνο στην ελληνική κοινωνία, αλλά και στο ευρωπαϊκό και στο παγκόσμιο περιβάλλον, ιδιαίτερα σήμερα που η οικονομία μας έχει ανοιχτό χαρακτήρα.    
      Πρέπει να σας πω ότι τα τελευταία έξι χρόνια το ισοζύγιο των επιχειρήσεων που έκλεισαν, αλλά και των νέων επιχειρήσεων που δημιουργήθηκαν, είναι θετικό. Τα τελευταία έξι χρόνια στη χώρα μας δημιουργήθηκαν εβδομήντα μία χιλιάδες εκατό νέες επιχειρήσεις, επαναλαμβάνω και πάλι, στο σύνολο των επιχειρήσεων. 
      Έρχομαι τώρα στα άλλα θέματα. Είναι γεγονός ότι πρέπει να υπάρξει ιδιαίτερη μέριμνα όσον αφορά τους εργαζομένους μεγάλης ηλικίας, τους εργαζόμενους που βρίσκονται κοντά στη σύνταξη. Υπάρχει ιδιαίτερη μέριμνα γι’ αυτούς. Υπάρχει το πρόγραμμα που έχει ακριβώς τον ομώνυμο τίτλο «πλησίον της σύνταξης» που καλύπτει τέτοιες περιπτώσεις. 
      Όσον αφορά το πρόγραμμα για το οποίο μίλησα, είναι προφανές ότι θα λάβουμε υπόψη και τις δυνατότητες του ομώνυμου προγράμματος «πλησίον της σύνταξης», αλλά και πρόσθετα μέτρα. 
      Αυτά τα πρόσθετα μέτρα, προκειμένου να επανεντάξουμε έναν εργαζόμενο μεγάλης ηλικίας –και αυτό το έχουμε εφαρμόσει σε άλλες περιπτώσεις, σε άλλα ειδικά ολοκληρωμένα προγράμματα- θα ήταν να χρηματοδοτήσουμε και τις εισφορές κοινωνικής ασφάλισης, πέρα από την επιδότηση του συγκεκριμένου εργαζόμενου, όταν πιάσει κάποια θέση εργασίας.  
      Επομένως, λοιπόν, απαιτείται και επιδότηση για την απασχόληση, αλλά και κάλυψη των εισφορών για την κοινωνική ασφάλιση. Με αυτόν τον τρόπο, δημιουργούμε πράγματι ένα κίνητρο επανένταξης στην εργασία των εργαζομένων μεγάλης ηλικίας.  
      ΜΑΡΙΑ ΔΑΜΑΝΑΚΗ: Θα το κάνετε αυτό, κύριε Υπουργέ; 
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Βεβαίως. Αυτό γίνεται σε ορισμένα ειδικά προγράμματα και αυτήν τη στιγμή υπάρχει πρόγραμμα που έχει αποφασιστεί στα πλαίσια του ΟΑΕΔ και οι περιπτώσεις για τις οποίες μιλάμε, εάν πάμε στην ακραία, στη μοιραία αυτή εξέλιξη, θα είναι μέσα σ’ αυτά τα οποία θα φροντίσουμε. 
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Τύπου και Μέσων Μαζικής Ενημέρωσης: «Οργάνωση και λειτουργία των Γραφείων Τύπου και Επικοινωνίας του Υπουργείου Τύπου και Μέσων Μαζικής Ενημέρωσης και ρυθμίσεις για τον ευρύτερο τομέα των μέσων ενημέρωσης». 
      Προχωρούμε στη συζήτηση των επικαίρων ερωτήσεων της Παρασκευής 23 Μαΐου 2003.
      Για να διευκολύνουμε τον Υφυπουργό Εργασίας και Κοινωνικών Ασφαλίσεων κ. Τζιόλα, ο οποίος πραγματικά φέρει ένα «σταυρό μαρτυρίου» με όλα αυτά τα τελευταία γεγονότα, και τις αλλεπάλληλες διαβουλεύσεις θα συζητηθεί τώρα η με αριθμό 645/20-5-2003 επίκαιρη ερώτηση δεύτερου κύκλου του Βουλευτή της Νέας Δημοκρατίας κ. Λεωνίδα Λυμπερακίδη προς τους Υπουργούς Εργασίας και Κοινωνικών Ασφαλίσεων, Οικονομίας και Οικονομικών, σχετικώς με την επιδότηση του κόστους εργασίας σε επιχειρήσεις της Θράκης. 
      Η επίκαιρη ερώτηση του κ. Λυμπερακίδη συνοπτικά έχει ως εξής: 
      «Ύστερα από σειρά υπομνημάτων των Συνδέσμων Βιομηχανιών-Βιοτεχνιών Θράκης και με απόφαση του Υφυπουργού Οικονομίας κ. Χρήστου Πάχτα, λέγεται ότι διετέθη στον ΟΑΕΔ ένα ποσό αρκετών εκατομμυρίων ευρώ, προκειμένου να δοθεί η καθυστερούμενη από την 1η Ιανουαρίου 2003 επιδότηση του κόστους εργασίας στις επιχειρήσεις της Θράκης για το Β΄ εξάμηνο του 2002. 
      Όμως, παρά το ότι το ποσό το οποίο αντιστοιχεί στο παραπάνω διάστημα είναι της τάξεως των 13-15 εκατομμυρίων ευρώ, ο Διοικητής του ΟΑΕΔ κ. Νικολάου έδωσε εντολή στις αρμόδιες υπηρεσίες του της Θράκης, να εκταμιεύσουν για το σκοπό αυτό μόνο 7 εκατομμύρια και να δοθεί η επιδότηση στους δικαιούχους μόνο σύμφωνα με τη σειρά προτεραιότητας υποβολής των σχετικών φακέλων. 
      Ο τρόπος αντιμετώπισης του θέματος χορήγησης της επιδότησης πέραν της παγκόσμιας πρωτοτυπίας του, αφού στηρίζεται στη λογική του «όποιος προλάβει πρόλαβε», δημιουργεί και προφανή προβλήματα σε όλες τις επιχειρήσεις και τους εργαζομένους της Θράκης. 
      Κατόπιν αυτών ερωτώνται οι κύριοι Υπουργοί Εργασίας και Οικονομίας να διευκρινίσουν στη Βουλή των Ελλήνων ποιος από τους δύο έχει δίκιο, ο Υφυπουργός, που λέει ότι διέθεσε στον ΟΑΕΔ για τις επιδοτήσεις 31 εκατομμύρια ευρώ (άρα το ποσό για τις επενδύσεις της Θράκης) ή ο Διοικητής του ΟΑΕΔ, που ισχυρίζεται ότι από τον ΟΑΕΔ για το σκοπό αυτό μόνο 7 εκατομμύρια ευρώ είναι δυνατόν να διατεθούν. 
      Εάν ο Υφυπουργός έχει δίκιο, από πού αντλεί τη δύναμη ο Διοικητής του ΟΑΕΔ, ώστε να αγνοεί τις εντολές του Υφυπουργού και πώς σκοπεύουν να αποκαταστήσουν την πρωτοφανή προαναφερθείσα αυθαιρεσία του ΟΑΕΔ;»
      Θα απαντήσει ο Υφυπουργός Εργασίας και Κοινωνικών Ασφαλίσεων κ. Τζιόλας. 
      Ορίστε, κύριε Υπουργέ, έχετε το λόγο.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Ευχαριστώ, κύριε Πρόεδρε. 
      Θα είμαι πολύ συγκεκριμένος, αγαπητέ συνάδελφε, για το θέμα αυτό. Κατ’ αρχάς, καμία αυθαιρεσία ο Διοικητής του ΟΑΕΔ δεν έχει κάνει στο ζήτημα αυτό. Όπως επίσης, δεν ισχύει η λογική του «όποιος προλάβει πρόλαβε» για τις επιδοτήσεις. Οι επιδοτήσεις θα δοθούν κανονικά με βάση τους πόρους, οι οποίοι εισέρχονται στον ΟΑΕΔ από το Υπουργείο Οικονομίας, δηλαδή από το Πρόγραμμα Δημοσίων Επενδύσεων. Θέλω να σας δώσω ακριβή στοιχεία για το θέμα αυτό, έτσι ώστε και εσείς να γνωρίζετε και μέσα από τη συζήτηση που κάνουμε να γνωρίζουν και οι ενδιαφερόμενοι στην περιοχή της Θράκης. 
      Ανταποκρινόμενοι πράγματι σε συνεργασία με το Υπουργείο Οικονομίας σε υπομνήματα των Συνδέσμων των Επιχειρηματιών της Θράκης, ζητήσαμε με βάση το ν. 1767 και το ν. 1836 από το Πρόγραμμα Δημοσίων Επενδύσεων να ενισχυθεί ο ΟΑΕΔ, ο οποίος εν συνεχεία θα έπρεπε να ενισχύσει το κόστος εργασίας στις επιχειρήσεις αυτές.
      Ζήτησε, λοιπόν, ο ΟΑΕΔ για το οικονομικό έτος 2003 χρηματοδότηση ύψους 74 εκατομμυρίων ευρώ: Προκειμένου να καλύψει τις ήδη καταβληθείσες επιχορηγήσεις προηγουμένων ετών, ζήτησε χρηματοδότηση ύψους 31 εκατομμυρίων ευρώ και την επιχορήγηση του έτους 2003, ύψους 43 εκατομμυρίων ευρώ. Το άθροισμα των χρηματοδοτήσεων αυτών των ετών -δηλαδή των προηγουμένων ετών και του τρέχοντος έτους- είναι 74 εκατομμύρια ευρώ. 
      Από το Υπουργείο Οικονομίας καταβλήθηκαν: στις 25 Φεβρουαρίου 2003 16 εκατομμύρια ευρώ, στις 19 Μαρτίου 2003 20 εκατομμύρια ευρώ και στις 11 Απριλίου 2003 11 εκατομμύρια ευρώ. Το σύνολο των χρηματοδοτήσεων είναι 47 εκατομμύρια ευρώ, έναντι των 74 εκατομμυρίων ευρώ που είχαν ζητηθεί. 
      Υπάρχει, λοιπόν, ένα έλλειμμα για την ικανοποίηση των αναγκών των επιχειρήσεων -δηλαδή για την επιδότηση του 12% του κόστους εργασίας- κατά 27 εκατομμύρια ευρώ. Το πλεόνασμα που έχει δημιουργηθεί, αφού καλύφθηκαν οι καταβληθείσες επιχορηγήσεις των προηγούμενων ετών, είναι περί τα 14 εκατομμύρια ευρώ. Αυτά τα 14 εκατομμύρια ευρώ έχουν διατεθεί στις υπηρεσίες του ΟΑΕΔ της Ανατολικής Μακεδονίας και Θράκης. Αυτή η πίστωση είναι εκεί και η πληρωμή ξεκίνησε –απ’ ό,τι θα ξέρετε- από τις 9 Μαΐου 2003. 
      Πιστεύουμε ότι και το υπόλοιπο έλλειμμα προς τον ΟΑΕΔ, για το οποίο σας μίλησα, επειδή οι πληρωμές δεν γίνονται άπαξ του χρόνου –μπορούν να γίνουν και πιο πίσω- θα ικανοποιηθεί και έτσι η ροή των χρηματοδοτήσεων θα είναι κανονική. 
      Πάντως, εκείνο που πρέπει να κρατήσουμε ως μήνυμα και ως πρακτική ενέργεια που γίνεται τώρα είναι ότι ξεκίνησε ήδη, από τις 9 Μαΐου, η καταβολή προς τις επιχειρήσεις αυτής της επιχορήγησης.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Λυμπερακίδης έχει το λόγο.
      ΛΕΩΝΙΔΑΣ ΛΥΜΠΕΡΑΚΙΔΗΣ: Δεν έχω καμία διάθεση, κύριε Πρόεδρε, να δυσπιστήσω στα λεγόμενα του κυρίου Υπουργού. Ό,τι γράφει η επίκαιρη ερώτησή μου είναι η απόλυτη αλήθεια και προκύπτει από την αγωνία την οποία εισπράττουμε καθημερινά από τις επιχειρήσεις.
      Η Θράκη και ο Έβρος ιδιαίτερα, το παρόν και το μέλλον τους, η πορεία τους –και θα προσπαθήσω να μιλήσω γενικά, διότι πρέπει να καταλάβετε την ευαισθησία η οποία υπάρχει- δεν επιδέχονται πειραματισμούς ούτε ενδείκνυνται για αντιπολιτευτικές κορώνες. Ο ακρογωνιαίος αυτός νομός της Ελλάδος φθίνει. Είναι γνωστό πια. Φθίνει οικονομικά, αναπτυξιακά, πληθυσμιακά. Και αυτό κυρίως είναι το πρόβλημα.
      Καταλαβαίνετε ότι όλη αυτή η εικόνα δεν είναι αποτέλεσμα μόνο του 12% που λέμε σήμερα. Είναι αποτέλεσμα όλων των λανθασμένων και εγκληματικών κυβερνητικών επιλογών σε όλους τους τομείς: στη γεωργία, στην κτηνοτροφία, στα δάση, στην αλιεία. Όταν η οικονομία πάει στραβά, ιδίως σε περιοχές απομακρυσμένες, οι οποίες έχουν πρόβλημα, αντιλαμβάνεσθε ότι η ζωή είναι πολύ δύσκολη. Δυστυχώς, οι κάτοικοι της περιοχής, που έχει και αγροτοκτηνοτροφικό χαρακτήρα, είναι καταχρεωμένοι.
      Ως εκ τούτου και οι επιχειρήσεις για τις οποίες μιλούμε, όταν υφίστανται αυτού του είδους την αντιμετώπιση, καταλαβαίνετε τι ζόρι, όπως λέμε στην περιοχή μας, τραβάνε. Μία καθυστέρηση έξι μηνών δυσχεραίνει πάρα πολύ τον τρόπο λειτουργίας τους. Διότι στον προϋπολογισμό που κάνουν για το πώς θα αντιμετωπίσουν και θα πληρώσουν τους εργαζόμενους, σίγουρα συμπεριλαμβάνεται και αυτό το ποσό. Όταν, λοιπόν, έρχεται ο Μάιος και αυτοί δεν τα έχουν πάρει ή παίρνουν οι υπηρεσίες εντολή να δώσουν κατά προτεραιότητα ή κατά σειρά υποβολής των αιτήσεων το 12%, αντιλαμβάνεσθε ότι τελικώς έχουν πρόβλημα οι ίδιες οι επιχειρήσεις. Και όταν έχουμε πληθυσμιακό πρόβλημα και προβλήματα αστυφιλίας, τότε τέτοιου είδους κινήσεις και αντιμετώπιση εμάς μας καθιστούν ιδιαίτερα ευαίσθητους.
      Έτσι, θα παρακαλέσω και τα 27 εκατομμύρια ευρώ που είπατε, αν είναι δυνατόν, να κοπούν από οπουδήποτε αλλού, προκειμένου να ενισχύσουμε τις επενδύσεις της Θράκης και ιδιαίτερα του Νομού Έβρου.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Ευχαριστώ, κύριε Πρόεδρε.
      Πρώτα απ’ όλα πρέπει να πω ότι η περιοχή της Θράκης, ακριβώς επειδή έχει προβλήματα τέτοια και ακριβώς επειδή έχει μια ιδιαίτερη σημασία για τη χώρα μας και για την αναπτυξιακή δυναμική τη χώρας μας, έχει τύχει ιδιαίτερης μέριμνας και φροντίδας. Είναι γνωστά τα λεγόμενα «κίνητρα Θράκης». Είναι γνωστή η αναπτυξιακή προσπάθεια η οποία έχει γίνει εκεί και η οποία πήρε μορφή νόμων. Αυτά όλα δείχνουν ότι η προσπάθεια που γίνεται από την πλευρά της Κυβέρνησης, χρόνια τώρα, στη Θράκη είναι μια θετική προσπάθεια και αποδίδει καρπούς.
      Για το συγκεκριμένο θέμα δεν νομίζω ότι υπάρχει άλλος τρόπος να δοθούν αυτές οι επιδοτήσεις του κόστους εργασίας στις συγκεκριμένες επιχειρήσεις, παρά μόνο με τη σειρά με την οποία οι επιχειρήσεις αυτές καταθέτουν τα σχετικά δικαιολογητικά, τους φακέλους τους, στον ΟΑΕΔ. Δεν υπάρχει άλλος τρόπος. Αυτός είναι ένας τρόπος και δημοκρατικός και ορθός.
      Από εκεί και μετά, εγώ επιβεβαιώνω τη δήλωσή μου ότι ξεκινώντας από αρχές Μαΐου, μπορούμε να ολοκληρώσουμε την προσπάθεια αυτή, αν και η ροή των υπόλοιπων 27 εκατομμυρίων ευρώ προς τον ΟΑΕΔ είναι κανονική. Δεν μπορεί ο ΟΑΕΔ να μετακινήσει από άλλα σημεία πόρους, διότι η προσπάθεια που κάνει ο ΟΑΕΔ στον τομέα της ανεργίας ή στον τομέα των ενεργητικών πολιτικών για να δημιουργήσουμε νέες θέσεις απασχόλησης είναι μεγάλη. Προηγουμένως συζητούσαμε μια ανάλογη επίκαιρη ερώτηση της κ. Δαμανάκη, που είχε σχέση με ανθρώπους που πιθανόν να βρεθούν αύριο στην ανεργία.
      Κατά συνέπεια, δίνω τη διαβεβαίωση, εφόσον ο ΟΑΕΔ για τις συγκεκριμένες επιδοτήσεις του κόστους εργασίας των επιχειρήσεων έχει τη ροή της χρηματοδότησης που έχουμε ζητήσει από τον προηγούμενο χρόνο, τότε και η ικανοποίηση αυτή θα είναι εντός του χρόνου σωστή.
      ΠΡΟΕΔΡΕΥΩΝ (Κωνσταντίνος Γείτονας): Θα συζητηθεί η με αριθμό 642/20-5-2003 επίκαιρη ερώτηση της Βουλευτού της Νέας Δημοκρατίας κ. Σοφίας Καλαντζάκου προς τους Υπουργούς Μεταφορών και Επικοινωνιών, Δημόσιας Τάξης, σχετικώς με τη λήψη των αναγκαίων μέτρων για την ασφαλή μεταφορά των μικρών παιδιών στα αυτοκίνητα κλπ.
      Η επίκαιρη ερώτηση της κυρίας συναδέλφου έχει ως εξής:
      «Η ασφαλής μεταφορά των μικρών παιδιών προϋποθέτει τη χρήση σύγχρονων παιδικών καθισμάτων, τα οποία να ανταποκρίνονται σε αυστηρές προδιαγραφές ασφαλείας.
      Ο κανόνας Οδικής Συμπεριφοράς προβλέπει:
      Για τη μεταφορά παιδιών ηλικίας μικρότερης των δώδεκα ετών με αυτοκίνητο είναι υποχρεωτική η χρήση ειδικών μέσων συγκράτησης και προστασίας, όπως καθισμάτων» και οι παραβάσεις τιμωρούνται με πρόστιμο 78 ευρώ.
      Στην Ελλάδα η ενημέρωση των πολιτών είναι ακόμα περιορισμένη, παρά την πρόσφατη καμπάνια για την οδική ασφάλεια, και ο έλεγχος από την πολιτεία είναι ελλιπής.
      Σύμφωνα με στοιχεία της Τροχαίας Αθηνών:
      1. κατά 453% αυξήθηκαν οι παραβάσεις που διαπιστώθηκαν από τη Διεύθυνση Τροχαίας Αττικής για μη χρήση παιδικών καθισμάτων μεταξύ του 2001 και 2002 (από 12 σε 67) και κατά 550% μεταξύ του πρώτου τετραμήνου του 2002  και του αντίστοιχου διαστήματος του 203 (από 4 σε 26).
      2. στο Νομό Μεσσηνίας καταγράφεται η ίδια τάση (εκατόν δεκαπέντε παραβάσεις για τη μη χρήση παιδικών καθισμάτων το 2002 έναντι ογδόντα πέντε το 2001, αύξηση 35%).
      Ερωτώνται οι κύριοι Υπουργοί:
      1. Σε τι εξειδικευμένες ενέργειες θα προβεί η ηγεσία των Υπουργείων Μεταφορών και Δημόσιας Τάξης, ώστε να υπάρξει επαρκής ενημέρωση των πολιτών, αλλά και για να εντατικοποιηθούν οι έλεγχοι από τα αρμόδια όργανα της πολιτείας;
      2. Σκοπεύουν τα Υπουργεία να προχωρήσουν σε νέες αυστηρότερες ρυθμίσεις νομοθετικού περιεχομένου, έτσι ώστε να πολλαπλασιαστεί η χρήση των παιδικών καθισμάτων και να μειωθούν οι τραυματισμοί μικρών παιδιών από τροχαία ατυχήματα;»
      Το λόγο έχει ο Υφυπουργός Δημόσιας Τάξης κ. Τσερτικίδης.
      Κύριε Τσερτικίδη, αν δεν κάνω λάθος, είναι η πρώτη σας απάντηση μετά την ορκωμοσία σας ως Υπουργού σε επίκαιρη ερώτηση. Με την ευκαιρία σας ευχόμαστε καλή επιτυχία.
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Ευχαριστώ, κύριε Πρόεδρε.
      Κύριε Πρόεδρε, για την αντιμετώπιση της μάστιγας των τροχαίων ατυχημάτων στη χώρα μας, με απόφαση του Πρωθυπουργού, συστάθηκε διυπουργική επιτροπή οδικής ασφάλειας, στην οποία εμπλέκονται έξι συνολικά υπουργεία. Η εν λόγω επιτροπή έκρινε ότι για την μακροπρόθεσμη αντιμετώπιση των προβλημάτων οδικής ασφάλειας είναι απαραίτητη η ανάπτυξη και η εφαρμογή μιας ολοκληρωμένης πολιτικής οδικής ασφάλειας.
      Η πολιτική αυτή εντάσσεται σ΄ έναν κεντρικό εθνικό σχεδιασμό, ο οποίος στη βάση του αντλεί στοιχεία από επιτυχημένη εφαρμογή αντίστοιχων στρατηγικών προγραμμάτων άλλων ευρωπαϊκών κρατών, προσαρμοσμένων στα ελληνικά δεδομένα, με βάση και μελέτες από πανεπιστημιακά ερευνητικά κέντρα και φορείς σχετικά με την ελληνική πραγματικότητα.
      Για την υλοποίηση της πολιτικής αυτής εφαρμόζεται πενταετές πρόγραμμα με την επωνυμία «Στρατηγικό Σχέδιο για τη βελτίωση της Οδικής Ασφάλειας στην Ελλάδα. 2001-2005», το οποίο βασίζεται κυρίως σε επιστημονικά τεκμηριωμένο στρατηγικό σχέδιο που εκπονήθηκε από το Εθνικό Μετσόβιο Πολυτεχνείο. Το σχέδιο αυτό προβλέπει μείωση των νεκρών από τα οδικά ατυχήματα κατά 20% για την περίοδο 2001-2005 και 40% έως το 2015, συγκριτικά πάντα με τον αριθμό των νεκρών που είχαμε το 2000. Παράλληλα προβλέπονται συγκεκριμένοι άξονες δράσης και προτεραιοτήτων.
      Στα πλαίσια αυτά, το θέμα της πρόληψης των τροχαίων ατυχημάτων αποτελεί για το Υπουργείο Δημόσιας Τάξης πρώτη προτεραιότητα και για το σκοπό αυτό, σε συνεργασία με τα συναρμόδια Υπουργεία, λαμβάνεται το κάθε αναγκαίο μέτρο για την καλύτερη αστυνόμευση της τροχαίας κίνησης, για τη διαρκή επιτήρηση του οδικού δικτύου της χώρας και τη διενέργεια ελέγχων τήρησης των διατάξεων της ισχύουσας νομοθεσίας.
      Η δραστηριότητα των υπηρεσιών, σύμφωνα με τις εντολές και τις οδηγίες που έχουν δοθεί, κατευθύνεται κυρίως στην πρόληψη και στη βεβαίωση των παραβάσεων εκείνων που χαρακτηρίζονται ως επικίνδυνες και υπεύθυνες για την πρόκληση των τροχαίων ατυχημάτων με βάση ειδικά προγράμματα που έχουν εκπονηθεί και εφαρμόζονται από τις υπηρεσίες της Τροχαίας. Οι υπηρεσίες μας διενεργούν συνεχείς και αυστηρούς ελέγχους καθ’ όλο το εικοσιτετράωρο στο οδικό δίκτυο και για κάθε παράβαση που διαπιστώνεται, εφαρμόζεται χωρίς παρεκκλίσεις η ισχύουσα νομοθεσία.
      Παράλληλα, επειδή ο παράγοντας άνθρωπος ευθύνεται σε μεγάλο ποσοστό για την πρόκληση των τροχαίων ατυχημάτων και δεδομένου ότι η αστυνόμευση από μόνη της δεν είναι αρκετή να συνετίσει και να καταστήσει πιο προσεκτικό τον Έλληνα οδηγό, από το Υπουργείο έχει δοθεί ιδιαίτερη έμφαση στον τομέα της ενημέρωσης και διαπαιδαγώγησης των πολιτών και ιδιαίτερα των μαθητών.
      Ειδικότερα για το θέμα της χρήσης ζωνών ασφαλείας και των παιδικών καθισμάτων από το Υπουργείο έχουν δοθεί στις αστυνομικές υπηρεσίες συγκεκριμένες εντολές και οδηγίες για συνεχείς και έντονους τροχονομικούς ελέγχους και ενημέρωση των οδηγών για το θέμα της αναγκαιότητας της χρήσης των μέσων συγκράτησης και προστασίας. Στο μέτρο δε της παράβασης της εβδομάδος, που καθιερώθηκε από το Υπουργείο μας, μεταξύ των άλλων παραβάσεων περιλαμβάνεται και η παράβαση για τη μη χρήση ζώνης ασφαλείας και παιδικών καθισμάτων.
      Στο πλαίσιο αυτό και δεδομένου ότι η χρήση των παιδικών καθισμάτων και της ζώνης ασφαλείας μειώνει σημαντικά τις συνέπειες ενός τροχαίου ατυχήματος, από τις αστυνομικές υπηρεσίες έχει δοθεί ιδιαίτερη έμφαση στους ελέγχους που αφορούν τη διαπίστωση τήρησης των διατάξεων των σχετικών με τη χρήση των παιδικών καθισμάτων και ζωνών ασφαλείας. Ενδεικτικά επισημαίνω ότι κατά το χρονικό διάστημα από το 2001 έως τις 30-4-2003 βεβαιώθηκαν σε όλη τη χώρα χίλιες διακόσιες εννέα παραβάσεις για μη χρήση παιδικών καθισμάτων, τετρακόσιες σαράντα τέσσερις για το 2001, πεντακόσιες ογδόντα δύο για το 2002 και εκατόν ογδόντα τρεις για το πρώτο τετράμηνο του 2003.
      ΠΡΟΕΔΡΕΥΩΝ (Κωνσταντίνος Γείτονας): Η κ. Καλαντζάκου έχει το λόγο.
      ΣΟΦΙΑ ΚΑΛΑΝΤΖΑΚΟΥ:  Κύριε Υφυπουργέ, καλορίζικος, αλλά αυτά, που μας είπατε, τα ακούσαμε ήδη την Τρίτη στο πλαίσιο του συνολικού προγράμματος οδικής ασφάλειας που έχουν εκπονήσει τα Υπουργεία και ανθρώπινα σας το λέω δεν καλύπτομαι και δεν καλύπτονται ούτε οι μητέρες που έχουν μικρά παιδιά και αγνοούν τους κινδύνους ή θεωρούν ότι κρατώντας τα παιδιά στην αγκαλιά τους, είναι αρκετό για την ασφαλή τους μεταφορά. 
      Θέλω να σας μιλήσω με στοιχεία. Στις ΗΠΑ ένα μωρό που γεννιέται δεν μπορεί να εξέλθει από το μαιευτήριο, αν οι γονείς δεν παρουσιάσουν ειδικό κάθισμα για τη μεταφορά. 
      Με αυτήν την επίκαιρη ερώτηση, που την έχω κάνει μέσα στην εβδομάδα της οδικής ασφάλειας, δεν ήρθα ούτε να φιλολογήσουμε ούτε να συζητήσουμε για την πενταετή πολιτική και την καμπάνια που κάνετε, που σίγουρα θα έχει αποτελέσματα, αλλά για να σας εκθέσω ένα συγκεκριμένο πρόγραμμα και να ζητήσω συγκεκριμένες δεσμεύσεις. 
      Συστηματική και εντατική ενημέρωση των πολιτών με εξειδικευμένη διαφημιστική εκστρατεία. 
      Κατάρτιση σχεδίου δράσης σε συνεργασία με εταιρείες αυτοκινήτων. Παίρνεις αυτοκίνητο; ΄’Εχεις παιδί; Πρέπει να ξέρεις ότι χρειάζεσαι ειδικό κάθισμα. 
      Συστηματικούς ελέγχους από την τροχαία. Το 450% της αύξησης που παρατηρούμε στα νούμερα, είναι ότι πήγαν από το δώδεκα στο εξήντα επτά ή από το εξήντα επτά στο διακόσια. Αυτό δεν δείχνει το πραγματικό μέγεθος του προβλήματος. Και στο τέλος βεβαίως ζητάμε και έναν απολογισμό. Με άλλα λόγια σας ζητώ να πράξετε και να κριθείτε με βάση τα αποτελέσματα. 
      Χθες βρέθηκα σ΄ ένα τραπέζι με νέες γυναίκες μητέρες και τους είπα ότι σήμερα αυτό το θέμα θα έρθει στη Βουλή. Σας πληροφορώ ότι μόνο στο δικό μου το τραπέζι, οι δέκα γυναίκες με τα παιδιά μου έλεγαν το πόσο κακή ενημέρωση υπάρχει των πολιτών. Δεν ξέρουν για παράδειγμα ότι μετά τα τέσσερα χρόνια υπάρχουν και άλλα εργαλεία και τρόποι προστασίας των παιδιών. Και να μην αναφερθώ σε οικογένειες ολόκληρες που μεταφέρονται πάνω στις μηχανές, ο μπαμπάς, τα δύο παιδάκια και η μαμά πίσω. 
      Θα ήθελα να πω  ότι υπάρχει ο νόμος που λέει ότι έως δώδεκα ετών χρειάζεται να τηρούνται μέτρα συγκεκριμένης προστασίας και συγκράτησης. Η καμπάνια που τρέχει σήμερα δεν είναι εξειδικευμένη. Θα ήθελα, λοιπόν μαζί με όλα τα άλλα να σας καταθέσω και μερικές ιδέες από ξένες χώρες, πώς το αντιμετωπίζουν αυτές, από ιστοσελίδες, για να εμπνευστείτε και να μπορέσετε και εσείς με ποικίλους τρόπους να ενημερώσετε τους πολίτες. Μόνο στοιχειωδώς θα σας πω μερικά νούμερα. Έχει υπολογιστεί ότι τα παιδικά καθίσματα αυτοκινήτων, όταν χρησιμοποιούνται σωστά, μειώνουν κατά 71% τον κίνδυνο θανάτου σε παιδιά ηλικίας κάτω των 5 ετών, κατά 67% την πιθανότητα εισαγωγής στο νοσοκομείο κατόπιν σοβαρού τραυματισμού, κατά 50% τον κίνδυνο μικροτραυματισμών. Παιδιά κάτω των τεσσάρων χρόνων κινδυνεύουν σε περίπτωση ατυχήματος δέκα φορές περισσότερο από τα μεγαλύτερά τους, εάν δεν κάθονται σε ειδικό κάθισμα. Το βάρος του παιδιού σε μια σύγκρουση με μέτρια ταχύτητα γίνεται τριάντα φορές μεγαλύτερο.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Να σας πω κάτι; Θα ήθελα μια φορά στη Βουλή να μιλήσουμε για ένα θέμα που ενδιαφέρει πραγματικά ένα πολύ μεγάλο μέρος των πολιτών και δεν είναι μόνο σε γενικότερα πλαίσια της φιλολογίας. 
      ΠΡΟΕΔΡΕΥΩΝ (Κωνσταντίνος Γείτονας): Κυρία Καλαντζάκου, και το θέμα που φέρνετε εσείς και για όσα ερωτούν οι συνάδελφοι, έχουν την αξία τους. Πραγματικά το θέμα που φέρνετε είναι ιδιαίτερα σημαντικό. Όμως, ερωτάτε με επίκαιρες ερωτήσεις. Στην διαδικασία επικαίρων ερωτήσεων γνωρίζετε ότι υπάρχει περιορισμός χρόνου. Υπάρχει και άλλη διαδικασία που μπορείτε να προκαλέσετε ώστε να έχετε μεγαλύτερη άνεση για προτάσεις πάνω σ’ αυτό το θέμα και για ευρύτερη συζήτηση. Κλείστε, λοιπόν. Συμμερίζομαι την ευαισθησία σας, αλλά πρέπει να σεβαστούμε και τον Κανονισμό.
      ΣΟΦΙΑ ΚΑΛΑΝΤΖΑΚΟΥ: Το καταλαβαίνω και ξέρω πόσο ευαίσθητος είσθε. Παρακολουθώ χρόνια αυτό το θέμα και μου δημιουργεί κατάπληξη και προβληματισμό. Θα σταθώ μόνο στην επαρχία. Μεταφέρεται σε καθισματάκι μόνο το 4% των βρεφών έως έξι μηνών και το 5% των παιδιών ηλικίας τριών-τεσσάρων ετών. 
      Συζητήσαμε τα θέματα της οδικής ασφάλειας την Τρίτη. Στο πνεύμα όμως της διακομματικής συναίνεσης και συνεργασίας ζητώ να δραστηριοποιηθείτε συγκεκριμένα, γιατί για τα παιδιά υπάρχει μόνο μια πολιτική για όλα τα κόμματα, που είναι η πολιτική της ασφάλειας και της συνέπειας. 
      (Στο σημείο αυτό η Βουλευτής κ. Καλαντζάκου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Κύριε Πρόεδρε, όπως σωστά είπε η κυρία συνάδελφος, όντως, σύμφωνα με την ισχύουσα νομοθεσία για την μεταφορά παιδιών ηλικίας μικρότερης των δώδεκα ετών με αυτοκίνητο, είναι υποχρεωτική η χρήση μέσων συγκράτησης και προστασίας. 
      Επίσης, θέλω να πω ότι με απόφαση του Υπουργείου Μεταφορών και Επικοινωνιών κυρώθηκε  ο εθνικός κανονισμός, σχετικά με τον καθορισμό ομοιόμορφων διατάξεων που αφορούν την έγκριση συστημάτων συγκράτησης παιδιών, επιβατών, οχημάτων με κινητήρα. 
      Στη πρόταση που έκανε η κυρία συνάδελφος θέλω να πω ότι στα πλαίσια της λειτουργίας της Διαρκούς Επιτροπής Αναθεώρησης του Κώδικα Οδικής Κυκλοφορίας, επανεξετάζονται όλες οι προβλεπόμενες από τον Κώδικα ποινές. Στο πλαίσιο αυτό θα επανεξεταστεί  και ό,τι προβλέπεται για τη μη χρήση παιδικών καθισμάτων και άλλων μέσων συγκράτησης και προστασίας των παιδιών που επιβαίνουν σε αυτοκίνητο.
      Τέλος για τους ελέγχους στους οποίους αναφερθήκατε, θέλω να σας πω ότι από το Σεπτέμβριο του 2002 μέχρι τον παρελθόντα Μάρτιο ελέγχθησαν σε όλη τη χώρα έξι χιλιάδες τετρακόσια είκοσι οκτώ σχολικά λεωφορεία και βεβαιώθηκαν πεντακόσιες εξήντα εννέα παραβάσεις, που αφορούν γενικά την κυκλοφορία τους. 
      Επειδή το πρόβλημα των τροχαίων ατυχημάτων στη χώρα μας παραμένει όπως είπατε, οξύ και με δεδομένο ότι η αντιμετώπισή του και η αύξηση της οδικής ασφάλειας είναι κατεξοχήν υπόθεση της πολιτείας, η συλλογική προσπάθεια των συναρμόδιων Υπουργείων για περαιτέρω μείωση των τροχαίων ατυχημάτων θα συνεχιστεί με συνέπεια μέχρι να επιτευχθεί ο στρατηγικός στόχος. Βεβαίως θα δώσουμε και έμφαση σ’ αυτό που αναφερθήκατε, στα παιδιά έως δώδεκα ετών.
      ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 638/20/5/2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Δημοσιας Τάξης, σχετικώς με την εγκατάσταση κλειστού κυκλώματος τηλεόρασης σε περιοχές της Θεσσαλονίκης, ενόψει της Συνόδου Κορυφής της Ευρωπαϊκής Ένωσης τον Ιούνιο. 
      Η επίκαιρη ερώτηση του κυρίου Χουρμουζιάδη έχει ως εξής:
      «Στη Θεσσαλονίκη έχουν προσδιοριστεί είκοσι έξι σημεία –πολλά από τα οποία αποτελούν χώρους συγκεντρώσεων, συλλαλητηρίων και γενικότερα χώρους αντίδρασης των πολιτών- όπου θα τοποθετηθούν τηλεοπτικές κάμερες ενόψει της Συνόδου  Κορυφής της Ευρωπαϊκής Ένωσης. Η εγκατάσταση αυτού του κλειστού κυκλώματος τηλεόρασης, συνιστά μηχανισμό μαζικού τηλεοπτικού φακελώματος των πολιτών, το «προϊόν» του οποίου άνετα μπορεί να μεταβιβαστεί σε οποιαδήποτε «υπηρεσία» εντός και εκτός Ελλάδας «δια τα περαιτέρω».
      Στην πραγματικότητα, βέβαια, το σύστημα αυτό δεν θα χρησιμοποιηθεί μόνο για τη Σύνοδο Κορυφής του ερχόμενου Ιούνη, αλλά και στη συνέχεια, εκσυγχρονίζοντας έτσι τον τηλεοπτικό «χαφιεδισμό» σε μόνιμη βάση. Αυτή η επικίνδυνη επιλογή της Κυβέρνησης –που εξασφάλισε και την πρακτική συμπαράσταση της διοίκησης του Δήμου Θεσσαλονίκης- παραβιάζει συνταγματικές επιταγές και, σε κάθε περίπτωση, αποτελεί βαρύτατο πλήγμα στα δημοκρατικά δικαιώματα και ελευθερίες του λαού μας.
      Δεν υπάρχει αμφιβολία ότι οι ευθύνες που αναλαμβάνει η Κυβέρνηση με τη μετατροπή της Θεσσαλονίκης σε πεδίο εφαρμογής, από μυστικές υπηρεσίες, πολιτικών ελέγχου της δράσης των φιλειρηνικών, των προοδευτικών και δημοκρατικών δυνάμεων, του εργατικού και λαϊκού κινήματος είναι τεράστιες. 
      Ερωτάται ο κύριος Υπουργός: 
      Ποια μέτρα θα πάρει η Κυβέρνηση και πότε, ώστε να σταματήσει αμέσως τη διαδικασία εγκατάστασης του συστήματος τηλεοπτικού φακελώματος, που συνιστά ήδη τη μαζική λαϊκή κατακραυγή και προκαλεί αντιδράσεις του λαού και ιδιαίτερα της νεολαίας της Θεσσαλονίκης;».
      Θα απαντήσει ο Υφυπουργός Δημόσιας Τάξης κ. Τσερτικίδης.
      Κύριε Υπουργέ, έχετε το λόγο.
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Ευχαριστώ, κύριε Πρόεδρε.
      Κύριοι συνάδελφοι, τα συνταγματικώς κατοχυρωμένα ατομικά δικαιώματα και ελευθερίες των πολιτών είναι απόλυτα σεβαστά από την Κυβέρνηση και η καθημερινή πρακτική της είναι η προστασία τους με κάθε τρόπο. Ειδικότερα από το Υπουργείο Δημόσιας Τάξης η περιφρούρηση του δημοκρατικού πολιτεύματος και η προστασία των ατομικών και κοινωνικών δικαιωμάτων και ελευθεριών αποτελεί αντικείμενο πρώτης προτεραιότητας. 
      Στις δημοκρατικές κοινωνίες το δικαίωμα της διαμαρτυρίας ατόμων ή ομάδων πολιτών είναι σεβαστό όταν δεν παραβιάζονται κατάφωρα τα δικαιώματα των άλλων και δεν προκαλείται το κοινωνικό σύνολο με πράξεις βίας και αυθαιρεσίας. Οι πολίτες μπορούν ελεύθερα να οργανώνουν πορείες και να διαδηλώνουν, αλλά παράλληλα οφείλουν σεβασμό και προς τα δικαιώματα των άλλων πολιτών. Ο σεβασμός και η συμμόρφωση στο Σύνταγμα και τους νόμους αποτελεί απαραίτητη προϋπόθεση για την άσκηση των ατομικών τους δικαιωμάτων.
      Η αρμοδιότητα και η αποστολή της αστυνομίας προσδιορίζεται σαφώς από το Σύνταγμα και τους οργανικούς της νόμους. 
      Με βάση αυτά που ανέφερα και δεδομένου ότι οι απαιτήσεις και οι προσδοκίες των πολιτών αυξάνουν συνεχώς, αξιώνοντας αναβάθμιση της ποιότητας των παρεχόμενων αγαθών και υπηρεσιών, η αστυνομία για την επιτέλεση της αποστολής της έχει ανάγκη των απαραίτητων τεχνικών μέσων με τα οποία πρέπει να εφοδιάζεται, προκειμένου να καταστεί σύγχρονη, ευέλικτη και αποτελεσματική. 
      Λαμβάνουμε σειρά μέτρων τα οποία συνίστανται στον καλύτερο σχεδιασμό, την οργάνωση, το συντονισμό και εκσυγχρονισμό της υλικοτεχνικής υποδομής των αστυνομικών υπηρεσιών.
      Η εφαρμογή των νόμων αποτελεί υποχρέωση της αστυνομίας και δεν επαφίεται στη διακριτική της ευχέρεια. Επομένως και η λήψη μέτρων για την τήρηση της τάξης, της ασφάλειας και της απρόσκοπτης διαβίωσης των πολιτών αποτελεί υποχρέωση της αστυνομίας, που απορρέει από την αποστολή της, η δε παρουσία της στις δημόσιες συναθροίσεις επιβάλλεται για την προστασία των εννόμων αγαθών των πολιτών και ασφαλώς όχι για τον εκφοβισμό ή την παρεμπόδιση των συνδικαλιστικών δραστηριοτήτων των μετεχόντων σε αυτές. 
      Σε ό,τι αφορά τα καταγγελλόμενα, για παρακολούθηση και βιντεοσκόπηση των διαδηλώσεων με στόχο το φακέλωμα των διαδηλωτών, επισημαίνουμε ότι η αστυνόμευση του φρονήματος των μετεχόντων σε κινητοποιήσεις και γενικότερα το φρόνημα των πολιτών και η πολιτική συμπεριφορά αυτών σε καμία περίπτωση δεν αποτελεί αντικείμενο ενδιαφέροντος των αστυνομικών υπηρεσιών. 
      Τέτοιοι απαράδεκτοι και αντιδημοκρατικοί μηχανισμοί δεν υπάρχουν σήμερα, κύριοι συνάδελφοι. Τέτοιες μέθοδοι και τακτικές, που ανήκουν σε γνωστές εποχές, δεν μπορούν να χαρακτηρίσουν τη σημερινή αστυνομία, η οποία είναι όσο ποτέ άλλοτε πιστή και αφοσιωμένη στα δημοκρατικά ιδεώδη και υπηρετεί με ύψιστο αίσθημα ευθύνης την αποστολή της. 
      Η χρήση τεχνικών μέσων δεν είναι κάτι πρωτότυπο και καινοφανές για την Ελληνική Αστυνομία. Αντιθέτως το μέτρο αυτό εφαρμόζεται από όλες τις αστυνομίες των προηγμένων χωρών και ασφαλώς η χώρα μας δεν νοείται να αποτελεί εξαίρεση. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Χουρμουζιάδης έχει το λόγο. 
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Ευχαριστώ, κύριε Πρόεδρε. 
      Το ενδιαφέρον, όσο και συγκινητικό, μικρό προφορικό δοκίμιο του κυρίου Υφυπουργού, όσον αφορά τις υποχρεώσεις της αστυνομίας, δεν νομίζω ότι απαντά στην ουσία της ερώτησης. 
      Η ερώτηση αφορά την τεχνολογική δραστηριότητα –ας την χαρακτηρίσω έτσι- που αυτήν τη στιγμή αναπτύσσεται στη Θεσσαλονίκη μ΄ ένα και μοναδικό σκοπό: Να καταγράφει και να φακελώνει –δεν υπάρχει άλλο ρήμα πιο κατάλληλο- τις κινητοποιήσεις των πολιτών, που τελικά δρουν και αναπτύσσουν αυτές τις δραστηριότητες, γιατί αυτό όχι μόνο τους το επιτρέπει αλλά τους το επιβάλλει το Σύνταγμα. 
      Γιατί, κύριε Πρόεδρε, ας μην ξεχνούμε ότι το Σύνταγμα όχι μόνο διακηρύσσει την ύπαρξη κάποιων δικαιωμάτων, αλλά επιβάλλει την προστασία τους. Μάλιστα την επιβάλλει και την αναθέτει στον ίδιο τον πολίτη. Όταν, όμως, την ίδια στιγμή το κράτος, με την αστυνομία, στήνει κρυφά μυστικά κυκλώματα τηλεοράσεως που καταγράφουν αυτές τις κινήσεις, οι οποίες δεν είναι τίποτα παραπάνω από την εφαρμογή αυτών των συνταγματικών δυνατοτήτων και υποχρεώσεων, τότε τι να σκεφτεί κανείς; 
      Πριν από μέρες ένα μέλος της Κυβέρνησης είπε «Όχι περισσότερη ασφάλεια σε βάρος της ελευθερίας». Αυτό, όμως, που γίνεται στη Θεσσαλονίκη αίρει ακριβώς την αλήθεια αυτής της δήλωσης, γιατί με τα μέτρα που λαμβάνονται, κύριε Υπουργέ, φαλκιδεύεται άμεσα -και στην καρδιά της- η δυνατότητα των πολιτών να υπερασπιστούν τα συνταγματικά τους δικαιώματα. 
      Με αυτόν τον τρόπο τους αποθαρρύνετε, τους βάζετε να υποπτεύονται. Δεν ξέρουμε πια -και κανείς δεν μπορεί να μας διαβεβαιώσει- αυτά τα στοιχεία που συλλέγετε αυτήν τη στιγμή με ποιο τρόπο θα χρησιμοποιηθούν στο μέλλον. Θα τελειώσει η Σύνοδος Κορυφής. Τα στοιχεία αυτά θα καταστραφούν, κύριε Πρόεδρε; Σε ποια γραφεία, σε ποιες μυστικές υπηρεσίες θα μεταφερθούν; 
      Είναι ένας φόβος που πρέπει να δηλωθεί εδώ μέσα και θα ήθελα μία απάντηση, κύριε Υφυπουργέ. 
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο. 
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Κύριε Πρόεδρε, πρέπει να αναφέρω ότι το θέμα της εγκατάστασης εικονοληπτών στην Θεσσαλονίκη δεν είναι τωρινό ζήτημα. Ήδη στη Θεσσαλονίκη, κύριε συνάδελφε, εδώ και αρκετά χρόνια λειτουργούν δεκαεπτά κάμερες ελέγχου κυκλοφορίας. Για την καλύτερη, λοιπόν, και αποτελεσματικότερη διαχείριση της οδικής κυκλοφορίας μέσω της παρακολούθησης των κυκλοφοριακών συνθηκών που ισχύουν στη Θεσσαλονίκη, ζητήθηκε η αύξηση των υφιστάμενων κατά δεκαέξι, προκειμένου να καλυφθούν περισσότερα σημεία της πόλης. 
      Συνεπώς, η ενέργεια αυτή δεν σχετίζεται με τη διεξαγωγή της Συνόδου Κορυφής της Ευρωπαϊκής Ένωσης, που αναφέρατε νωρίτερα, αφού πρόκειται για κάμερες ελέγχου της κυκλοφορίας, οι οποίες δεν έχουν τη δυνατότητα φωτογράφησης ή κινηματογράφησης, αλλά μεταφέρουν μόνο εικόνα στο κέντρο επιχειρήσεων της Διεύθυνσης Άμεσης Δράσης για την άμεση αντιμετώπιση τυχόν προβλημάτων. 
      Πρέπει επίσης να επισημάνω, κύριε Πρόεδρε, ότι η χρησιμοποίηση των εν λόγω εικονοληπτών δεν αντίκειται στις διατάξεις του ν. 2472/97, ο οποίος αποβλέπει στην προστασία του ατόμου για την επεξεργασία δεδομένων προσωπικού χαρακτήρα. Είναι νόμιμη σύμφωνα με την παράγραφο 2 του άρθρου 1 της 1122 διάταξης της Αρχής Προστασίας Δεδομένων Προσωπικού Χαρακτήρα για τα κλειστά κυκλώματα τηλεόρασης. 
      Πάντως σε κάθε περίπτωση οι όροι και οι προϋποθέσεις που αφορούν την εγκατάσταση και λειτουργία του εξοπλισμού αυτού θα είναι σύμφωνες με την ισχύουσα νομοθεσία για την προστασία των προσωπικών δεδομένων. Τέλος, θέλω να τονίσω ότι αυτή είναι η αλήθεια και όσα ακούστηκαν περί εγκατάσταση κλειστού κυκλώματος τηλεόρασης για μαζικό τηλεοπτικό φακέλωμα ή για εκσυγχρονισμό του τηλεοπτικού χαφιεδισμού δεν ανταποκρίνονται στην πραγματικότητα. 
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι την συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ», με θέμα: «Η Ελλάδα των Βαλκανικών Πολέμων 1912-1913», μαθητές και μαθήτριες και συνοδοί-δάσκαλοι από το 2ο Δημοτικό Σχολείο Ριζομύλου Μαγνησίας και από το 3ο Δημοτικό Σχολείο Αλμυρού Μαγνησίας. 
      Η Βουλή τους καλωσορίζει. 
      (Χειροκροτήματα απ΄ όλες τις πτέρυγες της Βουλής)
      Η δεύτερη με αριθμό 639/20-5-2003 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αντωνίου Σκυλλάκου προς τον Υπουργό Μεταφορών και Επικοινωνιών, σχετικώς με τη λήψη των αναγκαίων μέτρων για την καλύτερη λειτουργία των αστικών συγκοινωνιών και ιδιαίτερα των μπλε λεωφορείων, διαγράφεται λόγω κωλύματος Υπουργού.
      Επίσης η τέταρτη με αριθμό 636/20-5-2003 επίκαιρη ερώτηση του Ανεξάρτητου Βουλευτή κ. Γεώργιου Καρατζαφέρη προς τον Υπουργό Ανάπτυξης, σχετικώς με την ανάληψη της πλειοψηφίας των δημοσίων έργων από λίγες εταιρίες, το αδιέξοδο των μικρομεσαίων εργοληπτικών επιχειρήσεων κ.λ.π. διαγράφεται αφού το Υπουργείο είναι αναρμόδιο. Επομένως θα πρέπει να επανακατατεθεί. 
      Τέταρτη είναι με αριθμό 635/20-5-2003 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ιωάννας Στεργίου προς την Υπουργό Περιβάλλοντος, Χωροταξίας και Δημοσίων Έργων, σχετικώς με τη δημιουργία νέων χώρων υγειονομικής ταφής απορριμάτων στην Αττική, τις αντιδράσεις των κατοίκων κλπ.
      Η επίκαιρη ερώτηση της κυρίας συναδέλφου έχει ως εξής:
       «Οι εξαγγελίες της κυρίας Υπουργού ΠΕΧΩΔΕ για τη δημιουργία νέων χωματερών στο Νομό Αττικής έχουν πυροδοτήσει σωρεία αντιδράσεων -και δικαίως- των κατοίκων και των φορέων της περιοχής. Οι τοποθεσίες τις οποίες έχει διαλέξει είναι γεμάτες από μνημεία ή είναι εξόχου φυσικού κάλλους ή είναι δίπλα στην εθνική οδό ή είναι ήδη τόσο επιβαρημένες που δεν χωράει άλλη επιβάρυνση. 
      Η κυρία Υπουργός δεν ακούει τη φωνή σύσσωμου του λαού της Ανατολικής και Δυτικής Αττικής που με επικεφαλής την Τοπική Αυτοδιοίκησή του προτείνει διάλογο για να βρεθούν λύσεις αποδεκτές από όλους. Δικαιολογημένα έχουν κινητοποιηθεί οι κάτοικοι και οι φορείς της Ανατολικής και Δυτικής Αττικής. 
      Σαν απάντηση στις κινητοποιήσεις αυτές πρόσφατα είχαμε: Την παρέμβαση εισαγγελέα που ζήτησε την παραδειγματική τιμωρία των συμμετεχόντων στις κινητοποιήσεις στην Δυτική Αττική και την αυστηρή αντιμετώπισή τους στο μέλλον από την αστυνομία. Την πρωτοφανή απόφαση του Γενικού Αστυνομικού Διευθυντή Αττικής της 8ης Μαΐου με την απαγόρευση –κατά το αποφασίζουμε και διατάζουμε- κάθε δημόσια συνάθροιση κατά μήκος της νέας εθνικής οδού θυμίζοντας άλλες εποχές. 
      Την «προληπτική» σύλληψη διαδηλωτών. Την παράταξη αστυνομικών δυνάμεων και δυνάμεων των ΕΚΑΜ για την απώθηση και παρεμπόδιση των διαδηλωτών σαν να επρόκειτο να αντιμετωπισθούν εγκληματίες και όχι πολίτες, γυναίκες και παιδιά που διαμαρτύρονται. Την προκλητική παρέμβαση του Διευθυντή του Αστυνομικού Τμήματος Καπανδριτίου, ο οποίος ζήτησε να μάθει ποιοι δημοσιογράφοι παρευρέθησαν στη συνέντευξη τύπου που έδωσαν οι δήμοι και οι κοινότητες της περιοχής. 
      Με βάση τα παραπάνω ερωτάται η κυρία Υπουργός: 
      Με τέτοια μέτρα αστυνομοκρατίας, συλλήψεων, ρίψης δακρυγόνων και απαγόρευσης των συγκεντρώσεων, η Κυβέρνηση θα πείσει τους κατοίκους της Αττικής ότι η χωροθέτηση των ΧΥΤΑ στην περιοχή τους με τον τρόπο που την προωθεί το Υπουργείο είναι η πιο ενδεδειγμένη λύση για το μεγάλο πρόβλημα των σκουπιδιών της Αττικής».
      Θα απαντήσει η Υφυπουργός Περιβάλλοντος, Χωροταξίας και Δημοσίων Έργων κ. Ζήση. 
      Ορίστε, κυρία Υπουργέ, έχετε το λόγο.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, οι εξαγγελίες της Υπουργού δεν ήταν αποτέλεσμα απλά μίας ξαφνικής απόφασης. Ήταν αποτέλεσμα πάρα πολλών σχεδιασμών, συναινέσεων, διαβουλεύσεων, συζητήσεων με τους αρμόδιους φορείς τόσο στο Υπουργείο όσο και σε όλα τα άλλα όργανα. Στο ερώτημά σας για την καταστολή των διαδηλώσεων, το μόνο που μπορώ να πω από την πλευρά των αρμοδιοτήτων μου, είναι ότι τα όργανα της δημόσιας τάξης εφαρμόζουν τους νόμους και τίποτα παραπάνω. 
      Δεν είναι η βούληση της Κυβέρνησης ούτε του ΥΠΕΧΩΔΕ να σταματούν οι ανησυχίες των πολιτών με τους τρόπους τους σύννομους που εκφράζονται. Απεναντίας μάλιστα το ΥΠΕΧΩΔΕ έχει ανοίξει πάρα πολλές φορές τις πόρτες του γι’ αυτές τις συζητήσεις. Όμως, γνωρίζετε κι εσείς πάρα πολύ καλά ότι αυτός ο περιφερειακός σχεδιασμός δεν μπόρεσε να βρει την τελική συναίνεση μεταξύ των φορέων, των πολιτών και των οργανισμών της Τοπικής Αυτοδιοίκησης για την οριοθέτηση και χωροθέτηση αυτών των χώρων, όπου θα γίνει ένα ολοκληρωμένο σύστημα διαχείρισης. Γι’ αυτό και υπάρχει η αναγκαιότητα της νομοθετικής ρύθμισης. Και αυτό δεν είναι κάτι που πάλι αποφασίζεται από εμάς. Γνωρίζουμε όλοι ότι η ασφάλεια της ποιότητας της ζωής των πολιτών, της υγείας πάνω από όλα των πολιτών, είναι βαρόμετρο της δικής μας -όλων μας- πολιτικής παρέμβασης και λειτουργίας. Είναι, λοιπόν, δυνατόν σ’ αυτήν την περίοδο να υπάρχουν τόσες ανεξέλεγκτες χωματερές, να υπάρχουν τόσα προβλήματα από τις ανεξέλεγκτες χωματερές και να είναι καθημερινώς σε κίνδυνο η υγεία των πολιτών και όλων των κατοίκων της χώρας μας; Γι’ αυτό προχωρήσαμε σε περιφερειακούς σχεδιασμούς, όπως προβλέπεται και από τις κοινοτικές οδηγίες αφ΄ ενός και από τις κοινές υπουργικές αποφάσεις που έχουν υπογραφεί στη χώρα μας από την Κυβέρνηση αλλά σύμφωνα πάντα με τις κοινοτικές οδηγίες.
      Αυτό που θέλω να πω και να τονίσω, κύριε Πρόεδρε, είναι ότι κάποια πράγματα πρέπει κάποτε να ολοκληρωθούν, γιατί οι συνέπειες είναι πάρα πολύ μεγάλες. Γνωρίζετε ότι υπάρχουν καταγγελίες από την Ευρωπαϊκή Ένωση ως προς το θέμα των σκουπιδιών και αυτές οι καταγγελίες τείνουν να πάρουν μορφή οριζόντιας καταγγελίας, πολύ επικίνδυνης για επιβολή προστίμου και για άλλες ποινές στη χώρα μας. Όμως είναι δυνατόν η Ελλάδα του 21ου αιώνα, εμείς όλοι οι πολιτικοί, να μην έχουμε προλάβει στο επίπεδο της πρόληψης και της πρόβλεψης όλα αυτά τα ζητήματα και να ερχόμαστε με την καταστολή να τα λύσουμε ή με το πώς θα σβήσουμε κάποιες καταγγελίες που έρχονται από την Ευρωπαϊκή Ένωση; 
      Υπάρχει ένας ολόκληρος σχεδιασμός, κύριε Πρόεδρε. Το χρονικό διάστημα αυτό που μου δίνετε, στα πλαίσια του κοινοβουλευτικού ελέγχου, δεν είναι ικανό για να απαριθμήσω τις προτεραιότητες αυτής της ολοκληρωμένης πρότασης που είναι αποδεκτή κι είναι αποτέλεσμα περιφερειακών συμβουλίων και εγκρίσεων κι αποφάσεων, όμως ήδη, κύριε Πρόεδρε, εδώ στη Βουλή των Ελλήνων σε ερωτήματα συναδέλφων έχω απαντήσει συγκεκριμένα γι’ αυτό το πρόγραμμα.
      ΠΡΟΕΔΡΕΥΩΝ (Κωνσταντίνος Γείτονας): Θα «ξανα»-απαντήσετε και στο μέλλον από ό,τι βλέπω και προβλέπω. 
      Το λόγο έχει η κ. Στεργίου.
      ΙΩΑΝΝΑ ΣΤΕΡΓΙΟΥ: Ευχαριστώ, κύριε Πρόεδρε.
      Γεγονός είναι ότι θα φέρνουμε και θα ξαναφέρνουμε το θέμα γιατί δεν πιστεύουμε ότι θα λυθεί τόσο εύκολα. Εγώ αυτό που θέλω να πω είναι ότι βέβαια αυτή η ερώτησή μας δεν είχε την έννοια να μας ξαναπείτε πάλι ότι υπάρχει περιφερειακός σχεδιασμός. Αυτά τα ξέρουμε. Το ζήτημα είναι – και εδώ είναι το μεγαλύτερο πρόβλημα- ότι δεν υπάρχει συναίνεση. Αυτό που λέτε ότι υπάρχει συναίνεση με την Τοπική Αυτοδιοίκηση και με τους κατοίκους δεν είναι σωστό. Δεν υπάρχει συναίνεση. Από την αρχή του χρόνου από δημοσιεύματα του Τύπου έμαθαν οι περισσότεροι κάτοικοι των περιοχών μας και οι κοινοτάρχες κι οι δήμαρχοι ότι ήταν οι περιοχές τους επιλεγμένες για ΧΥΤΑ. Δεν υπήρξε ενημέρωση, οι περισσότεροι δήμαρχοι και κοινοτάρχες ήταν καινούργιοι. Από τα δημοσιεύματα, λοιπόν, του Τύπου τα έμαθαν. Άρα πού την είδατε εσείς την συναίνεση;
      Όσον αφορά, λοιπόν, τον περιφερειακό σχεδιασμό, τον κάνατε έξω από τους κατοίκους, έξω από τους φορείς, με κάποια μελετητικά γραφεία. Τα φέρατε για να τα εγκρίνουν κι από εκεί και πέρα είχατε την απαίτηση σαν Υπουργείο ο κόσμος να δεχθεί αυτές τις αποφάσεις. Εγώ σας λέω ότι υπάρχουν –και πάλι τα είχαμε ξαναπεί μαζί αλλά και με την Υπουργό- μελέτες του πανεπιστημίου ότι οι χώροι είναι ακατάλληλοι. Αυτό το νόημα είχε η ερώτησή μας σήμερα: ότι δεν κάνετε διάλογο, δεν συζητάτε με αυτόν τον κόσμο που διαμαρτύρεται. Δεν μπορεί η  Αττική από την Ελευσίνα ή από τα Μέγαρα μέχρι το Λαύριο να είναι σήμερα στο πόδι, να είναι κάθε μέρα σε εκδηλώσεις, σε συγκεντρώσεις, να είναι κάθε μέρα διαμαρτυρόμενοι και εσείς να το αντιμετωπίζετε με τα ΜΑΤ, με τις προληπτικές συλλήψεις. Γιατί δεν ρίξατε ένα πρόστιμο στα Λιόσια; Λέτε συνέχεια για τις ανεξέλεγκτες χωματερές. Δεν λέει κανείς να μείνουν οι χωματερές όπως είναι. Δεν έχουμε αυτή την άποψη, αλλά σας λέμε: τόσα χρόνια στα Λιόσια που είναι μια ανεξέλεγκτη χωματερή, που δεν έχει καν άδεια, τόσα χρόνια γιατί δεν παρέβη εισαγγελέας για να την κλείσει, γιατί δεν πήρατε μέτρα τόσα χρόνια; Σας ενοχλούν οι διαδηλωτές που βγαίνουν και διαμαρτύρονται; Προληπτικές συλλήψεις; Πού ακούστηκε αυτό; Πρωτοφανής απόφαση του Γενικού Διευθυντή – και θα την καταθέσω και στα  Πρακτικά- με την οποία απαγορεύεται κάθε δημόσια εν υπαίθρω συνάθροιση από το Δαφνί μέχρι το Νομό Κορινθίας! Αυτό ούτε στην χούντα δεν το είχαμε. Αν είναι δυνατόν! Αποφασίζουμε και διατάζουμε; Αυτό είναι το ένα.
      Δεύτερον σε συνέντευξη Τύπου να πάει ο διευθυντής του αστυνομικού τμήματος να ρωτά ποιοι είναι οι δημοσιογράφοι; Να αποκλείετε τους κατοίκους –όχι εσείς, γενικότερα, το κλίμα που έχει δημιουργηθεί- να βγουν στα κανάλια για να πουν την γνώμη τους; Έχει βγει η κυρία Υπουργός: βγαίνετε όλοι στα κανάλια και λέτε συνέχεια. Μα, πού να πάμε; Διαμαρτύρονται. Στην πόρτα του γείτονα θα τα πάμε; Δεν λέμε κάτι τέτοιο. Λέμε να γίνει διάλογος, να ακούσετε και τις άλλες απόψεις. Υπάρχουν θέσεις, υπάρχουν προτάσεις. Αυτή, λοιπόν, την έννοια έχει κι η ερώτησή μας, ότι το παραπέντε που λέτε ή και το και πέντε μπορεί να λυθεί ακόμη και τώρα με συναίνεση των κατοίκων.
      Ευχαριστώ.
      (Στο σημείο αυτό η Βουλευτής κ. Ιωάννα Στεργίου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Κωνσταντίνος Γείτονας): Πάντως, κυρία συνάδελφε, επειδή αναφέρατε το «γείτονα»…
      ΙΩΑΝΝΑ ΣΤΕΡΓΙΟΥ: Όχι εσάς.
      ΠΡΟΕΔΡΕΥΩΝ (Κωνσταντίνος Γείτονας):…θα ήθελα να πω ότι υπάρχει μια τάση στην ελληνική κοινωνία που για τέτοιες περιπτώσεις όπως τα σκουπίδια λέει: «έξω από εμένα κι ας πάνε και στην αυλή του γείτονα». Στην προκειμένη περίπτωση και σε αντίστοιχες εμείς οι Βουλευτές δεν θα πρέπει να ενθαρρύνουμε αυτή την τάση.
      Ορίστε, κυρία Υπουργέ, έχετε το λόγο.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, δεν αφορά το ΥΠΕΧΩΔΕ η συντεταγμένη διαδικασία και τήρηση της τάξης. Αυτά προβλέπονται από κάποιους νόμους και από κάποιες διατάξεις και δεν αφορούν εμάς.
      Θέλω να ενημερώσω την κυρία συνάδελφο, ότι ο σχεδιασμός έχει ξεκινήσει πολύ καιρό. Σαφώς αλλάζουν οι δήμαρχοι κι οι νομάρχες και βεβαίως στην πλατιά μας δημοκρατία αυτές οι αλλαγές των προσώπων, με τη διαδικασία της ψήφου  και της εκλογής, είναι πολύ θεμιτές. Όμως η πρόοδος, η ανάπτυξη κι η προστασία του πολίτη θα πρέπει να είναι η κεντρική, η καθημερινή μας μέριμνα και φροντίδα, χωρίς να μακρηγορούμε στη διάρκεια της μεταβατικής, αν θέλετε, διάταξης ή προσαρμογής όλων αυτών των νέων δεδομένων. Δεν είναι απλά και μόνο, κυρία συνάδελφε, οι καταγγελίες της Ευρωπαϊκής Ένωσης ή οι κοινοτικές οδηγίες. Είναι η ελληνική μας συνείδηση μέσα από το δημοκρατικό προγραμματισμό. Εγώ είπα απλά: όπου δεν υπάρχει συναίνεση δεν μπορεί παρά να πάμε με νομοθετική ρύθμιση.
      ΙΩΑΝΝΑ ΣΤΕΡΓΙΟΥ:  Μα είναι όλη η Αττική, η μισή Ελλάδα. Πού υπάρχει συναίνεση;
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Όλη η Αττική στο διάστημα του ενάμιση έτους που βρίσκομαι εγώ τουλάχιστον στο υπουργείο αυτό, έχουν περάσει όλοι οι φορείς, έχουν γίνει επανειλημμένες συζητήσεις και δεν κατέληξαν σε συναίνεση. Αυτή είναι η ευτυχία κι η ευλογία της δημοκρατίας. Δεν μπορούμε όλοι να συμφωνούμε σε όλα, όμως υπάρχουν πλειοψηφίες, επιστημονικές μελέτες, διαδικασίες των ίδιων των νομαρχιών, των περιφερειών, οι οποίες είναι καταγεγραμμένες ως θεσμικές διεργασίες, αποφάσεις, συγκλίσεις, πλειοψηφίες, για να πάμε σε νομοθετική ρύθμιση. Δεν είναι η Κυβέρνηση ούτε το ΥΠΕΧΩΔΕ «αποφασίζουμε και διατάζουμε». Σ’ αυτήν την εποχή –το ξέρετε πολύ καλά- ζούμε μέσα σε συνεργασίες και σε θεσμικό περιβάλλον αποφάσεων και αυτό θα πρέπει να το τηρήσουμε. Μακριά από εμάς όλο αυτό που λέτε, η φοβία για τα μέσα ενημέρωσης. Αλίμονο! Μπορεί το ΥΠΕΧΩΔΕ να πει να  μην βγει ένας πολίτης στο μέσο ενημέρωσης να μιλήσει; Τι είναι αυτά που λέτε, κυρία συνάδελφε; Δεν έχει καμία σχέση αυτό. Το ΥΠΕΧΩΔΕ έχει συγκεκριμένο σχεδιασμό κι έχει κατατεθεί στη Βουλή.
      Υπάρχουν μελέτες, κύριε Πρόεδρε, –ήθελα να πω γι’ αυτό- οι οποίες δεν ανατέθηκαν με κάποιο τρόπο, όπως το έθεσε με τους συνειρμούς η κυρία συνάδελφος, σε κάποιους ημέτερους. Η επιστημονική κοινότητα θα αντιδρά σ’ αυτό που είπατε, κυρία συνάδελφε. Οι μελέτες ανατέθηκαν με τις νόμιμες διαδικασίες και όλοι οι επιστημονικοί φορείς και οι μελετητές εξονυχιστικά ανέλυσαν τα δεδομένα και χωροταξικά, εγγειοβελτιωτικά, υδρογεωλογικά βρήκαν ότι αυτοί οι χώροι είναι οι καταλληλότεροι. Και βεβαίως πρέπει να ενημερώσετε  τους ανθρώπους στην περιφέρειά σας ότι δεν μιλούμε σήμερα για ανεξέλεγκτες χωματερές ή για ΧΥΤΑ με παλιές τεχνολογίες. Μιλάμε για σύγχρονες μεθόδους και προδιαγραφές πάρα πολύ αυστηρές, ενσωματωμένες κι εναρμονισμένες με την περιβαλλοντική σύγχρονη νομοθεσία και τις κοινοτικές οδηγίες.
       Άρα πρόκειται για έναν ολοκληρωμένο σχεδιασμό, ένα ολοκληρωμένο σύστημα διαχείρισης των αποβλήτων που δεν περιλαμβάνει μόνο την κατασκευή των ΧΥΤΑ. Υπάρχουν χίλιες δύο άλλες εναλλακτικές λειτουργίες, όπως η ανακύκλωση, άλλα υλικά συσκευασίας κλπ, που ξέρετε ότι υπάρχουν τα προεδρικά διατάγματα που βρίσκονται στο Συμβούλιο της Επικρατείας και ένα πλήθος παρεμβάσεων που είναι πάρα πολύ αναλυτικά, επιστημονικά, αλλά και κοινωνικά και πολιτικά τεκμηριωμένες.
      Νομίζω λοιπόν ότι η ανάγκη για νομοθετική ρύθμιση είναι ανάγκη προστασίας του πολίτη, όταν δεν καταφέραμε, μετά από ένα μεγάλο χρονικό διάστημα, να βρούμε την πλήρη ομοφωνία. 
      Σας ευχαριστώ. 
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      Έχω την τιμή να ανακοινώσω στο Σώμα ότι οι Υπουργοί Εξωτερικών, Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Ανάπτυξης, Περιβάλλοντος, Χωροταξίας και  Δημοσίων Έργων, Εθνικής Παιδείας και Θρησκευμάτων, Εργασίας και Κοινωνικών Ασφαλίσεων, Υγείας και Πρόνοιας, Γεωργίας, Δικαιοσύνης, Πολιτισμού, Μεταφορών και Επικοινωνιών, Δημόσιας Τάξης, Εμπορικής Ναυτιλίας και Τύπου και Μέσων Μαζικής Ενημέρωσης, κατέθεσαν σχέδιο νόμου: «Κύρωση της  Συμφωνίας Σταθεροποίησης και Σύνδεσης μεταξύ των Ευρωπαϊκών Κοινοτήτων και των Κρατών-Μελών τους αφ΄ ενός και της Δημοκρατίας της Κροατίας αφ΄ ετέρου».
      Παραπέμπεται στην αρμόδια Διαρκή Επιτροπή.
      ΠΡΟΕΔΡΕΥΩΝ (Κωνσταντίνος Γείτονας): Κύριοι Βουλευτές, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμ. 56/7-5-2003 επερώτηση των Βουλευτών της Νέας Δημοκρατίας κυρίων Θεόδωρου Σκρέκα, Ηλία Καλλιώρα, Αριστείδη Τσιπλάκου, Νικόλαου Νικολόπουλου, Αθανάσιου Νάκου, Γεώργιου Τρυφωνίδη, Αδάμ Ρεγκούζα, Σάββα Τσιτουρίδη, Δημήτριου Κωστόπουλου, Γεώργιου Αλογοσκούφη, προς τον Υπουργό Οικονομίας και Οικονομικών, σχετικά με την πορεία των εξαγωγών.
      Για τη συζήτηση της επερώτησης, ορίζεται από τη Νέα Δημοκρατία ως Κοινοβουλευτικός Εκπρόσωπος, ο Βουλευτής Α΄ Αθήνας, κ. Γεώργιος Αλογοσκούφης.
      Ο πρώτος εκ των επερωτώντων κ. Θεόδωρος Σκρέκας έχει το λόγο.
      Ορίστε, κύριε Σκρέκα.
      ΘΕΟΔΩΡΟΣ ΣΚΡΕΚΑΣ: Κύριοι συνάδελφοι, η Νέα Δημοκρατία για μια ακόμη φορά φέρνει στη Βουλή, υπό μορφή επερώτησης, ένα πολύ σημαντικό θέμα που αφορά την εθνική μας οικονομία, αλλά και την κοινωνία μας γενικότερα. 
      Το θέμα αυτό έχει σχέση με τις εξαγωγικές δυνατότητες της χώρας μας, οι οποίες θα μπορούσαν να δώσουν το οξυγόνο που χρειάζεται σήμερα και η οικονομία και η κοινωνία, προκειμένου να αντιμετωπιστούν όλα αυτά τα σημαντικά, τα μεγάλα προβλήματα που βιώνουμε, ιδιαίτερα αυτήν την περίοδο.
      Η συζήτηση αυτή γίνεται σε μια εποχή που με κύματα, θα έλεγα, έρχονται και βγαίνουν στην επιφάνεια μια σειρά γεγονότα. Το πρώτο κύμα αφορά σκάνδαλα και διαπλοκή και το δεύτερο κύμα αφορά τα λουκέτα που μπαίνουν σε μια σειρά από επιχειρήσεις, τα οποία στη συνέχεια οδηγούν εκατοντάδες ανθρώπους στην ανεργία.
       Από την άλλη μεριά έχουμε την Κυβέρνηση και τους Υπουργούς, οι οποίοι για μεν τις πτωχεύσεις δηλώνουν ότι φταίνε οι επιχειρηματίες, για τις λακκούβες των εργολαβιών ότι φταίνε οι εργολάβοι, για την απώλεια των χρημάτων στο χρηματιστήριο ότι φταίνε οι επενδυτές, για την απώλεια κοινοτικών πόρων ύψους 160 δισεκατομμύρια από το Β΄ Κοινοτικό Πλαίσιο Στήριξης ότι φταίει η Ευρωπαϊκή Ένωση. Και βέβαια, επαίρεται η Κυβέρνηση, λέγοντας «εμείς χάσαμε τα λιγότερα σε σχέση με τις άλλες χώρες της Ευρωπαϊκής Ένωσης». Για το Γ΄ Κοινοτικό Πλαίσιο Στήριξης, η πορεία του οποίου βρίσκεται σε τραγική κατάσταση, η Κυβέρνηση και οι Υπουργοί  δηλώνουν ότι όλα πάνε καλά και η Νέα Δημοκρατία κινδυνολογεί. Και βέβαια με λύπη λέμε ότι επιβεβαιωνόμαστε, αλλά όμως καθυστερημένα, όταν η Ελλάδα πληρώνει το κόστος μιας πολιτικής που εφαρμόζει το κυβερνών κόμμα.
      Για την ανεργία, δηλώνει η Κυβέρνηση δια του εκπροσώπου της ότι οι Έλληνες φαίνεται ότι έχουν μειωμένη όραση και ότι, αντί να έχουμε αποδυνάμωση του παραγωγικού ιστού, αντιθέτως έχουμε βελτίωση.
      Ανέφερε ο κ. Πρωτόπαπας χθες, από ραδιοφώνων, αλλά και τηλεοράσεων, ότι το ισοζύγιο είναι θετικό, ότι κλείνουν μεν οι επιχειρήσεις, αλλά αυτές που ανοίγουν είναι περισσότερες. Ανέφερε μάλιστα ένα νούμερο της τάξεως των εβδομήντα μία χιλιάδων νέων επιχειρήσεων. Φαίνεται ότι ο κ. Πρωτόπαπας τα στοιχεία τα παίρνει απ’ αυτές τις επιχειρήσεις οι οποίες στήνονται μέσα από κάποια προγράμματα της Ευρωπαϊκής Ένωσης, διετούς διάρκειας, στα οποία προστρέχουν πολλοί εκ των συμπολιτών μας να μπουν, για να αντιμετωπίσουν τα καθημερινά τους προβλήματα. Και μόλις τα χρήματα αυτά εισπραχθούν και ολοκληρωθεί η διετία, στο τέλος αυτές οι εταιρείες εξαφανίζονται.
      Αν, λοιπόν, η Κυβέρνηση εννοεί έτσι την ανάπτυξη, πρέπει να της πούμε και από του Βήματος αυτού, ότι φαίνεται ότι στα θέματα ανάπτυξης έχει μειωμένη όραση και μειωμένη αντίληψη.
      Κύριοι συνάδελφοι, το θέμα των εξαγωγών είναι ένας σημαντικός τομέας της εθνικής μας οικονομίας. Και απεδείχθη ότι η Ελλάδα, κυρίως στους τομείς εκείνους που μπορεί να αναπτύξει το εξαγωγικό της εμπόριο, αντιστρέφει την κατάσταση μέσα από μια πολιτική, η οποία διαχρονικά εφαρμόστηκε. 
      Αναφέρομαι συγκεκριμένα. Τομέας της γεωργίας. Ήδη σήμερα η Ελλάδα, χώρα κατ’ εξοχήν αγροτική, έφτασε στο σημείο να εισάγει πάνω από το 60% των αναγκών της σε αγροτικά προϊόντα. Και το χειρότερο είναι ότι τα προϊόντα που παράγονται στον ελλαδικό χώρο, εξάγονται σε γειτονικές χώρες στην πρωτογενή τους μορφή και με την εξαγωγή αυτή, την προστιθέμενη αξία των προϊόντων αυτών, την καρπούνται οι γειτονικές χώρες και μαζί με την προστιθέμενη αξία, τους προσφέρουμε και θέσεις εργασίας, τις οποίες θα μπορούσαμε να έχουμε εμείς εδώ στην Ελλάδα.
      Αναφέρω ένα παράδειγμα: ελαιόλαδο. Φεύγει από την Ελλάδα πρωτογενώς και πάει στις γειτονικές χώρες, όπου εκεί έχουν συσταθεί, συγκροτηθεί επιχειρήσεις, οι οποίες παίρνουν το ελληνικό λάδι, το επεξεργάζονται, το συσκευάζουν και στη συνέχεια το διαθέτουν σε όλες τις αγορές του κόσμου. Και το χειρότερο είναι ότι το εισάγουμε και εμείς στην Ελλάδα και το πληρώνουμε με τιμή πολλαπλάσια, από την τιμή με την οποία φεύγει από μας προς τις χώρες αυτές. 
      Αυτό είναι ένα δείγμα που επιβεβαιώνει τα στοιχεία που προέρχονται από την Τράπεζα της Ελλάδας, αλλά και τη Στατιστική Υπηρεσία της Ελλάδας, ότι οι εξαγωγές μας παρουσιάζουν μια σταδιακή μείωση, σε αντίθεση με τις εισαγωγές οι οποίες κινούνται αυξητικά με αλματώδεις ρυθμούς.
      Σύμφωνα με τα στοιχεία της Τράπεζας της Ελλάδας, οι εξαγωγές το 2002 μειώθηκαν κατά 9,7% και περιορίστηκαν σε 10.433 εκατομμύρια ευρώ, από 11.545 εκατομμύρια ευρώ που ήταν τον προηγούμενο χρόνο. Κατ’ αυτόν τον τρόπο και με τη διατήρηση των εισαγωγών στα ίδια περίπου υψηλά επίπεδα, με εισαγωγές ύψους 33.142 εκατομμύρια ευρώ το 2002 και 33.156 εκατομμύρια ευρώ το 2001, το έλλειμμα του εμπορικού ισοζυγίου διευρύνθηκε κατά 1.098 εκατομμύρια ευρώ, ήτοι 5,1% και ανήλθε σε 22.708 εκατομμύρια ευρώ. 
      Η μείωση των εξαγωγών που αντανακλά την υποχώρηση της ανταγωνιστικότητας των ελληνικών προϊόντων στις διεθνείς αγορές, οδήγησε σε περαιτέρω διεύρυνση του ελλείμματος του ισοζυγίου τρεχουσών συναλλαγών και τη διαμόρφωσή του σε ύψος ρεκόρ το 2002, μείον 9.120 εκατομμύρια ευρώ.
      ( Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
      Τα στοιχεία του Ιανουαρίου του 2003, τα οποία δημοσιοποίησε η Τράπεζα της Ελλάδος, εμφανίζουν περαιτέρω επιδείνωση των εξαγωγών. Οι εξαγωγές αγαθών του Ιανουαρίου του 2003 μειώθηκαν σε 878 εκατομμύρια ευρώ έναντι 914 εκατομμυρίων ευρώ και 957,4 εκατομμυρίων ευρώ των αντιστοίχων μηνών των ετών 2002 και 2001. 
      Αντιθέτως, οι εισαγωγές αγαθών αυξήθηκαν σε 2.958 εκατομμύρια ευρώ τον Ιανουάριο του 2003 έναντι 2.889 εκατομμυρίων ευρώ και 2.766 εκατομμυρίων ευρώ των αντίστοιχων μηνών των ετών 2001 και 2000.
      Οι εξελίξεις αυτές προκάλεσαν αύξηση του ελλείμματος του εμπορικού ισοζυγίου του Ιανουαρίου του 2003 σε 2.079 εκατομμύρια ευρώ έναντι 1.974 εκατομμυρίων ευρώ και 1.808 εκατομμυρίων ευρώ των αντιστοίχων μηνών των ετών 2001 και 2000.
      Μετά από αυτές τις εξελίξεις, το έλλειμμα του ισοζυγίου τρεχουσών συναλλαγών του Ιανουαρίου του 2003 διαμορφώθηκε στα 1.200 εκατομμύρια ευρώ. Είναι αυξημένο κατά 326 εκατομμύρια ευρώ συγκριτικά με το δίμηνο του προηγουμένου έτους.
      Παράλληλα με τη μείωση των εξαγωγών παρατηρούνται σημαντικές ανακατατάξεις στις εξαγωγικές αγορές της Ελλάδος κατά την τελευταία δεκαετία με κύριο χαρακτηριστικό τη μείωση των εξαγωγών προς τις χώρες του δυτικού κόσμου και ιδιαίτερα προς τους εταίρους μας στην Ευρωπαϊκή Ένωση η οποία αντισταθμίστηκε μεν, αλλά μερικώς, από την αύξηση των εξαγωγών προς τις τρίτες χώρες, κυρίως προς τις πρώην Ανατολικές Χώρες. 
      Η μείωση αυτή των ελληνικών εξαγωγών προς τις ιδιαίτερα ανταγωνιστικές αγορές της Ευρωπαϊκής Ένωσης, τόσο σε απόλυτο ύψος όσο και ως ποσοστό συμμετοχής της αξίας τους στις συνολικές εξαγωγές, αποτελεί σαφή ένδειξη για το έλλειμμα της ανταγωνιστικότητας από το οποίο πάσχει η εξαγωγική δραστηριότητα της χώρας μας. 
      Η συμμετοχή των χωρών της Ευρωπαϊκής Ένωσης στις εξαγωγές του έτους 2000 σε σχέση με το 1990 μειώθηκε σε 45% από 68% που ήταν, ενώ η συμμετοχή των πρώην Ανατολικών Χωρών συνολικά αυξήθηκε σε 21% από 7% που ήταν. 
      Η κύρια συνέπεια των ανακατατάξεων αυτών είναι η μετατροπή των ελληνικών εξαγωγών προς περισσότερο αβέβαιες και με ασταθείς προοπτικές αγορές. 
      Το πλέον δυσάρεστο, κύριοι συνάδελφοι, για την ελληνική οικονομία είναι ότι ο εφαρμοζόμενος ρυθμός ανάπτυξης στηρίζεται αποκλειστικά και μόνο στα κονδύλια του Γ’ Κοινοτικού Πλαισίου Στήριξης τα οποία έχουν σήμερα ημερομηνία λήξης. Και αν δεν υπήρχαν οι κοινοτικοί πόροι, το έλλειμμα του ισοζυγίου τρεχουσών συναλλαγών θα ανήρχετο στα 14,6 δισεκατομμύρια ευρώ, ήτοι το 40,4% του Ακαθάριστου Εθνικού Προϊόντος. 
       Η πορεία του ισοζυγίου πληρωμών αντανακλά τις αδυναμίες της εθνικής μας οικονομίας. Η αύξηση του ελλείμματος του ισοζυγίου τρεχουσών συναλλαγών στο 6,5% του Ακαθάριστου Εθνικού Προϊόντος κατά το 2002 αναδεικνύει τις βασικές αδυναμίες που σχετίζονται με τις επενδύσεις, την παραγωγικότητα, την ανταγωνιστικότητα και την ανάπτυξη σε συνδυασμό με τη δομή της παραγωγής. 
      Η πραγματική σύγκλιση με τις οικονομίες των κοινοτικών μας εταίρων προϋποθέτει τη βελτίωση της ανταγωνιστικότητας. Η βελτίωσή της δεν αντιμετωπίζεται μόνο με τη σύσταση συμβουλίων και επιτροπών, αλλά με τη λήψη συγκεκριμένων μέτρων και πολιτικών που συμβάλλουν ουσιαστικά στην επίτευξη του στόχου. 
      Το Διεθνές Νομισματικό Ταμείο στην έκθεσή του για την ελληνική οικονομία της 19ης Φεβρουαρίου για το 2003, παρατηρεί διακριτικά ότι το πρόγραμμα των διαρθρωτικών αλλαγών απέχει ακόμη από την ολοκλήρωσή του. Και επισημαίνει ότι οι δημοσιονομικές και διαρθρωτικές αλλαγές κρίνονται ουσιώδεις προκειμένου να ανταγωνιστεί επιτυχώς η Ελλάδα μέσα στο πλαίσιο της Νομισματικής Ένωσης, αλλά και της παγκόσμιας αγοράς.
      Η πρόσφατη σύσταση του Εθνικού Συμβουλίου Εξαγωγών εκφράζει την ανησυχία για την πορεία των εξαγωγών. Το Εθνικό Συμβούλιο Εξαγωγών δεν μπορεί, κατά την άποψή μας, να χαρακτηρίζεται ως εθνικό αφού έχει αποκλειστεί η συμμετοχή των εκπροσώπων των πολιτικών κομμάτων που εκπροσωπούνται στη Βουλή και που μπορούν να διασφαλίσουν τη συνεργασία, τη συναίνεση, τη συνέχεια και τη συνέπεια μιας δυναμικής εξαγωγικής πολιτικής. 
      Γι’ αυτό εκφράζονται ενδοιασμοί στο κατά πόσο το Εθνικό Συμβούλιο Εξαγωγών θα ήταν αποτελεσματικό όργανο και δεν θα αποτελέσει και αυτό, όπως τόσα άλλα, ένα μέσο για την εκτόνωση της κατάστασης, αφού την αποκλειστική ευθύνη για την επιδείνωση των εξαγωγών, την κατάσταση της οικονομίας, αλλά και τη μείωση της ανταγωνιστικότητας, φέρνει ακέραια η Κυβέρνηση. 
      Η αύξηση του πληθωρισμού, η οποία σήμερα κινείται σε διπλάσιο επίπεδο από εκείνο των κοινοτικών μας εταίρων και η δυσμενής φορολογική μεταχείριση των ελληνικών επιχειρήσεων βλάπτουν σημαντικά την ανταγωνιστικότητα των επιχειρήσεων. 
      Ο πληθωρισμός του Φεβρουαρίου, ο οποίος κινείται στο 4,3% έναντι του 2% των βασικών μας εταίρων στην Ευρωπαϊκή Ένωση, προκαλεί αμέσως μείωση της ανταγωνιστικότητας των ελληνικών προϊόντων κατά 2,3% έναντι των αντίστοιχων των κοινοτικών μας ανταγωνιστών, ενώ η φορολογική επιβάρυνση των ελληνικών επιχειρήσεων με 37,5% έναντι 29% της μέσης επιβάρυνσης των βασικών μας κοινοτικών εταίρων, συμβάλλει και αυτή στην επιδείνωση της ανταγωνιστικότητας των επιχειρήσεων και της οικονομίας μας γενικότερα.
      Ο κύριος Υπουργός Οικονομίας και Οικονομικών σε πρόσφατη ομιλία του στη Γενική Συνέλευση της Ένωσης Εταιρειών Εισηγμένων στο Χρηματιστήριο Αθηνών με ημερομηνία 27 Μαρτίου 2003, ανέφερε ότι πολλές ευρωπαϊκές χώρες ζηλεύουν το δικό μας ρυθμό ανάπτυξης και θα ήθελαν να τον ανταλλάξουν με το δικό μας πληθωρισμό. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μισό λεπτό, κύριε Πρόεδρε.
      Η δήλωση αυτή, κύριοι συνάδελφοι, είναι ιδιαίτερα ανησυχητική γιατί εμφανίζεται ο κύριος Υπουργός να αγνοεί τις δυσμενείς επιπτώσεις του πληθωρισμού στην ανταγωνιστικότητα και γενικότερα στην οικονομία.
      Η Κυβέρνηση με την πολιτική που η ίδια ακολουθεί θέτει αντικίνητρα και εμποδίζει την εξαγωγική δραστηριότητα των ελληνικών επιχειρήσεων.
      Παρατηρείται αδικαιολόγητη καθυστέρηση στην επιστροφή του Φ.Π.Α. στους εξαγωγείς. Οι Ολυμπιακοί Αγώνες δεν αξιοποιούνται για την προβολή των ελληνικών προϊόντων. Η λειτουργία των τελωνίων είναι ανεπαρκής. Και ο Οργανισμός Προώθησης Εξαγωγών δεν μπορεί να συμβάλει στην εξαγωγική προσπάθεια αφού η κακοδαιμονία του είναι γνωστή και οφείλεται στην απόλυτη εξάρτησή του από τις πολιτικές παρεμβάσεις πέραν των σκοπών του, από τις συνεχείς αλλαγές διοικήσεων, από την έλλειψη πόρων, από τον αποκλεισμό του από το Γ’ Κοινοτικό Πλαίσιο Στήριξης, από την απουσία εξαγωγικής πολιτικής και μιας σειράς άλλων λόγων.
      Η απώλεια της ανταγωνιστικότητας περιορίζει τις εξαγωγές μας και συγχρόνως δυσκολεύει τις εισαγωγές, που εκτοπίζουν σε όλο και μεγαλύτερο βαθμό τα εγχώρια παραγόμενα προϊόντα με δυσμενείς επιπτώσεις στα εισοδήματα και την απασχόληση. 
      Η μείωση της ανταγωνιστικότητας σημαίνει αδυναμία παραγωγής και ουσιαστικά εισάγει ανεργία στη χώρα μας και απομακρύνει το στόχο της πραγματικής σύγκλισης. Η κάμψη των εξαγωγών αντικατοπτρίζει τις αδυναμίες της εθνικής μας οικονομίας και βαθμολογεί τις επιδόσεις της Κυβέρνησης του κ. Σημίτη και του ΠΑΣΟΚ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, έχω την τιμή να σας ανακοινώσω ότι για τη συζήτηση της σημερινής επερωτήσεως ορίζεται ως Κοινοβουλευτικός Εκπρόσωπος από το Συνασπισμό της Αριστεράς και της Προόδου ο κ. Παναγιώτης Λαφαζάνης.
      Ο κ. Νάκος έχει το λόγο.
      ΑΘΑΝΑΣΙΟΣ ΝΑΚΟΣ: Κύριε Πρόεδρε, επειδή πρέπει να αποχωρήσω ζητώ και τη δευτερολογία μου αν είναι δυνατόν.
      Δεν υπάρχει αμφιβολία, κυρία και κύριοι συνάδελφοι, ότι η πορεία των εξαγωγών και η ανταγωνιστικότητα της ελληνικής οικονομίας, βρίσκονται σε απόλυτα ευθεία αναλογία. Η τελευταία πτώση του δείκτη οικονομικού κλίματος που ανακοίνωσε το ΙΟΒΕ για το μήνα Απρίλιο και η οποία είναι η πέμπτη ή η έκτη στη σειρά, διαφέρει σε τούτο από τις προηγούμενες.
      Ενώ κατά τους προηγούμενους μήνες και στην Ευρωπαϊκή Ένωση είχαμε προφανώς λόγω του πολέμου του Ιράκ την ίδια πτωτική τάση του οικονομικού κλίματος, μετά το τέλος του πολέμου στις μεν άλλες χώρες της ευρωζώνης αυτός ο δείκτης παρουσίασε μικρή ανάκαμψη, ενώ η ελληνική οικονομία φαίνεται ότι αδυνατεί να παρακολουθήσει αυτά τα πρώτα αμυδρά  σημάδια ανάκαμψης της Ευρώπης παρ΄ ότι η αύξηση του ΑΕΠ, σύμφωνα με τα στοιχεία και με αυτά τα οποία επαγγέλλεται η Κυβέρνηση, ανέρχεται στο 4,3%. 
      Είμαι βέβαιος ότι ο κύριος Υφυπουργός θα επικαλεσθεί για άλλη μια φορά την αύξηση του ΑΕΠ σε σχέση με την αύξηση του ΑΕΠ της ευρωζώνης, η οποία παρουσιάζει κάποια στασιμότητα. Το θέμα είναι ότι αυτή η αύξηση του ΑΕΠ δεν αντικατοπτρίζει την πραγματικότητα και δεν αποδίδει το χάλι στο οποίο βρίσκεται η ελληνική οικονομία. Η αύξηση του ΑΕΠ οφείλεται σε ειδικούς παράγοντες όπως η επιτάχυνση της απορρόφησης του Β΄ Κοινοτικού Πλαισίου Στήριξης, για τον απλούστατο λόγο ότι υπήρξαν οι καθυστερήσεις, τα ολυμπιακά έργα, η αύξηση του δανεισμού από επιχειρήσεις και νοικοκυριά μια που για πρώτη φορά υπήρξε μείωση των επιτοκίων. 
      Το ζητούμενο ώστε η αύξηση του ΑΕΠ να είναι ο καθρέφτης της οικονομίας, είναι η ανάπτυξη να διαχέεται στο σύνολο της οικονομίας και στη μεγάλη πλειοψηφία των επιχειρήσεων. Τότε μόνο η ανάπτυξη οφείλεται σε εσωτερικές δυνάμεις και τότε μόνο -και σημαντικότερο- είναι συγκρίσιμη. Αυτό βέβαια δεν συμβαίνει. Οι συνέπειες είναι γνωστές: Το έλλειμμα του ισοζυγίου εμπορικών συναλλαγών, η ανεργία, η ύφεση στην αγορά.
      Ανταγωνιστικότητα: Η Ελλάδα είναι στο αδύνατο σημείο. Ένας τρόπος μέτρησης αυτού του δείκτη είναι οι ξένες άμεσες επενδύσεις. Αυτές προσαρμόζονται προς την ανταγωνιστικότητα της εκάστοτε οικονομίας, άρα το ποσό τους, η συχνότητά τους, ο αριθμός τους μπορούν να αποτελέσουν κριτήριο εκτίμησης της αγοράς που είναι και η μόνη η οποία είναι αρμόδια να απαντήσει, να αντιδράσει και να ενεργήσει για την ανταγωνιστικότητα της κάθε οικονομίας.
      Οι ξένες άμεσες επενδύσεις μπορούν να διακριθούν σε οριζόντιες και κάθετες. Οριζόντιες είναι όταν μία πολυεθνική δημιουργεί παρεμφερή δραστηριότητα σε μία άλλη χώρα και μεταφέρει και τμήμα του μάνατζμεντ. Κάθετες είναι αυτές που μέρος της παραγωγής πηγαίνει σε μια άλλη χώρα όπου βρίσκει φθηνά εργατικά χέρια, καλύτερους φορολογικούς όρους και μικρούς συναλλαγματικούς και άλλους κινδύνους. 
      Κύριοι της Κυβέρνησης, φθάσατε την ελληνική οικονομία στο σημείο να μην είναι επιδεκτική επενδύσεων ούτε για την πρώτη κατηγορία ούτε για τη δεύτερη. Για τη μεν δεύτερη κατηγορία τα γεγονότα των τελευταίων ημερών αποκάλυψαν ότι δεκάδες επιχειρήσεις φεύγουν και πάνε στο εξωτερικό. Η πρώτη κατηγορία είναι η κατηγορία των επενδύσεων σε αναπτυγμένες χώρες. Το Βέλγιο, η Ολλανδία, η Αγγλία, η Γερμανία είναι αυτές που έχουν τις περισσότερες ξένες άμεσες επενδύσεις με εργατικά χέρια πολύ ακριβότερα βεβαίως από τα δικά μας, αλλά έχουν έρευνα, έχουν τεχνολογία, έχουν ποιότητα εργατικού δυναμικού, έχουν θεσμικό περιβάλλον, λειτουργεί ο ανταγωνισμός, λειτουργεί η κεφαλαιαγορά. Αυτά είναι πράγματα άγνωστα για την Ελλάδα. 
      Βρισκόμαστε στο σημείο του μετέωρου βήματος της ελληνικής οικονομίας, μια που σε καμία από τις δύο κατηγορίες χωρών δεν μπορούμε να υπαχθούμε. Το ισοζύγιο επενδύσεων είναι ελλειμματικό. Από 57,3 δισεκατομμύρια ευρώ το 2001 το έλλειμμα έφθασε στα 71,2 δισεκατομμύρια ευρώ το 2002. Σε απόλυτα δηλαδή μεγέθη όχι μόνο δεν έρχονται νέα κεφάλαια στην Ελλάδα, αλλά διαφεύγουν πόροι προς το εξωτερικό. 
      Απελευθέρωση των αγορών: Για τον ηλεκτρισμό είμαστε στο απόλυτο μηδέν. Θα πω μόνο ένα παράδειγμα. Δόθηκαν άδειες εισαγωγής ηλεκτρικού ρεύματος σε ιδιώτες. Οι ιδιώτες βρήκαν πελάτες, έκαναν συμφωνία και αντί να πουλήσουν ηλεκτρικό ρεύμα, πήγε η ΔΕΗ, χρέωσε πολλαπλάσια τις αιχμές -που δεν μπορούν βεβαίως να καλύψουν οι προμηθευτές- και έτσι και οι ιδιώτες προμηθευτές προμηθεύουν το ρεύμα στη ΔΕΗ. Για ποια απελευθέρωση αγορών μιλάμε; 
      Μήπως μιλάμε για το φυσικό αέριο όπου υπάρχει μονοπώλιο και όπου η σύμβαση της πώλησης φυσικού αερίου προβλέπει τη σύμπτωση της εμπορίας από τη μεταφορά; Μήπως μιλάμε για τα πετρέλαια, όταν η βιομηχανία πληρώνει πετρέλαιο κίνησης; Πώς, λοιπόν, να υπάρξει ανταγωνιστικότητα της ελληνικής οικονομίας; Γραφειοκρατία, διαφθορά, που σημαίνουν χρόνο και χρήμα, έλλειψη υποδομών. 
      Σε όλη την Ελλάδα υπάρχει αναστάτωση. Όλες οι βιομηχανίες και οι βιοτεχνίες μέσα από τους οικιστικούς ιστούς αναζητούν απεγνωσμένα τρόπους να μετεγκατασταθούν. Υπάρχουν χώροι υποδοχής; Υπάρχουν κίνητρα μετεγκατάστασης των επιχειρήσεων να δημιουργήσουν οικονομίες κλίμακος, να μην έχουν πρόστιμα, να μην τους κυνηγούν, να μπορέσουν να δουλέψουν; Υπάρχουν υπηρεσίες που κάνουν πολλαπλούς ελέγχους στις επιχειρήσεις, αλληλοκάλυψη αρμοδιοτήτων υπηρεσιών; Οι άνθρωποι ζουν με το βραχνά του κάθε υπαλληλίσκου που πηγαίνει και εκβιάζει.
      Αναπτυξιακός νόμος: Πόσα χρόνια έχουν περάσει από τις εκλογές, κύριε Υπουργέ; Υπάρχει αναπτυξιακός νόμος; Ξέρετε τη γραφειοκρατία για να πάρετε την οποιαδήποτε επιδότηση ή να μπείτε στον αναπτυξιακό νόμο; Ξέρετε ποιο είναι το καθεστώς των βιομηχανικών περιοχών σήμερα; Είχατε πει ότι θα κάνατε μια εταιρεία του δημοσίου που θα έπαιρνε από την Τράπεζα Πειραιώς που αγόρασε την ΕΤΒΑ και θα εφαρμόζατε πολιτική στις βιομηχανικές περιοχές. Δηλαδή ούτε οι υπάρχουσες βιομηχανικές περιοχές δεν υπάρχουν. Πού είναι η ΒΙΟΠΑ; Πού είναι η ΒΕΠΕ; Πού είναι όλα αυτά τα οποία αποτελούν υποδομές που θα αυξήσουν την ανταγωνιστικότητα της ελληνικής οικονομίας; 
      Μεταξύ των μέτρων που ανακοινώθηκαν προχθές για την αύξηση των εξαγωγών είναι και νέοι μέθοδοι τυποποίησης του ελαιολάδου. Είναι η ντροπή της χώρας μας. Παράγουμε την καλύτερη ποιότητα ελαιολάδου και το πουλάμε ή σε βαρέλια ή και χύμα. Σε ορισμένα νησιά έρχονται τάνκερ και αγοράζουν με την κάνουλα το λάδι, το παίρνουν οι Ιταλοί ακόμα και οι Ισπανοί, το αναμιγνύουν με τα κακής ποιότητας δικά τους λάδια και το πουλάνε στο εξωτερικό σε τιμές πολλαπλάσιες απ’ ό,τι το πουλάει ο Έλληνας αγρότης. Και η Κυβέρνηση σφυρίζει αδιάφορα και διατηρεί ένα καθεστώς συνεταιρισμών, μη προχωρώντας στη σύγχρονη οργάνωση των αγροτών, προκειμένου να διατηρείται και να τρέφεται ένας κομματικός στρατός, ο οποίος γυρνάει γύρω από τις δευτεροβάθμιες και τις τριτοβάθμιες συνεταιριστικές οργανώσεις. Γι’ αυτό μέμφεστε, κύριε Υπουργέ. 
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Τσιπλάκος.
      ΑΡΙΣΤΕΙΔΗΣ ΤΣΙΠΛΑΚΟΣ: Κύριε Πρόεδρε, το γεγονός και μόνο, όπως προαναφέρθηκε, ότι οι εισαγωγές ετησίως ξεπερνούν τα 33 δισεκατομμύρια ευρώ με αυξητικές τάσεις, ενώ οι εξαγωγές έχουν καθηλωθεί στα 10 δισεκατομμύρια ευρώ και εκεί με μειωτικές τάσεις με αποτέλεσμα το έλλειμμα του εμπορικού ισοζυγίου το 2002 να αγγίζει τα 23 δισεκατομμύρια ευρώ και να είμαστε τελευταίοι στη σειρά της ανταγωνιστικότητας ακόμα και από πολλές νεοεισερχόμενες χώρες στην Ευρωπαϊκή Ένωση, θα έπρεπε να απασχολήσει προσωπικά τον Πρωθυπουργό και να κινητοποιήσει όλους τους αρμοδίους να λάβουν τα αναγκαία μέτρα και να θεσπίσουν κίνητρα κυρίως για την ενίσχυση των εξαγωγικών επιχειρήσεων. 
      Αν δεν ληφθούν μέτρα τώρα αμέσως για την αντιμετώπιση της καταστάσεως, θα συρρικνωθούν ακόμα οι εξαγωγές με αποτέλεσμα να αποσυντεθεί ο παραγωγικός ιστός της χώρας, να μειωθεί ακόμα η ανταγωνιστικότητα των επιχειρήσεων, να αποδιαρθρωθεί εντελώς ο παραγωγικός ιστός της χώρας και να μεταναστεύσουν οι επιχειρήσεις σε γειτονικές χώρες για να εξασφαλίσουν μεγαλύτερη ανταγωνιστικότητα με τα μειωμένα ημερομίσθια δημιουργώντας ατέλειωτες στρατιές ανέργων. 
      Όλοι ασχοληθήκαμε τις τελευταίες μέρες με το κλείσιμο των δύο-τριών επιχειρήσεων. Πολλά κροκοδείλια δάκρυα χύθηκαν από τους κυβερνητικούς αρμοδίους και δόθηκαν υποσχέσεις για τακτοποίηση.
      Κανένας όμως δεν ενδιαφέρθηκε για τις δεκάδες χιλιάδες που έχασαν τη δουλειά τους από το κλείσιμο των δέκα χιλιάδων μικρομεσαίων επιχειρήσεων που εγκαταλείφθηκαν από την Κυβέρνηση, παρά τις τεράστιες δυνατότητες που υπήρχαν για την ενίσχυσή τους από τα σημαντικά κοινοτικά κονδύλια, που λιμνάζουν με σοβαρό κίνδυνο να χαθούν λόγω της αυστηρότητας των νέων κανονισμών. Κανένας δεν ενδιαφέρθηκε για την τύχη τους να δουν πώς επιβιώνουν. Ο κύριος Υπουργός Οικονομικών για τις πρόσφατες απολύσεις που έγιναν στις δύο αυτές μεγάλες επιχειρήσεις, είπε ας πρόσεχαν οι επιχειρηματίες. Για το κλείσιμο των χιλιάδων μικρομεσαίων επιχειρήσεων, που έκλεισαν γιατί δεν ενεργοποιήθηκαν τα σχετικά προγράμματα για τον εκσυγχρονισμό τους, ποιος φταίει; 
      Και εδώ θέλω να απαντήσω –γιατί απουσίαζα από την χθεσινή ομιλία- στον κ. Πάχτα, για τον οποίο λυπάμαι, αλλά τα παθήματα δεν έγιναν μαθήματα και εξακολουθεί να παραπλανά τον ελληνικό λαό με ψευδή στοιχεία προσπαθώντας να δημιουργήσει εντυπώσεις. Είπε εν γνώσει της αληθείας –την ξέρει πάρα πολύ καλά- ότι χάθηκαν χρήματα από το Α΄ Κοινοτικό Πλαίσιο Στήριξης. Έχει στα χέρια του την έκθεση της Ευρωπαϊκής Ένωσης που αναφέρει ότι το 1993, δύο χρόνια προ της λήξεως του προγράμματος, είχε απορροφηθεί το 97% και περίσσευε το 3% για τα επόμενα δύο χρόνια, που είχαμε περιθώριο να κλείσουμε λογαριασμούς. 
      Πρέπει κάποτε να σταματήσει η παραπληροφόρηση εδώ στη Βουλή και να αναλάβουμε όλοι τις ευθύνες μας και όχι να ρίχνουμε τις ευθύνες στους άλλους.
      Για να φανούν οι ευθύνες των αρμοδίων Υπουργών στον τομέα αυτό θα αναφερθώ στον αναπτυξιακό νόμο 2601/98 που αντικατέστησε με κραυγές θριάμβου τον ν. 1892/90.  Από της ισχύος του νόμου μέχρι και τις 20.12.2002 ολοκληρώθηκαν με στοιχεία του Υπουργείου Ανάπτυξης διακόσιες δεκαεννέα μόνο επενδύσεις σε ολόκληρη την επικράτεια. Δηλαδή πραγματοποιήθηκε μια επένδυση κατά νομό κατά μέσο όρο το χρόνο με πέντε νέες θέσεις εργασίας αντιστοίχως. Δυστυχώς αυτή είναι η προσφορά της Κυβέρνησης του ΠΑΣΟΚ στην ανάπτυξη της χώρας μας και αυτή είναι η συμβολή της στην ενίσχυση των μικρομεσαίων επιχειρήσεων. Χαρακτηριστική είναι και η απάντηση του Υπουργού κ. Καλαφάτη στη Βουλή σε σχετική επερώτηση Βουλευτών με την οποία επιβεβαίωσε την απουσία των μικρομεσαίων επιχειρήσεων επί μια πενταετία από τον αναπτυξιακό νόμο 2601/98 και υπόσχεσή του ότι θα αναθεωρηθούν οι διατάξεις. Έπρεπε να περάσουν πέντε χρόνια για να αρχίσουν να καταλαβαίνουν την αστοχία τους.
      Αλλά και με την πρόσφατη απόφαση του Υπουργείου Οικονομίας να ανατεθεί στις τράπεζες ο ρόλος των διαμέσων φορέων για την ενίσχυση των μικρομεσαίων επιχειρήσεων, ήταν η χαριστική βολή στην όλη προσπάθεια ενίσχυσης των επιχειρήσεων αυτών. Συνέβη αυτό που είχαμε καταγγείλει. Οι τράπεζες ενδιαφέρθηκαν για το δικό τους συμφέρον, φρόντισαν να συμπεριλάβουν στα ενισχυτικά προγράμματα χρεωμένες επιχειρήσεις για να εξασφαλίσουν τα δάνεια κρατώντας τα από το ύψος των επιδοτήσεων, με αποτέλεσμα να μη δίδονται επιδοτήσεις.
      Κύριε Πρόεδρε, η κατάσταση δεν πάει άλλο και πρέπει να ληφθούν τολμηρά μέτρα, να ενισχυθούν οι υπηρεσίες των εμπορικών ακολούθων, που αδυνατούν να ανταποκριθούν στα καθήκοντά τους. Θα σας πω ένα απλό παράδειγμα: 
      Την περίοδο 1991-1993 που είχα την ευθύνη των εμπορικών ακολούθων, είχα διαπιστώσει την αδυναμία των υπηρεσιών αυτών και σε προσωπικό και σε υλικό. Ζήτησα από τις υπηρεσίες να μου πουν από τα γραφεία των οικονομικών ακολούθων σε διάφορες χώρες πόση ήταν αναλογικά η συμμετοχή στις εξαγωγές μας. Διαπίστωσα με έκπληξη ότι πάνω από το 95% των εξαγωγών μας καλύπτονταν μόνο επτά – δέκα χώρες. Κάναμε τότε κάτι πολύ απλό, καταργήσαμε τα γραφεία που είχαν μηδενική συμμετοχή στις εξαγωγές μας και μεταφέραμε το προσωπικό που απασχολείτο για να ενισχυθούν τα υπόλοιπα γραφεία. Τα αποτελέσματα ήταν θεαματικά όπως θα δείτε και από τους σχετικούς πίνακες. Δυστυχώς τα γραφεία επανιδρύθηκαν από το ΠΑΣΟΚ μετά την επάνοδό του στην εξουσία για την αποκατάσταση των κομματικών φίλων που είχαν θιγεί. 
      Εδώ θα πρέπει να ληφθούν σοβαρά μέτρα. Πρέπει να ασχοληθεί ο ίδιος ο Πρωθυπουργός γιατί η κατάσταση δεν πάει άλλο.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, έχει ζητήσει το λόγο ο κύριος Υπουργός. Δέχεστε να μιλήσει τώρα;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Υπουργέ, έχετε το λόγο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Ευχαριστώ για την κατανόησή σας. Προηγουμένως ήμουν στην Επιτροπή Ισολογισμού της Βουλής, η οποία ξεκίνησε την πρώτη ουσιαστική συζήτηση και είναι εξαιρετικά χρήσιμη και γι αυτό έπρεπε να είμαι εκεί.
      Κυρίες και κύριοι, στο θέμα των εξαγωγών πιστεύω ότι πρέπει να αφιερώσουμε όλες τις δυνάμεις μας, την αποτελεσματικότητα των πολιτικών, έτσι ώστε να επιχειρήσουμε να διαμορφώσουμε ένα κλίμα συστηματικής βελτίωσης. 
      Στις εξαγωγές χρειάζεται μια νέα φιλοσοφία και μια νέα προσέγγιση. Και αυτό γιατί τα πράγματα στη χώρα μας άλλαξαν εδώ και δύο χρόνια μετά την εισαγωγή του ευρώ. Στο παρελθόν το θέμα των εξαγωγών της χώρας μας αντιμετωπίζονταν πολύ συχνά από μια υποβοηθητική διολίσθηση του νομίσματος ή και υποτίμηση καμιά φορά, πράγμα το οποίο δημιουργούσε ένα αίσθημα έστω και προσωρινής ανακούφισης στην πληγείσα ανταγωνιστικότητα της ελληνικής οικονομίας. Έτσι σχεδόν κάθε φορά βλέπαμε να αγνοείται μια συστηματική προσπάθεια αναδιάρθρωσης του εξαγωγικού προσανατολισμού της χώρας και των επιχειρήσεων επειδή επενέβαινε ως από μηχανής θεός η πολιτική της συναλλαγματικής διευκόλυνσης και τόνωσης της ανταγωνιστικότητας.
      Είναι φανερό ότι μετά την εισαγωγή του ευρώ η δυνατότητα αυτή εξέλειπε, ευτυχώς κατά την άποψή μου, διότι και όταν ασκείτο αυτή η πολιτική συνέβαιναν δύο πράγματα: Πρώτα απ’ όλα ότι σχεδόν ποτέ δεν είχε μόνιμα αποτελέσματα βελτίωσης, αλλά έπειτα από ένα δύο χρόνια εμφανίζονταν πάλι τα προβλήματα και δεύτερον διότι συστηματικά η πολιτική αυτή της διολίσθησης είτε της υποτίμησης, αφαιρούσε εισόδημα από τον εργαζόμενο. Αυτός ήταν ο μηχανισμός υποβοήθησης της ανταγωνιστικότητας. 
      Είναι φανερό όμως ούτως ή άλλως ότι από την εισαγωγή του ευρώ χρειαζόμαστε μια νέα προσέγγιση. Η προσέγγιση αυτή πρέπει να βασίζεται κυρίως στην ποιότητα, στην αντοχή των ελληνικών εξαγωγών, οι οποίες πρέπει να γίνουν ικανές να αντιμετωπίσουν άλλες ανταγωνιστικές αγορές. Αυτό γίνεται ολοένα και πιο δύσκολο.
      Πρέπει να σημειώσουμε ότι εξέλειπαν οι πολιτικές μείωσης ή συρρίκνωσης των εργατικού κόστους –ευτυχώς που εξέλειπαν- και κατά συνέπεια η όποια προσπάθεια βελτίωσης της εξαγωγικής ικανότητας της χώρας μας θα πρέπει να βασίζεται σε μια νέα αντίληψη επιχειρηματική λειτουργίας, σε μια νέα αντίληψη παρουσίασης στις διεθνείς αγορές με την κατάλληλη προβολή των προϊόντων, σε μια νέα αντίληψη διεθνών συμμαχιών και αύξησης της ανταγωνιστικότητας της ελληνικής οικονομίας. Πώς θα γίνουν όλα αυτά;
      Η Κυβέρνηση έχει αρχίσει να διαμορφώνει ένα νέο πλαίσιο με το οποίο μπορεί να υποβοηθηθεί η επαναπροσανατολισμός των εξαγωγών της χώρας και η διαμόρφωση συνθηκών μεγαλύτερης ανταγωνιστικότητας. Πρώτα από όλα αυτό που κάναμε ήταν να συστήσουμε το Συμβούλιο Εξαγωγών σε μια νέα βάση, έτσι ώστε να έχουμε τη δυνατότητα μιας πυκνής διαβούλευσης με τους πραγματικούς φορείς του εξαγωγικού εμπορίου λύνοντας τόσο τα πρακτικά όσο και τα πιο σύνθετα ζητήματα τα οποία προκύπτουν. Ήδη μέχρι τώρα η λειτουργία του Συμβουλίου Εξαγωγών έχει οδηγήσει σε σημαντικές βελτιώσεις θεσμικού, οικονομικού χαρακτήρα οι οποίες βελτιώνουν τη λειτουργία των επιχειρήσεων και τη δυνατότητά τους να προωθούν τα προϊόντα στο εξωτερικό. 
      Τι περιλαμβάνουν αυτές οι συγκεκριμένες αποφάσεις και πολιτικές της Κυβέρνησης:
      Πρώτα από όλα αναδιοργανώσαμε τον Οργανισμό Προώθησης Εξαγωγών, έτσι ώστε να τον μετατρέψουμε σ΄ έναν οργανισμό που παρέχει υπηρεσίες προς τους εξαγωγείς και ιδιαίτερα στις μικρομεσαίες επιχειρήσεις.
      Προσπαθούμε να ενισχύσουμε τον περιφερειακό χαρακτήρα αυτής της παροχής εξειδικευμένων υπηρεσιών, γιατί είναι ακριβώς η μικρομεσαία επιχείρηση της περιφέρειας που θα πρέπει να δεχθεί αυτήν τη στήριξη και όχι τόσο πολύ η μεγάλη επιχείρηση, η οποία ούτως ή άλλως έχει δυνατότητες πρόσβασης απευθείας στις διεθνείς αγορές.
      Το δεύτερο που κάνουμε είναι ότι με συγκεκριμένες αποφάσεις και με εγκατάσταση σύγχρονων συστημάτων, έχουμε βελτιώσει κατά πολύ τις διαδικασίες που τηρούνται στα σημεία εξόδου της χώρας, στα τελωνεία και στα λιμάνια.
      Αυτό έχει ως αποτέλεσμα να έχει μειωθεί σημαντικά ο χρόνος παραμονής κατά συνέπεια το κόστος διαφύλαξης των προϊόντων και να έχει βελτιωθεί σημαντικά η ανταγωνιστικότητα των εξαγωμένων προϊόντων. Αυτό μπορεί να το διατυπώνω εγώ με μια φράση συνιστά ένα αποτέλεσμα μακράς και συστηματικής προσπάθειας διαμορφώνοντας σύγχρονες συνθήκες λειτουργίας του εξαγωγικού εμπορίου στη χώρα μας. 
      Τρίτον, υπήρχε ένα θέμα το οποίο ταλάνισε στο παρελθόν και τους εξαγωγείς και το Υπουργείο Οικονομικών σχετικά με την επιστροφή του Φ.Π.Α. στις εξαγωγικές επιχειρήσεις. Συνήθως αργούσε αυτή η διαδικασία, ενώ πρόσφατα ανακαλύψαμε μια εκτεταμένη προσπάθεια εξαπάτησης η οποία είναι και από υπαλλήλους και από επιχειρηματίες. Προκειμένου να το αντιμετωπίσουμε καθιερώσαμε έναν πολύ απλό σύστημα άμεσης επιστροφής του Φ.Π.Α. αμέσως μετά την επίδειξη  των σχετικών παραστατικών πραγματοποίησης των εξαγωγών και λήψης των αντίστοιχων προσόδων που δημιουργεί αυτή η εξαγωγή.
      Τέταρτον, προχωρούμε στη διατύπωση νέων στρατηγικών για τις εξαγωγικές επιχειρήσεις και αυτές περιλαμβάνουν τα εξής. Πρώτα απ’ όλα προσπαθούμε να αξιοποιήσουμε τη μεγάλη ευκαιρία που έχουμε με την τέλεση των Ολυμπιακών Αγώνων και δημιουργήσαμε μια πρωτοβουλία, η οποία ονομάζεται Ολυμπιακός Επιχειρηματικός Σύνδεσμος, ο οποίος θέλει να αξιοποιήσει τη διάδοση της ελληνικής οικονομίας που θα γίνει τον επόμενο χρόνο. Είναι σίγουρο όπως έχει συμβεί και σε άλλες οικονομίες θα παρακινήσει πολλούς καταναλωτές σε διάφορες χώρες του κόσμου να αγοράσουν ελληνικά προϊόντα. 
      Επίσης καταστρώνουμε ένα συγκεκριμένο σχέδιο παρουσίας σε αγορές της Ανατολικής Ασίας που αποτελούν τις νέες μεγάλες αναδυόμενες αγορές και στις οποίες μέχρι τώρα η παρουσία εξαγωγικών ελληνικών δραστηριοτήτων ήταν απελπιστικά χαμηλή. Ιδιαίτερα στην Κίνα οι εξαγωγές όχι μόνο δεν βελτιώθηκαν, αλλά μειώθηκαν ενώ αντίθετα διπλασιάστηκαν την τελευταία τετραετία οι εισαγωγές που κάνουμε από την Κίνα. Κατά συνέπεια χρειάστηκε μια συνολική στρατηγική για την ελληνική παρουσία στις χώρες αυτές. Κατά πάσα πιθανότητα στην επόμενη συνεδρίαση του Συμβουλίου Εξαγωγών θα μπορέσουμε να αξιοποιήσουμε αυτήν τη νέα στρατηγική για την παρουσία των ελληνικών προϊόντων στις αγορές της Ανατολής και πιστεύω ότι αυτό μπορεί να διαμορφώσει μια αισθητά καλύτερη προοπτική για τα ελληνικά προϊόντα.  
      Παράλληλα, προωθούμε τον όσο το δυνατόν καλύτερο συντονισμό τόσο στην προβολή συνολικά της ελληνικής οικονομίας και της Ελλάδος όσο και σε συνδυασμό με την τουριστική διαφήμιση. Όπως και τη συντονισμένη προβολή συγκεκριμένων προϊόντων όπως το ελαιόλαδο. Μέχρι τώρα είχαμε αποσπασματική προώθησή τους με αποτέλεσμα πολλές φορές ο ξένος καταναλωτής να υφίσταται ένα βομβαρδισμό από ελληνικές τυποποιήσεις, που δεν είχαν μια κεντρική αναφορά που θα διέκρινε τα ελληνικά ελαιόλαδα από ανταγωνιστικά προϊόντα σε άλλες αγορές. Παραθέτω μια σειρά από πολύ πρακτικές ενέργειες και πρωτοβουλίες, οι οποίες κάθε μέρα βελτιώνουν με πραγματικό τρόπο τη λειτουργία των εξαγωγικών επιχειρήσεων και διαμορφώνουν όρους καλύτερης διάδοσης των ελληνικών προϊόντων στο εξωτερικό και χαμηλότερου κόστους. Πιστεύω ότι σε όλα αυτά τα ζητήματα η προσπάθεια θα πρέπει να αυξηθεί. Όχι με όρους κομματικής αντιπαράθεσης, αλλά με όρους εθνικού συμφέροντος θα πρέπει να δούμε πως η εξαγωγική δραστηριότητα της χώρας μας θα ενισχυθεί περαιτέρω. 
      Οι ελληνικές εξαγωγές δεν μπορούν να βρίσκουν υποκατάστατα σε χώρες της Ανατολικής Ευρώπης και αυτό να μας παρηγορεί επειδή μειώνονται οι εξαγωγές στις χώρες της Ευρωπαϊκής Ένωσης. Το μέλλον των ελληνικών εξαγωγών –και αυτό είναι το μήνυμα και προς τις ελληνικές επιχειρήσεις και προς όλους τους θεσμούς που εμπλέκονται στην εξαγωγική δραστηριότητα- είναι η παρουσία μας στις διεθνείς αγορές με όρους ποιότητας, ανταγωνιστικότητας, σταθερότητας, διότι μόνο έτσι μπορούμε να εδραιώσουμε τη θέση μας, να την επεκτείνουμε ακόμα και όταν εντείνεται ο διεθνής ανταγωνισμός. Σας ευχαριστώ και ζητώ συγγνώμη γιατί θα χρειαστεί πάλι να λείψω και θα επιστρέψω αργότερα. 
      ΣΩΤΗΡΙΟΣ ΚΟΥΒΕΛΑΣ: Αφού τα είπε όλα ο κύριος Υπουργός. Φαντάζομαι ότι κάνουμε εξαγωγές στην Κίνα.
      ΝΙΚΟΛΑΟΣ ΝΙΚΟΛΟΠΟΥΛΟΣ: Που να δείτε και τις εισαγωγές από την Κίνα.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Αλογοσκούφης έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κυρίες και κύριοι συνάδελφοι, στην ουσία ο Υπουργός επαλήθευσε πλήρως την επερώτησή μας. Παραδέχθηκε ότι μέχρι τώρα όλες οι κυβερνητικές πρωτοβουλίες και το σύνολο της κυβερνητικής πολιτικής δεν προσέφεραν σχεδόν τίποτα στο να βελτιωθεί η εξαγωγική επίδοση της χώρας. Είναι κάτι που δεν μπορεί να αμφισβητηθεί. Μειώνεται η εξαγωγική διείσδυση της 
      
Ελλάδας στην Ευρωπαϊκή Ένωση –εκεί που είναι οι μεγάλες αγορές και τα μεγάλα ποσά- και έχουμε μια μικρή υποκατάσταση στις χώρες της πρώην Ανατολικής Ευρώπης όπου προωθούνται με κάποιους ρυθμούς τα ελληνικά προϊόντα, αλλά αυτό δεν φτάνει και έχουμε πρόβλημα ανταγωνιστικότητας. 
      Αν χρειαζόταν ένας δείκτης για την έλλειψη ανταγωνιστικότητας της χώρας θα ήταν η σχέση εισαγωγών-εξαγωγών. Ακούσαμε διάφορα ασαφή, διάφορες εξαγγελίες για το πως θα βελτιωθεί η κατάσταση. Δεν ακούσαμε συγκεκριμένα μέτρα. Γιατί το σύνολο της ακολουθούμενης πολιτικής προσανατολισμένο στην προσπάθεια να μπει η Ελλάδα στην ΟΝΕ, αλλά με εισπρακτικό τρόπο –αύξηση φορολογίας, πώληση μετοχών στο χρηματιστήριο, όχι προσπάθεια μείωσης της γραφειοκρατίας και προβολής προϊόντων της Ελλάδας στο εξωτερικό ή αναδιάρθρωση όλων των εξαγωγικών θεσμών με πρώτο το θέμα των εμπορικών αντιπροσώπων- έχει οδηγήσει σ’ αυτήν την κατάσταση.
      Είναι γεγονός ότι η ελληνική επιχείρηση ήταν στη βάση της μικρή και μεσαία. Χρειάζεται τη βοήθεια του κράτους για να ανταγωνιστεί τις ξένες μεγάλες αγορές, να την κατευθύνει, να υπάρχει τόπος υποδοχής όπου ο επιχειρηματίας θα πάει και θα τον κατευθύνουν σωστά για το πως θα προωθήσει τα προϊόντα του. Όλα αυτά δεν λειτουργούν. Και όχι μόνο το κράτος δεν λειτουργεί ως αρωγός, αλλά δεν δείχνει και τον τρόπο προώθησής τους.
      Οι κρατικοί θεσμοί πρέπει να βοηθήσουν την προώθηση των εξαγωγών. Θα ξεκινήσω από κεφαλής, γιατί λένε ότι το ψάρι βρωμάει από το κεφάλι, από τον Πρωθυπουργό. Ο Πρωθυπουργός πηγαίνει συχνά ταξίδια στο εξωτερικό, όχι μόνο τώρα που διαχειρίζεται την προεδρία της Ευρωπαϊκής Ένωσης, αλλά και πριν. Τι γίνεται συνήθως; Έρχεται σε επαφή το πρωθυπουργικό γραφείο με κάποιους φορείς του επιχειρηματικού κόσμου και λέει ότι θέλει μερικούς επιχειρηματίες να συνοδεύσουν τον Πρωθυπουργό. Και πράγματι κάποιοι τον συνοδεύουν. Όμως, ούτε οργάνωση υπάρχει, ούτε επαφές έχουν προηγηθεί, ούτε κάποιο στρατηγικό σχέδιο υπάρχει για το ποιοι κλάδοι θα προωθηθούν στη συγκεκριμένη χώρα. Πάνε για τουρισμό.
      Οι επιχειρηματίες κάνουν κάποιες επαφές και μετά όλοι είναι ευχαριστημένοι και γυρίζουν πίσω. Προωθούμε ποτέ τα οικονομικά μας συμφέροντα σε αυτά τα πολυδιαφημισμένα και πολυέξοδα ταξίδια του Πρωθυπουργού στο εξωτερικό; Ποτέ, διότι δεν υπάρχει οργάνωση. 
      Οι Υπουργοί πάνε ταξίδια. Γίνονται αποστολές για να προωθηθούν συγκεκριμένα προϊόντα της Ελλάδας στις μεγάλες αγορές του εξωτερικού; Γίνονται μεγάλες εκθέσεις για τα ελληνικά προϊόντα στις αγορές του εξωτερικού; Έχουν φτιάξει εμπορικές πρεσβείες στις μεγάλες αγορές, οι οποίες να προωθούν τα προϊόντα μας και να συντονίζουν την εξαγωγική προσπάθεια; Αλλιώς αντιμετωπίζεις μια μικρή οικονομία, όπως την Αυστρία και αλλιώς τη Γερμανία, την Ιταλία ή τις Ηνωμένες Πολιτείες. Σ’ αυτές τις μεγάλες αγορές θα έπρεπε να έχουμε διαφορετικούς θεσμούς για την προώθηση των ελληνικών προϊόντων, διότι εκεί η οποιαδήποτε προσπάθεια, ακριβώς επειδή η αγορά είναι μεγάλη, θα αποδώσει πολύ περισσότερο. Άλλο πράγμα είναι ένα ελληνικό προϊόν να γίνει δημοφιλές στη Γερμανία και άλλο πράγμα είναι να γίνει δημοφιλές στο Λουξεμβούργο. Δεν πρέπει να διαφοροποιήσουμε την εξαγωγική προσπάθεια; 
      Υπήρχε συντονισμένη προσπάθεια όλα αυτά τα χρόνια για να τυποποιήσουμε και να διαφημίσουμε τα ελληνικά προϊόντα στο εξωτερικό και συγκεκριμένα σ’ αυτά που έχουμε συγκριτικό πλεονέκτημα; Δεν υπάρχει τυποποιημένο ελληνικό λάδι. Δεν υπάρχει ένας οργανισμός που να απαιτεί κάποιες προδιαγραφές, οργανισμός στον οποίο να πάει ο παραγωγός το λάδι του και στη συνέχεια, αφού τυποποιηθεί, να διαφημιστεί και να προωθηθεί στο εξωτερικό. Η δουλειά αυτή δεν μπορεί να γίνει μόνο με τους συνεταιρισμούς. Έτσι πουλάμε το λάδι μας φθηνά στους Ιταλούς και αυτοί το συσκευάζουν, αφού το αναμείξουν με λίγο ιταλικό λάδι. Μετά το πωλούν πανάκριβα στην Ευρώπη ως ιταλικό λάδι. Τόσο ανίκανο πια είναι το ελληνικό κράτος; Τόσο μύωπες είναι οι Έλληνες πολιτικοί και δεν βλέπουν ότι με μια στοιχειώδη προσπάθεια θα μπορούσαν να προωθήσουν ένα προϊόν που αφορά πάρα πολλές περιοχές της Ελλάδας; Αν το ελληνικό λάδι είχε τυποποιηθεί και είχε μια σταθερή ποιότητα, θα είχαμε αποφύγει τις περιπτώσεις αυτών που πουλούν προϊόν δεύτερης κατηγορίας. 
      Αντίστοιχα πράγματα θα μπορούσαν να γίνουν και στα εσπεριδοειδή. Το Ισραήλ έχει πλημμυρίσει την ευρωπαϊκή αγορά με τα πορτοκάλια Χάϊφας. Ούτε επιδότηση έχουν, ούτε νερό έχουν στο Ισραήλ για να παράγουν πορτοκάλια. Αντιθέτως το ελληνικό πορτοκάλι επειδή δεν είναι τυποποιημένο, επειδή δεν έχει διαφημιστεί, επειδή δεν έχει δίκτυο διανομής, είναι παρίας στην Ευρωπαϊκή αγορά. Είναι δύσκολο να γίνουν όλα αυτά; Δεν μπορεί το κράτος να βοηθήσει τους παραγωγούς; 
      Μιλάμε για την ανεργία και για την περιφερειακή ανισότητα. Όμως, δεν γίνονται στοιχειώδη πράγματα για να «πουλήσουμε» Ελλάδα στο εξωτερικό. Κακά τα ψέματα. Έχει περάσει η εποχή που η Ελλάδα μπορούσε να κάνει εξαγωγές στη βάση του χαμηλού κόστους εργασίας. Ουδείς ζητά να επιστρέψουμε σ’ αυτήν την εποχή γιατί θα ήταν καταστροφικό για τη χώρα. Τώρα πρέπει να δώσουμε πολύ μεγάλη έμφαση στην ποιότητα και στην τυποποίηση των προϊόντων μας, εκεί που έχουμε συγκριτικά πλεονεκτήματα. Υπάρχουν ελληνικές επιχειρήσεις που έχουν κάνει θαύματα. Πουλούν τυποποιημένα αγροτικά προϊόντα. Είναι συγκριτικό πλεονέκτημα το ότι έχουμε κάποια προϊόντα, που δεν τα παράγουν όλες οι χώρες στην Ευρωπαϊκή Ένωση. Τα μεσογειακά προϊόντα θα έπρεπε να τα μετατρέψουμε σε όπλο της χώρας. Τώρα με τη διεύρυνση πολλοί ανησυχούν ότι θα έχουμε καινούργιους ανταγωνιστές και ότι θα χάσουμε κοινοτικούς πόρους και αγορές. Δεν θα χάσουμε αγορές κατ’ ανάγκη, διότι οι περισσότερες χώρες της διεύρυνσης εκτός από την Κύπρο και τη Μάλτα δεν είναι μεσογειακές χώρες. Δεν παράγουν προϊόντα ανταγωνιστικά με τα ελληνικά. Οι χώρες της διεύρυνσης είναι εν δυνάμει καινούργιες αγορές για την Ελλάδα και για τα παραδοσιακά ελληνικά προϊόντα. Πρέπει, όμως, να οργανωθούμε. Δεν μπορούμε να αφήσουμε την κατάσταση στα χέρια των μικρών επιχειρήσεων, των αγροτών και των συνεταιρισμών. Απαιτείται μια συγκροτημένη κρατική πολιτική. 
      Γι’ αυτό, λοιπόν, σας εγκαλούμε. Το θέμα των εξαγωγών είναι πολύ μεγάλο. Δεν έχει γίνει καμία, μα, καμία προετοιμασία. Δεν φθάνει το Εθνικό Συμβούλιο Εξαγωγών. Το κράτος πρέπει να πάρει συγκεκριμένες πρωτοβουλίες. Έχει γίνει αλαλούμ με τις υπηρεσίες των εμπορικών ακολούθων. Έχουν φύγει από το Υπουργείο Οικονομίας και έχουν πάει στο Υπουργείο Εξωτερικών. Υπάρχει και σύγχυση αρμοδιοτήτων. Κανείς δεν ξέρει ποιος είναι υπεύθυνος για την οικονομική διπλωματία. Αυτά τα προβλήματα πρέπει να επιλυθούν. 
      Πολλές φορές μας λέτε ότι δεν κάνουμε προτάσεις. Εμείς κάνουμε προτάσεις. Προτείνουμε συγκεκριμένα να υπάρξει εθνικός οργανισμός τυποποίησης για το ελαιόλαδο. Πρέπει να υπάρξει εθνική συσκευασία, η οποία να διαχωρίζει το προϊόν. Όσα θα ισχύσουν για το ελαιόλαδο θα πρέπει αντίστοιχα να ισχύσουν για τα εσπεριδοειδή και για τα οπωροκηπευτικά και για άλλα προϊόντα. Πρέπει να γίνει μια μεγάλη εκστρατεία στο εξωτερικό για να διαφημιστεί το ελληνικό ελαιόλαδο και άλλα προϊόντα μας που θα τυποποιήσουμε. Πρέπει να δώσουμε στα προϊόντα ονομασία προέλευσης. Να μην πηγαίνει ο άλλος να ζητάει λάδι, αλλά να ζητάει ελληνικό λάδι σε όποια χώρα και αν βρίσκεται. Να ζητάει για παράδειγμα το «λάδι των Θεών». Πρέπει να το πουλήσουμε σαν βιομηχανικό προϊόν και να εμπεδωθεί στη συνείδηση του Ευρωπαίου καταναλωτή ότι το ελληνικό λάδι είναι αγνό, παρθένο, τυποποιημένο και καλής ποιότητας. Μόνο στην ποιότητα μπορούμε να βασιστούμε και όχι στο χαμηλό κόστος. Η ποιότητα είναι συνυφασμένη με ονόματα που είναι αναγνωρίσιμα. 
      Πρέπει να αναβαθμιστούν οι εμπορικές αντιπροσωπείες στις μεγάλες πρωτεύουσες του κόσμου. Άλλη πολιτική πρέπει να υπάρξει για τις μικρές χώρες και άλλη για τις μεγάλες. Θα πρέπει να υπάρξουν συγκροτημένα «εμπορικά σπίτια της Ελλάδος» σε όλες τις μεγάλες πρωτεύουσες του κόσμου και σε όλες τις μεγάλες πόλεις από τις Ηνωμένες Πολιτείες, στη Γερμανία, στην Ιταλία, στην Γαλλία κλπ. Σ’ αυτές τις μεγάλες αγορές η προσπάθεια θα αποδώσει. Πρέπει να είναι όμως καλά οργανωμένη. 
      Οι δικές σας προτάσεις ποιες ήταν; Ο Υπουργός πριν τίποτα δεν είχε να πει. Μόνο ευχολόγια είπε. Αυτό δείχνει ότι δεν υπάρχει κανένα σχέδιο για τους επόμενους μήνες που απομένουν σ’ αυτήν την Κυβέρνηση. 
      Στη συνέχεια πρέπει όλο αυτό το φορολογικό αλαλούμ που χαρακτηρίζει τη χώρα μας να πάψει πλέον να υπάρχει, διότι η εξαγωγική προσπάθεια είναι συνυφασμένη με την προσπάθεια προσέλκυσης ξένων επενδύσεων.
      Δεν μπορούμε να λέμε ότι δεν θέλουμε ξένες επενδύσεις, όπως στην ουσία λέμε όλα αυτά τα χρόνια με βάση την πρακτική μας, με βάση την κυβερνητική σας πολιτική, δεδομένου ότι όλα αυτά τα χρόνια με την κυβερνητική σας πολιτική διώξατε τις ξένες επενδύσεις και δεν ανοίξατε καμιά καινούργια αγορά. Η μόνη αγορά που άνοιξε τα τελευταία χρόνια ήταν η αγορά της κινητής τηλεφωνίας, η οποία άνοιξε επί κυβερνήσεως Νέας Δημοκρατίας.
      Επειδή χθες μας προκάλεσε ο κύριος Υπουργός -ο οποίος είπε ότι έχει κώλυμα και αποχώρησε- όσον αφορά τα μεγάλα έργα του Α΄ Κοινοτικού Πλαισίου Στήριξης –και με αυτό θα κλείσω γιατί εκεί συνίσταται και η διαφορά μας- θα ήθελα να σας θυμίσω ότι το Α΄ Κοινοτικό Πλαίσιο Στήριξης το είχε σχεδιάσει η Κυβέρνηση του ΠΑΣΟΚ και πραγματικά δεν περιείχε κανένα μεγάλο έργο. 
      Το Β΄ Κοινοτικό Πλαίσιο Στήριξης, το οποίο σχεδίασε η Κυβέρνηση της Νέας Δημοκρατίας και το κακοδιαχειρίστηκε ο παριστάμενος Υφυπουργός, περιείχε όλα τα μεγάλα έργα. Για παράδειγμα, το αεροδρόμιο και το μετρό υπάγονταν στο Β΄ Κοινοτικό Πλαίσιο Στήριξης. Εμείς δεν τα σχεδιάσαμε αυτά τα μεγάλα έργα; Αυτά τα έργα τα οποία εσείς εγκαινιάζετε και για τα οποία εσείς κοκορεύεστε, δεν ήταν έργα που τα σχεδίασε και τα προώθησε η Νέα Δημοκρατία; Εσείς είχατε προωθήσει κανένα μεγάλο έργο στο Α΄ Κοινοτικό Πλαίσιο Στήριξης; Μόνο βρυσούλες και πλατειούλες περιείχε. Επρόκειτο για μικροπολιτική, για τη λογική του Μαυρογιαλούρου. 
      Θα ήθελα, λοιπόν, να σας πω να μην κάνετε άλλη ζημιά όσο καιρό μένετε στην εξουσία. Και δεδομένου ότι απαιτείται η εθνική προσπάθεια, όσον αφορά τις εξαγωγές, ξεκινήστε έστω και κάποια από αυτά που σας είπαμε σήμερα. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Νικολόπουλος 
      ΝΙΚΟΛΑΟΣ ΝΙΚΟΛΟΠΟΥΛΟΣ: Ευχαριστώ, κύριε Πρόεδρε. 
      Σήμερα, μας ξάφνιασε ευχάριστα ο κ. Χριστοδουλάκης, και βέβαια αναφέρομαι στην εδώ παρουσία του, δεδομένου ότι συνήθως αποφεύγει τον κοινοβουλευτικό έλεγχο. Ωστόσο απεδείχθη μετά Χριστόν προφήτης, λέγοντας ότι ήταν κακή η πολιτική της διολίσθησης και της υποτίμησης και ότι απέβαινε σε βάρος των εργαζομένων. 
      Αυτή η πολιτική δεν ήταν που χαρακτήρισε, ενεπνεύσει και υλοποίησε ο σημερινός Πρωθυπουργός, ο κ. Σημίτης; Γιατί πρέπει να περνάνε δέκα χρόνια για να έρχεται εδώ το ΠΑΣΟΚ και να μας λέει αυτά που του λέγαμε εμείς πριν από δέκα χρόνια; Τι χρωστάει ο ελληνικός λαός ο οποίος βλέπει μετά από δέκα χρόνια να έρχονται στα λόγια μας; Αυτό λέγαμε και εμείς τότε, αλλά η Κυβέρνηση δεν ήθελε να ακούσει. 
      Σήμερα ο Υπουργός Οικονομίας και Οικονομικών εμφανίστηκε με μία έκθεση ιδεών σαν να βρισκόταν μπροστά στην πρώτη συνεδρίαση των προγραμματικών δηλώσεων. Μια Κυβέρνηση που «πνέει τα λοίσθια», που έφαγε τα ψωμιά της εμφανίζεται σήμερα με τον Υπουργό Οικονομίας και Οικονομικών γι’ αυτό το κορυφαίο ζήτημα της μείωσης των εξαγωγών και δίνει καινούργιες αόριστες υποσχέσεις. 
      Σήμερα, περιμένουμε να μας απαντήσετε στα πολλά «γιατί». Περιμένουμε, δηλαδή, να μας πείτε γιατί η Ελλάδα βρίσκεται στην τελευταία θέση ανάμεσα στις χώρες της Ευρωπαϊκής Ένωσης. Οι ελληνικές εξαγωγές αντιπροσωπεύουν το 3,5% των συνολικών εξαγωγών της Ευρωπαϊκής Ένωσης, επίδοση μικρότερη, κατώτερη και από αυτήν του Λουξεμβούργου των τετρακοσίων χιλιάδων κατοίκων. 
      Βέβαια, συχνά- πυκνά και χθες, ακούσαμε τη γνωστή δικαιολογία. Φταίει ο πόλεμος. Για την ακρίβεια φταίει ο κακός μας ο καιρός. Για το χρηματιστήριο φταίνε οι αφελείς πολίτες. Για το Κοινοτικό Πλαίσιο Στήριξης φταίει η Νέα Δημοκρατία. Για την ανεργία φταίνε οι κακοί επιχειρηματίες. 
      Ε, λοιπόν, κύριοι Υπουργοί, σας λέμε αυτό που λέει όλος ο ελληνικός λαός: Φταίτε εσείς και η πολιτική σας! Και επειδή δεν πρόκειται και δεν μπορείτε να αλλάξετε αυτήν την πολιτική  -αρκετοί μάλιστα μπορεί και να συμφωνούν με τη διαπίστωση του Προέδρου, κ. Κακλαμάνη, όπως αυτή εκφράστηκε με τις δηλώσεις του- σας λέμε ότι ο τόπος δεν έχει ανάγκη από ανασχηματισμό, αλλά από εκλογές, από καινούργια Κυβέρνηση, γιατί τι μπορεί να περιμένουν σήμερα όλοι εκείνοι που με ενδιαφέρον ενδεχομένως θα ήθελαν να ακούσουν τις σημαντικές πρωτοβουλίες που θα πάρετε γι’ αυτό το μείζον θέμα το οποίο, όπως είπαν άλλωστε και όλοι οι προηγούμενοι ομιλητές, έχει σχέση με το σύνολο της εθνικής οικονομίας. 
      Κύριε Πρόεδρε, δεν υπάρχει καμία αμφιβολία ότι οι εξαγωγές είναι ο καθρέπτης της χαμηλής ανταγωνιστικότητας της οικονομίας μας. Η Κυβέρνηση δείχνει ανίκανη και απλώς παρακολουθεί τα γεγονότα. 
      Αυτά που είπε σήμερα ο κ. Χριστοδουλάκης, τού τα επισήμαινε το Ελληνικό Κέντρο Επενδύσεων, το ΕΛΚΕ και ξέρετε πώς αντέδρασε αντί να τα υιοθετήσει την ώρα που θα έπρεπε. 
      Σήμερα ο κ. Χριστοδουλάκης, μας μίλησε για ένα καινούργιο οργανισμό. Δεν μας είπατε, θα έχει καινούργιο διοικητικό συμβούλιο; Ο Πρόεδρός του θα παίρνει και αυτός καμιά δεκαριά εκατομμύρια το μήνα; Μόνο σε αυτά είσαστε καλοί. Να φτιάχνετε το πολιτικό δίκτυο και τακτοποιείτε τον κομματικό στρατό, όπως έπρεπε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, σας παρακαλώ πολύ δώστε μου μερικά λεπτά για να ολοκληρώσω και δεν θα δευτερολογήσω. 
      Θα ήθελα, λοιπόν, να επαναλάβω, δεδομένου ότι έγινε ειδική αναφορά από τον κ. Χριστοδουλάκη όσον αφορά τον Οργανισμό Προώθησης των Εξαγωγών, αυτά που σας έχουμε πει επανειλημμένως. Ο Οργανισμός αυτός θα πρέπει να λειτουργεί με καθαρά ιδιωτικοοικονομικά κριτήρια ότι θα πρέπει να έχει διοίκηση με διεθνείς διασυνδέσεις, εμπειρία και άμεση και στενή συνεργασία με τους εκπροσώπους των παραγωγικών τάξεων. Υφίσταται αυτή η διοίκηση; 
      Επιπλέον θα πρέπει να έχει υποδομή και οργάνωση με σαφώς προσδιορισμένη αποστολή με τους αναγκαίους πόρους. Συμβαίνει αυτό; Θα πρέπει να έχει κατάλληλο, έμπειρο και εξειδικευμένο προσωπικό που να αξιοποιεί τη διεθνή εμπειρία. 
      Ακόμα, η Νέα Δημοκρατία σας λέει ότι το έργο του Οργανισμού Προώθησης των Εξαγωγών θα πρέπει αποκλειστικά να εστιάζεται στην εκπόνηση και εφαρμογή ολοκληρωμένων προγραμμάτων προβολής και προώθησης εξαγωγών, σε εκπόνηση ειδικών προγραμμάτων για την προβολή και προώθηση μεμονωμένων προϊόντων σε μία συγκεκριμένη αγορά, σε παροχή τεχνικής βοήθειας σε μεμονωμένες επιχειρήσεις ή ομάδες επιχειρήσεων για την αποτελεσματικότερη διεξαγωγή της δραστηριότητάς τους στο εξωτερικό. Τέλος θα πρέπει να λαμβάνουν χώρα δράσεις συνεχούς ενημέρωσης, όσον αφορά τις συνθήκες που επικρατούν στις διεθνείς αγορές. 
      Δυστυχώς, και ενώ και σήμερα η Κυβέρνηση αναφέρθηκε σ’ αυτήν την αναδιοργάνωση του Οργανισμού Προώθησης των Εξαγωγών και ενώ μάλλον αυτός ήταν και ο λόγος για τον οποίο μας επισκέφτηκε για λίγα λεπτά ο κύριος Υπουργός –να προβεί σε κάποιες ανακοινώσεις- φαίνεται, κύριοι συνάδελφοι, ότι εμείς με αυτές τις πολύ συγκεκριμένες προτάσεις έχουμε να προσφέρουμε λύση, γιατί πιστεύουμε ότι υπάρχει προοπτική και ότι μπορεί να αναστραφεί το κλίμα. 
      Ανοίξτε, λοιπόν, γρήγορα το δρόμο και αφήστε τον τόπο ελεύθερο στις δημιουργικές του δυνάμεις, σταματώντας όλες εκείνες τις φωνές που εκπορεύονται από τη Χαριλάου Τρικούπη και τον τελευταίο καιρό λένε ότι φταίνε οι επιχειρηματίες για το γεγονός ότι κλείνουν οι επιχειρήσεις και για το ότι δεν πάνε καλά οι εξαγωγές. 
      Ε, όχι, κύριοι. Φταίει η Κυβέρνησή σας και η πολιτική σας. Παραιτηθείτε, λοιπόν, μια ώρα γρηγορότερα για να αλλάξει η πολιτική και να υπάρξει προοπτική. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Να δώσουμε τώρα το λόγο στον κ. Καλλιώρα και μετά στον κ. Λαφαζάνη. 
      Ορίστε, κύριε Καλλιώρα. Έχετε το λόγο. 
      ΗΛΙΑΣ ΚΑΛΛΙΩΡΑΣ: Ευχαριστώ πάρα πολύ, κύριε Πρόεδρε. 
      Κύριε Πρόεδρε, είναι προφανές –δεν χρειάζονται στοιχεία- ότι η πορεία των εξαγωγών βρίσκεται σε μια δραματική τροχιά. Με άλλα λόγια βρίσκεται σε ελεύθερη πτώση. Πολύ λίγα στοιχεία θα αναφέρω για του λόγου το αληθές. 
      Πρώτη κατηγορία στοιχείων που έχω κατά νου να σας πω είναι η εξής: 
      Κύριε Πρόεδρε, κάθε κιλό προϊόντος που φεύγει από τα σύνορά μας φέρνει μαζί του αξία 150 δραχμών και κάθε κιλό προϊόντος που περνάει τα σύνορά μας φέρνει αξία –δηλαδή διώχνουμε συνάλλαγμα- 850 δραχμών. 
      Δεύτερη κατηγορία: Στοιχεία από το 1998 έως το 2000. Μέσα σε τρία χρόνια τα ρούχα που φοράει ο κάθε Έλληνας ή γενικά τα προϊόντα που έρχονται από το εξωτερικό, ενώ τότε ήταν το 1/3 των προϊόντων που χρησιμοποιούσαμε στην καθημερινότητά μας ήταν από το εξωτερικό, σήμερα θα έχει περάσει το 60%. 
      Τρίτη κατηγορία στοιχείων: Το έλλειμμα στο ισοζύγιο τρεχουσών συναλλαγών – αν αυτά τα άκουγαν φοιτητές που γράφουν εξετάσεις στο πανεπιστήμιο, θα ανατρίχιαζαν- από το 1998 έως το 2002 αυξήθηκε κατά 68%. Επίσης στα ίδια χρόνια αυξήθηκε κατά 53% το εμπορικό ισοζύγιο. Αυτό κάνει η κυβέρνηση του ΠΑΣΟΚ. 
      Βεβαίως η ανταγωνιστικότητα είναι θύμα. Δεν το συζητάμε. Όποια στοιχεία κι αν συγκρίνουμε στην Ελλάδα και σε άλλες χώρες, διαπιστώνουμε ότι είμαστε ουραγός. Κράτησα μόνο ένα -γιατί έχουμε πει πάρα πολλά σε αυτήν την Αίθουσα- από την πιο πρόσφατη ετήσια έκθεση του International Institute for Management Development. Μεταξύ εικοσιεννέα χωρών που εξετάζει είμαστε στην 26η θέση από την 21η που ήμασταν πέρυσι. Έχουμε δηλαδή ραγδαία πτώση της ανταγωνιστικότητάς μας. 
      Οι αριθμοί δείχνουν κρίση. Οι άνθρωποι, οι οικογένειες ζουν την κρίση για πολλά χρόνια. Η Κυβέρνηση μίλησε πριν από δυο μήνες για έκτακτο σχέδιο για την ανάταξη και την ανάκαμψη των εξαγωγών και της δραστηριότητας των Ελλήνων επιχειρηματιών. Επίσης μας μίλησε για επτά σημεία. 
      Δυστυχώς, ο τρόπος που κινούνται τα πράγματα επιβεβαιώνει καθημερινά ότι, πρώτον, είμαστε παγιδευμένοι ως ελληνική οικονομία στα πρότυπα της περασμένης δεκαετίας. Επίσης δεν έχουμε ακούσει, πλην της σημερινής ομιλίας του κυρίου Υπουργού, που αυτήν τη στιγμή δεν είναι εδώ, ότι πρέπει να περάσουμε σε επιθετική πολιτική. Μίλησε δηλαδή ως Βουλευτής της Αξιωματικής Αντιπολίτευσης –τον συγχαίρω για το λόγο- γιατί είπε πολλές αλήθειες σήμερα. Βεβαίως το ευρώ δυσκολεύει προφανώς την ανταγωνιστικότητα της ελληνικής οικονομίας. 
      Τι κάνει η Κυβέρνηση; Πολλές φορές αναρωτιέμαι αν ξέρει ότι τα λεμόνια, τα κεράσια, οι πατάτες, που πωλούνται αυτήν τη στιγμή σε λαϊκές αγορές ανά την Ελλάδα, έρχονται από την Αίγυπτο, από την Τουρκία, από την Ισπανία, εκτοπίζουν τα ελληνικά προϊόντα και οι Έλληνες αγρότες περιμένουν να βοηθηθούν. Διότι δεν υπάρχει έλεγχος. Ό,τι θέλουν κάνουν οι μεσάζοντες. Γι’ αυτό υπήρξε και ο περίφημος σοσιαλισμός και η διακήρυξη της 3ης Σεπτεμβρίου. 
      Επίσης, ακούστε πώς κάνει η Κυβέρνηση και πώς εκτελεί τα καθήκοντά της. Να θυμίσω χαρακτηριστικά τρία παραδείγματα για τον τρόπο που λειτουργεί: 
      ΕΤΒΑ- FINANCE. Πριν από τέσσερις μήνες φέρνουμε στη Βουλή το θέμα με την ΕΤΒΑ-FINANCE και μετά από τρεις μέρες έρχεται ο κ. Χριστοδουλάκης και με πηχυαίους τίτλους αναφέρει ότι το έστειλε στον κ. Κρουσταλλάκη, για να λύσει το πρόβλημα της ΕΤΒΑ-FINANCE. Μίλησε δηλαδή η Νέα Δημοκρατία και σε 3 μέρες εκτέλεσε το ΠΑΣΟΚ. 
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ )
      Επιστροφές ΦΠΑ., για τις οποίες πριν από λίγο μας μίλησε ο Υπουργός. Στις 2 Απριλίου η Νέα Δημοκρατία ρώτησε τι θα γίνει με αυτό το θέμα και μέσα σε μια εβδομάδα έρχεται το ΠΑΣΟΚ –συγκεκριμένα με τον κ. Φωτιάδη- και λέει: «Ναι, θα επιστρέφεται αυθημερόν το Φ.Π.Α. και, εφόσον θα υπήρχαν κάποιες προϋποθέσεις.»
      Σήμερα έχουμε την επερώτηση. Πριν από δύο μέρες η Κυβέρνηση του ΠΑΣΟΚ και συγκεκριμένα ο κ. Χριστοδουλάκης συγκάλεσε το Εθνικό Συμβούλιο Εξαγωγών, για να έρθει σήμερα στη Βουλή και να έχει κάτι να μας πει. Αυτή είναι η λογική. Επαναλαμβάνω ότι ο κ. Χριστοδουλάκης μίλησε ως Βουλευτής της Νέας Δημοκρατίας. 
      Βεβαίως, έχουν πολλά όπλα. Στη γραμμή των Δολιανών μας είπαν, επειδή τους κατηγορούμε ότι στην Ελλάδα ανοίγουν περισσότερες επιχειρήσεις απ’ αυτές που κλείνουν. Δεν μας είπαν, όμως, δύο πράγματα που είναι αλήθεια: Πρώτον, ότι οι ΟΕ και ΕΕ μετατρέπονται σε ατομικές, για να αποφεύγουν το 25%. Και αυτό μετράει. Δηλαδή καταλαβαίνετε ότι φθίνουν οι επιχειρήσεις και εμείς μετράμε άνοιγμα. Δεύτερον, ότι αν κάποιος καστανάς ανοίξει ένα καστανάδικο στην οδό Αθηνάς και αυτός μετράει. Επίσης γιατί δεν μας λέει η Κυβέρνηση, αφού όλα πάνε τόσο καλά, τι έγινε το 2003 με το άνοιγμα των επιχειρήσεων ως προς το κλείσιμο που υπάρχει 150% διαφορά. Βλέπετε, η γραμμή των Δολιανών δεν αντέχει άλλο και καιρός είναι να τα μαζεύουν και να φεύγουν, διότι κάνουν κακό στη χώρα μας!
      Ευχαριστώ, κυρία Πρόεδρε. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Λαφαζάνη, έχετε το λόγο. 
      ΠΑΝΑΓΙΩΤΗΣ ΛΑΦΑΖΑΝΗΣ: Δεν νομίζω, κυρία Πρόεδρε και κύριε Υφυπουργέ, ότι χρειάζονται ιδιαίτερα στοιχεία, για να ανακαλύψουμε την Αμερική. Είμαστε σε μια φάση όπου σταδιακά, χρόνο με το χρόνο, οδηγούμεθα κυριολεκτικά σε κατάρρευση του ισοζυγίου πληρωμών και του εμπορικού ισοζυγίου της χώρας μας. 
      Τα ελλείμματα στο ισοζύγιο πληρωμών και στο εμπορικό ισοζύγιο χρόνο με το χρόνο διευρύνονται. Το γεγονός και μόνο ότι φθάσαμε στο σημείο να έχουμε εξαγωγές μικρότερες από το Λουξεμβούργο είναι το πιο χαρακτηριστικό. Τι σημαίνει αυτό; Σημαίνει ότι το ισοζύγιο πληρωμών και ειδικά το εμπορικό ισοζύγιο που είναι πραγματικά ο καθρέφτης της ελληνικής οικονομίας απ’ όλες τις απόψεις καταδεικνύει ότι δεν πάμε καθόλου καλά, ότι ακολουθούμε μια πορεία και μια πολιτική που μας οδηγεί κατευθείαν στο αδιέξοδο. Διότι, αν συνεχιστεί αυτή η κατάσταση, που οφείλεται στην πολιτική σας, η ανεργία θα φθάσει πλέον σε εφιαλτικές διαστάσεις και η εκροή πόρων από τη χώρα μας θα στερέψει κάθε δυνατότητα αναπτυξιακής προοπτικής. 
      Ποια είναι η συνταγή την οποία προτείνετε, εμμέσως μεν πλην σαφώς, για την αντιμετώπιση και αυτού του προβλήματος; Και εσείς και η Νέα Δημοκρατία, δυστυχώς, υποταγμένοι στο νεοφιλελεύθερο μοντέλο βλέπετε ως τον κύριο παράγοντα, που δεν βοηθάει στην ανταγωνιστικότητα των προϊόντων μας, αποκλειστικά και μόνο το εργατικό κόστος. Έχετε επιπέσει πλέον στο μισθό, στις εργασιακές σχέσεις, στα εργασιακά δικαιώματα και συνεχίζετε μια συναινετική πολιτική κατεδάφισης όλων αυτών των δικαιωμάτων, απορρύθμισης των εργασιακών σχέσεων και συνεχούς λιτότητας στους μισθούς και στις συντάξεις, πιστεύοντας ότι έτσι μπορείτε να αντιμετωπίσετε το πρόβλημα της ανταγωνιστικότητας και, εν πάση περιπτώσει, να βελτιώσετε την οικονομική θέση της χώρας και τη θέση της στο εμπορικό ισοζύγιο και στο ισοζύγιο πληρωμών. 
      Αυτός ο δρόμος είναι αδιέξοδος, διότι δεν έχει τέλος. Αν έτσι εξασφαλίζουμε ανταγωνιστικότητα η μια χώρα έναντι της άλλης, τότε θα ήταν πανεύκολο η Ινδονησία για παράδειγμα ή η Ταϊλάνδη με το απίστευτο χαμηλό εργατικό κόστος και τις διαλυμένες εργασιακές σχέσεις να ήταν πρώτες σε ανταγωνιστικότητα σε ολόκληρο τον κόσμο. Δεν εξασφαλίζεται καμία ανταγωνιστικότητα και καμιά οικονομική προώθηση με τη διάλυση των εργασιακών σχέσεων, την απορρύθμιση των οποίων την κάνετε εσείς, την προωθείτε ως Κυβέρνηση, αλλά θέλει να την επιτείνει και η Νέα Δημοκρατία. Καμία ανταγωνιστικότητα δεν εξασφαλίζεται! Αντιθέτως, η χώρα μας πηγαίνει από το κακό στο χειρότερο. 
      Και βεβαίως βγαίνει με θράσος ο κ. Κυριακόπουλος αυτήν την περίοδο και περίπου μας εισηγείται, για να μη μας φεύγουν οι βιομηχανίες, για να βελτιώσουμε τη θέση μας, να πάμε σε μισθούς Κίνας.  Αυτές είναι οι βαρβαρότητες στις οποίες οδηγούν τα νεοφιλελεύθερα μοντέλα τα οποία ακολουθείτε.
      Ποια είναι τα κεντρικά  προβλήματα για να αναπτύξουμε τις εξαγωγές μας και να βελτιώσουμε το εμπορικό μας ισοζύγιο; Είναι οι επενδύσεις. Χωρίς νέες επενδύσεις, χωρίς ουσιαστικές επενδύσεις και μάλιστα σε τομείς τεχνολογικής αιχμής, δεν υπάρχει περίπτωση να βελτιωθεί η κατάσταση. Δυστυχώς σε αυτό το κεντρικό πρόβλημα για την ανάπτυξη της ανταγωνιστικότητας και την ανάπτυξη της απασχόλησης τα βήματα τα οποία γίνονται είναι βήματα σημειωτόν και σε ορισμένες περιπτώσεις, βήματα προς τα πίσω.
      Ενώ έχουμε τεράστια κέρδη στον ιδιωτικό τομέα, δεν μεταφράζονται αυτά τα κέρδη, διότι δεν υπάρχει κανένας έλεγχος σε επενδύσεις. Ενώ δίδονται τεράστιες επιδοτήσεις με βάση αναπτυξιακούς νόμους για επενδύσεις, δεν ελέγχεται αν οι επιδοτήσεις αυτές πάνε πράγματι σε επενδύσεις και εξασφαλίζουν θέσεις απασχόλησης. Σας έχω καταγγείλει συγκεκριμένα παραδείγματα, όπου δίδονται επιδοτήσεις για την ανάπτυξη επενδύσεων και τη διατήρηση της απασχόλησης, καρπώνονται οι δικαιούχοι τις επιδοτήσεις, δεν κάνουν επενδύσεις, αντιθέτως μετά την επιδότηση κλείνουν τα παραγωγικά τμήματα και μετατρέπουν την επιχείρησή τους σε εμπορική με μείωση της απασχόλησης. Χαρακτηριστικό είναι το παράδειγμα της «NIVEA». Η «NIVEA» πήρε τις επιδοτήσεις και μετετράπη από παραγωγική επιχείρηση σε εμπορική επιχείρηση, μειώνοντας την απασχόληση. Ουδείς έλεγχος για το πού πήγαν οι επιδοτήσεις. Καμία τιμωρία και ποινή, καμία κύρωση στην επιχείρηση. Δυστυχώς αυτή είναι η πολιτική σας, πολιτική πειθήνιας υποταγής στους εγχώριους επιχειρηματικούς ομίλους και στις πολυεθνικές εταιρείες.
      Ταυτόχρονα για τις δημόσιες επενδύσεις που γίνονται δεν υπάρχει κανένας έλεγχος κόστους-οφέλους. Ρίχνονται τα λεφτά σ’ έναν Καιάδα και δεν υπάρχει μέτρηση του αναπτυξιακού και κοινωνικού αποτελέσματος, πέρα από την κατανομή των ποσών αυτών στο Β΄ και Γ΄ Κοινοτικό Πλαίσιο Στήριξης, η οποία δεν διευκολύνει αυτό που λέμε παραγωγική επένδυση, επένδυση έστω σε υπηρεσίες. Δεν διευκολύνει την αναδιάρθρωση της δομής της ελληνικής οικονομίας, διότι πολλά από τα χρήματα κατευθύνονται κυρίως σε δράσεις, οι οποίες δεν συνεισφέρουν άμεσα στην ανάπτυξη, πέρα από την κατασπατάλησή τους σε δημόσια έργα, τα οποία δεν έχουν όμως άμεσο παραγωγικό αντίκρισμα.
      Επομένως απ’ όλες τις απόψεις, ο δρόμος που ακολουθείτε, η οικονομική πολιτική σας σήμερα είναι μια πολιτική, η οποία στα επόμενα χρόνια θα βυθίσει τη χώρα μας σε μια κατάσταση που ολίγον θα διαφέρει από την κατάσταση της Αργεντινής. Αυτό που λέμε «αργεντινοποίηση» της Ελλάδας δεν απέχουμε πάρα πολύ από το να το καταφέρουμε. 
      Επαίρεστε για την ανάπτυξη, για τους αναπτυξιακούς ρυθμούς. Μπορείτε να μας εξηγήσετε πώς είναι δυνατόν να έχουμε ανάπτυξη περίπου στο 4% και ταυτόχρονα να έχουμε αυτήν την υπέρογκη διεύρυνση του εμπορικού μας ελλείμματος, την πτώση των εξαγωγών χρόνο με το χρόνο, την απόλυτη μείωση των εξαγωγών; Πώς συνδυάζονται αυτά τα δύο; 
      Συνδυάζονται για τον εξής λόγο: διότι η ανάπτυξη που γίνεται στηρίζεται στις εισαγωγές, συμβάλλει σε όλο και μεγαλύτερες εισαγωγές. Δεν έχει παραγωγικό και αναπτυξιακό αποτέλεσμα. Είναι μια ανάπτυξη η οποία στηρίζεται σε κοινοτικά κονδύλια και σε πρόσκαιρο δανεισμό για τους Ολυμπιακούς Αγώνες.
      Και κλείνω με το εξής χαρακτηριστικό: από τα κοινοτικά κονδύλια που παίρνουμε το 50%, δυστυχώς, επιστρέφεται σε αυτούς που μας τα έδωσαν, δηλαδή στις υπόλοιπες χώρες της Ευρωπαϊκής Ένωσης και κυρίως στις πιο μεγάλες. Δεν κάνετε ούτε τον εξής απλό έλεγχο: όταν ξοδεύετε λεφτά, κάνετε επενδύσεις με πληρωμές του Κοινοτικού Πλαισίου Στήριξης, τουλάχιστον αυτές οι επενδύσεις να μην έχουν ως αποτέλεσμα την περαιτέρω διόγκωση των εισαγωγών, αλλά την ανάπτυξη του εγχώριου παραγωγικού δυναμικού. Ούτε και αυτό είναι μέσα στις προτεραιότητές σας. Αφήνετε τα πάντα στις αγορές και στα επιχειρηματικά συμφέροντα. Αυτή η πολιτική σας έχει ως αποτέλεσμα τη φθίνουσα παραγωγική πορεία της χώρας μας και την εφιαλτική ανεργία.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 26 Μαΐου 2003.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ.4 Καν.Βουλής)
      1. Η με αριθμό 627/19-5-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Κτενά προς τον Υπουργό Εργασίας και Κοινωνικών Ασφαλίσεων, σχετικώς με την απαλλαγή καταβολής εισφορών προς το Ίδρυμα Κοινωνικών Ασφαλίσεων από τους σεισμοπαθείς της Λευκάδας κλπ.
      2. Η με αριθμό 644/20-5-2003 επίκαιρη ερώτηση του Βουλευτή της Νέας Δημοκρατίας κ. Θεόφιλου Βασιλείου προς τον Υπουργό Πολιτισμού, σχετικώς με τον καθορισμό της Πάτρας ως πολιτιστική πρωτεύουσα της Ευρώπης για το έτος 2006 κλπ.
      3. Η με αριθμό 641/20-5-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Εργασίας και Κοινωνικών Ασφαλίσεων, σχετικώς με τη διακοπή λειτουργίας του εργοστασίου ΕΛΛΕΝΙΤ Α.Ε. στη Θεσσαλονίκη, την προστασία των εργαζομένων κλπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ.4 Καν. Βουλής)
      1. Η με αριθμό 629/19-5-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος  κ. Μανώλη Μπεντενιώτη προς τον Υπουργό Ανάπτυξης, σχετικώς με δημοσιεύματα του Τύπου αναφερόμενα στη μεγάλη αύξηση των εισαγωγών κλπ.
      2. Η με αριθμό 643/20-5-2003 επίκαιρη ερώτηση του Βουλευτή της Νέας Δημοκρατίας κ. Ιωάννη Λαμπρόπουλου προς τον Υπουργό Γεωργίας, σχετικώς με την αποζημίωση των πληγέντων από την έντονη ανεμοθύελλα του Μαρτίου του 2003 στο Νομό Μεσσηνίας κλπ.
      3. Η με αριθμό 640/20-5-2003 επίκαιρη ερώτηση του Βουλευτή του Κομμουνιστικού Κόμματος Ελλάδας και Ε΄ Αντιπροέδρου της Βουλής κ. Παναγιώτη Κοσιώνη προς τον Υπουργό Υγείας Πρόνοιας, σχετικώς με τη λήψη των αναγκαίων μέτρων θωράκισης της χώρας μας κατά του SARS (Οξύ Αναπνευστικό Σύνδρομο).
      Το λόγο έχει ο Υφυπουργός Οικονομίας κ. Πάχτας.
      ΧΡΗΣΤΟΣ ΠΑΧΤΑΣ (Υφυπουργός Οικονομίας):  Ευχαριστώ, κυρία Πρόεδρε.
      Αγαπητοί συνάδελφοι, συζητούμε σήμερα την επερώτηση των Βουλευτών της Νέας Δημοκρατίας σχετικά με την ανταγωνιστικότητα της ελληνικής οικονομίας και την επίδρασή της στην προώθηση των εξαγωγών. Τέθηκαν πολλά θέματα, μεταξύ των οποίων και τα θέματα που ζούμε αυτήν την περίοδο με τις επιχειρήσεις μας, με την ανεργία μας, με την ανταγωνιστικότητα και την παραγωγικότητα της ελληνικής οικονομίας και θα ήθελα σιγά-σιγά να αναφερθώ στα σημεία αυτά, ένα προς ένα, απαντώντας ταυτόχρονα και στις αιχμές που αναφέρθηκαν από τους συναδέλφους της Νέας Δημοκρατίας για τη διαχείριση των πόρων των κοινοτικών Πλαισίων Στήριξης. 
      Σε ό,τι αφορά το θέμα της προώθησης των εξαγωγών και τα συγκεκριμένα μέτρα που πρέπει να λαμβάνει η πολιτεία, θέλω να τονίσω ότι οι εξαγωγές της Ελλάδος αντιπροσωπεύουν ένα σχετικά μικρό ποσοστό του ΑΕΠ της χώρας και η μακροχρόνια αδυναμία του εμπορικού ισοζυγίου αποτελεί ένα από τα βασικά διαρθρωτικά προβλήματα της ελληνικής οικονομίας. Η στήριξη των εξαγωγών αποτελεί ζωτική ανάγκη για την τόνωση της εξαγωγικής δραστηριότητας της χώρας μας, ιδιαίτερα αν ληφθεί υπόψη το δύσκολο διεθνές οικονομικό περιβάλλον και οι επιπτώσεις του στην ελληνική οικονομία.
      Με μια σειρά μέτρων που λήφθηκαν πρόσφατα, επιδιώκεται η ανάδειξη των εξαγωγών σε μια δυναμική πηγή ανάπτυξης με γνώμονα την άρση ορισμένων αντικινήτρων και τη διαμόρφωση μιας σημαντικής στρατηγικής για την προώθηση της εξαγωγικής προσπάθειας της χώρας μας.
      ‘Ετσι λοιπόν, σειρά μέτρων είναι σε εξέλιξη για την αύξηση της εξωστρέφειας της ελληνικής οικονομίας, με στόχο την αύξηση της συμμετοχής των εξαγωγών στο ΑΕΠ της χώρας. 
      Συγκεκριμένα: Η δέσμη μέτρων περιλαμβάνει κατ’ αρχάς τη σύσταση ενός ευέλικτου Εθνικού Συμβουλίου Εξαγωγών, στο οποίο συμμετέχουν κρατικοί φορείς, σύνδεσμοι εξαγωγέων, επιμελητήρια και άλλοι παράγοντες που σχετίζονται ουσιαστικά και πρακτικά με τις εξαγωγές όπου εντοπίζονται και αντιμετωπίζονται προβλήματα και προωθούνται λύσεις. 
      Ενδεικτικά αναφέρονται οι παρακάτω τομείς: 
      Μεταφορές: Για να μειωθεί το κόστος των εξαγομένων προϊόντων.
      Στα θέματα τα χρηματοπιστωτικά, όπως και στον εκσυγχρονισμό των τελωνειακών διαδικασιών, πάντα με στόχο την εξωστρέφεια αυτής της προσπάθειάς μας. 
      Επίσης στόχος του Εθνικού Συμβουλίου Εξαγωγών είναι η μελέτη και η χάραξη στρατηγικών προώθησης των εξαγωγών. Στο πλαίσιο αυτό εντάσσεται και η διαμόρφωση στρατηγικής για τους Ολυμπιακούς Αγώνες, όσον αφορά τις εξαγωγές και την προσέλκυση επενδυτικού ενδιαφέροντος στην Ελλάδα. Σκοπός είναι, όπως είπα προηγουμένως, η αύξηση της εξωστρέφειας της ελληνικής οικονομίας σε μια περίοδο, που όλα τα φώτα της δημοσιότητας θα στραφούν εδώ στη χώρα μας. 
      Παράλληλα αναδιοργανώνεται ο Οργανισμός Προώθησης Εξαγωγών  με στόχο τη στήριξη κυρίως των μικρομεσαίων επιχειρήσεων, επέκταση του δικτύου του και σε κρίσιμες περιοχές της χώρας μέσω συμβάσεων ανάθεσης υπηρεσιών. 
      Υπάρχουν οι πιλοτικές δράσεις στήριξης των μικρομεσαίων επιχειρήσεων για την προώθηση των εξαγωγών και σε περιφερειακό επίπεδο. Πρώτη περιφερειακή πιλοτική δράση είναι αυτή που έχει ξεκινήσει στη Θράκη. ΄Ηδη έχουν ξεκινήσει τα πιλοτικά προγράμματα και στην Αθήνα και στη Θεσσαλονίκη. 
      Η δημιουργία ενός δικτύου επικοινωνίας και διάχυσης των πληροφοριών όπου σε συνδυασμό ο Οργανισμός Προώθησης Εξαγωγών, οι πρεσβείες, η σύνδεση εξαγωγέων με τα επιμελητήρια, μπαίνουν σε μια κοινή στρατηγική. 
      Δημιουργία γραφείων προώθησης εξαγωγών στο εξωτερικό μέσω συμβάσεων με εξειδικευμένους φορείς του εξωτερικού, προσανατολισμός σε νέες μεγάλες διεθνείς αγορές, όπως, παραδείγματος χάρη, στην Κίνα, μετά και τις πρόσφατες επισκέψεις του Πρωθυπουργού στη χώρα αυτή.
      Η δημιουργία δικτύου ομάδων παροχής εξαγωγικών υπηρεσιών με χρηματοδότηση από τον προϋπολογισμό των δημοσίων επενδύσεων
      Και τέλος, μια συντονισμένη προβολή προϊόντων στο εξωτερικό, σε συνεργασία με τους φορείς και τις επιχειρήσεις, αξιοποιώντας και τους δεσμευμένους πόρους για το σκοπό αυτό που υπάρχουν στο Κοινοτικό Πλαίσιο Στήριξης. 
      Επειδή ακούστηκε το θέμα της επιστροφής του ΦΠΑ στους εξαγωγείς, θέλω να τονίσω και να επισημάνω και να ενημερώσω το Κοινοβούλιο, ότι ήδη εκδόθηκε υπουργική απόφαση με την οποία επιστρέφεται αυθημερόν ο ΦΠΑ στους εξαγωγείς, εφόσον προσκομιστούν τα πρακτικά της αξίας των προϊόντων. 
      Ταυτόχρονα γίνεται μια προσπάθεια για να απλουστευτούν οι διαδικασίες εγγραφής στο ειδικό μητρώο εξαγωγών. Έτσι αποφασίστηκε να τροποποιηθεί η διαδικασία εγγραφής στο ειδικό μητρώο εξαγωγών ως εξής: Κατ’ αρχάς, αυτόματη ανανέωση ανά διετία απλά με μια υπεύθυνη δήλωση, αντί επανάληψη μιας γραφειοκρατικής διαδικασίας, και ταυτόχρονα η επανεξέταση και ο εκσυγχρονισμός αδικημάτων για εξαίρεση από το μητρώο εξαγωγών. 
      Καταργούμε την εγγυητική επιστολή με έκδοση ειδικού προεδρικού διατάγματος, που αφορά τους εξαγωγείς νωπών αγροτικών προϊόντων για την εγγραφή τους στο μητρώο των εξαγωγών. Αυτό αποτελούσε ένα πάγιο αίτημα των εξαγωγέων της χώρας μας. 
      Προωθείται ο εκσυγχρονισμός και η απλούστευση των τελωνειακών υπηρεσιών για το εξαγωγικό εμπόριο.  Με την εφαρμογή του ολοκληρωμένου τελωνειακού συστήματος πληροφοριών σε εξήντα ήδη τελωνεία και υπηρεσίες οι ελεγκτικές διαδικασίες εξαγωγών είναι ήδη λιγότερο χρονοβόρες και γραφειοκρατικές, ενώ μειώνεται σταδιακά η ανάγκη για φυσικούς ελέγχους στα εμπορεύματα. 
      Βρίσκεται επίσης σε εξέλιξη η πλήρης μηχανογράφηση του καθεστώτος της εξαγωγής που θα επιτρέπει στους εξαγωγείς να καταθέτουν και ηλεκτρονικά από το γραφείο τους τη διασάφηση εξαγωγής. Προωθούνται εντός του μηνός Ιουνίου, τροποποιημένες υπουργικές αποφάσεις που θα επιτρέπουν στους εξαγωγείς να αδειοδοτηθούν υπό ελαστικότερες προϋποθέσεις για υπαγωγή των εμπορευμάτων τους σε απλουστευμένες διαδικασίες εξαγωγής. Και μελετάται επίσης η μείωση ή και η απαλλαγή ορισμένων λιμενικών τελών ή και επιβαρύνσεων των εξαγομένων προϊόντων κατά τη μεταφορά τους με στόχο να μειωθεί το κόστος των εξαγόμενων προϊόντων.
      ‘Ετσι έχουμε ένα πλέγμα μέτρων που είναι σε εξέλιξη για να αντιμετωπίσουμε και να προωθήσουμε τα θέματα των εξαγωγών των προϊόντων μας. 
      Ειπώθηκαν πολλά σ’ αυτήν τη συνεδρίαση για τη μείωση της ανταγωνιστικότητας της ελληνικής οικονομίας. Θέλω να επισημάνω για μια ακόμα φορά ότι και εδώ η Νέα Δημοκρατία παραπλανά και το ελληνικό Κοινοβούλιο και τον ελληνικό λαό. Και είναι χρήσιμο να μιλήσω με στοιχεία για μια ακόμη φορά. Αν υπάρχουν άλλα στοιχεία, να κατατεθούν. Να αφήσουμε τις γενικές προσεγγίσεις και να μιλήσουμε με στοιχεία, γιατί όταν μιλάμε για την ανταγωνιστικότητα της ελληνικής οικονομίας αναφερόμαστε στην προσπάθεια ενός ολόκληρου λαού, των χιλιάδων επιχειρήσεων της πατρίδας μας και όλης της Δημόσιας Διοίκησης που κινείται προς την κατεύθυνση αυτή. 
      Υπάρχει η πρόσφατη έκθεση που ανακοινώθηκε, πριν από λίγες μέρες, για την ανταγωνιστικότητα, του INSTITUTE FOR MANAGEMENT DEVELOPMENT, που είναι ένας διεθνής οίκος, που μετράει την ανταγωνιστικότητα όλων των κρατών μελών. Θέλω να απαντήσω σ’ αυτές τις φωνές της Νέας Δημοκρατίας που σ’ αυτήν την Αίθουσα προηγουμένως ακούστηκε ότι υπάρχει μια σημαντική μείωση της ανταγωνιστικότητας της ελληνικής οικονομίας, ότι κατέρρευσε η ανταγωνιστικότητα της ελληνικής οικονομίας. 
      Αυτή, λοιπόν, η έκθεση που συγκρίνει το 2002 με το 2001 παρουσιάζεται για πρώτη φορά με τη συγκεκριμένη μορφή, η οποία διαχωρίζει πλέον τις μικρές από τις μεγάλες χώρες, δηλαδή τις χώρες πάνω από είκοσι εκατομμύρια κατοίκους. 
      Επίσης, για πρώτη φορά περιλαμβάνει και περιοχές κάποιων χωρών, οι οποίες βαθμολογούνται αυτόνομα. Τι αναδεικνύει, λοιπόν, αυτή η έκθεση; ΄Εχουμε βελτίωση της ανταγωνιστικότητας ή οπισθοδρόμησή της; Έχουμε μείωση της σε σχέση με τις ισχυρότερες οικονομίες του κόσμου ή όχι; 
      Σύμφωνα, λοιπόν, μ’ αυτήν την έκθεση, ο δείκτης ανταγωνιστικότητας της ελληνικής οικονομίας έχει βελτιωθεί και μάλιστα αισθητά. Από 31.743 βαθμούς σε 34.174, μειώνοντας τη διαφορά από τις πλέον ανταγωνιστικές χώρες. Και δεν πρέπει ποτέ να ξεχνάμε ότι η Ελλάδα, η ελληνική οικονομία ανταγωνίζεται και θέλει να συγκριθεί με τις ισχυρότερες οικονομίες του κόσμου. Το γεγονός ότι σ’ αυτήν την έκθεση η σχετική κατάταξη της Ελλάδος είναι χαμηλότερη σε σχέση με την προηγούμενη χρονιά, οφείλεται αποκλειστικά και μόνο –και αυτό αποκρύπτεται από τη Νέα Δημοκρατία- ότι πέντε περιοχές αναπτυγμένων χωρών της Γερμανίας. της Γαλλίας και της Ιταλίας αυτοτελώς ως περιοχές και όχι ως κράτη-μέλη υπεισέρχονται στην κατάταξη για πρώτη φορά αυτόνομα και καταλαμβάνουν θέσεις υψηλότερες της Ελλάδος. Και είναι φυσικό. Οι περισσότερες περιφέρειες της Γερμανίας ή της Γαλλίας ή τις Βόρειας Ιταλίας, έχουν μια μεγαλύτερη απόδοση από τη χώρα μας. Όμως, συγκριτικά ως κράτη-μέλη, αν η σύγκριση γίνει μόνο μεταξύ κρατών-μελών, έχουμε μια σαφή και αισθητή βελτίωση, όχι μόνο στη γενική αξιολόγηση, αλλά και στις επιμέρους αξιολογήσεις και σε όλους τους επιμέρους δείκτες αξιολόγησης της ανταγωνιστικότητας. Επί παραδείγματι στις μακροοικονομικές επιδόσεις η Ελλάδα βελτιώνεται κατά 5,8% από το 2001 ως το 2002. Αυτή η ίδια η έκθεση μας βελτιώνει κατά 5,8%.
      Για την αναποτελεσματικότητα των κυβερνητικών πολιτικών, που είναι η καραμέλα της Νέας Δημοκρατίας αυτήν την περίοδο, η έκθεση μας δίνει μια αύξηση συγκριτική με το 2001 κατά 85%. Δηλαδή ο δείκτης αξιολόγησης για την πατρίδα μας είναι αυξημένος κατά 85% το 2002 απ’ ό,τι το 2001. Αυτό σημαίνει ότι προχωρήσαμε θετικά στα προγράμματα σταθερότητας και ανάπτυξης, ότι ενταχθήκαμε στην ευρωζώνη με επιτυχία, ότι διατηρούμε τους υψηλούς ρυθμούς ανάπτυξης για τέταρτη συνεχή χρονιά, κοντά στο 4%. Είναι στοιχεία που αποτελούν δείκτες αυτής της αξιολόγησης.
      Οι επιχειρηματικές επιδόσεις: Και εδώ έχουμε το δείκτη που βελτιώνεται κατά 45% σε σχέση με τον προηγούμενο χρόνο, όπως και για τις υποδομές κατά 36%. Και όταν μιλάω για επιχειρηματικές επιδόσεις σημαίνει αθροιστικά –και θα έρθουμε μετά στο κλείσιμο ή όχι των επιχειρήσεων- ότι οι αποδόσεις των επιχειρήσεων, οι αυξήσεις των επενδύσεων στην πατρίδα μας, η αύξηση της απασχόλησης  η εν γένει επιχειρηματική δραστηριότητα, είναι βελτιωμένες σε σχέση με τον προηγούμενο χρόνο.
      Όσον αφορά τις υποδομές αναδεικνύεται πράγματι αυτή η συνεχής βελτίωση. Βρίσκεται σε εξέλιξη μια γιγάντια προσπάθεια ανάπτυξης της πατρίδας μας. Καλύπτουμε κενά δεκαετιών. Αυτή η προσπάθεια βέβαια συνεχίζεται. Έτσι είναι τα πράγματα και αν υπάρχει άλλη άποψη να την πούμε με ειλικρίνεια εδώ. 
      Έχουμε βελτίωση της ανταγωνιστικότητας της εθνικής οικονομίας το 2002, σε σχέση με το 2001, σύμφωνα με το διεθνή οίκο; Ναι ή όχι; Εσείς λέτε ότι έχουμε μείωση, ενώ εμείς λέμε ότι έχουμε βελτίωση. Πιο σωστά δεν το λέμε εμείς, αλλά τα επίσημα στοιχεία του συγκεκριμένου οίκου που μετράει την ανταγωνιστικότητα για όλα τα κράτη μέλη.
      Εσείς όμως τι υποκρύπτετε; Υποκρύπτετε από τον ελληνικό λαό ότι για πρώτη φορά αυτή η σύγκριση δεν έγινε μόνο μεταξύ κρατών μελών αλλά υπεισήλθαν ως αυτοτελείς ενότητες και ισχυρά ανεπτυγμένες περιφέρειες χωρών, όπως της Γαλλίας, της Ιταλίας και της Γερμανίας. Υποκρύπτετε την πραγματικότητα. Αν υπάρχει άλλη άποψη από τη Νέα Δημοκρατία να την ακούσουμε εδώ.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πάχτα, εσείς δεν μπορείτε να μιλάτε για αλήθεια!
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Θέλω να τονίσω, αγαπητοί συνάδελφοι, ότι η προώθηση των εξαγωγών είναι μια σύνθετη και πολύπλοκη διαδικασία που απαιτεί τη συνεργασία όλων των κοινωνικών εταίρων. Βεβαίως και το κράτος έχει ευθύνη για τη δημιουργία του κατάλληλου νομικού πλαισίου, για τη δημιουργία ενός ανταγωνιστικού νέου οικονομικού τοπίου, που θα στηρίξει και θα προωθήσει τους εξαγωγικούς κλάδους της οικονομίας μας. 
      Θέλω να τονίσω -και προς τη Νέα Δημοκρατία- ότι εξίσου τεράστιες είναι και οι ευθύνες των ίδιων των επιχειρηματιών. Οι ίδιες οι επιχειρήσεις πρέπει να φροντίσουν για την ανάπτυξη νέων αγορών και κυρίως για τη συνεχή βελτίωση της ποιότητας των προϊόντων με νέα προϊόντα, με νέα δίκτυα, ώστε να δημιουργήσουμε δυνατότητα ουσιαστικής παρέμβασης στον τομέα της εξαγωγής των προϊόντων μας. 
      Έχουμε πάρα πολύ θετικά αποτελέσματα στην πατρίδα μας σε μια σειρά από κλάδους, όπως με το παράδειγμα της οινοποιίας, των γαλακτοκομικών προϊόντων. Είναι χαρακτηριστικά θετικά παραδείγματα, όπου προϊόντα των κλάδων αυτών έχουν εκτοπίσει ομοειδή προϊόντα ανταγωνιστικά προϊόντα άλλων κρατών και στην εσωτερική αγορά, αλλά και στην εξωτερική αγορά. Είναι πολύ καλά αυτά τα παραδείγματα. Έχουν οριστικά εκτοπίσει ανταγωνιστικά ομοειδή προϊόντα ξένων χωρών, τουλάχιστον για την πατρίδα μας και βεβαίως έχουν εισέλθει και στις αγορές της Ευρωπαϊκής Ένωσης, αλλά και της Κεντρικής και Ανατολικής Ευρώπης. 
      Μπορούν και άλλοι κλάδοι να ακολουθήσουν αυτά τα παραδείγματα, κλάδοι στους οποίους έχουμε υστέρηση, όπως ο τομέας των βασικών προϊόντων, όπως ο τομέας του λαδιού, τον οποίο επεσήμαναν αρκετές φορές οι συνάδελφοι, κατά τη διάρκεια της επερώτησης. Από την πλευρά της πολιτείας καταβάλλεται πρόσθετη προσπάθεια, ώστε να γίνει συνδυασμένη διαφήμιση του τουρισμού και της προβολής των εξαγόμενων ελληνικών προϊόντων, όπως π.χ. το επώνυμο τυποποιημένο ελαιόλαδο. 
      Βεβαίως δεν είναι μόνο το ελαιόλαδο που πρέπει να είναι τυποποιημένο και επώνυμο, αλλά όλα τα προϊόντα που κατασκευάζουμε πρέπει να έχουν αυτή την προσέγγιση και τη λογική, έτσι ώστε να υπάρχει προώθηση σε επιλεγμένες αγορές. Ήδη στο Συμβούλιο Εξαγωγών συζητούνται νέες προτάσεις για να ληφθούν συγκεκριμένες πρόσθετες δράσεις προς αυτή την κατεύθυνση. Συμφωνούμε, λοιπόν, ότι χρειάζεται εδώ ιδιαίτερη προσοχή και μέριμνα. 
      Αγαπητοί συνάδελφοι, θέλω να τονίσω ότι η αύξηση του ελλείμματος στο ισοζύγιο των τρεχουσών συναλλαγών στο 6,2% του ΑΕΠ το 2002, σε μεγάλο βαθμό ήταν συγκυριακή και αντανακλά την κάλυψη της οικονομικής δραστηριότητας ευρύτερα στις χώρες της Ευρωπαϊκής Ένωσης.
      Οφείλεται στη κάλυψη της τουριστικής δραστηριότητας, λόγω της παρατεταμένης ύφεσης στις πιο σημαντικές αγορές, όπως η Γαλλία, οι Ηνωμένες Πολιτείες της Αμερικής, η Γερμανία, η Αγγλία. Οφείλεται επίσης στις αυξημένες επενδύσεις παγίου κεφαλαίου στο ιστορικό της χώρας. Είναι πρωτοφανείς για την Ευρωπαϊκή Ένωση οι ρυθμοί ανάπτυξης που έχουμε πετύχει σε αυτήν την περίοδο της ύφεσης, συγκριτικά πάντα με αυτές. Οφείλεται επίσης στην αύξηση της τιμής των καυσίμων, στην αύξηση της ιδιωτικής κατανάλωσης που είναι συνέπεια των χαμηλών επιτοκίων δανεισμού. 
      Οι παράγοντες αυτοί είμαστε βέβαιοι ότι δεν θα έχουν μόνιμο χαρακτήρα. Στο βαθμό, λοιπόν, που αυτοί οι παράγοντες θα διαφοροποιηθούν στο άμεσο μέλλον, το έλλειμμα του ισοζυγίου τρεχουσών συναλλαγών θα συρρικνωθεί. 
      Υπήρξε ακόμα το ερώτημα αναφορικά με τις δράσεις μας για τον πληθωρισμό. Θέλω να πω, λοιπόν, δυο λόγια για τα μέτρα που προτίθεται να λάβει η Κυβέρνηση για την εντόπιση του δομικού πληθωρισμού. Να σημειώσουμε κατ’ αρχάς, ότι ο πληθωρισμός τον Απρίλιο του τρέχοντος έτους σημείωσε μια σημαντική υποχώρηση από 4,1% του προηγουμένου μηνός Μαρτίου στο 3,4% 
      Παράλληλα ο δομικός πληθωρισμός εκτός των νωπών, οπωροκηπευτικών και καυσίμων υποχώρησε από 3,6% στο 3,4% το πρώτο τρίμηνο του τρέχοντος έτους. Ιδιαίτερα σημαντικό είναι το γεγονός ότι ο ρυθμός αύξησης των τιμών των αγαθών, εκτός των οπωροκηπευτικών και των καυσίμων, υποχώρησε από το 2,9% στο 2,4% το πρώτο τρίμηνο του 2003. 
      Το επόμενο διάστημα εκτιμάται ότι θα υπάρξει περαιτέρω υποχώρηση του πληθωρισμού και θα επιτευχθεί αυτό με την τήρηση του προγράμματος σταθερότητας και ανάπτυξης, με τη συγκρατημένη αύξηση του κόστους εργασίας, με την ενίσχυση του ανταγωνισμού, την απελευθέρωση των αγορών και τις διαρθρωτικές αλλαγές που είναι σε εξέλιξη, όπως επίσης και με ελέγχους και στενή παρακολούθηση της αγοράς για εντοπισμό αθέμιτων πρακτικών.
      Έρχομαι τώρα, αγαπητοί συνάδελφοι, σ’ ένα θέμα που μας απασχόλησε αρκετές φορές κατά την διάρκεια της σημερινής συζήτησης. Αναφερθήκαμε στο κλείσιμο των επιχειρήσεων. Αναφέρθηκαν οι συνάδελφοι της Νέας Δημοκρατίας στην αύξηση της ανεργίας. 
      Θέλω, λοιπόν, να καταθέσω κάποια στοιχεία που θα είναι χρήσιμα στο Κοινοβούλιό μας, όχι τα δικά μας στοιχεία, αλλά τα πρόσφατα στοιχεία του Ευρωπαϊκού Παρατηρητηρίου για τις μικρομεσαίες επιχειρήσεις. Το Παρατηρητήριο αυτό στην Ευρωπαϊκή Ένωση παρακολουθεί τις εξελίξεις των μικρομεσαίων επιχειρήσεων, καταγράφει τις νέες ιδρύσεις των επιχειρήσεων όπως και αυτές που κλείνουν για οποιοδήποτε λόγο και δίνει βεβαίως τα συγκριτικά στοιχεία μεταξύ των κρατών μελών. 
      Θέλω λοιπόν, να ενημερώσω την Εθνική Αντιπροσωπεία πως σε ό,τι αφορά την Ελλάδα για την περίοδο 1995-2000 –θα αναφερθώ έπειτα και σε πιο πρόσφατα στοιχεία που αφορούν και το 2002- ο μέσος όρος τι δείχνει; Στην Ελλάδα είχαμε νέες ιδρύσεις, κατά μέσο όρο σ’ αυτήν την περίοδο, πάνω από ογδόντα επτά χιλιάδες. Ένα ποσοστό δηλαδή αύξησης κατά 11% σε ετήσια βάση. 
      Αντίστοιχα στην Ελλάδα, είχαμε επιχειρήσεις που έκλειναν για διάφορους λόγους. Ποιος είναι ο αριθμός αυτών των επιχειρήσεων που έβγαιναν από την παραγωγική διαδικασία; Εξήντα μία χιλιάδες επτακόσιες, δηλαδή ρυθμός 7,8%. Άρα το καθαρό θετικό ισοζύγιο είναι 3,2% σε ετήσια βάση. Δηλαδή κάθε χρόνο από το 1995 μέχρι το 2000 έχουμε μια αύξηση κατά 3,2% του αριθμού των μικρομεσαίων επιχειρήσεων στη χώρα μας.
      Συγκριτικά τώρα με τα άλλα κράτη μέλη, η Ελλάδα με αυτό το ποσοστό είναι πιο ψηλά από την Αυστρία, το Βέλγιο, τη Φιλανδία, την Ιταλία, την Ισπανία, τη Γερμανία και το Ηνωμένο Βασίλειο. Είναι στην ίδια περίπου κατάσταση με την Πορτογαλία και μόνο η Ιρλανδία και η Σουηδία είναι οι χώρες που κατέθεσαν στοιχεία που υπερβαίνουν το ελληνικό ποσοστό. 
      Αυτά τα λέω για να έχουμε μια εικόνα, όταν μιλάμε για όλη αυτή την περίοδο, έτσι ώστε να καθορίσουμε σε ποια περίοδο κινούμαστε. Γιατί δεν μπορεί να υπάρχει μια φοβερή ύφεση στην Ευρωπαϊκή Ένωση, δεν μπορεί η μεγαλύτερη αγορά της Ευρώπης, η  Γερμανία, να έχει ρυθμούς ανάπτυξης  της τάξης του 0% έως 1% τα τελευταία τέσσερα χρόνια και να μην αντανακλάται αυτό σε όλες τις επιχειρήσεις της πατρίδας μας, αλλά και της Ευρωπαϊκής Ένωσης. Αυτά είναι τα συγκριτικά στοιχεία της χώρας μας σε σχέση με τις άλλες χώρες της Ευρωπαϊκής Ένωσης, στοιχεία του Ευρωπαϊκού Παρατηρητηρίου για τις μικρομεσαίες επιχειρήσεις.
      Το επόμενο θέμα αφορά πρόσθετα στοιχεία μέχρι και το 2002. Θέλω να τονίσω ότι την τετραετία 1999-2002 –που είναι προέκταση των στοιχείων που δώσαμε προηγουμένως- διέκοψαν τη λειτουργία τους για διάφορους λόγους συνολικά διακόσιες εξήντα χιλιάδες εξακόσιες είκοσι επιχειρήσεις. Την ίδια περίοδο ιδρύθηκαν τριακόσιες εβδομήντα τρεις χιλιάδες διακόσιες επιχειρήσεις.
      Είχαμε, λοιπόν, κλείσιμο διακόσια εξήντα χιλιάδες και ίδρυση τριακόσιες εβδομήντα τρεις χιλιάδες, δηλαδή έχουμε μια διαφορά εκατόν δεκατρείς χιλιάδες περίπου επιχειρήσεις που ξεκίνησαν να λειτουργούν. Είναι, λοιπόν, περισσότερες από αυτές που έκλεισαν στην αντίστοιχη περίοδο. 
      Έρχομαι τώρα στο θέμα της ανεργίας και της απασχόλησης. Μία φράση. Μας είπατε στην επερώτησή σας ότι η ανεργία στην Ελλάδα αυξάνεται. Η ανεργία, κύριοι συνάδελφοι, στην Ελλάδα καταπολεμάται με επιτυχία όλα τα τελευταία χρόνια. Έχουμε ανοίξει το εργοτάξιο της καταπολέμησης της ανεργίας. Ως παράταξη σοσιαλιστική γνωρίζουμε ότι όσο θα υπάρχει κι ένας άνεργος στην πατρίδα μας θα είναι αγκάθι στην πολιτική μας και κάνουμε μια γιγαντιαία προσπάθεια. Και παρ’ όλο που ο συνολικός αριθμός των ανέργων στην πατρίδα μας είναι ίσος σχεδόν με το σύνολο του ενεργού δυναμικού των οικονομικών μεταναστών που δεχθήκαμε την προηγούμενη δεκαετία στην πατρίδα μας, παρ’ όλο δηλαδή ότι έχουμε περίπου εξακόσια πενήντα χιλιάδες ενεργό δυναμικό από το ένα εκατομμύριο των οικονομικών μεταναστών κι η Ελλάδα από χώρα εξαγωγής μεταναστών –παλιά για να λύσουμε το θέμα της ανεργίας διώχναμε τα παιδιά μας έξω από την πατρίδα μας, στα σκλαβοπάζαρα της Δύσης λένε τα τραγούδια τα λαϊκά, στις φάμπρικες της Γερμανίας, στα ανθρακωρυχεία του Βελγίου- σήμερα είναι μια χώρα που όχι μόνο δεν διώχνει τα παιδιά της στο εξωτερικό, αλλά αγκαλιάζει και τα παιδιά των γειτονικών λαών, παρ’ όλα αυτά, παρόλο που ο πρωτογενής τομέας στην Ελλάδα έχει ένα υψηλό ποσοστό που σαφώς θα βαίνει συρρικνούμενος, παρ’ ότι για πρώτη φορά στην Ελλάδα τα τελευταία έτη η Ελληνίδα γυναίκα θέλει να μπει στην παραγωγή και δεν θέλει να μείνει με την αντίληψη της νοικοκυράς και μόνον, παρ’ όλα αυτά έχουμε μια σαφή πτώση της ανεργίας στην πατρίδα μας και το 2002 για πρώτη φορά τα τελευταία χρόνια έχουμε μια ανεργία που έχει πέσει κάτω από το 10%. 
      Το 1999, αγαπητοί συνάδελφοι, η ανεργία ήταν στο 11,99% κι οι άνεργοι ήταν πεντακόσιες πενήντα τρεις χιλιάδες. Το 2002 η ανεργία ήταν στο 9,9% με λιγότερους ανέργους κατά τετρακόσιες είκοσι οκτώ χιλιάδες.. Οι θέσεις εργασίας είναι εκατόν είκοσι πέντε χιλιάδες περισσότερες από αυτές που χάθηκαν και από τα άτομα που στο μεταξύ μπήκαν στην αγορά εργασίας. 
      Έρχομαι τώρα, αγαπητοί συνάδελφοι, σ’ ένα τελευταίο θέμα που κι εδώ δυστυχώς υπήρξε μια κινδυνολογία από την πλευρά της Νέας Δημοκρατίας, αλλά και από το Συνασπισμό. Κατ’ αρχάς ως προς τι θα γίνει μετά το 2006. Θα σταματήσουν οι εισροές των πόρων, που είναι η αποκλειστική πηγή τροφοδότησης του ΑΕΠ της χώρας μας –λέτε- θα σταματήσει η ανάπτυξη, θα συρρικνωθεί. Θέλω να τονίσω, αγαπητοί συνάδελφοι, ότι η ελληνική οικονομία θα συνεχίσει να αναπτύσσεται με υψηλούς ρυθμούς αύξησης του ΑΕΠ και μετά το 2004 και μετά το 2006.
      Οι λόγοι που ερμηνεύουν και δικαιολογούν την πρόβλεψη αυτή είναι ότι κατ’ αρχήν η ολοκλήρωση των μεγάλων έργων θα δημιουργήσει επαρκείς οικονομίες κλίμακος, γεγονός που αυξάνει αυτόματα την παραγωγικότητα των επενδύσεων και του κεφαλαίου. Η αύξηση της παραγωγικότητας, των συντελεστών παραγωγής, θα επιτρέψει την επίτευξη υψηλών ρυθμών ανάπτυξης με το ίδιο ή ακόμη και με σχετικά μικρότερο μέγεθος επενδύσεων παγίου κεφαλαίου. Η ολοκλήρωση των έργων των Ολυμπιακών Αγώνων του 2004 θα επιτρέψει τη μεταφορά πρόσθετων πόρων στην περιφέρεια, θα απελευθερωθούν πρόσθετοι πόροι για την ελληνική περιφέρεια και το γεγονός αυτό θα ενισχύσει τον αναπτυξιακό δυναμισμό της περιφέρειας ακόμη περισσότερο. Θα βελτιώσει την υπάρχουσα κατανομή του εισοδήματος και θα προωθήσει βεβαίως την πραγματική σύγκλιση μεταξύ των περιφερειών της χώρας μας. Η βελτίωση μέσα από τα προγράμματα κατάρτισης κι επανακατάρτισης της προσαρμοστικότητας της αγοράς εργασίας κι η ολοκλήρωση των διαρθρωτικών αλλαγών θα επιτρέψουν την καλύτερη αξιοποίηση του υπάρχοντος παραγωγικού δυναμικού. Αυτή η βελτίωση είναι η αναγκαία προϋπόθεση για να ενισχυθεί αυτός ο αναπτυξιακός δυναμισμός της χώρας μας, με συνέπεια την επίτευξη υψηλότερων ρυθμών ανάπτυξης του ΑΕΠ. 
      Πέρα όμως από αυτό, πρέπει να τονίσουμε ότι πέρα από την εγγενή προσπάθεια δεν θα σταματήσουν οι πόροι των κοινοτικών ταμείων. Γνωρίζετε ότι προχθές στη Χαλκιδική η Ελληνική Προεδρία είχε μια σοβαρότατη επιτυχία. Διαμόρφωσε με τα συμπεράσματά της ένα πλαίσιο τέτοιο που…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Κυρία Πρόεδρε, μπορώ να έχω ένα λεπτό ακόμη;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ναι, όμως ολοκληρώστε, κύριε Υπουργέ.
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Διαμόρφωσε ένα πλαίσιο όπου πλέον συμφωνήσαμε όλα τα κράτη-μέλη κι η επιτροπή ότι πρέπει να δώσουμε νέα προσπάθεια στην περιφερειακή πολιτική, να δώσουμε πρόσθετες χρηματοδοτήσεις για την άμβλυνση των ανισοτήτων στην Ευρωπαϊκή Ένωση, να έχουμε κύρια προτεραιότητα τις φτωχότερες περιφέρειες. Θα υπάρξει, λοιπόν, ένα Δ΄ Κοινοτικό Πλαίσιο Στήριξης για όλη την Ελλάδα, για όλες τις περιφέρειες  της χώρας μας. Αυτό είναι ένα συγκριτικό στοιχείο, γιατί εμείς βλέπουμε το μέλλον της χώρας μας, προωθούμε το μέλλον της χώρας μας κι έχουμε ουσιαστικά βάλει τα θεμέλια, με την προσπάθεια που κάναμε κατά τη διάρκεια της Ελληνικής Προεδρίας, για ένα νέο Δ΄ Κοινοτικό Πλαίσιο Στήριξης.
      Και κλείνω, αγαπητοί συνάδελφοι, με αυτά τα οποία ρωτήθηκα κι από τους αγαπητούς συναδέλφους της Νέας Δημοκρατίας…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ναι, αλλά πρέπει να επισπεύσετε, κύριε Υπουργέ.
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Σε μισό λεπτό θα έχω τελειώσει, κυρία Πρόεδρε.
      Είπε ο κ. Τσιπλάκος προηγουμένως τα γνωστά για το Α΄ Κοινοτικό Πλαίσιο Στήριξης. 
      ΑΡΙΣΤΕΙΔΗΣ ΤΣΙΠΛΑΚΟΣ: Εγώ τα είπα; Η επίσημη έκθεση τα λέει.
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Εγώ θα πω έναν αριθμό, αγαπητέ συνάδελφε. Μόνο από το κοινωνικό ταμείο το Α΄ Κοινοτικό Πλαίσιο Στήριξης έκλεισε με έλλειμμα 8%. Αν έχετε άλλα στοιχεία να μας τα καταθέσετε. Το πρόβλημα όμως δεν είναι αυτό. Είναι η αποτελεσματικότητα της παρέμβασής μας. Έχουμε κοινωνικό κι αναπτυξιακό αποτέλεσμα; Έχουμε οικονομική ανάπτυξη; Είχαμε ρυθμούς ανάπτυξης θετικούς ή αρνητικούς τότε, σε σχέση με τους σημερινούς;
      Να το πω λίγο διαφορετικά; Θυμάστε ένα μεγάλο έργο που ολοκληρώθηκε κι αποδόθηκε στην κοινωνία με το Α΄ Κοινοτικό Πλαίσιο Στήριξης; Σήμερα ο κ. Αλογοσκούφης ήρθε και μας είπε: Μα, εμείς υλοποιήσαμε ένα Α΄ Κοινοτικό Πλαίσιο Στήριξης το οποίο το είχε σχεδιάσει το ΠΑΣΟΚ πριν από το 1988-1989. Δηλαδή τώρα τι συζητάμε εδώ, τις ιδέες μας; Θα συζητήσουμε αν είχατε καλές ιδέες; Τις καλές ιδέες, αγαπητοί συνάδελφοι της Νέας Δημοκρατίας, τις ακούμε εδώ και δεκαετίες. Πολύ θα θέλαμε η Εγνατία να είχε τελειώσει εκατόν ή πενήντα χρόνια πριν, είναι ένα όραμα της βόρειας Ελλάδος εδώ και δεκαετίες. Τώρα όμως υλοποιείται, τώρα υλοποιείται μέρα με τη μέρα, τώρα όλο και περισσότερα έργα ανάπτυξης  αποδίδονται, τώρα η Ελλάδα αλλάζει, τώρα η ελληνική περιφέρεια βρίσκει μια νέα μορφή, τώρα η ελληνική περιφέρεια δεν είναι πλέον η ξεχασμένη περιφέρεια των ημερών σας, αλλά είναι η περιφέρεια που αγωνίζεται για την ανάπτυξη και την προοπτική της.
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων 1912-1913» τριάντα εννιά μαθητές του 9ου Δημοτικού Σχολείου Λάρισας και έξι συνοδοί και σαράντα έξι μαθητές του Δημοτικού Σχολείου Νίκαιας Λάρισας με τέσσερις συνοδούς-δασκάλους. 
      Τους καλωσορίζουμε κι εξηγούμε ότι συζητείται επερώτηση Βουλευτών της Νέας Δημοκρατίας προς τον Υπουργό Οικονομίας κι Οικονομικών και παρίστανται στην Αίθουσα οι Βουλευτές που επερωτούν και ο κύριος Υφυπουργός που απαντά.
      (Χειροκροτήματα από όλες τις πτέρυγες της Βουλής)
      Το λόγο έχει για να δευτερολογήσει ο κ. Σκρέκας.
      ΘΕΟΔΩΡΟΣ ΣΚΡΕΚΑΣ: Ευχαριστώ, κυρία Πρόεδρε.
      Είναι αλήθεια ότι χρειάζεται πολύ κουράγιο για ένα κυβερνητικό στέλεχος, όπως είναι ο Υφυπουργός, για να μπορέσει να σταθεί και να αντιμετωπίσει τα θέματα που εμείς με την επερώτησή μας αναδείξαμε. Ο κύριος Υπουργός για μια ακόμη φορά έρχεται κι επαναλαμβάνει τα ίδια πράγματα, όμως δεν αντιλαμβάνεται κάτι: ότι πέφτει μόνιμα σε αντιφάσεις.
      Και ξεκινώ μία μια τις βασικότερες παρατηρήσεις που θα ήθελα να κάνω επί της αγόρευσής του. Είπε ο κύριος Υπουργός ότι οι εξαγωγές έχουν μικρή συμμετοχή στο Ακαθάριστο Εθνικό Προϊόν. Όμως υπάρχει και το άλλο σκέλος, των εισαγωγών, το οποίο έχει τεράστια συμμετοχή στο Ακαθάριστο Εθνικό Προϊόν, που σημαίνει ότι η Ελλάδα έφθασε σήμερα να είναι η χώρα που ζει με εισαγόμενα προϊόντα. Είναι η χώρα –μια χώρα αγροτική- που έφθασε σήμερα να εισάγει το 60% με 70% των αναγκών της σε αγροτικά προϊόντα. Και αυτό είναι αποτέλεσμα μιας μακρόχρονης πολιτικής του κυβερνώντος κόμματος, γιατί έφεραν τους αγρότες στην κατάσταση που είναι σήμερα.
      Είπε ο κύριος Υπουργός ότι στην τετραετία 1999-2002 βγήκαν από την αγορά περίπου διακόσιες εξήντα χιλιάδες επιχειρήσεις και αντίστοιχα μπήκαν στην αγορά τριακόσιες εβδομήντα τρεις χιλιάδες καινούργιες εταιρείες και ούτε λίγο ούτε πολύ μας είπε ότι έχουμε ένα θετικό ισοζύγιο. Θέλω να αναφέρω στον κύριο Υπουργό ένα συγκεκριμένο στοιχείο του Υπουργείου του: νόμος 2601/1998. Με στοιχεία του Μαΐου 2002 είχαν εγκριθεί χίλια εξακόσια εβδομήντα επενδυτικά προγράμματα. Στην περίοδο αυτή από τα χίλια εξακόσια εβδομήντα, κύριε Υπουργέ, ολοκληρώθηκαν μόνον τετρακόσια έξι επενδυτικά προγράμματα, που σημαίνει ότι αναλογούν γι’ αυτήν την περίοδο δύο επενδύσεις σε κάθε νομό της χώρας και έντεκα θέσεις εργασίας.
      Αν εσείς θεωρείτε ότι μέσα απ’ αυτήν την ανάπτυξη δημιουργείτε θέσεις εργασίας, νομίζω ότι έχετε πρόβλημα. Θα έλεγα, ακούγοντάς σας, ότι είσθε αποκομμένοι από την πραγματικότητα. Οφείλει ο Πρωθυπουργός της χώρας να μαζέψει τους Υπουργούς κάποια μέρα σ’ ένα πούλμαν  και να κατέβουν στο λαό  για να δουν τα προβλήματα. Μόνο έτσι θα συνειδητοποιήσετε σε τι κατάσταση βρίσκεται σήμερα η χώρα. Γιατί καθισμένοι στις πολυτελείς καρέκλες και τις πολυθρόνες έχετε αποκοπεί από την πραγματικότητα.
      Βλέπετε ότι η ανεργία καλπάζει. Οι πολίτες σήμερα έχουν πρόβλημα επιβίωσης και σεις επαίρεστε για την αύξηση της απασχόλησης, για τη βελτίωση του βιοτικού επιπέδου. Χρησιμοποιείτε τους δείκτες ως επιχείρημα, όμως αυτά είναι στοιχεία, τα οποία συγκεντρώνετε στα Υπουργεία σας. Δεν έχετε μπει μέσα σε μια βιοτεχνία για να δείτε, πώς αντέχει σήμερα ο βιοτέχνης σ’ αυτό που εσείς με πολύ ταλαιπωρία του επιβάλλετε, στον τρόπο με τον οποίο τον αναγκάζετε να λειτουργήσει. 
      Είναι γνωστές οι τελευταίες επεμβάσεις σας με τις οποίες καταργείτε ουσιαστικά και την ελληνική νομοθεσία. Υπάρχει φορολογικός νόμος, βάσει του οποίου οι επιτηδευματίες είναι υποχρεωμένοι να συνεισφέρουν από τη δραστηριότητά τους στο ελληνικό δημόσιο. Αυτό το νόμο εσείς τον καταστρατηγείτε και πέρα απ’ αυτά που διά νόμου υποχρεούνται οι μικρομεσαίοι επιχειρηματίες, οι μικρομεσαίες επιχειρήσεις, οι φορολογούμενοι θα έλεγα γενικότερα να αποδώσουν στο ελληνικό δημόσιο, εσείς με υπουργικές αποφάσεις επεμβαίνετε βάναυσα και στραγγίζεται στην κυριολεξία την προσπάθειά τους να επιβιώσουν και να παραμείνουν εν λειτουργία.
      Είπατε πολλά, κύριε Υπουργέ και βέβαια κάποια απ’ αυτά θα μπορούσε κανείς αποσπασματικά να τα σχολιάσει. Κάθε φορά που σας ακούμε συγκρίνετε την Ελλάδα με τις άλλες χώρες. Έχετε μπερδέψει τα πράγματα. Είσθε Υπουργός του ελληνικού κράτους. Δεν είσθε Υπουργός ούτε της Γερμανίας ούτε της Ιταλίας. Δεν μας ενδιαφέρουν εμάς οι ρυθμοί ανάπτυξης τους οποίους έχει η Γερμανία ή η Ιταλία ή η Γαλλία ή οποιαδήποτε άλλη ευρωπαϊκή χώρα. 
      Εμάς μας ενδιαφέρει η Ελλάδα μας, κύριε Υπουργέ. Οι Έλληνες πολίτες στις προηγούμενες εκλογές σας έστειλαν στην εξουσία για να ασχοληθείτε με τα προβλήματα που αφορούν τον ελληνικό λαό. Και βέβαια τα προβλήματα του ελληνικού λαού θα τα υποστηρίξετε και μέσα από την Ενωμένη Ευρώπη. Αυτή είναι η αποστολή σας. Σεις όμως επιμένετε μετά πάθους να υποστηρίζετε «αυτοί είναι οι ρυθμοί ανάπτυξης των χωρών της Ενωμένης Ευρώπης, αυτοί είναι οι ρυθμοί ανάπτυξης της Ελλάδος». Εδώ όμως σας διαφεύγει κάτι. Σε άλλο επίπεδο ανάπτυξης βρίσκεται η Γερμανία και σε άλλο επίπεδο ανάπτυξης βρίσκεται η Ελλάδα. 
      Ακόμη πρέπει να σας πω ότι η Ελλάδα σήμερα έχει μία διαφορά σε σχέση με τις χώρες που εσείς επικαλεστήκατε. Αυτές δεν έχουν Κοινοτικά Πλαίσια Στήριξης, κύριε Υπουργέ και η ανάπτυξή τους είναι κάτω βέβαια από την ανάπτυξη του μέσου όρου της Ελλάδος, γιατί την ανάπτυξή τους τελικά την έχουν από δικούς τους πόρους και όχι από πόρους της Ευρωπαϊκής Ένωσης. 
      Αλλά τι να τα λέμε; Εσείς βέβαια μιλάτε για το 2006 που θα έχουμε μια άλλη κυβέρνηση, κύριε Υπουργέ. Εμείς όμως έχουμε ήδη προετοιμαστεί όλα αυτά να τα βάλουμε σε μία σειρά και να κάνουμε τον αγώνα που θα χρειαστεί, ώστε να μπορέσουμε να αξιοποιήσουμε όσο το δυνατόν καλύτερα το Γ΄ Κοινοτικό Πλαίσιο Στήριξης, το οποίο σήμερα είναι σε εξέλιξη και που είναι σε τραγική κατάσταση. Όσο για το Δ΄ Κοινοτικό Πλαίσιο Στήριξης βεβαίως εμείς έχουμε αρχίσει από τώρα να το σχεδιάζουμε και θα το έχουμε έτοιμο, ώστε να μπορέσουμε να το αξιοποιήσουμε σε όλη του την έκταση και αποτελεσματικά. 
      Βέβαια –και κλείνω μ’ αυτό- πέραν των άλλων, προσπαθήσατε να μας κάνετε και μαθήματα ειλικρίνειας. Εσείς δεν δικαιούσθε, κύριε Υπουργέ, να μας κάνετε μαθήματα ειλικρίνειας μέσα σ’ αυτό το χώρο, γιατί είσθε ο άνθρωπος ο οποίος μονίμως αναφέρεσθε σε συγκεκριμένα οικονομικά μεγέθη, τα οποία στη συνέχεια σας διαψεύδουν.
      Εμείς πριν από λίγο καιρό σας λέγαμε ότι θα χαθούν πόροι από το Β΄ Κοινοτικό Πλαίσιο Στήριξης της τάξεως των 500 δισεκατομμυρίων. Ήδη τα πρώτα στοιχεία δείχνουν ότι χάσαμε από το Β΄ Κοινοτικό Πλαίσιο Στήριξης 160 δισεκατομμύρια δραχμές. Το πρόγραμμα της Θεσσαλίας συνολικά, κύριε Υπουργέ, είναι περίπου σ’ αυτό το ύψος από το Β΄ Κοινοτικό Πλαίσιο Στήριξης. Και όμως η Θεσσαλία σήμερα έχει πολλά προβλήματα ανάπτυξης και ανεργίας. Αν αυτά τα χρήματα που εσείς δεν μπορέσατε να αξιοποιήσετε, να απορροφήσετε, τα είχατε δώσει στην περιφέρεια της Θεσσαλίας είναι βέβαιο ότι η ζωή των Θεσσαλών θα ήταν καλύτερη απ’ ό,τι είναι σήμερα.
      Έτσι, λοιπόν, σταματήστε, τουλάχιστον για όσο διάστημα θα είσθε στο Υπουργείο, να μας κάνετε μαθήματα ειλικρίνειας. Σας ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Εμπορικής Ναυτιλίας: «Ναυτική επαγγελματική εκπαίδευση, κατάρτιση και επιμόρφωση και ρύθμιση άλλων θεμάτων αρμοδιότητας του Υπουργείου Εμπορικής Ναυτιλίας».
      Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δικαιοσύνης: «Επιτάχυνση της ποινικής διαδικασίας και άλλες διατάξεις».
      Ο κ. Τσιπλάκος έχει το λόγο.
      ΑΡΙΣΤΕΙΔΗΣ ΤΣΙΠΛΑΚΟΣ: Κυρία Πρόεδρε, κάποτε με τον κ. Πάχτα πρέπει να συμφωνήσουμε σε ορισμένα πράγματα. Πρέπει να εμπεδώσει ορισμένα πράγματα, να διαβάσει ορισμένες εκθέσεις και να μην έρχεται εδώ κάθε φορά να μας παραπλανεί. Είναι προς το δικό του συμφέρον, για να μη βρίσκεται σε δύσκολη θέση, όπως βρέθηκε πολλές φορές με τις διάφορες διαβεβαιώσεις του ότι όλα πάνε καλά κλπ.
      Κύριε Πάχτα, πρέπει να διαβάσουμε όλοι μαζί κάποια πράγματα, για να τελειώσει  μια και καλή το θέμα με το Α΄ Κοινοτικό Πλαίσιο Στήριξης. Υπάρχει επίσημη έκθεση απολογισμού της Ευρωπαϊκής Ένωσης, όπου στη σελίδα 17 –σας την έχω κρατήσει για τα Πρακτικά, μπορείτε να τη δείτε πάλι- λέει ότι το Α΄ Κοινοτικό Πλαίσιο Στήριξης, δύο χρόνια πριν την κανονική λήξη του, το 1993, όταν σας το παραδώσαμε, είχε απορρόφηση 97% και περίσσευαν 3%. Ο κ. Σιδηρόπουλος είναι παρών και τα ξέρει πάρα πολύ καλά. Μπορεί να σας τα πει, να σας τα διαβεβαιώσει, μήπως δεν τα έχετε πληροφορηθεί. Επιπλέον η ίδια έκθεση γράφει στο ίδιο σημείο ότι είχαμε αύξηση του εθνικού εισοδήματος κατά 2% έως 2,5% που οφείλεται στο Α΄ Κοινοτικό Πλαίσιο Στήριξης, άλλο αν είχαμε μηδενικές αποδόσεις, γιατί μας παραδώσατε μια οικονομία που είχαμε μείον 4% αύξηση του εθνικού εισοδήματος. 
      Επίσης αναλυτικά αναφέρει η έκθεση για την ποιοτική εκτέλεση του Α΄  Κοινοτικού Πλαισίου Στήριξης ότι πετύχαμε και τους πέντε στόχους, που είχε θέσει η Ευρωπαϊκή Ένωση με ποσοστά από 95% έως 97%. Αυτά είναι άγνωστα σε σας; Τι έρχεσθε και μας λέτε για διάφορα θέματα -και μιλάτε και στις τηλεοράσεις, όπου δεν έχετε αντίλογο- ότι δεν ήταν καλή η ποιότητα στο Α΄  Κοινοτικό Πλαίσιο Στήριξης, ότι καθυστερήσατε για να προσφέρετε την ποιότητα, όταν ξέρετε πάρα πολύ καλά από τους ελέγχους που έγιναν ότι έγινε το «έλα να δεις» στις κατασκευές των έργων, λόγω της ποιότητας των έργων που εκτελείτε εσείς. 
      Κάποτε πρέπει να σταματήσετε και να συνεννοηθούμε σε ορισμένα πράγματα. Δεν μπορεί να λέμε ό,τι θέλουμε. 
      Λέτε στις τηλεοράσεις με μεγάλη ευχέρεια, γιατί δεν έχετε αντίλογο, ότι το Α΄ Κοινοτικό Πλαίσιο Στήριξης ήταν εκείνο, το οποίο είχαμε απορροφήσει, άρα και εμείς δικαιούμαστε απορροφήσεις. Αυτό μου θυμίζει τα παιδιά, όταν μένουν στην ίδια τάξη στο σχολείο, που όταν τους ρωτούν «τι έγινε με τα αποτελέσματα» απαντούν «έμειναν και άλλα παιδιά». Αυτή η ιστορία επαναλαμβάνεται συνεχώς από το ΠΑΣΟΚ.
      Και ένα τελευταίο, κυρία Πρόεδρε. Αναφέρθηκα στην πρωτολογία μου σχετικά με το θέμα των εμπορικών ακολούθων, που πρέπει να ενισχυθούν για την αύξηση των εξαγωγών μας. Το 1993, όταν είχα την ευθύνη του τομέα αυτού, διαπίστωσα με έκπληξη ότι από τα εκατό γραφεία που υπήρχαν σε ολόκληρο τον κόσμο περίπου τα εβδομήντα-εβδομήντα πέντε είχαν μηδενική ενεργητικότητα στον τομέα των εξαγωγών. Απλώς είχαμε γραφεία, πληρώναμε υπαλλήλους χωρίς να κάνουν απολύτως τίποτα. Κλείσαμε όλα τα γραφεία και μεταφέραμε το δυναμικό σε επτά έως δέκα  γραφεία, τα οποία αντιπροσώπευαν το 95% των εξαγωγών. Κάτι τέτοιο πρέπει να γίνει. Ήταν μια ενέργεια την οποία καταργήσατε. Επανέφερε πάλι το ΠΑΣΟΚ τους εμπορικούς ακολούθους, αν και είχαμε θεαματικές εξαγωγές την περίοδο αυτή που είχαμε ενισχύσει αυτά τα πέντε έως δέκα γραφεία. Κάποτε πρέπει να ληφθούν δραστικά μέτρα στον τομέα αυτό πριν είναι αργά. Το έχω τονίσει αυτό.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλευτικός Εκπρόσωπος της Νέας Δημοκρατίας κ. Αλογοσκούφης έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κυρία Πρόεδρε, δεν προσέθεσε τίποτα η ομιλία του Υφυπουργού. Ήταν μακριά, ήταν σε διαφορετικό μήκος κύματος από την ομιλία του Υπουργού, που ήταν πραγματικά πολύ πιο υπεύθυνη και παραδέχτηκε τα ζητήματα. Ο κύριος Υφυπουργός, ως γνωστόν, βλέπει τα πράγματα μέσα από τους δικούς του παραμορφωτικούς φακούς.
      Θα σας διαβάσω κάποιες δηλώσεις του. Έχουν πολύ μεγάλη σημασία, διότι πρέπει η αξιοπιστία όλων μας εδώ να κρίνεται.
      Το Μάρτιο του 2002 είχε δηλώσει: «Έχουμε απορροφήσει το 103% του Β΄ Κοινοτικού Πλαισίου Στήριξης και έχουμε πάρει περισσότερα απ’ όσα είχαν προβλεφθεί». Το Μάιο του 2002 έλεγε: «Η Νέα Δημοκρατία κινδυνολογεί με τις δήθεν απώλειες του Β΄ Κοινοτικού Πλαισίου Στήριξης. Θα πάρει την απάντηση στο τέλος του Δεκεμβρίου που θα διαπιστώσει ότι δεν θα χαθεί ούτε ένα ευρώ». Το Μάιο του 2002 έλεγε: «Την ψυχή μας μπορεί να χάσουμε, όχι κονδύλια του Β΄ Κοινοτικού Πλαισίου Στήριξης». Και κονδύλια χάσαμε και την ψυχή του έχασε. Τον Μάρτιο του 2003 –πρόσφατα- έλεγε: «Δεν θα χαθεί ούτε ένα ευρώ. Θα διαψευστούν οι Κασσάνδρες». 
      Εγώ, λοιπόν, θα γίνω Κασσάνδρα άλλη μία φορά, κύριε Πάχτα. Έχουμε ζητήσει πολλές φορές να παραιτηθείτε, γιατί χάθηκαν 160 δισεκατομμύρια δραχμές από το Β΄ Κοινοτικό Πλαίσιο Στήριξης. Και έπεται και συνέχεια πιθανόν. Εάν δεν θέλετε εσείς να παραιτηθείτε, ας ελπίσουμε ότι θα σας παραιτήσει, στον πρώτο ανασχηματισμό, ο Πρωθυπουργός.
      ΑΡΙΣΤΕΙΔΗΣ ΤΣΙΠΛΑΚΟΣ: Ή ο λαός.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κύριε Υφυπουργέ, θέλετε παρέμβαση;
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Ναι, κυρία Πρόεδρε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Και θα κλείσετε, κύριε Υφυπουργέ.
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Ευχαριστώ, κυρία Πρόεδρε.
      Νομίζω ότι είναι χρήσιμο, πέρα από τα ερωτήματα, η Νέα Δημοκρατία να απαντά και στα ερωτήματα που δέχεται.
      Επερωτήθηκε σήμερα η Κυβέρνηση για μία σειρά από πράγματα. Διαβάζω από την επερώτησή της ότι αναφέρεται στη μείωση της ανταγωνιστικότητας της ελληνικής οικονομίας, στην αύξηση της ανεργίας, στη μείωση της παραγωγικότητας και της συρρίκνωσης της οικονομίας μας. 
      Έχω, λοιπόν, τρία ερωτήματα τα οποία δεν απαντήθηκαν. Απλά τα επαναλαμβάνω. Δεν θα απαντηθούν. Και κατέθεσε κάποια στοιχεία. 
      Η ανεργία μειώθηκε και δεν αυξήθηκε. Άρα, εκεί ψεύδεστε. Η ανταγωνιστικότητα της ελληνικής οικονομίας, με τα επίσημα στοιχεία του Παρατηρητηρίου της Ευρωπαϊκής Ένωσης, του οίκου που αξιολογεί όλες τις οικονομίες, βελτιώθηκε σημαντικά το 2002 σε σχέση με το 2001. Εσείς μας λέγατε στην επερώτηση ότι μειώθηκε η ανταγωνιστικότητα της ελληνικής οικονομίας. Η παραγωγικότητα της οικονομίας μας αυξάνεται σημαντικά όλα τα τελευταία χρόνια. Εσείς μας λέτε ότι μειώνεται. Και εγώ λέω ότι η πραγματικότητα είναι μία διαφορετική πραγματικότητα σε σχέση με τα μεγέθη αυτά τα οποία συζητήσαμε και σήμερα.
      Μας συμβουλεύετε να παρακολουθήσουμε από κοντά τα προβλήματα της ελληνικής κοινωνίας. Θέλω να υπενθυμίσω ένα πράγμα. Έχουν, φαίνεται, οι συνάδελφοι της Νέας Δημοκρατίας ξεχάσει τελείως την ανάλγητη πολιτική τους όταν διακυβερνούσαν τη χώρα σε ό,τι αφορά τον τρόπο μεταχείρισης των ανέργων, των χιλιάδων εργαζομένων Ελλήνων που έχαναν τη δουλειά τους. Δεν υπάρχει ένα κοινωνικό μέτρο που λήφθηκε υπέρ των εργαζομένων που απολύονταν από όλες τις επιχειρήσεις τις χώρας μας τότε. Δεν θυμάται ένας εργαζόμενος ένα κοινωνικό μέτρο.
      ( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
      Μας λέτε να μη συγκρίνουμε τις επιδόσεις της Ελλάδος με τα άλλα κράτη – μέλη -μα, γι’ αυτό μας κατηγορείτε- σε σχέση με την παραγωγικότητα, σε σχέση με τη βελτίωση της ανταγωνιστικότητας.
      Στο Α΄ Κοινοτικό Πλαίσιο Στήριξης για μένα είναι πολύ απλά τα πράγματα, αγαπητοί συνάδελφοι. Υπάρχουν πολύ σαφή ερωτήματα.
      Σε σχέση με το κλείσιμο του Α΄ Κοινοτικού Πλαισίου Στήριξης, που αναφέρθηκε ο κ. Τσιπλάκος, την περίοδο 1989 – 1993. Την ευθύνη υλοποίησης την έχει αποκλειστικά η Νέα Δημοκρατία. Υπάρχουν απώλειες πόρων, ναι ή όχι;
      ΑΡΙΣΤΕΙΔΗΣ ΤΣΙΠΛΑΚΟΣ: Όχι.
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Εμείς λέμε ότι μόνο για το κοινωνικό ταμείο είχατε απώλεια πόρων της τάξης του 8%. Και θα έρθει η ώρα να τα συζητήσουμε αναλυτικά από εδώ και πέρα αυτά.
      Δεύτερο ερώτημα: Αυτή η απώλεια είναι πολλαπλάσια της απώλειας του Β’ Κοινοτικού Πλαισίου Στήριξης, ναι ή όχι; Είναι πολλαπλάσια όταν διαχειριστήκατε ένα υποπολλαπλάσιο πρόγραμμα, ακριβώς το μισό. Αλλά εμείς είχαμε την πολιτική ευθύνη, γνωρίζοντας τις δυσκολίες όλου αυτού του εγχειρήματος, να μην αναγάγουμε σε κύριο θέμα αυτές τις διαχειριστικές απώλειες της Νέας Δημοκρατίας.
      Επόμενο ερώτημα: Θυμάται κανείς…
      ΑΡΙΣΤΕΙΔΗΣ ΤΣΙΠΛΑΚΟΣ: Πρέπει να απαντήσουμε.
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Ρητορικό είναι, κύριε συνάδελφε. Τα έχουμε πει και προηγουμένως και δεν απαντήσατε. Τα ρώτησα και πριν στην πρωτολογία μου. Δεν απαντήσατε.
      ΑΡΙΣΤΕΙΔΗΣ ΤΣΙΠΛΑΚΟΣ: Μου επιτρέπετε μία διακοπή ενός δευτερολέπτου;
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Επιτρέψτε μου.
      ΠΡΟΕΔΡΕΥΩΝ (Παναγιώτης Σγουρίδης): Κύριε Υφυπουργέ, δέχεστε τη διακοπή; Θα σας κρατήσω το χρόνο.
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Αμέσως μετά, κύριε Πρόεδρε. 
      Ερώτημα που θέσαμε και χθες και καθ’ όλη τη διάρκεια των προηγουμένων ετών: Θυμάται να μας πει η Νέα Δημοκρατία –και το ξαναθέτω αν θέλουν να απαντήσουν οι κύριοι συνάδελφοι- ένα μεγάλο, σοβαρό έργο που ολοκληρώθηκε και λειτούργησε με το Α’ Κοινοτικό Πλαίσιο Στήριξης;
      ΓΕΩΡΓΙΟΣ ΑΛΟΓΟΣΚΟΥΦΗΣ: Απαντήθηκε.
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Εγώ δεν άκουσα ακόμη κανένα. Και βεβαίως, ο ελληνικός λαός δεν γνωρίζει κανένα.
      ΓΕΩΡΓΙΟΣ ΑΛΟΓΟΣΚΟΥΦΗΣ: Δεν είχατε σχεδιάσει κανένα.
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Εάν ο κ. Αλογοσκούφης γνωρίζει να μας πει ένα μεγάλο έργο το οποίο ολοκληρώθηκε με τους πόρους, τα 7,5 δισεκατομμύρια ευρώ του Α΄ Κοινοτικού Πλαισίου Στήριξης είμαι, κύριε Πρόεδρε, στη διάθεσή σας να διακόψω και να ακούσω.
      ΠΡΟΕΔΡΕΥΩΝ (Παναγιώτης Σγουρίδης): Έχω διακόψει το χρόνο σας.
      Ορίστε, κύριε Αλογοσκούφη, έχετε το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ: Έχει πολλές αδυναμίες ο κύριος Υπουργός. Δεν ήξερα ότι ανάμεσα στις αδυναμίες του είναι και πρόβλημα στην ακοή. Διότι μίλησα κατά την πρωτολογία μου, απαντώντας στον Υπουργό, τον κ. Χριστοδουλάκη και του είπα ότι το Α΄ Κοινοτικό Πλαίσιο Στήριξης το σχεδίασε το ΠΑΣΟΚ. Και στα σχέδιά του δεν υπήρχε ούτε ένα μεγάλο έργο. Αυτή είναι η πραγματικότητα. Βεβαίως και δεν τελείωσε κανένα, διότι κανένα δεν είχατε προβλέψει. 
      Το Β΄ Κοινοτικό Πλαίσιο Στήριξης το σχεδίασε η Νέα Δημοκρατία και περιείχε όλα αυτά τα μεγάλα έργα για τα οποία εσείς σήμερα καμαρώνετε. Και καμαρώνει όλος ο ελληνικός λαός. Το μετρό, το αεροδρόμιο των Σπάτων, τις μεγάλες οδικές αρτηρίες. Αυτά τα έργα εμείς τα σχεδιάσαμε και τα εντάξαμε στο Β΄ Κοινοτικό Πλαίσιο Στήριξης. Εσείς στο πρώτο, ως Μαυρογιαλούρος, δεν μπορέσατε κανένα να σχεδιάσετε και κανένα να εντάξετε.
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, όμως, εκφράσεις τέτοιου τύπου δεν αρμόζουν μέσα στο Κοινοβούλιο.
      ΓΕΩΡΓΙΟΣ ΑΛΟΓΟΣΚΟΥΦΗΣ: Δεν ήταν προσωπικό. Για την κυβέρνηση εκείνης της εποχής.
      ΠΡΟΕΔΡΕΥΩΝ (Παναγιώτης Σγουρίδης): Θεωρώ, δηλαδή, ότι σας έδωσα το λόγο παρά τον Κανονισμό ως Κοινοβουλευτικό Εκπρόσωπο. Δεν τον δικαιούστε. Δεν είστε Κοινοβουλευτικός Εκπρόσωπος. Αλλά επειδή λείπει ο Κοινοβουλευτικός σας Εκπρόσωπος, σας έδωσα το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ: Είμαι Κοινοβουλευτικός Εκπρόσωπος.
      ΠΡΟΕΔΡΕΥΩΝ (Παναγιώτης Σγουρίδης): Καλώς.
      ΑΡΙΣΤΕΙΔΗΣ ΤΣΙΠΛΑΚΟΣ: Κύριε Πρόεδρε, μου επιτρέπετε για ένα δευτερόλεπτο;
      ΠΡΟΕΔΡΕΥΩΝ (Παναγιώτης Σγουρίδης): Δεν έχετε το δικαίωμα εκ του Κανονισμού. Απήντησε ο Κοινοβουλευτικός σας Εκπρόσωπος.
      ΑΡΙΣΤΕΙΔΗΣ ΤΣΙΠΛΑΚΟΣ: Όταν ο κ. Πάχτας…
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ. Να μη γράφεται τίποτα στα Πρακτικά.
      ΑΡΙΣΤΕΙΔΗΣ ΤΣΙΠΛΑΚΟΣ: ….
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υφυπουργέ, έχετε το λόγο.
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Νομίζω ότι ο εκνευρισμός του κ. Αλογοσκούφη, του καθηγητή κ. Αλογοσκούφη, είναι εμφανής. Ο κ. Αλογοσκούφης τι μας είπε, λοιπόν, εδώ; Αποδέχθηκε με απλότητα και είπε ότι σαφώς δεν μπορέσαμε να φτιάξουμε κανένα έργο τα πέντε χρόνια του Α΄ Κοινοτικού Πλαισίου Στήριξης, γιατί έφταιγε –όπως λέει- η κυβέρνηση του ΠΑΣΟΚ που δεν σχεδίασε τα έργα αυτά. 
      Είναι πραγματικά κάτι το καταπληκτικό. Διαχειριζόμαστε 7,5 δισεκατομμύρια ευρώ, η Νέα Δημοκρατία, αποκλειστική κυβέρνηση εκείνη την περίοδο και δεν έχει ένα έργο να μας πει ο κ. Αλογοσκούφης, ο εκπρόσωπός της σε αυτήν τη Βουλή. Αντίθετα, με χαρακτηρισμούς χυδαίου είδους, ως καθηγητής πανεπιστημίου, που δεν τον τιμά, βεβαίως είπε αυτά που είπε.
      Και τι μας είπε ο κ. Αλογοσκούφης; Και φέρνει πλέον μία νέα διάσταση σε ό,τι αφορά το σχεδιασμό και τον προγραμματισμό στη χώρα μας. Εμείς, λέει, δεν μπορέσαμε να κάνουμε τίποτα γιατί δεν είχατε καλές ιδέες εσείς. Και επειδή εμείς είχαμε καλές ιδέες, φτιάξατε εσείς καλά έργα με το Β΄ Κοινοτικό Πλαίσιο Στήριξης. 
      Θέλω να πω πολύ απλά πράγματα, κύριε Πρόεδρε και αγαπητοί συνάδελφοι. Την Εγνατία οδό, που τη βλέπουμε να υλοποιείται μέρα με τη μέρα, την παραλάβαμε από τη Νέα Δημοκρατία σ’ ένα φύλλο χαρτί με μία γραμμή. Ούτε μια στοιχειώδης μελέτη δεν υπήρχε. Από ιδέες, αγαπητέ συνάδελφε της Νέας Δημοκρατίας, μπορεί να έχετε πολλές. Αλλά ο προγραμματισμός δεν γίνεται με ιδέες. Ιδέες είχαν και οι παππούδες μας. Ιδέες είχαν και οι γονείς μας. Ιδέες είχαμε όλοι. Όλες οι γενιές έχουν ιδέες. Το θέμα είναι ποιος σκύβει με μόχθο, με κόπο, με σχεδιασμό, με προγραμματισμό, ποιος βάζει κάτω έναν ολόκληρο μηχανισμό υλοποίησης -όχι απλά επεξεργασίας και καλών ιδεών- ενός αναπτυξιακού σχεδιασμού που άλλαξε την εικόνα της πατρίδας μας τα τελευταία χρόνια.
      Και θέλω να πω εδώ, αγαπητοί συνάδελφοι, ότι λογικό είναι να μην υπάρχει ένα μεγάλο έργο, το οποίο δεν ολοκληρώθηκε με το Α΄ Κοινοτικό Πλαίσιο Στήριξης που να το θυμάται ο ελληνικός λαός, γιατί είχαμε μηδενικούς ρυθμούς ανάπτυξης. Και με το Β΄ Κοινοτικό Πλαίσιο Στήριξης έχουμε τους υψηλότερους ρυθμούς ανάπτυξης σήμερα σε όλη την Ελλάδα.
      Από αυτό, λοιπόν, που κρινόμαστε δεν είναι οι αριθμοί, τα λογιστικά, οι απορροφήσεις. Είναι από το κοινωνικό αποτέλεσμα, από το αναπτυξιακό αποτέλεσμα. Και δεν είχατε αναπτυξιακό αποτέλεσμα. Και έχουμε αναπτυξιακό αποτέλεσμα, γιατί βελτιώνουμε την ποιότητα ζωής, γιατί παράγουμε έργο αναπτυξιακό για όλη την Ελλάδα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Ένα τρίτο ερώτημα και κλείνω με αυτό, κύριε Πρόεδρε. Μία φράση είναι μόνο και δεν είναι παραπάνω. Μας μίλησαν επίσης οι συνάδελφοι της Νέας Δημοκρατίας για την ποιότητα των έργων κατά τη διάρκεια της διακυβέρνησης της χώρας μας.
      Εγώ θέλω και πάλι να ρωτήσω. Ρωτώ οκτώ χρόνια σε αυτήν την Αίθουσα. Μπορούν να μας πουν ένα ποιοτικό έλεγχο που τα τέσσερα χρόνια της διακυβέρνησης της χώρας από τη Νέα Δημοκρατία υλοποίησε ως Κυβέρνηση; Έναν ποιοτικό έλεγχο σ’ ένα έργο μικρό, μεσαίο ή μεγάλο για να δούμε την ευαισθησία που είχαν εκείνοι τότε όταν κατασκεύαζαν το Α΄ Κοινοτικό Πλαίσιο Στήριξης για την ποιότητα των έργων. 
      Εμείς έχουμε ελέγξει δεκάδες χιλιάδες έργα και θα συνεχίσουμε να ελέγχουμε την ποιότητα των έργων γιατί είναι μέρος της αναπτυξιακής προσπάθειας και του αποτελέσματος που θέλουμε να δώσουμε. Όταν βλέπουμε ότι έργα δεν πληρούν τις προϋποθέσεις ποιότητας, δεν διστάζουμε να τα αποβάλουμε από το Κοινοτικό Πλαίσιο Στήριξης γιατί η υπεύθυνη θέση της Ελλάδας αυτό οφείλει απέναντι στον φορολογούμενο Ευρωπαίο πολίτη.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Αλογοσκούφης.
      ΓΕΩΡΓΙΟΣ ΑΛΟΓΙΣΚΟΥΦΗΣ: Κύριε Πρόεδρε, εγώ δεν έχω καμία διάθεση τώρα να έρθω σε αντιπαράθεση με τον κ. Πάχτα. Τα είπαμε με τον κύριο Υπουργό για τα περί εξαγωγών. Αλλά εξακολουθεί να προσπαθεί να παρουσιάσει μια παραπλανητική εικόνα για τα Κοινοτικά Πλαίσια Στήριξης, ενώ θα έπρεπε να ξέρει -και ξέρει ασφαλώς διότι είναι πολλά χρόνια- ότι, όταν μια Κυβέρνηση υποβάλλει ένα σχεδιασμό για χρηματοδότηση, όπως έγινε με το Α΄ Κοινοτικό Πλαίσιο Στήριξης, δεν μπορεί να έρθει η επόμενη Κυβέρνηση και να αλλάξει άρδην το σχεδιασμό.
      Παρελήφθη το 1989 από την τότε Κυβέρνηση της εθνικής ενότητας κάποιος συγκεκριμένος σχεδιασμός που είχε γίνει από τις προηγούμενες κυβερνήσεις του ΠΑΣΟΚ. Αυτό το σχεδιασμό υλοποίησε η Νέα Δημοκρατία με ό,τι καλό ή κακό περιείχε. Δυστυχώς εκείνος ο σχεδιασμός δεν είχε μεγάλα έργα. 
      Γι’ αυτό και επειδή η Νέα Δημοκρατία σχεδίασε το Β΄ Κοινοτικό Πλαίσιο Στήριξης έκανε συνειδητά την επιλογή αυτών των μεγάλων έργων, πολλά από αυτά ξεκίνησαν, όπως το μετρό, πολλά από αυτά σχεδόν έφτασαν στην υπογραφή της σύμβασης, όπως έγινε με το αεροδρόμιο που για λόγους ευαισθησίας δεν υπογράφηκε τότε η τελική σύμβαση και δυστυχώς θα έλεγα, γιατί θα ήταν πολύ καλύτερα αν το αεροδρόμιο είχε γίνει με την αρχική σύμβαση. Επίσης τότε, επί κυβέρνησης της Νέας Δημοκρατίας ολοκληρώθηκε το πρώτο μέρος της εθνικής οδού και πολλά άλλα μικρά περιφερειακά έργα που, δυστυχώς, αυτά τα είχε σχεδιάσει η Κυβέρνηση του ΠΑΣΟΚ. 
      Αυτή είναι η πραγματικότητα. Δεν μπορεί χωρίς σχεδιασμό να έρθεις από τη μια μέρα στην άλλη να κάνεις μεγάλα έργα. Όλα τα άλλα είναι παραπλανητικά και απλώς δείχνουν τη δύσκολη θέση στην οποία έχει βρεθεί η Κυβέρνηση στο ζήτημα του Κοινοτικού Πλαισίου Στήριξης. Ο κ. Πάχτας, ο οποίος επί χρόνια είναι ο υπεύθυνος γι’ αυτό το ζήτημα, με τις αμετροεπείς δηλώσεις του και με την κακή διαχείριση βεβαίως που έκανε έχει φέρει την Κυβέρνηση σε δύσκολη θέση. 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Πάχτας.
      ΧΡΗΣΤΟΣ ΠΑΧΤΑΣ (Υφυπουργός Οικονομίας):  Κύριε Πρόεδρε, χαίρομαι που ο κ. Αλογοσκούφης, καθηγητής πανεπιστημίου, επανήλθε στον τόνο που αρμόζει στην κοινοβουλευτική Αίθουσα, αλλά λυπάμαι για την άγνοιά του περί των προγραμμάτων των ταμείων της Ευρωπαϊκής Ένωσης.
      Μας είπε, κύριε Πρόεδρε, ο κ. Αλογοσκούφης προηγουμένως ότι παρέλαβαν από την Κυβέρνηση του ΠΑΣΟΚ ένα πρόγραμμα και δεν μπορούσαν να το αλλάξουν. Εγώ ένα στοιχείο θα καταθέσω σε αυτήν την Αίθουσα. Τον Οκτώβριο του 1993 και εμείς παραλάβαμε το σχέδιο της κυβέρνησης της Νέας Δημοκρατίας για το Β΄ Κοινοτικό Πλαίσιο Στήριξης -ο κ. Τσιπλάκος ήταν εκεί- και το αλλάξαμε ολόκληρο.
      ΓΕΩΡΓΙΟΣ ΑΛΟΓΟΣΚΟΥΦΗΣ: Δεν αλλάξατε τίποτα.
      ΑΡΙΣΤΕΙΔΗΣ ΤΣΙΠΛΑΚΟΣ: Ψέματα είναι αυτά που λέτε.
      ΧΡΗΣΤΟΣ ΠΑΧΤΑΣ (Υφυπουργός Οικονομίας):  Το επανυποβάλαμε, το επαναδιαπραγματευτήκαμε και βάλαμε έργα που δεν υπήρχαν μέσα. Αυτό για να σας καταθέσω αυτήν τη γνώση, ότι ιδιαίτερα στο Α΄ και στο Β΄ αλλά και στο Γ΄ Κοινοτικό Πλαίσιο Στήριξης υπήρχαν συνεχείς αναπροσαρμογές των προγραμμάτων στο σύνολό τους, αλλά και των επιμέρους επιχειρησιακών προγραμμάτων του κάθε Υπουργείου.
      Αυτό, λοιπόν, σαν πληροφόρηση για να αποκτήσετε μια γνώση γιατί είστε βαθιά νυχτωμένοι στα θέματα αυτά. 
      Το δεύτερο που θέλω να τονίσω είναι ότι μας μίλησε για το αποτέλεσμα. Εγώ θα καταθέσω ένα δεύτερο στοιχείο, κύριε Πρόεδρε. Πενήντα πέντε χιλιόμετρα εθνικής οδοποιίας εκτελέστηκαν με το Α΄ Κοινοτικό Πλαίσιο Στήριξης από την Κυβέρνηση της Νέας Δημοκρατίας,. Δεκαπλάσια ήταν αυτά από το Β΄ Κοινοτικό Πλαίσιο Στήριξης. Είναι ένα δείγμα του πώς προσεγγίζουμε εμείς το αναπτυξιακό αποτέλεσμα και την ορθολογική διακίνηση των πόρων των κοινοτικών ταμείων. 
      Και βεβαίως, επειδή αναφέρθηκαν οι συνάδελφοι προηγουμένως και στο ότι σχεδιάζουν τώρα και αυτοί το Δ΄ Κοινοτικό Πλαίσιο Στήριξης, εγώ θα τους ευχηθώ πράγματι να το σχεδιάσουν. Θα τους είναι χρήσιμος ο σχεδιασμός για να κατανοήσουν πώς προχωρούμε. Αλλά με αυτόν το σχεδιασμό, κύριοι συνάδελφοι, θα μείνετε. Να είστε βέβαιοι γι αυτό.
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών πολέμων 1912-1913» τριάντα μαθητές και μαθήτριες και δύο συνοδοί-δάσκαλοι από το 6ο Δημοτικό Σχολείο Αμαλιάδας καθώς και σαράντα έξι μαθητές και τέσσερις συνοδοί-δάσκαλοι από το 3ο Δημοτικό Σχολείο Μεσολογγίου.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Ενημερώνω τους συνοδούς και τα παιδιά ότι έχουμε κοινοβουλευτικό έλεγχο και στην Αίθουσα είναι οι Βουλευτές που ερωτούν και ο Υπουργός ο οποίος απαντά και μόλις τελείωσε η συνεδρίαση.
      Κύριοι συνάδελφοι, κηρύσσεται περαιωμένη η συζήτηση επί της υπ’ αριθμ. 56/7.5.03 επερώτησης Βουλευτών της Νέας Δημοκρατίας προς τον Υπουργό Οικονομίας και Οικονομικών, σχετικώς με την πορεία των εξαγωγών.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.50΄ λύεται η συνεδρίαση για τη Τρίτη 27 Μαΐου 2003 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών, ερωτήσεων και επικαίρων ερωτήσεων και β) νομοθετική εργασία, σύμφωνα με την ημερήσια διάταξη που θα σας διανεμηθεί.
      Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 22/5/2003                    ΣΕΛ.5

