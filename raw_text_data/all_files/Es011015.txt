Δευτέρα 15 Οκτωβρίου 2001
ΣΥΝΕΔΡΙΑΣΗ Ι'
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ

Α. ΕΙΔΙΚΑ ΘΕΜΑΤΑ
Επικύρωση Πρακτικών, 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, 
2. Απαντήσεις Υπουργών σε ερωτήσεις Βουλευτών, 
3. Συζήτηση επικαίρων ερωτήσεων: α) Προς τον Υπουργό Γεωργίας, σχετικά με την εμπλουτισμό του υπόγειου υδατικού ορίζοντα της πεδιάδας της επαρχίας Τροιζηνίας, 
β) Προς τον Υπουργό Γεωργίας, σχετικά με την αλλαγή του Κανονισμού για την επιδότηση του βαμβακιού, 
γ) Προς τον Υπουργό Εθνικής Οικονομίας, σχετικά με τη σύνδεση on-line του Ολοκληρωμένου Πληροφορικού Συστήματος με τα κεντρικά γραφεία των κομμάτων, 
δ) Προς τους Υπουργούς Εθνικής ΄Αμυνας, Εξωτερικών, σχετικά με δημοσιεύματα του Τύπου αναφερόμενα σε αιτήματα των Αμερικανών για μέτρω θωράκισης της αμερικανικής βάσης στη Σούδα κ.λπ., 
4. Συζήτηση επερώτησης προς τον Υπουργό Εθνικής Παιδείας και Θρησκευμάτων, σχετικά με το νομοθετικό πλαίσιο στα θέματα της διοίκησης της εκπαίδευσης, 
ΟΜΙΛΗΤΕΣ
Α. Επί των επικαίρων ερωτήσεων:
ΑΡΓΥΡΗΣ Ε., 
ΚΑΝΕΛΛΗ Λ., 
ΜΠΕΝΤΕΝΙΩΤΗΣ Μ., 
ΠΑΠΑΔΗΜΗΤΡΙΟΥ Ε., 
ΠΑΧΤΑΣ Χ., 
ΣΤΡΙΦΤΑΡΗΣ Σ., 
ΤΣΟΧΑΤΖΟΠΟΥΛΟΣ Α., 
ΧΑΤΖΗΜΙΧΑΛΗΣ Φ., 
Β. Επί της επερώτησης:
ΓΑΡΟΥΦΑΛΙΑΣ Γ., 
ΕΥΘΥΜΙΟΥ Π., 
ΚΑΛΑΝΤΖΑΚΟΣ Σ., 
ΚΑΛΟΣ Γ., 
ΠΕΤΣΑΛΝΙΚΟΣ Φ., 
ΣΠΗΛΙΟΠΟΥΛΟΣ Α., 
ΣΠΥΡΟΠΟΥΛΟΣ Ρ., 
ΤΑΛΙΑΔΟΥΡΟΣ Σ., 
ΧΑΛΚΙΔΗΣ Μ., 

ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ B΄
ΣΥΝΕΔΡΙΑΣΗ I΄
Δευτέρα 15 Οκτωβρίου 2001
Αθήνα, σήμερα στις 15 Oκτωβρίου 2001, ημέρα Δευτέρα και ώρα 18.20΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Σπυρίδωνα Στριφτάρη, Βουλευτή Αιτωλοακαρνανίας, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Χαλκιδικής κ. ΑΘΗΝΑΙΟΣ ΦΛΩΡΙΝΗΣ κατέθεσε αναφορά με την οποία η κυρία Ευγενία Καραντώνη, κάτοικος Θεσσαλονίκης ζητεί την ασφάλισή της στον ΟΓΑ.
2) Ο Βουλευτής Αττικής κ. ΓΕΩΡΓΙΟΣ ΒΛΑΧΟΣ κατέθεσε αναφορά με την οποία ο Δήμος Καλυβίων - Θορικού Ανατολικής Αττικής ζητεί να ενταχθούν στα πλαίσια των κυκλοφοριακών μελετών για τα Ολυμπιακά έργα, οδικές εργασίες στην περιοχή Καλυβίων - Μαρκοπούλου Αττικής.
3) Ο Βουλευτής Αττικής κ. ΓΕΩΡΓΙΟΣ ΒΛΑΧΟΣ κατέθεσε αναφορά με την οποία οι κάτοικοι του Δήμου Αρτέμιδος Αττικής διαμαρτύρονται για τις παράνομες πτήσεις αεροσκαφών στο Δυτικό Αερολιμένα Αττικής.
4) Ο Βουλευτής Αττικής κ. ΓΕΩΡΓΙΟΣ ΒΛΑΧΟΣ κατέθεσε αναφορά με την οποία η "Κίνηση Πολιτών Θρακομακεδόνων" ζητεί την απομάκρυνση του στρατιωτικού αεροδρομίου από τους Θρακομακεδόνες Αττικής.
5) Ο Βουλευτής Αττικής κ. ΓΕΩΡΓΙΟΣ ΒΛΑΧΟΣ κατέθεσε αναφορά με την οποία ο Ιατρικός Σύλλογος Αθηνών ζητεί την ικανοποίηση των μισθολογικών και συνταξιοδοτικών αιτημάτων των μελών του.
6) Ο Βουλευτής Δωδεκανήσου κ. ΒΑΣΙΛΕΙΟΣ ΠΑΠΑΝΙΚΟΛΑΣ κατέθεσε αναφορά με την οποία η 'Ενωση Ξενοδόχων Πάτμου αντιτίθεται στην εφαρμογή του Π.Δ. 621 περί καθορισμού ΖΟΕ στην Πάτμο.
7) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία η Παγκρήτια Ομοσπονδία Τουριστικών Οικογενειακών Αυτοεξυπηρετούμενων Καταλυμάτων ζητεί την ικανοποίηση των ασφαλιστικών αιτημάτων του κλάδου.
8) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία το Λιμενικό Ταμείο Νομού Χανίων ζητεί την ένταξη των έργων κατασκευής του Λιμανιού της Σούδας στο Γ' Κοινοτικό Πλαίσιο Στήριξης.
9) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία το Επαρχείο Ικαρίας ζητεί χρηματοδότηση για την εκτέλεση εργασιών στο οδικό δίκτυο Μονοκάμπι - Περδίκι - Αεροδρόμιο Ικαρίας.
10) Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Σύνδεσμος Ξενοδόχων Πιστούχων Τραπεζών Νήσων Ανατολικού Αιγαίου ζητεί νέα νομοθετική ρύθμιση σχετικά με τη ρύθμιση των χρεών των μελών του.
11) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η 'Ενωση Συλλόγων Γονέων και Κηδεμόνων Περιστερίου διαμαρτύρεται για τις ελλείψεις εκπαιδευτικών και βιβλίων από τα σχολεία του Δήμου Περιστερίου.
12) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Σύλλογος Γονέων και Κηδεμόνων του 24ου Δημοτικού Σχολείου Βόλου ζητεί να επιλυθεί το πρόβλημα της έλλειψης ενός δασκάλου.
13) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία Φορείς της 'Αρτας ζητούν να επιλυθούν τα προβλήματα των εσπεριδοκαλλιεργητών του Νομού.
14) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Δήμος Αλοννήσου Νομού Μαγνησίας ζητεί τη σύσταση Φορέα Διαχείρισης του Εθνικού Θαλάσσιου Πάρκου Αλοννήσου Βορείων Σποράδων (ΕΘΠΑΒΣ).
15) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η 'Ενωση Συλλόγων Γονέων και Κηδεμόνων Περιστερίου επισημαίνει τα προβλήματα λειτουργίας του νέου ΣΕΚ και του 2ου ΤΕΕ Περιστερίου.
16) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Διεθνής Ομοσπονδία Απομάχων υποβάλλει προτάσεις σχετικά με την απόφαση 15 της 23ης Γεν. Συνέλευσης της Ομοσπονδίας για τα παιδιά στρατιώτες.
17) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Πρόεδρος της ΔΕΥΑΧ και ο Δήμαρχος Χαλκίδας ζητούν να προωθηθεί η πρόταση που η ΔΕΥΑΧ υπέβαλε στο Ταμείο Συνοχής.
18) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Σύλλογος Εκπαιδευτικών Πρωτοβάθμιας Εκπαίδευσης Λήμνου Νομού Λέσβου "ΑΡΓΥΡΗΣ ΜΟΣΧΙΔΗΣ" επισημαίνει τα προβλήματα στη λειτουργία του Ειδικού Σχολείου Λήμνου.
19) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Ομοσπονδία Βιοτεχνικών Σωματείων Αθηνών ζητεί να απεμπλακεί η χώρα μας απ' τους πολεμικούς χειρισμούς των ΗΠΑ - ΝΑΤΟ - Ε.Ε.
20) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Σύλλογος Εκπαιδευτικών Πρωτοβάθμιας Εκπαίδευσης "ΑΡΓΥΡΗΣ ΜΟΣΧΙΔΗΣ" ζητεί λύση στα προβλήματα επισκευής, στενότητας χώρου και ποιότητας αιθουσών διδασκαλίας των Δημοτικών Σχολείων και Νηπιαγωγείων της Λήμνου Νομού Λέσβου.
21) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Σύλλογος Εκπαιδευτικών Πρωτοβάθμιας Εκπαίδευσης Λήμνου Νομού Λέσβου "ΑΡΓΥΡΗΣ ΜΟΣΧΙΔΗΣ" ζητεί να τοποθετηθούν πέντε εκπαιδευτικοί μουσικής σε όλα τα σχολεία του νησιού.
22) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Σύλλογος Εκπαιδευτικών Πρωτοβάθμιας Εκπαίδευσης Λήμνου Νομού Λέσβου "ΑΡΓΥΡΗΣ ΜΟΣΧΙΔΗΣ" ζητεί να αποζημιωθούν υπερωριακά οι νεοδιόριστοι εκπαιδευτικοί Πρωτοβάθμιας Εκπαίδευσης που θα παρακολουθήσουν τα σεμινάρια εισαγωγικής επιμόρφωσης.
23) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο κ. Θεμιστ. Σουλαντίκας, κάτοικος Κιάτου Κορινθίας, ζητεί την άρση των διοικητικών μέτρων - απέλασης της συζύγου του η οποία κυοφορεί.
24) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία η Ομοσπονδία Ιδιοκτητών Τουριστικών Καταλυμάτων Κέρκυρας διαμαρτύρεται για την υποχρεωτική ασφάλιση όλων των τουριστικών καταλυμάτων του κλάδου στο ΤΕΒΕ.
25) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία η Ομοσπονδία Φορτοεκφορτωτών Ελλάδας ζητεί διάλογο σχετικά με την εισαγωγή του ΟΛΠ στο χρηματιστήριο.
26) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία η κυρία Φιλομάχη Σπαθοπούλου, εκπαιδευτικός κάτοικος Αθήνας, ζητεί τη διευθέτηση του εργασιακού της θέματος.
27) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Σύνδεσμος Εργαζομένων Πολεμικού Ναυτικού ζητεί την ικανοποίηση των εργασιακών αιτημάτων του κλάδου.
28) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία η Οργανωτική Επιτροπή των οικογενειών των επιλαχόντων μαθητών στο διαγωνισμό για ΑΕΙ και ΤΕΙ ζητεί να καλυφθούν οι κενές θέσεις στα ΑΕΙ /ΤΕΙ της χώρας.
29) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία δικηγόροι της Πύλου Μεσσηνίας ζητούν να μη μετατεθεί η Ειρηνοδίκης κυρία Παναγιώτα Γραμματικάκη από την Πύλο.
30) Ο Βουλευτής Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία το Συμβούλιο Αποδήμου Ελληνισμού ζητεί να μην περικοπούν τα δρομολόγια των πτήσεων της Ολυμπιακής Αεροπορίας προς την Αλεξάνδρεια της Αιγύπτου.
31) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία οι ιδιοκτήτες καταστηματάρχες και κάτοικοι Τρικλίνου Κέρκυρας ζητούν στην περιοχή τους την εκτέλεση αντιπλημμυρικών έργων.
32) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα προβλήματα που προκάλεσαν οι σεισμοί στην 'Ανω Μεσσηνία.
33) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Δήμος Νίκαιας Λάρισας ζητεί την οικονομική στήριξη των αγροτών της περιοχής του που οι καλλιέργειές τους καταστράφηκαν από παρατεταμένη ξηρασία.
34) Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Δήμος Λαυρεωτικής Αττικής ζητεί εξαιρέσεις πολεοδομικές για την περιοχή του Λαυρίου.
35) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Δήμος Σοφάδων Νομού Καρδίτσας διαμαρτύρεται για τον προσδιορισμό της παραγωγής βαμβακιού της τελευταίας τριετίας για τους παραγωγούς των δημοτικών διαμερισμάτων της περιοχής του.
36) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία το Δίκτυο Μικρών Δήμων Ελλάδας ζητεί τη θεσμοθέτηση Αντιδημάρχου και στους μικρούς δήμους της χώρας.
37) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Πανελλήνιος Σύλλογος Γονέων και Κηδεμόνων Φοιτητών Ρουμανίας "Ο Υψηλάντης" ζητεί την αναγνώριση των πτυχίων των Ελλήνων φοιτητών της αλλοδαπής.
38) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Σύλλογος Συνταξιούχων Υπαλλήλων ΟΤΑ ζητεί την εξόφληση της διαφοράς αναπροσαρμογής των βοηθημάτων ΤΑΔΚΥ έτους 1998.
39) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία ο Δήμος Εγνατίας Ιωαννίνων ζητεί να σταματήσουν τα έργα οδοποιίας προς το οροπέδιο Πολίτσες.
40) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία η Πανελλήνια Ομοσπονδία Εστιατορικών και Συναφών Επαγγελμάτων ζητεί νέα μέτρα φορολόγησης του κλάδου.
41) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία η Πιερική Ομοσπονδία Ενοικιαζομένων Δωματίων και Διαμερισμάτων διαμαρτύρεται για την υποχρεωτική ασφάλιση όλων των τουριστικών καταλυμάτων του κλάδου στο ΤΕΒΕ.
42) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Σύλλογος Γονέων και Κηδεμόνων του 3ου Δημοτικού Σχολείου Λευκίμμης ζητεί την πλήρωση της θέσης του τρίτου δασκάλου στο πιο πάνω σχολείο.
43) Οι Βουλευτές κύριοι ΦΩΤΗΣ ΚΟΥΒΕΛΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία ο 'Ομιλος για την προβολή των Αρχαίων Ελληνικών Μαθηματικών, ζητεί να μην κατατάσσονται τα μέχρι το 1830 εκδοθέντα βιβλία στην κατηγορία των αρχαιολογικών αντικειμένων.
44) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Σύλλογος κατά των εξαρτησιογόνων ουσιών "Η ΙΘΑΚΗ" ζητεί τη χρηματοδότηση του θεραπευτικού προγράμματος "ΔΙΑΔΡΟΜΗ".
45) Οι Βουλευτές κύριοι ΓΕΩΡΓΙΟΣ ΑΜΠΑΤΖΟΓΛΟΥ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία το Εργατοϋπαλληλικό Κέντρο Αρκαδίας ζητεί τη λήψη μέτρων τήρησης του ωραρίου των ιατρών στα Πολυιατρεία του ΙΚΑ στην Τρίπολη.
46) Η Βουλευτής Θεσσαλονίκης κ. ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσε αναφορά με την οποία Συμβασιούχοι Γεωπόνοι του ΕΛΓΑ ζητούν τη μονιμοποίησή τους στον Οργανισμό.
47) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Σύνδεσμος Σιδηροδρομικών Πελοποννήσου ζητεί την κατάργηση της απόφασης αναστολής δρομολογίων του ΟΣΕ στην Πελοπόννησο.
48) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Δήμος Λεωνιδίου Αρκαδίας ζητεί την επίλυση του προβλήματος μεταφοράς των μαθητών της περιοχής του στα σχολεία.
49) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Δήμος Τροπαίων Αρκαδίας ζητεί την κατασκευή αναχωμάτων στη συμβολή των ποταμών Λάδωνα και Αλφειού.
50) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία οι Δήμοι Αρτέμιδας και Πτελέου του Νομού Μαγνησίας ζητούν οικονομική ενίσχυση για την αποκατάσταση των ζημιών που υπέστησαν οι καλλιέργειες της περιοχής τους εξαιτίας των δυσμενών καιρικών φαινομένων.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 96/26-6-01 ερώτηση δόθηκε με το υπ' αριθμ. 1764/9-7-01 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 96/26-6-01 που κατέθεσαν οι Βουλευτές κύριοι Τ. Τσιόγκας, Ν. Γκατζής, Α. Σκυλλάκος, σας πληροφορούμε τα εξής:
Για τις ζημιές που προξενήθηκαν από τη χαλαζόπτωση της 20ης-6-2001 στις καλλιέργειες αμπελιών και οπωροφόρων της περιοχής Τυρνάβου του Νομού Λάρισας, ο Οργανισμός ΕΛΓΑ έχει ήδη επιληφθεί.
Συγκεκριμένα, την πληγείσα περιοχή επισκέφθηκαν αμέσως για επισημάνσεις οι αρμόδιοι γεωπόνοι επόπτες του Υποκαταστήματος του ΕΛΓΑ στη Λάρισα, προκειμένου ο Οργανισμός να έχει άμεση εικόνα της έκτασης των ζημιών και των καλλιεργειών που ζημιώθηκαν. Από τις επισημάνσεις που διενεργήθηκαν διαπιστώθηκε ότι οι ζημιές από τη χαλαζόπτωση στις αμπελοκαλλιέργειες μιας περιοχής, έκτασης 1500 στρεμμάτων, του Δήμου Τυρνάβου, είναι αρκετά σοβαρές.
Οι εξατομικευμένες εκτιμήσεις θα αρχίσουν αμέσως μετά την εκπνοή της 12ήμερης προθεσμίας υποβολής δηλώσεων ζημιάς από τους ενδιαφερόμενους παραγωγούς.
Επισημαίνεται ότι η διενέργεια αντικειμενικών και ακριβοδίκαιων εκτιμήσεων είναι θέμα πρωταρχικής και θεμελιώδους σημασίας για τον Οργανισμό. Για το λόγο αυτό οι εκτιμήσεις διενεργούνται από έμπειρους γεωπόνους εκτιμητές πτυχιούχων ανώτατων γεωπονικών Σχολών υπό την άμεση εποπτεία και συνεργασία γεωπόνων εποπτών στελεχών του ΕΛΓΑ με μακροχρόνια εμπειρία στο αντικείμενο των εκτιμήσεων. Είναι πάντα στόχος του Οργανισμού τα πορίσματα των εκτιμήσεων να εκφράζουν με τη μεγαλύτερη δυνατή ακρίβεια την απώλεια του εισοδήματος των πληγέντων παραγωγών.
Μετά το πέρας των εκτιμήσεων και την κοινοποίηση των πορισμάτων εκτίμησης στους ενδιαφερόμενους παραγωγούς, από τον Οργανισμό θα καταβληθεί κάθε δυνατή προσπάθεια για την επίσπευση όλων των ασφαλιστικών διαδικασιών ώστε οι αποζημιώσεις να καταβληθούν στους δικαιούχους το συντομότερο δυνατό.
Ο Υπουργός
Γ. ΑΝΩΜΕΡΙΤΗΣ"
2. Στην με αριθμό 97/26-6-01 ερώτηση δόθηκε με το υπ' αριθμ. 278/13-7-01 έγγραφο από τον Υπουργό Εξωτερικών, η ακόλουθη απάντηση:
"Σε απάντηση της ερώτησης 97/26-6-01 των Βουλευτών κυρίων Αγγ. Τζέκη και Γ. Χουρμουζιάδη, και σ' ότι μας αφορά, σας γνωρίζουμε τα εξής:
Το Υπουργείο Εξωτερικών σε συνεργασία με το ΥΠΕΧΩΔΕ έχει αναλάβει πολλές πρωτοβουλίες στο διεθνές πεδίο σε σχέση με την προστασία του περιβάλλοντος.
Η Διεθνής Συνθήκη RAMSAR (1971) για την προστασία των υγροβιότοπων, έχει επικυρωθεί από την χώρα μας με το ΝΔ 171/74 (ΦΕΚ 350 Α'). Ακολούθησαν δύο μεταγενέστεροι συμπληρωματικοί Νόμοι, ο ν. 1751/88 (ΦΕΚ 26 Α') και ο ν. 1950/91 (ΦΕΚ 84 Α').
Με βάση τις αναληφθείσες στα πλαίσια της Σύμβασης υποχρεώσεις και τις παρεχόμενες απ' αυτήν δυνατότητες, ανακοινώθηκαν από το ΥΠΕΧΩΔΕ στο Γραφείο RAMSAR οι προστατευόμενοι στην χώρα μας υγροβιότοποι.
Το Δέλτα του Νέστου και το παραλίμνιο σύστημα ανακοινώθηκε στο Γραφείο RAMSAR με έγγραφο του ΥΠΕΧΩΔΕ από 5/11/1996. Το έγγραφο αυτό συνοδευόταν από σχετικούς χάρτες που εμφάνιζαν τα όρια της υπό προστασία περιοχής, λαμβάνοντας υπόψη και τις σχετικές αποφάσεις του Εθνικού Συμβουλίου Χωροταξίας.
Για τα υπόλοιπα θέματα που θίγονται στην ερώτηση αρμόδιο είναι το συνερωτώμενο Υπουργεί ΠΕΧΩΔΕ, το οποίο και θα σας ενημερώσει σχετικά.
Ο Υπουργός
ΓΙΩΡΓΟΣ Α. ΠΑΠΑΝΔΡΕΟΥ"
3. Στην με αριθμό 98/26-6-01 ερώτηση δόθηκε με το υπ' αριθμ. 111367/10-7-01 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Σε απάντηση στην ερώτηση των Βουλευτών κυρίων Άγγελου Τσέκη και Γιώργου Χουρμουζιάδη με αριθ. Πρωτ. 98/26.6.2001 σας γνωρίζουμε τα ακόλουθα:
Το ΣΔΟΕ έχει την αρμοδιότητα να διενεργεί ελέγχους για τη διαπίστωση της νόμιμης διάθεσης των κοινοτικών επιδοτήσεων και στα πλαίσια της άσκησης αυτής της αρμοδιότητας διενεργεί ελέγχους τόσο με δική του πρωτοβουλία όσο και σε συνεργασία με τις αρμόδιες Διευθύνσεις της Ευρωπαϊκής Επιτροπής.
Ο συγκεκριμένος έλεγχος των επιδοτήσεων της βιομηχανικής τομάτας που αναφέρεται στην ερώτηση διενεργείται από κλιμάκιο κοινοτικών υπαλλήλων στα πλαίσια ειδικής αποστολής, προφανώς εξαιτίας καταγγελίας που εστάλη στην Ευρωπαϊκή Επιτροπή. Παρόμοια καταγγελία δεν έχει καταχωρηθεί στο ΣΔΟΕ ούτε έχει διενεργηθεί έλεγχος στην αναφερόμενη στην καταγγελία ομάδα παραγωγών της περιοχής Σερρών.
Τα αποτελέσματα αυτού του ελέγχου των κοινοτικών υπαλλήλων δεν έχουν γνωστοποιηθεί στην υπηρεσία μας.
Η αρμοδιότητα ελέγχου του τομέα των κοινοτικών επιδοτήσεων ασκείται από το ΣΔΟΕ με επιτυχία τόσο σε επίπεδο πρόληψης διάπραξης παραβάσεων όσο και καταστολής σε περίπτωση καταγγελιών και τακτικών ελέγχων.
Ο Υπουργός
ΓΙΑΝΝΟΣ ΠΑΠΑΝΤΩΝΙΟΥ"
4. Στην με αριθμό 98/26-6-01 ερώτηση δόθηκε με το υπ' αριθμ. 1766/18-7-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 98/26.6.2001, που κατέθεσαν οι Βουλευτές κύριοι Α. Τζέκης, Γ. Χουρμουζιάδης για τα θέματα της αρμοδιότητάς μας, σας πληροφορούμε τα εξής:
Οι φάκελοι των εταιρειών "AXACO" και "ΑΡΓΩ" που υποβλήθηκαν στην αρμόδια Υπηρεσία του Υπ. Γεωργίας (Δ/νση ΟΑΒΙΠ) για πληρωμή, από τη Δ/νση Γεωργ. Ανάπτυξης Σερρών, περιείχαν όλα τα απαραίτητα δικαιολογητικά υπογεγραμμένα και θεωρημένα αναλόγως.
Η αναγνώριση δε και εκκαθάριση της δαπάνης αφορούσε τις ποσότητες μεταποιημένης τομάτας τις οποίες τα αρμόδια ελεγκτικά όργανα της Δ/νσης Γεωργ. Ανάπτυξης Σερρών είχαν βεβαιώσει στα σχετικά υποδείγματα των φακέλων.
Ο Υπουργός
Γ. ΑΝΩΜΕΡΙΤΗΣ"
5. Στην με αριθμό 107/27-6-01 ερώτηση δόθηκε με το υπ' αριθμ. 26358/16-7-01 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 107/27-6-2001 του Βουλευτή κ. Ε. Παπανικολάου, αναφορικά με την μηχανοργάνωση του Δήμου Κορώνης του Νομού Μεσσηνίας, σας γνωρίζουμε τα παρακάτω:
Στα πλαίσια του προγράμματος μηχανοργάνωσης των Ο.Τ.Α., ο εν λόγω Δήμος εντάχθηκε, με κριτήριο τον πληθυσμό του, στην Γ΄ κατηγορία, που προέβλεπε:
(α) την προμήθεια συγκεκριμένης σύνθεσης εξοπλισμού λογισμικού και υπηρεσιών εκπαίδευσης και καταχώρησης δεδομένων βασικών εφαρμογών.
(β) την διενέργεια της παραπάνω προμήθειας μέσω μειοδοτικού διαγωνισμού που θα διενεργούσε σε επίπεδο νομού η Περιφέρεια όπου υπάγεται ο Δήμος Κορώνης και εν προκειμένω, η Περιφέρεια Πελοποννήσου.
Πράγματι ο διαγωνισμός προκηρύχθηκε (11375/5-7-1000 απόφαση του Γ.Γ. Περιφέρειας Πελοποννήσου) και εγκρίθηκε (4817/4-4-2000 απόφαση του Γ.Γ. Περιφέρειας Πελοποννήσου) με ανάδοχο την ένωση των εταιρειών SINGULAR A.E. - NIK. KOYBΕΛΑΣ - ΑΦΟΙ ΣΚΛΗΚΑ & ΣΤ. ΞΕΝΙΟΣ Ο.Ε.
Με την απόφαση 2794/23-2-2001 του Γενικού Γραμματέα παραλήφθηκε το έργο, αφού έγινε δειγματοληπτικός έλεγχος σε δήμους του νομού Μεσσηνίας και διαπιστώθηκε ότι ο εξοπλισμός είναι εγκατεστημένος και λειτουργεί σύμφωνα με τα προβλεπόμενα στην σύμβαση καθώς και ότι είχε πραγματοποιηθεί η εκπαίδευση του προσωπικού και η εγκατάσταση των προβλεπόμενων πακέτων και εφαρμογών.
Κάθε Δήμος του Νομού έχει προσκομίσει υπογεγραμμένο έντυπο παραλαβής παραδοτέου έργου από τον Δήμαρχο ή τον υπεύθυνο μηχανοργάνωσης και από εκπρόσωπο των αναδόχων εταιριών, που βεβαιώνει την ορθή λειτουργία των μηχανημάτων, την εγκατάσταση των εφαρμογών, την καταχώρηση στοιχείων και την εκπαίδευση του προσωπικού.
Ο Υφυπουργός
ΚΩΝ/ΝΟΣ ΚΑΙΣΕΡΛΗΣ"
6. Στην με αριθμό 109/27-6-01 ερώτηση δόθηκε με το υπ'αριθμ. 445/13-7-01 έγγραφο από τον Υπουργό Εξωτερικών η ακόλουθη απάντηση:
"Σε απάντηση της ερώτησης 109 από 27-6-01 του Βουλευτή κ. Λ. Παπανικολάου σας γνωρίζουμε τα εξής:
Συμφωνώ απολύτως μαζί σας ως προς το υψηλό επίπεδο κατάρτισης, της εργατικότητα, το ζήλο και την αποτελεσματικότητα των στελεχών του Διπλωματικού κλάδου και βεβαίως την κρίσιμη και αποφασιστική συμβολή τους στη χάραξη και υλοποίηση της Ελληνικής Εξωτερικής Πολιτικής. 
Δεν είναι δυνατόν όμως να δεχθώ την κατηγορία περί περιθωριοποίησης της Διπλωματικής Υπηρεσίας, προς την οποία ευθύς εξαρχής έχω επιδείξει την εμπιστοσύνη μου. Μόλις προσφάτως, με αφορμή ερώτηση άλλου συναδέλφου, έθεσα υπόψη του σώματος στοιχεία που αποδεικνύουν ότι ο αριθμός των Συμβούλων και Ειδικών Συνεργατών στο Υπουργείο Εξωτερικών υπολείπεται ση μαντικά του συνόλου των θεσμοθετημένων οργανικών θέσεων. Η αξιοποίηση των υπηρεσιών Συμβούλων και Ειδικών Συνεργατών -πρακτική άλλωστε ευρέως δεδομένη στη σύγχρονη Διοίκηση πολλών χωρών- ουδόλως σημαίνει ότι περιθωριοποιείται η μόνιμη υπηρεσιακή ιεραρχία. 
Όσον αφορά τις οικονομικές απολαβές των Διπλωματικών υπαλλήλων, από τότε που ανέλαβα καθήκοντα ως Υπουργός Εξωτερικών, ενημερώθηκα προσωπικά για τα θέματα που απασχολούν τον κλάδο και κατέβαλα κάθε δυνατή προσπάθεια για την αντιμετώπισή τους. Ήδη κάποια απ΄ αυτά ικανοποιήθηκαν και τα υπόλοιπα έχουν δρομολογηθεί ή εξετάζονται. Η Ένωση Διπλωματικών Υπαλλήλων έχει εξάλλου αναγνωρίσει ότι εκ μέρους της ηγεσίας του Υπουργείου Εξωτερικών υπάρχει διάθεση για ανταπόκριση στα δίκαια αιτήματά τους η ικανοποίηση των οποίων θα αποτελέσει ηθική ανταμοιβή και αναγνώριση της προσφοράς τους, ενώ θα συμβάλλει και στην αναβάθμιση και βελτίωση της δράσης του Υπουργείου. 
Βρίσκομαι σε επικοινωνία με τους συναδέλφους, Υπουργό Εθνικής Οικονομίας και Υφυπουργό Οικονομικών, οι οποίοι έχουν επίσης αντιληφθεί το βάσιμο των αιτημάτων, προκειμένου να βρεθεί λύση, στο πλαίσιο της οικονομικής πολιτικής της κυβέρνησης. 
Ο Υπουργός
ΓΙΩΡΓΟΣ Α. ΠΑΠΑΝΔΡΕΟΥ"
7. Στην με αριθμό 110/27-6-01 ερώτηση ΑΚΕ 8 δόθηκε με το υπ'αριθμ. 1768/18-7-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση ΑΚΕ 110/8/27-6-01 που κατέθεσε ο Βουλευτής κ. Λ. Ι. Παπανικολάου, σας πληροφορούμε τα εξής:
Στη Βουλή των Ελλήνων έχει κατατεθεί προς ψήφιση το νέο νομοσχέδιο για τον ΕΛ.Γ.Α. στα πλαίσια του οποίου θα εξετασθούν και τα θέματα των εισφορών υπέρ ΕΛ.Γ.Α.
Επισυνάπτεται το αριθμ. πρωτ. 152911/3.2.2001 έγγραφο του Υπουργού Γεωργίας προς τη ΓΕΔΙΔΑΓΕΠ που αναφέρεται στη μη παρακράτηση υπέρ ΕΛ.Γ.Α. κατά την πληρωμή της οικονομικής ενίσχυσης την παραγωγή ελαιολάδου.
Ο Υπουργός
Γ. ΑΝΩΜΕΡΙΤΗΣ"
8. Στην με αριθμό 111/27-6-01 ερώτηση δόθηκε με το υπ'αριθμ. 421/12-7-01 έγγραφο από τον Υπουργό Πολιτισμού η ακόλουθη απάντηση:
"Σχετικά με την υπ΄ αριθμ. 111/27.06.2001 ερώτηση του Βουλευτή κ. Γιώργου Καρασμάνη, σας γνωρίζουμε τα εξής:
Είναι γνωστό ότι κατά την ενδεικτική απαρίθμηση των εξουσιών, που απορρέουν από το περιουσιακό δικαίωμα της πνευματικής ιδιοκτησίας, ο ν. 2121/1993 αναγνωρίζει στον δημιουργό την εξουσία να επιτρέπει ή να απαγορεύει τη δημόσια εκτέλεση του έργου του (άρθρο 3 παρ. 1 περιπτ. στ). Δημόσια θεωρείται η εκτέλεση που κάνει το έργο προσιτό σε κύκλο προσώπων ευρύτερο από το στενό κύκλο της οικογένειας και το άμεσο κοινωνικό περιβάλλον, ανεξαρτήτως από το αν τα πρόσωπα αυτά βρίσκονται στον ίδιο ή σε διαφορετικούς χώρους (άρθρο 3 παρ. 2). Η χρήση μουσικών έργων σε δημόσιο χώρο (π.χ. σε καταστήματα) αποτελεί δημόσια εκτέλεση.
Σύμφωνα με το άρθρο 54 παρ. 1 ν. 2121/1993. οι δημιουργοί μπορούν να αναθέτουν σε οργανισμούς συλλογικής διαχείρισης τη διαχείριση ή την προστασία ή τη διαχείριση και την προστασία του περιουσιακού τους δικαιώματος ή εξουσιών που απορρέουν από αυτό.
Το άρθρο 56 παρ. 2 ν. 2121/1993 δίνει τη δυνατότητα στον χρήστη, σε περίπτωση που ο οργανισμός συλλογικής διαχείρισης αξιώνει αμοιβή προφανώς δυσανάλογη προς αυτή που συνήθως καταβάλλεται σε παρόμοιες περιπτώσεις, πριν από οποιαδήποτε χρήση, να προκαταβάλλει στον οργανισμό ή το ζητούμενο ποσό αμοιβής ή το ποσό που έχει ορίσει, ύστερα από αίτηση του χρήστη, ως συνήθως καταβαλλόμενο σε παρόμοιες περιπτώσεις, το Μονομελές Πρωτοδικείο κατά τη διαδικασία των ασφαλιστικών μέτρων. Οριστικά για την αμοιβή αποφαίνεται το αρμόδιο δικαστήριο. Κατά συνέπεια οι χρήστες μπορούν να προσφύγουν στα δικαστήρια για τον προσδιορισμό της αμοιβής.
Σύμφωνα με το άρθρο 56 παρ. 3 ν. 2121/1993, οι οργανισμοί συλλογικής διαχείρισης καταρτίζουν αμοιβολόγιο το οποίο πρέπει να γνωστοποιείται προς το κοινό με δημοσίευση σε τρεις εφημερίδες. Ο νόμος προβλέπει ότι κατά την κατάστρωση και εφαρμογή των αμοιβολογίων τους, οι οργανισμοί συλλογικής διαχείρισης οφείλουν να ενεργούν χωρίς αυθαιρεσία και να μην προβαίνουν σε καταχρηστικές διακρίσεις. Το θέμα απασχολεί αυτό το χρονικό διάστημα και την Επιτροπή Ανταγωνισμού.
Οι οργανισμοί συλλογικής διαχείρισης και οι οργανώσεις αντιπροσωπευτικές των χρηστών μπορούν επίσης να καταρτίζουν συμφωνίες που ρυθμίζουν την αμοιβή των οποία κατάβάλει ο χρήστης σε κάθε κατηγορία δικαιούχων (άρθρο 8 παρ. 21 ν. 2557/1997). Προβλέπεται περαιτέρω η δυνατότητα υπαγωγής σε διαιτησία της διαφοράς μεταξύ των οργανισμών συλλογικής διαχείρισης και των χρηστών ως προς το ύψος της αμοιβής που θα πρέπει να καταβάλλει ο χρήστης στον οργανισμό (άρθρο 8 παρ. 15 του ν. 2557/1997).
Ενόψει του γεγονότος ότι οι δικαιούχοι οργανισμοί συλλογικής διαχείρισης συγγενικών δικαιωμάτων (π.χ. οργανισμοί ερμηνευτών ή εκτελεστών καλλιτεχνών/παραγωγών φωνογραφημάτων) έχουν δραστηριοποιηθεί στην είσπραξη αμοιβών για την δημόσια εκτέλεση (εύλογη αμοιβή άρθρου 49 ν. 2121/1993), θα ήταν σκόπιμο να συναφθούν συλλογικές συμβάσεις μεταξύ των αντιπροσωπευτικών σωματείων των χρηστών και των οργανισμών συλλογικής διαχείρισης ή να προβλεφθεί νομοθετικά η λειτουργία επιτροπής η οποία επιλύει τα ζητήματα αυτά με δυνατότητα δικαστικής προσφυγής. Η λύση αυτή θα μπορούσε να γίνει αποδεκτή από ορισμένους οργανισμούς συλλογικής διαχείρισης. Στο στάδιο αυτό οργανώνονται διαβουλεύσεις με τους αρμόδιους φορείς, ώστε να καταγραφούν όλες οι απόψεις.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
9. Στην με αριθμό 114/27-6-01 ερώτηση δόθηκε με το υπ' αριθμ. 1769/12-7-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 114/27-6-01 που κατέθεσε ο Βουλευτής κ. Γ. Καρασμάνης, σας πληροφορούμε τα εξής:
Αναφορικά με το πρόγραμμα προστασίας των καλλιεργειών από το χαλάζι με εναέρια μέσα, που εφαρμόζει ο ΕΛΓΑ στους Νομούς Ημαθίας, Πέλλας και μέρος των Νομών Πιερίας και Θεσσαλονίκης επισημαίνεται ότι ο Οργανισμός όπως κάθε χρόνο, έτσι και φέτος ξεκίνησε έγκαιρα (Μάϊος 2000) όλες τις προαπαιτούμενες διαδικασίες για την προετοιμασία της αντιχαλαζικής περιόδου 2001 στους παραπάνω νομούς. Συγκεκριμένα μεταξύ των άλλων προκήρυξε δύο ανοικτούς διαγωνισμούς, προκειμένου να μισθώσει τον πτητικό κυρίως εξοπλισμό που απαιτείται για την εφαρμογή του εν λόγω προγράμματος.
Βασικός στόχος του ΕΛΓΑ ήταν μεταξύ άλλων, η προστασία από το χαλάζι των καλλιεργειών των παραπάνω Νομών της Βόρειας Ελλάδος, να ξεκινήσει όπως κάθε χρόνο, στις 15 Απριλίου. Η ημερομηνία αυτή είναι αποτέλεσμα κλιματολογικής μελέτης, σύμφωνα με την οποία αποτελεί σπάνιο γεγονός η εμφάνιση του εν λόγω ζημιογόνου αιτίου πριν από αυτή. Για το λόγο αυτό και έχει ορισθεί τα τελευταία 15 και πλέον χρόνια, ως η επίσημη ημερομηνία έναρξης του παραπάνω προγράμματος, με καταληκτική ημερομηνία την 30η Σεπτεμβρίου.
Το αποτέλεσμα του πρώτου διαγωνισμού απέβη άκαρπο με αποτέλεσμα, ο ΕΛΓΑ να προκηρύξει αμέσως μετά, νέο ανοικτό διεθνή διαγωνισμό για τον ίδιο σκοπό.
Ο τελευταίος ολοκληρώθηκε θετικά ύστερα από μεγάλες προσπάθειες που κατέβαλε το Διοικητικό Συμβούλιο του ΕΛΓΑ, προκειμένου το αντιχαλαζικό πρόγραμμα να ξεκινήσει το συντομότερο δυνατό την περίοδο 2001. Η σχετική σύμβαση μεταξύ ΕΛΓΑ και προμηθεύτριας εταιρείας υπογράφηκε στις 19.4.2001, σύμφωνα με την οποία προβλεπόταν ότι το πρόγραμμα θα άρχιζε το αργότερο στις 15.5.2001. Παρά το γεγονός ότι η Διοίκηση του ΕΛΓΑ κατέβαλε κάθε προσπάθεια για να ξεκινήσει η περίοδος προστασίας πολύ ενωρίτερα της παραπάνω ημερομηνίας, τελικά αυτό δεν κατέστη δυνατό, με αποτέλεσμα τελικά να ξεκινήσει στις 22 Μαΐου.
Σε ότι αφορά τις περιοχές της επαρχίας Αλμωπίας που πρόσφατα επλήγησαν από χαλαζόπτωση, επισημαίνεται ότι αυτές ευρίσκονται εκτός των ορίων της περιοχής όπου ο ΕΛΓΑ εφαρμόζει το πρόγραμμα προστασίας των καλλιεργειών από το χαλάζι με εναέρια μέσα.
Μια πιθανή επέκταση των ορίων της περιοχής προστασίας, τόσο προς τα Βόρεια όσο και προς τα Δυτικά, για πλήρη κάλυψη του Νομού Πέλλας, είναι απαγορευτική, εξαιτίας τόσο του ορεινού ανάγλυφου της εν λόγω περιοχής που δυσκολεύει την τήρηση των κανόνων Ασφάλειας Πτήσεων που θέτει η Υπηρεσία Πολιτικής Αεροπορίας, όσο και εξαιτίας της μικρής απόστασης από τα Βόρεια - Βορειοδοτικά σύνορα της χώρας, γεγονός που θα σήμαινε ότι σε πολλές πτητικές επιχειρήσεις για αντιχαλαζική προστασία, αεροσκάφη του αντιχαλαζικού προγράμματος θα έπρεπε να χρησιμοποιήσουν τον εναέριο χώρο των Σκοπίων.
Όσον αφορά στις ζημιές που προξενήθηκαν στις καλλιέργειες της περιοχής Αριδαίας του Νομού Πέλλας από την χαλαζόπτωση στις 14.6.2001, ο Οργανισμός έχει ήδη επιληφθεί.
Οι εξατομικευμένες εκτιμήσεις των ζημιών άρχισαν πριν από την ολοκλήρωση της διαδικασίας υποβολής δηλώσεων ζημιάς από τους πληγέντες παραγωγούς, από πολυμελές κλιμάκιο γεωπόνων εκτιμητών του Οργανισμού. Κατά τις εκτιμήσεις αυτές δόθηκε προτεραιότητα στις καλλιέργειες και ποικιλίες που χρήζουν άμεσης εκτίμησης και το έργο αυτό προβλέπεται να ολοκληρωθεί με ταχύ ρυθμό.
Επισημαίνεται ότι η διενέργεια αντικειμενικών και ακριβοδίκαιων εκτιμήσεων είναι θέμα πρωταρχικής και θεμελιώδους σημασίας για τον Οργανισμό.
Για το λόγο αυτό οι εκτιμήσεις διενεργούνται από έμπειρους γεωπόνους εκτιμητές πτυχιούχους ανώτατων γεωπονικών Σχολών υπό την άμεση εποπτεία και συνεργασία γεωπόνων εποπτών στελεχών του ΕΛΓΑ με μακροχρόνια εμπειρία στο αντικείμενο των εκτιμήσεων, που είναι γνώστες των καλλιεργειών στις περιοχές τις οποίες τους έχει ανατεθεί να εποπτεύουν.
Ο ΕΛΓΑ στάθηκε πάντοτε αγωγός και συμπαραστάτης του δοκιμαζόμενου από αντίξοες καιρικές συνθήκες αγροτικού κόσμου της χώρας μας και ειδικότερα των δενδροκαλλιεργητών του Ν. Πέλλας, πράγμα που αποδεικνύεται από το γεγονός ότι κατά την τετραετία 1996-1999 καταβλήθηκαν στο Νομό Πέλλας αποζημιώσεις ύψους 45.000.000.000 δισεκατομμυρίων δραχμών, που αντιπροσωπεύουν το 24% του συνόλου των αποζημιώσεων όλη της χώρας.
Ο Υπουργός
Γ. ΑΝΩΜΕΡΙΤΗΣ"
10. Στην με αριθμό 115/27.6.01 ερώτηση δόθηκε με το υπ' αριθμ. 1770/11.7.01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 115/27.6.2001 που κατέθεσε ο Βουλευτής κ. Μ. Καρχιμάκης, σας πληροφορούμε τα εξής:
Σύμφωνα με τον Κανονισμό Ασφάλισης της Φυτικής Παραγωγής από τον ΕΛΓΑ, δεν καλύπτονται ασφαλιστικά και δεν αποζημιώνονται από τον Οργανισμό οι ζημιές που προξενούνται στις καλλιέργειες των καρποφόρων δένδρων κατά το στάδιο της ανθοφορίας και του δεσίματος των καρπών, εκτός των ζημιών που προξενούνται από παγετό.
Στο πλαίσιο αναμόρφωσης του γεωργοασφαλιστικού συστήματος της χώρας μας που μελετά το Υπουργείο Γεωργίας, θα επανεξετασθούν όλα τα θέματα που αφορούν στην ασφαλιστική κάλυψη των γεωργικών εκμεταλλεύσεων, προκειμένου να παρασχεθούν υψηλότερου επιπέδου παροχές και υπηρεσίες στον Έλληνα αγρότη, στα πλαίσια πάντα των οικονομικών δυνατοτήτων του Οργανισμού.
Το Υπουργείο Γεωργίας συγκεντρώνει στοιχεία για τις ζημιές που προκλήθηκαν στην ελαιοπαραγωγή από σχινοκαρπία προκειμένου να διαπιστωθεί η έκταση και το ύψος των προκληθεισών ζημιών και στη συνέχεια να εξεταστεί η δυνατότητα λήψης μέτρων υπέρ ων ζημιωθέντων παραγωγών.
Ο Υπουργός
Γ. ΑΝΩΜΕΡΙΤΗΣ"
ΠΡΟΕΔΡΕΥΩΝ (Κωνσταντίνος Γείτονας):Κύριοι συνάδελφοι, εισερχόμαστε στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η με αριθμό 31/8.10.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Γεωργίας, σχετικώς με τον εμπλουτισμό του υπόγειου υδατικού ορίζοντα της πεδιάδας της επαρχίας Τροιζηνίας.
Η επίκαιρη ερώτηση του κ. Μπεντενιώτη έχει ως εξής:
1. Η στάθμη του υδροφόρου ορίζοντα της πεδιάδας Τροιζηνίας, όπως προκύπτει από τελευταίες έρευνες, έχει μια δραματική πτώση. 
2. ΄Ετσι η πεδιάδα κινδυνεύει από υφαλμύρωση. 
3. Οπότε μια πεδιάδα υψηλής στρεμματικής απόδοσης καταστρέφεται.
Ερωτάται ο κύριος Υπουργός:
Ποια είναι η πρόθεση του Υπουργείου για άμεσα έργα, τα οποία να ενισχύουν τον υδροφόρο ορίζοντα κατά την τρέχουσα περίοδο των βροχοπτώσεων;"
Θα απαντήσει ο Υφυπουργός Γεωργίας κ. Χατζημιχάλης.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ευχαριστώ, κύριε Πρόεδρε.
Κύριε συνάδελφε, έχουμε συζητήσει πολλές φορές με αφορμή το ενδιαφέρον σας για το πρόβλημα της συγκεκριμένης περιοχής. Στο Υπουργείο Γεωργίας θεωρούμε ότι το πρόβλημα που αντιμετωπίζει η περιοχή είναι ένα πρόβλημα που αντιμετωπίζει σε μεγάλη έκταση η χώρα μας και πρέπει άμεσα να αντιμετωπιστεί. 
Ο τρόπος με τον οποίο μπορούμε να αντιμετωπίσουμε την λειψυδρία που εμφανίζεται τα τελευταία χρόνια σαν συνέπεια είτε μεταβολών κλιματολογικών, είτε υπεράντλησης από τους παραγωγούς, χρειάζεται να είναι μελετημένος και αποτελεσματικός. Είναι σίγουρα χρονοβόρος και δαπανηρός επίσης. 
Για τη συγκεκριμένη περιοχή υπάρχει μία μελέτη εμπλουτισμού του υπόγειου υδροφόρου ορίζοντα, εγκρίθηκε από το Υπουργείο Γεωργίας τον Ιούλιο του 2000 και προβλέπει μία σειρά μέτρα και δράσεις που μπορούν και μας καθοδηγούν στον τρόπο αντιμετώπισης του προβλήματος. 'Όμως, η μελέτη αυτή δεν έχει ολοκληρωθεί απολύτως γιατί χρειάζονται οι τεχνικές μελέτες και η περιβαλλοντική για να μπορέσουμε να συζητήσουμε για την ένταξη του έργου σε επιχειρησιακό πρόγραμμα, αξιοποιώντας το Γ' Κοινοτικό Πλαίσιο Στήριξης. 
Επειδή δεν έχουμε τη δυνατότητα να κάνουμε αυτό, αν δεν ωριμάσει το έργο, μπορούμε να δούμε την ένταξη της περιοχής σε κάποιες διαδικασίες δικές μας, διαδικασίες του Υπουργείου Γεωργίας, σε συνεννόηση με την περιφέρεια την αντίστοιχη και τη Νομαρχιακή Αυτοδιοίκηση, ώστε να μπορέσουμε με παρεμβάσεις άμεσης απόδοσης μικρού χρόνου κατασκευής και μικρότερου κόστους να αντιμετωπίσουμε το πρόβλημα τουλάχιστον άμεσα, ενώ απαιτείται μακροπρόθεσμα να αξιοποιήσουμε τη μελέτη που ήδη έχει εκπονηθεί και εγκριθεί. Μπορούμε να προχωρήσουμε δηλαδή στη δημιουργία λεκανών διήθησης των νερών των βροχοπτώσεων, των υδατικών πόρων, μπορούμε να προχωρήσουμε σε έργα διευθέτησης, σε ανασχετικά μικρά φράγματα στους χειμάρους που υπάρχουν στην περιοχή, επομένως στον εμπλουτισμό μέσω αυτών των έργων του υπόγειου υδροφορέα, μπορούμε να κάνουμε άλλου είδους τέτοιες μικρές παρεμβάσεις, για να αντιμετωπίσουμε, επαναλαμβάνω, άμεσα στο πρόβλημα. Το πρόβλημα που υπάρχει στην περιοχή της Τροιζηνίας είναι ένα πρόβλημα που αντιμετωπίζουμε σε πολλές περιοχές της χώρας. Και μ' αυτόν τον τρόπο το Υπουργείο Γεωργίας πιστεύουμε ότι θα καταφέρει, όπως την προηγούμενη χρονιά, έτσι και την επόμενη, αλλά και για τα επόμενα χρόνια, να μην οδηγήσει σε δοκιμασία τους ΄Ελληνες παραγωγούς λόγω της λειψυδρίας, λόγω τη έλλειψης των υδατικών πόρων.
ΠΡΟΕΔΡΕΥΩΝ (Κωνσταντίνος Γείτονας): Ο κ. Μπεντενιώτης έχει το λόγο.
ΜΑΝΩΛΗΣ ΜΠΕΝΤΕΝΙΩΤΗΣ: Κύριε Πρόεδρε, πρέπει να δεχθούμε ότι η απάντηση του κυρίου Υφυπουργού είναι απολύτως ικανοποιητική. Όμως, πρέπει να προσδιορίσουμε με απόλυτη ακρίβεια τη διαδρομή της αντιμετώπισης του ζητήματος, ακριβώς γιατί, κύριε Υφυπουργέ, μιλάμε για μία πεδιάδα υψηλής στρεμματικής απόδοσης, η οποία αντιμετωπίζει κίνδυνο άμεσης υφαλμύρωσης.
΄Αρα, θα συμφωνήσουμε, λοιπόν, ότι πρέπει να προωθήσουμε όσο γίνεται γρηγορότερα τη διαδικασία της ολοκλήρωσης της μελέτης, για να μπορέσουμε να αντιμετωπίσουμε γενικά και ριζοσπαστικά το ζήτημα, πλην όμως αυτό που έχει σημασία αυτήν τη στιγμή είναι ακριβώς για να "κερδίσουμε" τη φετινή χειμερινή περίοδο και τις βροχοπτώσεις του φθινοπώρου και του χειμώνα. Είναι να περάσουμε με οποιαδήποτε διαδικασία σύντμησης προθεσμιών και μικρών παρεμβάσεων τη δυνατότητα της συγκέντρωσης των νερών στους χειμάρρους της πεδιάδας, οι οποίοι χείμαροι είναι σε παράλληλη ευθεία και σε δυνατότητα κάλυψης ολοκλήρου της έκτασης της επαρχίας Τροιζηνίας, έτσι ώστε με το χειμώνα αυτό να κερδίσουμε χρόνο και η επόμενη χρονιά του καλοκαιριού να μας βρει σε μία δυνατότητα αντιμετώπισης ενός προβλήματος που διαφαίνεται άμεσα ήδη αυτές τις στιγμές.
Βεβαίως, μακροπρόθεσμα θα πρέπει να συμφωνήσουμε στην ολοκλήρωση της μελέτης και στην εφαρμογή της, γιατί αλλιώτικα θα αντιμετωπίσει πρόβλημα, όχι μόνο η άρδευση της πεδιάδας, αλλά και η υδροδότηση και των δήμων και των κοινοτήτων της περιοχής. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Γεωργίας κ. Χατζημιχάλης έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ευχαριστώ, κύριε Πρόεδρε.
Θα ήθελα να επιμείνω σε ένα σημείο. Πέρσι είχαμε σε είκοσι εννέα νομούς αντιμετωπίσει σημαντικό πρόβλημα λειψυδρίας, σε εκατόν είκοσι πέντε περιοχές για την ακρίβεια. Υπήρξε μία άμεση παρέμβαση του Υπουργείου Γεωργίας και αποδείχθηκε ότι ήταν αποτελεσματική. Την ίδια πρακτική θα ακολουθήσουμε και φέτος πολύ πιο οργανωμένα και ελπίζω σε πολύ μικρότερο χρονικό διάστημα και άρα πολύ πιο αποτελεσματικά. 
Επιμένω στην ανάγκη κατασκευής τέτοιων μικρών έργων που έχουν μικρό κόστος, κυρίως όμως έχουν μικρό χρόνο κατασκευής και επομένως είναι άμεσης απόδοσης. Ο σχεδιασμός του Υπουργείου Γεωργίας είναι σχεδιασμός μακροπρόθεσμος. Υπάρχει ένα δεκαετές πρόγραμμα κατασκευής έργων ύψους ενός τρισεκατομμυρίου δραχμών, μέσω των οποίων θα αντιμετωπίσουμε συνολικά και ριζικά το πρόβλημα στην Ελλάδα. Επειδή όμως δεν πρέπει να σχεδιάζουμε μόνο μακροπρόθεσμα και να υλοποιούμε βήμα, βήμα αυτό το σχεδιασμό, αλλά θα πρέπει και άμεσα να αντιμετωπίζουμε ανάγκες, ο καλύτερος τρόπος να αντιμετωπίσουμε αυτές τις ανάγκες είναι τέτοιου είδους μικρές παρεμβάσεις, μικρά φράγματα, λιμνοδεξαμενές, ταμιευτήρες, εμπλουτισμός του υπόγειου υδροφορέα, ώστε να μπορούμε να αποφεύγουμε το πρόβλημα, που αναφέρατε, κύριε συνάδελφε, το πρόβλημα της υφαλμύρωσης, που είναι ένας ιδιαίτερα σημαντικός κίνδυνος. 
Επίσης, θα μπορούμε να αξιοποιήσουμε τα επιφανειακά υδατικά αποθέματα, κρατώντας για περιπτώσεις έκτακτης ανάγκης τα υπόγεια.
Πιστεύω ότι θα είμαστε αποτελεσματικοί στην παρέμβασή μας και όντως, όπως ζητήσατε, θα προσπαθήσουμε να επιταχύνουμε αυτές τις διαδικασίες για τη συγκεκριμένη περιοχή.
ΠΡΟΕΔΡΕΥΩΝ (Κωνσταντίνος Γείτονας): Η δεύτερη με αριθμό 24/8.10.2001 επίκαιρη ερώτηση του Βουλευτή της Νέας Δημοκρατίας κ. Γεωργίου Τρυφωνίδη προς τον Υπουργό Εργασίας και Κοινωνικών Ασφαλίσεων, σχετικώς με την απόφαση του Διοικητικού Συμβουλίου του Οργανισμού Εργατικής Κατοικίας, να παραχωρήσει έκταση στη θέση "Ψαλίδι" Αμαρουσίου, με το σύστημα της αντιπαροχής κλπ., λόγω κωλύματος του Υπουργού δεν θα συζητηθεί και διαγράφεται.
Τρίτη είναι η με αριθμό 29/8.10.2001 επίκαιρη ερώτηση του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Γεωργίας, σχετικώς με την αλλαγή του Κανονισμού, για την επιδότηση του βαμβακιού.
Η επίκαιρη ερώτηση του κ. Στριφτάρη έχει ως εξής:
"Οργή και αγανάκτηση προκαλούν τα απαράδεκτα, αυθαίρετα και παράνομα διοικητικά μέτρα του Υπουργού Γεωργίας, με στόχο να περιορίσουν την επιδοτούμενη παραγωγή βαμβακιού. Με τις αυθαιρεσίες αυτές ο Υπουργός Γεωργίας και η Κυβέρνηση νομίζουν ότι μπορούν να συγκαλύψουν τις τεράστιες και αποκλειστικές ευθύνες για τη διαμόρφωση και υπερψήφιση του καταστροφικού Κανονισμού για το βαμβάκι, στον οποίο όχι μόνο δεν πρόβαλλαν καμία αντίσταση, αλλά στα πλαίσια μιας υποτελούς λογικής και νοοτροπίας έκαναν ό,τι μπορούσαν για να κάνουν το χειρότερο χειρισμό για τους βαμβακοπαραγωγούς της χώρας μας.
Τώρα όμως που εφαρμόζεται ο νέος Κανονισμός, οι βαμβακοπαραγωγοί από "πρώτο χέρι" διαπιστώνουν τον αντιαγροτικό χαρακτήρα, μιας και μεγάλες ποσότητες κινδυνεύουν να μην επιδοτηθούν, με αποτέλεσμα να αποδεκατιστεί το εισόδημά τους.
Ερωτάται ο κύριος Υπουργός:
Θα καταργήσει άμεσα τη σχετική υπουργική απόφαση, για να επιδοτηθεί ολόκληρη η παραγωγή;
Θα ζητήσει από την Ευρωπαϊκή Ένωση να αλλάξει άμεσα ο Κανονισμός, μιας και από τον πρώτο χρόνο εφαρμογής του επιβεβαιώνεται ο καταστροφικός του χαρακτήρας;"
Θα απαντήσει ο Υφυπουργός Γεωργίας κ. Αργύρης.
Ορίστε, έχετε το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε.
Αγαπητέ κύριε συνάδελφε, δεν θα χρειαστεί να καταργήσουμε την υπουργική απόφαση για να επιδοτηθεί όλη η ποσότητα του βαμβακιού. Θα επιδοτηθεί όλη η ποσότητα του βαμβακιού.
Δεύτερον, τι θα κάνουμε για να αλλάξουμε τον Κανονισμό. Νομίζω ότι πολλές φορές θα πρέπει να δεχόμαστε την πραγματική διάσταση του κάθε προβλήματος και των δυνατοτήτων που έχει κάποιος να αλλάζει τους Κανονισμούς της Ευρωπαϊκής Ένωσης για την κοινή οργάνωση της αγοράς πολλών προϊόντων. Θα πρέπει να πω ότι πάνω από ενάμιση χρόνο η ελληνική Κυβέρνηση -και όχι μόνο- και με την παρέμβασή μας στο Ευρωκοινοβούλιο και οι οργανώσεις των παραγωγών κάνουν οτιδήποτε για να περιορίσουν, αν θέλετε, την πρόταση της Επιτροπής, η οποία μιλούσε για την αναθεώρηση του προηγούμενου Κανονισμού.
Σήμερα έχουμε έναν καινούριο κανονισμό, ο Κανονισμός αυτός δεν έχει, αν θέλετε, χρονικό περιθώριο λήξης. Είναι όμως πολύ σημαντικό το ότι ενώ σε όλα τα προϊόντα των βόρειων χωρών έχουν υπάρξει κανονισμοί οι οποίοι μειώνουν, θα έλεγα, τις ενισχύσεις στα προϊόντα, εδώ καταφέραμε τουλάχιστον τη διατήρηση του ίδιου καθεστώτος, του καθεστώτος των ελλειμματικών πληρωμών, που είναι πάρα πολύ σημαντικό. Επίσης, εκεί όπου υπάρχει και η μεγάλη διαφοροποίηση πολλών πάνω στην ψήφιση του νέου κανονισμού σε ό,τι αφορά τις ποσότητες που καλλιεργούνται στην Ελλάδα, ξέρουμε πολύ καλά ότι υπάρχει ένα σημείο αναφοράς πλέον, οι ένα εκατομμύριο εκατόν τριάντα επτά χιλιάδες τόνοι και αν από εκεί και πάνω δεν υπάρξει καμία αύξηση της παραγωγής, από τους ένα εκατομμύριο εκατόν τριάντα επτά χιλιάδες τόνους, διατηρούμε σχεδόν το ίδιο καθεστώς που ίσχυε μέχρι και σήμερα και είναι πολύ σημαντικό ότι στο ίδιο το επίπεδο βρίσκεται και κατά την τελευταία δεκαετία. Γιατί η μέση απόδοση της τελευταίας δεκαετίας στη χώρα μας δεν ξεπερνούσε τους ένα εκατομμύριο εκατόν τριάντα επτά χιλιάδες τόνους, αν εξαιρέσουμε μόνο τα δύο τελευταία χρόνια.
Πιστεύω, λοιπόν, ότι με μια συνεννόηση, η οποία και υπήρξε, για την ορθή εφαρμογή της κοινής υπουργικής απόφασης που έχει στόχο όχι να περιορίσει την επιλεξιμότητα του βαμβακιού, αλλά να μην υπάρξουν ατασθαλίες ή ποσότητες οι οποίες δεν προέρχονται από πραγματική παραγωγή, η εφαρμογή του νέου κανονισμού θα κυμανθεί στα επίπεδα του προηγούμενου κανονισμού πριν την αναθεώρησή του.
ΠΡΟΕΔΡΕΥΩΝ (Κωνσταντίνος Γείτονας): Ο κ. Στριφτάρης έχει το λόγο.
ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, ευχαριστώ.
Κατ' αρχήν είναι θετικό αυτό που είπε ο κύριος Υπουργός ότι θα επιδοτηθεί όλη η παραγόμενη ποσότητα του βαμβακιού. Όμως, μέχρι προχθές ίσχυε το αντίθετο και μάλιστα όλως αυθαίρετα είχε βγει μια υπουργική απόφαση που έλεγε, ότι θα επιδοτηθούν μόνο τα διακόσια ογδόντα οκτώ κιλά κατά μέσο όρο ανά στρέμμα. Δεν θα επιμείνω σ' αυτό αφού είπε ότι θα επιδοτηθεί όλη η παραχθείσα ποσότητα. Νομίζω ότι δεν χρειάζεται να επιμείνω εγώ περισσότερο. 
Αυτό που ήθελα να πω εγώ είναι ότι και ο ίδιος ο Υφυπουργός παραδέχθηκε ότι το καθεστώς που ψηφίστηκε για το βαμβάκι είναι χειρότερο από το προηγούμενο. Και είναι χειρότερο για μια παραγωγή πάνω από ένα εκατομμύριο εκατόν τριάντα επτά χιλιάδες τόνους που για τα ελληνικά δεδομένα και σύμφωνα με τα ίδια τα στοιχεία του Υπουργείου Γεωργίας -απ' ό,τι τουλάχιστον μας έχει δώσει από ένα φάκελο που μας ήλθε τώρα τελευταία για ενημέρωσή μας- οι παραγόμενες ποσότητες την τελευταία χρονιά αν εξαιρέσουμε δηλαδή μια χρονιά την οποία στη στατιστική τη βγάζαμε έξω απ' τη μικρότερη, έτσι λένε οι μαθηματικοί, τη μικρότερη και τη μεγαλύτερη όταν απέχει πολύ από το μέσο όρο την βγάζουμε έξω- είναι πάνω από 1.200.000, κύριε Υφυπουργέ.
Και νομίζω ότι θα πρέπει η ελληνική Κυβέρνηση να πάρει πρωτοβουλία για να αναθεωρηθεί ο κανονισμός. Και εδώ έχουμε να πούμε για την Κυβέρνηση, κύριε Πρόεδρε, ότι συνέβαλε στο να χειροτερέψει και δεν χρησιμοποίησε ούτε καν μια απόφαση του Ευρωπαϊκού Κοινοβουλίου που ζητούσε τουλάχιστον -αν και δεν ικανοποιούσε την πρόταση τη δική μας- έφτανε στο σημείο να θεωρείται η ποσόστωση για το ελληνικό βαμβάκι, τουλάχιστον να φτάνει στους ένα εκατομμύριο διακόσιες χιλιάδες τόνους, επιδοτούμενο.
Αυτή την απόφαση του Κοινοβουλίου δεν την εκμεταλλεύθηκε η Κυβέρνηση για να αυξήσει το 782 και την τιμή αν θέλετε που παραμένει η ίδια από το 1992. Την ίδια ποσόστωση από το 1992 μέχρι σήμερα. Δεν ξέρω αν πουθενά αλλού παραμένει ίδιο το κόστος παραγωγής στο βαμβάκι.
ΠΡΟΕΔΡΕΥΩΝ (Κωνσταντίνος Γείτονας): Ο κ. Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Νομίζω ότι είχαμε πολλές φορές την ευκαιρία να μιλήσουμε γι' αυτό το προϊόν. 'Αλλωστε και την προηγούμενη εβδομάδα υπήρχε επερώτηση των συναδέλφων της Νέας Δημοκρατίας. 
Θα πρέπει να θυμίσω ότι ο βαθμός στήριξης του βαμβακιού από το 1992 είναι δεσμευτικός και στα πλαίσια της απόφασης της GATΤ. Ξέρω πολύ καλά ότι δεν υπάρχει δυνατότητα μεγαλύτερης στήριξης απ' αυτήν που υπήρχε μέχρι το 1992. 
Επίσης, θα πρέπει να πω ότι την τελευταία δεκαετία, η μέση παραγωγή στη χώρα μας ήταν ένα εκατομμύριο εκατόν δεκαεπτά τόνοι. Αν εξαιρέσουμε, όπως είπα και πριν, τα δύο τελευταία χρόνια που η παραγωγή στο μέσο όρο της ήταν ένα εκατομμύριο διακόσιοι πενήντα χιλιάδες τόνοι, αν είμαστε στο εκατομμύριο διακόσιοι πενήντα χιλιάδες εκτιμώ ότι θα είναι περίπου ο συντελεστής συνυπευθυνότητας στο 0,6. Θα ήθελα όμως να προσθέσω το εξής: Η προσπάθεια που κάναμε την περσινή χρονιά αλλά και αυτή που συνεχίζουμε και φέτος, αποσκοπεί και σ' ένα πολύ μεγάλο θέμα όπως είναι η ποιότητα του προϊόντος που είναι πάρα πολύ σημαντική η βελτίωσή της. Και νομίζω ότι με την αυτοπρόσωπη παρουσία των παραγωγών στο εκκοκκιστήριο, με τα ποιοτικά χαρακτηριστικά τα οποία έχουμε καθορίσει για την υγρασία και τις ξένες ύλες, δίνουμε τη δυνατότητα της αναβάθμισής της ποιότητας αλλά και της αναβάθμισης σε επίπεδο διεθνών τιμών που είναι πάρα πολύ σημαντικό.
Κλείνοντας, θα ήθελα να πω ότι επειδή πράγματι υπήρξε μια μεγάλη σύγχυση στους παραγωγούς της Θεσσαλίας και όχι μόνο, περιόδευσα όλη την Ελλάδα και το συνεχίζω και αυτήν την εβδομάδα. Πολλοί προσπαθούν να διαμορφώσουν μια σύγχυση στους παραγωγούς, λέγοντάς τους ότι δεν θα είναι όλη η ποσότητα επιλέξιμη. Απλά, αν η ποσότητα που παρήχθη θα είναι πάνω από αυτήν που έχει ηρτηθεί και δίνει στον καθένα μια ατομική ποσόστωση, μπορεί με ένστασή του να ζητήσει τεκμηριωμένα και την υπόλοιπη ποσότητα. 
Επίσης, δεν θα υπάρξουν δύο τιμές. Και εδώ υπήρξε μια σύγχυση γύρω από το θέμα των δύο τιμών. Και θα έλεγα ότι όσοι επιδιώκουν να δημιουργήσουν αυτήν τη σύγχυση, το μόνο που κάνουν είναι να διαστρεβλώνουν την αλήθεια και να σκορπούν στους παραγωγούς το φόβο. Και το έκανε θα έλεγα η Νέα Δημοκρατία και είχα τη δυνατότητα να απαντήσω. Δεν υπάρχουν δύο τιμές. Είναι μια η τιμή στο βαμβάκι. Δεν υπάρχουν επιλέξιμες και μη επιλέξιμες. Είναι όλη η ποσότητα επιλέξιμη.
Διαμορφώνονται αυτά τα μέτρα για τη σταθεροποίηση της ποσότητας και, αν θέλετε, για να μπορέσουμε να περιορίσουμε και τη μεγάλη σπατάλη των φυσικών πόρων και των αποθεμάτων που έχουμε ακόμη σε υδάτινο δυναμικό. Νομίζω ότι αν έχουμε τα ίδια αποτελέσματα με τα περσινά, οι παραγωγοί θα απολαύσουν σχεδόν τις ίδιες τιμές και πιθανά να έχουμε και κάποια μικρή αύξηση. 
Σας ευχαριστώ. 
ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δεύτερου κύκλου: 
Πρώτη είναι η με αριθμό 26/8-10-2001 επίκαιρη ερώτηση της Βουλευτού της Νέας Δημοκρατίας κας Ελισάβετ Παπαδημητρίου προς τον Υπουργό Εθνικής Οικονομίας, σχετικώς με τη σύνδεση on-line του Ολοκληρωμένου Πληροφορικού Συστήματος με τα κεντρικά γραφεία των κομμάτων. 
Η επίκαιρη ερώτηση της κας Παπαδημητρίου έχει ως εξής: 
"Από το 1999 έπρεπε να είναι έτοιμο το Ολοκληρωμένο Πληροφορικό Σύστημα, που θα περιέχει και θα επικαιροποιεί συνεχώς όλα τα στοιχεία του Γ' Κοινοτικού Πλαισίου Στήριξης για κάθε πρόγραμμα, δράση-έργο. Ενώ προβλέπεται η υποχρεωτική σύνδεση με όλους τους φορείς υλοποίησης. 
Για τις ανάγκες του κοινοβουλευτικού ελέγχου σπαταλώνται εκατοντάδες ώρες (και των επερωτώντων κοινοβουλευτικών και της διοίκησης αλλά και των πολιτικά προϊσταμένων) για τη συλλογή, επεξεργασία και αξιοποίηση στοιχείων που στην εποχή που ζούμε θα έπρεπε να 'ναι σε πρώτη ζήτηση στην οθόνη των Ηλεκτρονικών Υπολογιστών μας. 
Ερωτάται ο κύριος Υπουργός:
Δεν κρίνει την on-line σύνδεση των κομμάτων με το Ολοκληρωμένο Πληροφορικό Σύστημα λειτουργικά σκόπιμη και θεσμικά επιβεβλημένη;". 
Το λόγο έχει ο Υφυπουργός Εθνικής Οικονομίας κ. Πάχτας. 
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Θα ήθελα να απαντήσω στην αγαπητή συνάδελφο, σε σχέση με το αίτημά της για το Ολοκληρωμένο Πληροφορικό Σύστημα, τα εξής: 
Κατ' αρχήν, αγαπητοί συνάδελφοι, θα πρέπει να τονίσουμε ότι το Εργόραμα, το Ολοκληρωμένο Πληροφορικό Σύστημα το οποίο ανέπτυξε το Υπουργείο Εθνικής Οικονομίας, αποτελεί ένα υπόδειγμα πληροφορικού συστήματος που συνδέει τους κανόνες, αλλά και τις διαδικασίες διαχείρισης κοινοτικών προγραμμάτων με την αποτελεσματική παρακολούθηση όλων των αναπτυξιακών έργων ανεξαρτήτως υφής και πηγής της χρηματοδότησής τους. 
Το Εργόραμα, το Ολοκληρωμένο Πληροφορικό Σύστημα πληροί όλες τις προϋποθέσεις που έχει θέσει η Ευρωπαϊκή Επιτροπή για ένα αξιόπιστο, αλλά και διαφανές σύστημα υποστήριξης του Κοινοτικού Πλαισίου Στήριξης με πρωτοπόρο για τα ευρωπαϊκά δεδομένα σχεδιασμό και υλοποίηση. Αυτό διαπιστώθηκε από τους αλλεπάλληλους και εξονυχιστικούς ελέγχους ειδικών ελεγκτών της Ευρωπαϊκής Ένωσης κατά τη διάρκεια των δύο τελευταίων ετών. 
Θέλω να σας τονίσω, αγαπητοί συνάδελφοι, ότι αρκετά κράτη μας ζήτησαν να τους μεταφέρουμε αυτήν την τεχνογνωσία, το δικό μας πληροφορικό σύστημα. Ο συνδυασμός και η φύση των στοιχείων που καταχωρούνται στο πληροφορικό σύστημα, οι αυστηροί κανόνες, αλλά και οι διαδικασίες, που τίθενται στην εισαγωγή των στοιχείων αλλά και οι αυτόματοι έλεγχοι που το ίδιο το σύστημα διεξάγει για να δεχθεί τα στοιχεία μέσα, εξασφαλίζουν τη διαφάνεια αλλά και την απαιτούμενη πληροφόρηση για τα έργα και διασφαλίζουν την τήρηση των υποχρεώσεων απέναντι στο βαρύ αλλά και απειλητικό πλαίσιο διαχείρισης που επιβάλλουν πλέον οι νέοι κανονισμοί. Θα έλεγα με μια φράση ότι το σύστημα καθίσταται θεματοφύλακας της ορθής διαχείρισης του Κοινοτικού Πλαισίου Στήριξης. 
Επειδή πράγματι μας έχει απασχολήσει πάρα πολύ και το περιεχόμενο της ερώτησής σας, θα ήθελα να τονίσω αγαπητή συνάδελφε, ότι θέλουμε πράγματι το Γ' Κοινοτικό Πλαίσιο Στήριξης να είναι ένα ανοικτό βιβλίο για τον κάθε πολίτη, πόσο μάλλον για τους συναδέλφους του ελληνικού Κοινοβουλίου. Γι' αυτό και έχουμε προγραμματίσει μέσα στο επόμενο δεκαήμερο, στο τέλος αυτής της εβδομάδος και στις αρχές της επόμενης, να δοθούν μέσω του διαδικτύου τα έργα τα οποία έχουν καταχωρηθεί ήδη από το Β' Κοινοτικό Πλαίσιο Στήριξης, στοιχεία που αφορούν τα έργα που γίνονται, τον προϋπολογισμό τους, τη χωροταξική τους διάσταση και τις απορροφήσεις τους. 
Τα είκοσι χιλιάδες εκατόν εβδομήντα πέντε έργα του Β΄ πακέτου Ντελόρ, που είναι εξήντα εννέα χιλιάδες διακόσια δώδεκα υποέργα, θα δοθούν στο διαδίκτυο και εμμέσως στον κάθε Έλληνα πολίτη και σε εσάς. 
Τώρα, για τη συστηματική παρακολούθηση του Γ΄ Κοινοτικό Πλαίσιο Στήριξης από πλευράς κομμάτων εκεί είμαστε ανοικτοί και μπορούμε να δεσμευτούμε ότι μέσα στο επόμενο εξάμηνο θα αναπτυχθεί μία εφαρμογή...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
Τελειώνω με μία φράση, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υφυπουργέ.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Θα αναπτυχθεί μία ειδική εφαρμογή -για να μπορέσει να δοθεί στη συνέχεια και σε σας- για να είναι διαθέσιμη στα κόμματα, που θα δίνει όλη εκείνη την αναγκαία πληροφόρηση, ώστε και τα κόμματα τα ίδια να μπορούν να έχουν άμεση πρόσβαση μέσα στα στοιχεία του Γ΄ Κοινοτικό Πλαίσιο Στήριξης.
Άρα, λοιπόν, όλα τα στοιχεία του Γ΄ Κοινοτικό Πλαίσιο Στήριξης μέσα στο επόμενο εξάμηνο θα μπορέσουμε να κινηθούν προς την κατεύθυνση που βάλατε και στην ερώτησή σας και είμαστε ανοιχτοί από κοινού να δούμε εκείνα τα στοιχεία, που είναι χρήσιμο να έχετε και στη διάθεσή σας. Πάντως, κύριε Πρόεδρε, είμαστε ανοιχτοί στην πρόταση αυτή. Είναι ένας χειρισμός που θέλει να κάνουμε μία ειδική προσπάθεια και νομίζω ότι θα είμαστε έτοιμοι στο τέλος αυτού του εξαμήνου για το Γ΄ Κοινοτικό Πλαίσιο Στήριξης 
Σας ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Η κα Παπαδημητρίου έχει το λόγο.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Μακάρι, κύριε Υφυπουργέ. Ασφαλώς μιλάω για το Γ΄ Κοινοτικό Πλαίσιο Στήριξης. Έτσι κι αλλιώς είναι υποχρέωσή σας η σύνδεσή σας on-line με όλους τους φορείς υλοποίησης του Γ΄ Κοινοτικό Πλαίσιο Στήριξης. 
Δεν αμφισβητώ ότι είσθε στη διάθεσή μας, αλλά η διαδικασία συλλογής των στοιχείων είναι και επίπονος και τελικά πάνε στράφι χιλιάδες -και κυριολεκτώ- ανθρωποώρες. Απαιτείται ένας χώρος που και αυτός δεν χρειάζεται να υπήρχε. Δηλαδή στο δικό μου γραφείο οι ερωτήσεις μου προς εσάς για τις επενδύσεις των αναπτυξιακών νόμων είναι δύο τετραγωνικά μέτρα στους τοίχους του γραφείου μου, που είναι τελείως τρελό! Και να μην αναφέρω όλες τις ώρες που έχω φάει εγώ, εσείς, η υπηρεσία κοινοβουλευτικού ελέγχου. 
Και δεν εννοώ να είστε στη διάθεσή μας μόνο, εννοώ να είστε on-line με ό,τι καταγράφεται. Και θεωρώ ότι πάρα πολύ σημαντικό είναι να έχει περάσει από scanner κάθε λεπτομέρεια, που αφορά στα προγράμματα. Δηλαδή οι συμβάσεις των συμβούλων διαχείρισης, οι μελέτες των συμβούλων, τα ρεπόρτα των αξιολογητών. Είναι στοιχεία που νομίζω ότι και οι τριακόσιοι Βουλευτές ζητάνε, επαναλαμβάνεται δουλειά που έχει κάνει ένας από όλους. 
Εγώ δεν σας λέω να βάλετε τριακόσια τερματικά που θα έπρεπε κανονικά το 2001 να το γυρεύανε κι αυτό. Σας λέω τα τέσσερα κόμματα να θεωρηθούν ότι δικαιούνται το τερματικό που δικαιούται η Γενική Γραμματεία Δημοσίων Έργων.
Χαίρομαι που προς αυτήν την κατεύθυνση βλέπετε θετικά. Φοβάμαι λιγάκι αυτό που μου είπατε, δηλαδή ότι θα κάνετε "ό,τι απαιτείται". Εγώ πιστεύω ότι απαιτείται το σύνολο της διαδικασίας υλοποίησης του έργου.
Ευχαριστώ πάρα πολύ.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Σας ευχαριστώ, κύριε Πρόεδρε.
Θα ήθελα κατ΄ αρχήν, αγαπητή συνάδελφε, να τονίσω ότι για πρώτη φορά στη χώρα μας έχουμε ένα τέτοιο πληροφορικό σύστημα, που καταγράφει συνολικά την αναπτυξιακή προσπάθεια της χώρας, αλλά και διαχειρίζεται θα έλεγα με τρόπο ολοκληρωμένο τη σχετική πληροφορία. 
Οι πληροφορίες που ζητήσατε είναι πληροφορίες που ενσωματώνονται ως στοιχεία στο πληροφορικό σύστημα. Από τη σύμβαση, τη δαπάνη, την αρχική μελέτη, την όποια αλλαγή του τεχνικού δελτίου, τις όποιες αλλαγές προϋπολογισμών, αυτά καταγράφονται. Όπως μέχρι και τη σύμβαση, μέχρι και το ΑΦΜ του κάθε εργολάβου, του κάθε αναδόχου, του κάθε επιχειρηματία, ο οποίος παίρνει μέρος στη διαχείριση των πόρων του Γ΄ Κοινοτικό Πλαίσιο Στήριξης. 
Άρα, θα έλεγα ότι μπορούμε να έχουμε όλοι μια συνολική εικόνα, όχι απλά ενός έργου απλού, αλλά συνολικά της αναπτυξιακής προσπάθειας της χώρας μας, γιατί, όπως ξέρετε, έχουμε σχεδιάσει έτσι το Γ΄ Κοινοτικό Πλαίσιο Στήριξης που να έχει ένα χαρακτήρα βαθιά διαρθρωτικό και αναπτυξιακό. 
Και το πρόβλημά μας δεν είναι -και πιστεύω ότι θα συμφωνήσετε και εσείς, το έχουμε πει άλλωστε πολλές φορές μεταξύ μας, κυρία Παπαδημητρίου- να απορροφήσουμε τους πόρους για τους πόρους, είναι να απορροφήσουμε τους πόρους για τους στόχους του προγράμματος, για να έχουμε την αποτελεσματικότητα και την ποιότητα βεβαίως και τη διαφάνεια της όλης προσπάθειάς μας.
Άρα έχουμε δεσμευθεί εμείς σαν χώρα για συγκεκριμένους στόχους στο κάθε πρόγραμμα. Αυτοί οι στόχοι που είναι μετρήσιμοι πρέπει να αναδεικνύονται και μέσα στο πληροφορικό σύστημα. Γι' αυτό, όπως γνωρίζετε -και είχαμε κάνει συζήτηση στη Βουλή, όταν περάσαμε αυτήν την τροπολογία- έχουμε κατ' αρχήν δεσμευθεί όλοι οι φορείς υλοποίησης -και είναι θεσμικά νομοθετημένο πλέον αυτό- να συμπληρώνουν μηνιαία και τριμηνιαία δελτία προόδου και φυσικού και οικονομικού αντικειμένου, για να βλέπουμε συνολικά όχι μόνο πόσους πόρους απορροφούμε, αλλά τι έργο κυρίως παράγεται, πόσο πιάνουν τόπο αυτοί οι πόροι που δαπανούμε, πώς υλοποιείται το φυσικό αντικείμενο.
΄Ετσι θα έχουμε μια συνολική εικόνα της αναπτυξιακής προσπάθειας και κατά πόσο βεβαίως έχουμε ένα σημαντικό εργαλείο στο χέρι μας, για να χαράξουμε και αναπτυξιακή στρατηγική, να βλέπουμε εκ των προτέρων πού υπάρχουν αστοχίες για να τις διορθώσουμε.
Εδώ πλέον θα ξέρουμε την πραγματική εικόνα σε διάστημα ενός μηνός, γιατί αυτό το μήνα θα εκτελείται η δαπάνη και στη συνέχεια με το μηνιαίο δελτίο θα έχουμε τη δαπάνη περασμένη στο σύστημα και στο τριμηνιαίο, το φυσικό αντικείμενο. 
Όλα, λοιπόν, τα στοιχεία στα οποία προηγουμένως αναφερθήκατε, εμπεριέχονται μέσα σ' αυτό το ολοκληρωμένο πληροφοριακό σύστημα και όπως είπα και στην αρχή, θα έχουμε αυτήν τη στιγμή τη δυνατότητα, επειδή πρέπει να τακτοποιήσουμε όλα τα προενταγμένα...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
Μπορώ να έχω μισό λεπτό, κύριε Πρόεδρε;
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υφυπουργέ. 
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Ευχαριστώ.
Όλα τα προενταγμένα έργα του Γ' Κοινοτικού Πλαισίου Στήριξης, αυτά που προχρηματοδοτήσαμε από εθνικούς πόρους από την 1η Γενάρη του 2000 εως σήμερα που είναι περίπου χίλια διακόσια έργα, ενός προϋπολογισμού 2,7 τρισεκατομμυρίων δραχμών που αποτελούν το 25% του Γ' Κοινοτικού Πλαισίου Στήριξης που είναι σε εξέλιξη, ενεργοποιείται, εκτελείται, είναι σε διαδικασία ανάθεσης για εκτέλεση στη συνέχεια, όλα αυτά τακτοποιούνται και αναγκαστικά θα περάσουν όλα μέχρι το τέλος του Οκτωβρίου μέσα στο πληροφορικό σύστημα, γιατί μόνο έτσι, όπως είπατε προηγουμένως, μπορούμε να ζητήσουμε πόρους της κοινοτικής συνδρομής μέσω on line με την Ευρωπαϊκή Ένωση. 
Αυτό είναι σε εξέλιξη, γιατί πιστεύουμε ακριβώς ότι θα μπορέσουν τα στοιχεία αυτά μέσω διαδικτύου να είναι προσιτά και σε σας. Αυτός είναι ο στόχος μας, να υπάρχει δηλαδή μια επιτελική παρακολούθηση απ' όλα τα κόμματα της Βουλής, της όποιας προσπάθειας για το Γ΄ Κοινοτικό Πλαίσιο Στήριξης.
'Οσον αφορά το δεύτερο, όπως είπα και προηγουμένως, στο τέλος αυτής της βδομάδας θα βγάλουμε στο διαδίκτυο το σύνολο των είκοσι εφτά χιλιάδων περίπου έργων του Β' Πακέτου Ντελόρ τομεακά, περιφερειακά και ελληνικές πρωτοβουλίες και των εξήντα εννέα χιλιάδων υποέργων για να έχετε μια σαφή εικόνα, ποια είναι τα έργα που εκτελούνται στην κάθε περιφέρεια, σε κάθε νομό.
Ευχαριστώ πολύ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 30/8.10.2001 επίκαιρη ερώτηση της Βουλευτού του Κομμουνιστικού Κόμματος Ελλάδας κας Λιάνας Κανέλλη προς τους Υπουργούς Εθνικής ΄Αμυνας, Εξωτερικών, σχετικώς με δημοσιεύματα του Τύπου αναφερόμενα σε αιτήματα των Αμερικανών, για μέτρα θωράκισης της αμερικανικής βάσης στη Σούδα κλπ.
Η επίκαιρη ερώτηση της κας Κανέλλη έχει ως εξής:
"Σύμφωνα με δημοσιεύματα του Τύπου -ιδιαίτερα των Χανίων- οι Ηνωμένες Πολιτείες της Αμερικής κατέθεσαν στα Υπουργεία Εξωτερικών και Εθνικής 'Αμυνας συγκεκριμένη λίστα με μέτρα για παραπέρα θωράκιση της αμερικανικής βάσης στη Σούδα.
Μεταξύ των άλλων αναφέρεται ότι οι Αμερικανοί ζητούν παραχωρήσεις για εγκαταστάσεις σταθερών και κινητών συστημάτων παρακολούθησης, αναβάθμιση του Ναυτικού Νοσοκομείου Κρήτης και ιδιαίτερα εκσυγχρονισμό των χειρουργείων, μονάδα αντιμετώπισης επιπτώσεως από ραδιοβιολογικό πόλεμο, αλλά και κατασκευή ελικοδρομίου δίπλα στο νοσοκομείο.
Τα αιτήματα αυτά των Αμερικανών, σε συνδυασμό με δηλώσεις του Προέδρου των Ηνωμένων Πολιτειών Αμερικής και άλλων αμερικανικών παραγόντων για δεκαετή πόλεμο, φανερώνουν ότι θα χρησιμοποιηθεί η Σούδα για επιθέσεις σε γειτονικές χώρες. 'Ένα τέτοιο ενδεχόμενο θα μετατρέψει την Ελλάδα σε πολεμικό ορμητήριο των Ηνωμένων Πολιτειών Αμερικής, δημιουργώντας σοβαρότατους κινδύνους για τους κατοίκους της περιοχής των Χανίων, της Κρήτης και ολόκληρης της χώρας.
Ερωτώνται οι κύριοι Υπουργοί, αν ανταποκρίνονται στην πραγματικότητα τα παραπάνω και αν ναι, πώς σκέπτεται να τα αντιμετωπίσει η Κυβέρνηση;".
Ο Υπουργός Εθνικής ΄Αμυνας κ.Τζοχατζόπουλος έχει το λόγο.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής Άμυνας): Ευχαριστώ, κύριε Πρόεδρε.
Κυρίες και κύριοι συνάδελφοι, νομίζω ότι είναι σαφές πως η υπόθεση αντιμετώπισης της τρομοκρατίας έχει αναχθεί πλέον σε μια παγκόσμια προσπάθεια συλλογικής αντιμετώπισης, με τη δημιουργία μιας αποτελεσματικής πολιτικής ασφάλειας και προστασίας για όλους τους λαούς της γης. 
Το φαινόμενο της διεθνούς τρομοκρατίας καταδικάζεται απ' όλους. Αναμφισβήτητα έχουμε υποχρέωση όλοι οι λαοί να εξασφαλίσουμε τον τρόπο της δικής μας συμβολής και από κει και πέρα βέβαια να εξασφαλίσουμε ότι θα διασφαλιστεί η διεθνής νομιμότητα, ότι θα ισχύσουν οι αρχές του δικαίου, ότι η απάντηση στην τρομοκρατία δεν θα οδηγήσει σε σύγκρουση πολιτισμών και λαών, αλλά πραγματικά θα εξασφαλίσει το έλλειμμα αποτελεσματικής άμυνας και ασφάλειας όλων των λαών του κόσμου ενάντια στη νέα παγκοσμιοποιημένη μορφή της τρομοκρατίας, όπως εμφανίστηκε την 11η Σεπτεμβρίου.
Στη βάση αυτών των δεδομένων είναι ανάγκη να υπάρξουν και μέτρα προστασίας, ετοιμότητας, επιφυλακής σε μία σειρά από υποδομές της χώρας για να είμαστε σε θέση να αντιμετωπίσουμε το φαινόμενο της τρομοκρατίας.
Έτσι, λοιπόν και στις συγκεκριμένες εγκαταστάσεις της Σούδας -στην οποία αναφέρεστε, κύριε συνάδελφε- οι οποίες αποτελούν πρώτα από όλα ελληνικές στρατιωτικές εγκαταστάσεις υψίστης σημασίας, διότι εδώ πέρα βρίσκεται τόσο ο Ναύσταθμος, όσο το Πεδίο Βολής της Κρήτης, η 115 Πτέρυγα Μάχης της Πολεμικής Αεροπορίας, αλλά και μονάδες Στρατού Ξηράς, είμαστε υποχρεωμένοι να λάβουμε τα αναγκαία μέτρα ασφάλειας και αυτό δεν επηρεάζεται από το γεγονός ότι συγχρόνως η Σούδα συνιστά εγκατάσταση εξυπηρέτησης των ναυτικών δυνάμεων του ΝΑΤΟ στο Ναύσταθμο στο πλαίσιο της υποχρέωσης της Ελλάδος από τη σύμβαση της συμμετοχής στη συμμαχία.
Συγχρόνως, όμως, υπάρχουν και εγκαταστάσεις παροχής διευκολύνσεων για τις ανάγκες της Αεροπορίας των Ηνωμένων Πολιτειών της Αμερικής. Μια αεροπορική βάση στο πλαίσιο της υφιστάμενης συμφωνίας αμυντικής συνεργασίας με τις Η.Π.Α. Γι' αυτό, λοιπόν, πέραν από τα μέτρα τα οποία λαμβάνονται σε εθνικό επίπεδο για την προστασία της βάσης, η συνεργασία με τις Ηνωμένες Πολιτείες της Αμερικής στο πλαίσιο αυτής της συμφωνίας που έχουμε, μας δίδει τη δυνατότητα εξασφάλισης χρηματοδότησης των απαραίτητων επιπρόσθετων στρατιωτικών εγκαταστάσεων. Άρα, λοιπόν, όλες οι ενέργειες που γίνονται εκεί δεν έχουν καμία μορφή παραχώρησης οιασδήποτε εξουσίας παραπάνω απ' αυτήν που μέσα από τη σύμβαση προβλέπεται, αλλά γίνονται εγκαταστάσεις και υποδομές στο πλαίσιο της σύμβασης μεταξύ των δύο χωρών, Ελλάδος και Η.Π.Α. και χρηματοδοτούνται εν μέρει και από το ΝΑΤΟ.
Τώρα ότι υπάρχει αναβάθμιση του Ναυτικού Νοσοκομείου της Κρήτης και συγκεκριμένα εκσυγχρονισμός χειρουργείων, μονάδα αντιμετώπισης επιπτώσεων από ραδιοβιολογικό πόλεμο και κατασκευή ελικοδρομίου, νομίζω ότι αυτό είναι ένα εξαιρετικά κοινωφελές έργο και χρησιμοποιείται για την κάλυψη των αναγκών των πολιτών σε τοπικό επίπεδο. Νομίζω ότι η γενικότερη αναβάθμιση του Ναυτικού Νοσοκομείου Κρήτης είναι επιβεβλημένη, επομένως τα έργα αυτά έχουν χαρακτήρα προστασίας της περιοχής και σε καμία περίπτωση δεν υποδηλώνουν επιθετικές ενέργειες. 
Τέλος, να είστε βέβαιοι, ότι όποια ανησυχία και αν υπάρχει για τις πιθανές επιπτώσεις στην Ελλάδα από την εξέλιξη της τρομοκρατίας, η Ελλάδα θα αντιμετωπίσει αυτήν την απειλή στο πλαίσιο των συλλογικών αποφάσεων, είτε στην Ευρωπαϊκή Ένωση είτε στο ΝΑΤΟ που θα χρειαστεί να ληφθούν για να αντιμετωπιστεί η τρομοκρατία και επιπλέον να είστε βέβαιοι ότι η ενημέρωση του Κοινοβουλίου σε οποιαδήποτε περίπτωση και για οποιαδήποτε εξέλιξη θα είναι επιβεβλημένη, έτσι ώστε να γνωρίζουν οι πάντες πώς και με ποιον τρόπο αντιμετωπίζουμε την τρομοκρατία, είτε σε σταθερή βάση τώρα είτε όμως και σε οποιαδήποτε έκτακτη κατάσταση. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Η κα Κανέλλη έχει το λόγο.
ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
Παρά ταύτα δεν πήρα απάντηση ή, αν θέλετε, εμμέσως πήρα μία απάντηση, η οποία νομίζω ότι προξενεί κατάπληξη και θα έλεγα περίπου εξεγείρει οποιονδήποτε εύφρον άνθρωπο. Ζήσαμε στην Ελλάδα πολλά χρόνια, αναζητώντας ένα ελικοδρόμιο κάπου στο Αιγαίο. Έρχεστε τώρα και μου λέτε ότι για λόγους ανάγκης και εξυπηρέτησης τοπικών ζητημάτων το ελικοδρόμιο φτιάχνεται για να εξυπηρετηθεί η Σούδα μετά την έναρξη και την κήρυξη πολέμου από τους Αμερικανούς εναντίον των τρομοκρατών. Δεν είμαστε καθόλου σίγουροι ότι είναι μόνο εναντίον των τρομοκρατών. Εμείς πιστεύουμε ότι ενδεχομένως να είναι και εναντίον πληθώρας λαών και έρχεστε επίσης να μου πείτε ότι θα εξυπηρετηθούν τα συμφέροντα της τοπικής κοινωνίας της Κρήτης, κύριε Υπουργέ, με ραδιοβιολογικού πολέμου ενίσχυση του τοπικού νοσοκομείου. Δηλαδή πώς να το εκλάβουμε αυτό; Απειλείται η Κρήτη από ραδιοβιολογική επίθεση ή αν θα υποστεί ο οποιοσδήποτε άλλος επίθεση σε οποιοδήποτε σημείο της χώρας, θα μεταφερθεί στο ειδικό νοσοκομείο δίπλα από τη βάση της Σούδας;
Τώρα, το αν η Σούδα λειτουργεί ή δεν λειτουργεί -γιατί δεν μου απαντήσατε-ως ελληνικό έδαφος, επιτρέψτε μου να σας πω, ότι από το 1990 που υποτίθεται ότι απομακρύνθηκαν οι αμερικανικές βάσεις από το ελληνικό έδαφος, η Σούδα έχει γιγαντωθεί. Ξέρετε καλύτερα από εμένα το παράρτημα της συμφωνίας που επιτρέπει την απόβαση Αμερικανών πεζοναυτών στη Σούδα, χωρίς να ρωτηθεί κανένας από τους ελληνικούς παράγοντες και μου επικαλεστήκατε τις επικουρικές ελληνικές δυνάμεις, ενώ γνωρίζετε και γνωρίζουμε καλά ότι διαλύσατε ολόκληρη μοίρα, ολόκληρη μονάδα -δεν είμαι ειδική, γυναίκα είμαι δεν έχω πάει, ευτυχώς ελπίζω να μη χρειαστεί να πάμε σε έκτακτες συνθήκες και εμείς στο Στρατό- αλεξιπτωτιστών και έχετε μετατρέψει ακατάλληλα εκπαιδευμένους Έλληνες στρατιώτες σε φύλακες των συμφερόντων και της ασφάλειας των Αμερικανών στη βάση της Σούδας.
Επομένως αναρωτιέμαι αυτό το αβύθιστο αεροπλανοφόρο το οποίο έχουν και χρησιμοποιούν οι Αμερικανοί και γνωρίζουμε ότι συνδέονται απ' ευθείας με τις αμερικανικές βάσεις στη Γερμανία και με το Ισερλικ, αποτελούν πλέγμα και ξέρουμε και το ρόλο της Σούδας. Στην Κύπρο το 1974 η Σούδα αποπροσανατόλισε ελληνικά αεροπλάνα. Για ποια εθνικά κυριαρχικά δικαιώματα μπορούμε να μιλάμε; Είμαστε ή δεν είμαστε σε πόλεμο και στοχοποιεί ή δεν στοχοποιεί η Σούδα αυτήν τη στιγμή την Κρήτη και δια της Κρήτης όλη την Ελλάδα. Αυτή την απάντηση ήθελα, δεν την πήρα, αν μπορείτε να μου την δώσετε στη δευτερολογία σας να καθησυχαστούν και οι Κρητικοί ότι τους κάνετε ένα ραδιοβιολογικό νοσοκομείο εκεί, γιατί θα πρέπει να αντιμετωπίσουν ενδεχομένως φακελάκια με σκόνη που είναι της μόδας τώρα τελευταία δυστυχώς της αρνητικής. 
ΠΡΟΕΔΡΕΥΩΝ (Κωνσταντίνος Γείτονας): Ο Υπουργός Εθνικής Άμυνας κ. Τσοχατζόπουλος έχει το λόγο.
ΑΠΟΣΤΟΛΟΣ- ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής Άμυνας): Ήθελα να επαναλάβω στην κα Κανέλλη, μιλάμε για ελληνικές εγκαταστάσεις, ελληνικές στρατιωτικές εγκαταστάσεις υψίστης εθνικής σημασίας το ότι στο πλαίσιο λειτουργίας αυτών των στρατιωτικών βάσεων υπάρχει και η συμφωνία με τις ΗΠΑ για τη λειτουργία της αμερικανικής βάσης, είναι μια γνωστή υπόθεση, ένα πολύ συγκεκριμένο πλαίσιο με σαφείς δεσμεύσεις αμοιβαία, έτσι ώστε τίποτε το ιδιαίτερο ή το περίεργο να μην πραγματοποιείται εκεί. Διότι και αν ακόμη γίνονται κάποιες νέες εγκαταστάσεις, κυρία Κανέλλη, αυτό προβλέπεται από το πλαίσιο ...
ΛΙΑΝΑ ΚΑΝΕΛΛΗ: Θα αποζημιώναμε τους Έλληνες εργαζομένους, αν ήταν ελληνική. 
ΠΡΟΕΔΡΕΥΩΝ (Κωνσταντίνος Γείτονας): Κυρία Κανέλλη, μην εμποδίζετε τον κύριο Υπουργό να απαντήσει. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής Άμυνας): Είναι πάντοντε κάτω από τον έλεγχο των ελληνικών Ενόπλων Δυνάμεων και με έγκρισή τους. Τίποτε δεν μπορεί να γίνει χωρίς τον έλεγχο και την έγκριση των ελληνικών Ενόπλων Δυνάμεων όπως προβλέπει η συμφωνία. Άρα, λοιπόν, καμία ανησυχία σ' αυτό.
Δεύτερον, δεν καταλαβαίνω γιατί ενοχληθήκατε. Προβλέπεται στο πλαίσιο λειτουργίας της βάσης μια μονάδα η οποία αναβαθμίζει το νοσοκομείο, προβλέπονται νέες δυνατότητες αντιμετώπισης επιπτώσεων από ραδιοβιολογικό πόλεμο, πέραν της κατασκευής του ελικοδρομίου και σας δημιουργεί ανησυχία; Μα σήμερα, διαβάσατε στις εφημερίδες, όλη η Ευρώπη αρχίζει και κινείται παράλληλα με τις ΗΠΑ να ανησυχεί για πιθανές συνέπειες ραδιοβιολογικού πολέμου. Όταν αυτό υπάρχει σε όλο τον κόσμο, γιατί ενοχλεί ότι εδώ γίνεται μια πρόβλεψη να έχει την δυνατότητα αυτό το νοσοκομείο να αντιμετωπίσει τέτοιους κινδύνους. 
Σήμερα είχα μια συζήτηση με τους Αρχηγούς το πρωί, διότι ήθελα να διαπιστώσω οι Ενοπλες Δυνάμεις της χώρας είναι σε θέση να αντιμετωπίσουν και σε ποιο βαθμό, τέτοια έκτακτα φαινόμενα, σαν και αυτά που βλέπετε ότι υπάρχουν σε όλο τον κόσμο, γιατί είναι άσπρες σκόνες οι οποίες μοιράζονται από εδώ και από εκεί υπάρχουν ανησυχίες, μολύνσεις βιολογικές λόγω του άνθρακα κοκ. Και εδώ πέρα πρέπει να σας πω ότι γίνεται μια συστηματική προσπάθεια τώρα να διαμορφώσουμε και έναντι αυτών των απειλών ...
ΛΙΑΝΑ ΚΑΝΕΛΛΗ: Στη Σούδα ...
ΠΡΟΕΔΡΕΥΩΝ (Κωνσταντίνος Γείτονας): Κυρία Κανέλλη, ομιλεί ο κύριος Υπουργός για ένα θέμα που απασχολεί όλο τον ελληνικό λαό. Αφήστε τον να εκφράσει το λόγο του για να ενημερωθεί ο λαός, γι' αυτό άλλωστε υποβάλατε και την ερώτησή σας. 
Συνεχίστε, κύριε Υπουργέ, είναι σοβαρό το θέμα.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής Άμυνας): Υπάρχουν νέες απρόβλεπτες, άγνωστες απειλές που δεν υπήρχαν μέχρι σήμερα, δεν απασχολούσαν τουλάχιστον τις 'Ενοπλες Δυνάμεις της χώρας μας αλλά και παγκοσμίως τις άλλες. 'Ομως τώρα το πρόβλημα είναι εδώ και κάποιοι θα ασχοληθούν για την αντιμετώπισή τους.
Επομένως, νομίζω ότι αυτό που προβλέπεται στο πλαίσιο της συμφωνίας με τις ΗΠΑ για ενίσχυση της υποδομής και της ικανότητάς της στη Σούδα, δεν δημιουργεί ούτε κίνδυνο ούτε πρόβλημα. Απλά είναι ένα εφόδιο παραπάνω, το οποίο βεβαίως θα αξιοποιήσουν οι Αμερικανοί στρατιώτες προκειμένου να μετακινηθούν και να πάνε στις δικές τους αποστολές, αλλά συγχρόνως θα είναι και προς χρήση της τοπικής κοινωνίας και αυτό νομίζω ότι είναι ένα θετικό σημείο. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κύριοι Βουλευτές, εισερχόμαστε στην ημερήσια διάταξη των 
ΕΠΕΡΩΤΗΣΕΩΝ
Θα συζητηθεί η υπ΄ αριθμόν 5/27.9.2001 επερώτηση των Βουλευτών της Νέας Δημοκρατίας κυρίων Σπύρου Ταλιαδούρου, Αναστάσιου Σπηλιόπουλου, Σοφίας Καλαντζάκου, Γεωργίου Γαρουφαλιά, Μιχάλη Χαλκίδη, Θεοφάνη Δημοσχάκη, Μιχάλη Παπαδόπουλου και Γεωργίου Καλού, προς τον Υπουργό Εθνικής Παιδείας και Θρησκευμάτων, σχετικά με το νομοθετικό πλαίσιο στα θέματα της διοίκησης της εκπαίδευσης.
Για τη συζήτηση της σημερινής επερώτησης από τη Νέα Δημοκρατία ορίζεται ως Κοινοβουλευτικός Εκπρόσωπος ο Βουλευτής Α΄ Πειραιώς κ. Γεώργιος Καλός.
Το λόγο έχει ο πρώτος των επερωτώντων κ. Σπύρος Ταλιαδούρος.
ΣΠΥΡΙΔΩΝ ΤΑΛΙΑΔΟΥΡΟΣ: Κυρίες και κύριοι συνάδελφοι, η παιδεία ήταν και θα είναι μείζον εθνικό θέμα. 'Επρεπε να τίθεται πάνω και πέρα από τις όποιες προσωπικές φιλοδοξίες των αρμοδίων να παρεμβαίνουν στα συστήματα και στους φορείς της. Έπρεπε να βρίσκεται μακριά από κομματικές γραμμές και αγκυλώσεις. 
Η κατάσταση που επικρατεί δυστυχώς σήμερα στην εκπαίδευση στον τόπο μας, είναι απαράδεκτη. Όχι μόνο δεν ανταποκρίνεται στις ανάγκες της εποχής που έρχεται, αλλά αντίθετα συνιστά ένα μνημείο καθήλωσης στο χρεοκοπημένο παρελθόν. 
Δεν έχουμε την υποδομή, δεν έχουμε την κατάλληλη πολιτική. Υπάρχει τεράστια υστέρηση στην απορρόφηση χρηματοδοτήσεων και αξιοποίησης των κοινοτικών πόρων για έργα υποδομής.
Η χώρα μας, κύριοι συνάδελφοι, βρίσκεται σε σταθερή απόκλιση έναντι της πραγματικότητας και των τάσεων που επικρατούν σε ολόκληρη την Ευρώπη.
Σήμερα ο εκπαιδευτικός κόσμος της πατρίδας μας εγκλωβίστηκε στα στενά πλαίσια που η Κυβέρνηση με τη στενή της λογική, καθόρισε. 
Οι εκπαιδευτικοί βλέπουν το εκπαιδευτικό τους έργο να περιορίζεται στην εξεταστική αναγκαιότητα. 
Οι μαθητές βλέπουν το μέλλον τους να εξαρτάται από εξαντλητικές εξετάσεις, ενώ η μαθησιακή διαδικασία υποβαθμίζεται. 
Δεν είναι δυνατόν αυτός ο χώρος που λέγεται εκπαίδευση να έχει τόσο πολύ εγκαταλειφθεί. Δεν μπορεί αυτό που όλοι μας έχουμε ονομάσει πρώτη εθνική προτεραιότητα να έχει φορτωθεί με τόσα πολλά και μεγάλα προβλήματα. Δεν μπορεί το πλέον ευαίσθητο κομμάτι της ελληνικής κοινωνίας να χρησιμοποιείται τόσο προκλητικά για την επίτευξη κομματικών στόχων ή ακόμα περισσότερο για την ικανοποίηση και επιβράβευση κομματικών στελεχών, που τις περισσότερες φορές διακρίνονται για την αναξιοκρατία των θέσεων που κατέχουν, αλλά και για την εμπάθεια των λόγων και των έργων. 
Δεν ανέχεται πλέον κανείς αυτήν την πολιτική της υποβάθμισης της ποιότητας της εκπαίδευσης. Δεν μπορούμε παρά να αναλάβουμε όλοι μας τις ευθύνες μας. 
Αλήθεια, κύριε Υπουργέ, μπορείτε να ενημερώσετε σήμερα επισήμως τη Βουλή των Ελλήνων και τον ελληνικό λαό, πόσες χιλιάδες εκπαιδευτικοί έλειπαν από τα σχολεία στις 12 Σεπτεμβρίου που άρχισαν τα μαθήματα και πόσοι εξακολουθούν να λείπουν ακόμα και σήμερα από τα σχολεία; Ξέρετε μήπως πόσες χιλιάδες διδακτικές ώρες έχουν χαθεί μέχρι τώρα και πόσες ακόμα με δική σας αποκλειστική ευθύνη θα χαθούν; Βρισκόμαστε ήδη στα μισά του Οκτωβρίου και τα σχολεία δεν μπορούν να έχουν πλήρες ωράριο. Για παράδειγμα στο Νομό Καρδίτσας τα σχολεία λειτουργούν μόνο τέσσερις με πέντε ώρες. Μήπως γνωρίζετε να μας πείτε γιατί ενάμιση μήνα μετά την έναρξη της σχολικής χρονιάς λείπουν περίπου τα μισά βιβλία από τα σχολεία; Μήπως γνωρίζετε πόσες οργανικές θέσεις δασκάλων αφήσατε ακάλυπτες κατά τους διορισμούς και πόσες χιλιάδες ενστάσεις κατά το διορισμό αναπληρωτών έχουν υποβληθεί; 
Στα ΤΕΕ οι ελλείψεις σε καθηγητές, βιβλία και αίθουσες είναι τεράστιες. Στα περισσότερα μαθήματα ακόμα δεν έχει γίνει έναρξη διδασκαλίας. Δεν είναι ακόμα βέβαιο εάν ορισμένοι τομείς θα λειτουργήσουν φέτος ή εάν θα λειτουργήσουν και την επόμενη χρονιά. 
Κυρίες και κύριοι συνάδελφοι, βασική προϋπόθεση για την εύρυθμη και αποδοτική λειτουργία της εκπαίδευσης είναι η ύπαρξη ενός σταθερού και ευκρινούς νομοθετικού πλαισίου, ενός πλαισίου το οποίο θα αφορά όχι μόνο στα αμιγώς εκπαιδευτικά θέματα, αλλά και στα θέματα της διοίκησης της εκπαίδευσης. 
Οι συνεχείς αλλαγές και τροποποιήσεις των νόμων, οι ρυθμίσεις της στιγμής για την ευκαιριακή και μόνο αντιμετώπιση των προβλημάτων, δεν έχουν θέση σε κανέναν τομέα δράσης του κράτους και πολύ περισσότερο δεν έχουν θέση σε αυτόν τον ευαίσθητο χώρο.
Η διοίκηση της εκπαίδευσης πρέπει να διέπεται από τις αρχές της αξιοκρατίας, της ισονομίας και της διαφάνειας. Φαινόμενα ευνοιοκρατίας, διακρίσεων και κομματικών εξυπηρετήσεων πρέπει όχι μόνο να μην ευνοούνται από την πολιτική ηγεσία του Υπουργείου Υγείας, αλλά και να πατάσσονται αμέσως μόλις διαπιστώνονται. Δυστυχώς όμως όλα τα παραπάνω στοιχεία, είναι σήμερα παρόντα. Υπάρχει και ευνοιοκρατία και διακρίσεις και κομματισμός με αποτέλεσμα να υπάρχει αδυναμία χάραξης μίας ολοκληρωμένης και αποτελεσματικής πολιτικής για τη διοίκηση της εκπαίδευσης.
Μήπως, κύριε Υπουργέ, μπορείτε να μας πείτε πόσοι διευθυντές εκπαίδευσης των νομών και πόσοι προϊστάμενοι των γραφείων είναι κανονικά επιλεγμένοι με τη νόμιμη διαδικασία που προβλέπει το π.δ. 398 και πόσοι είναι διορισμένοι από τα περιφερειακά υπηρεσιακά συμβούλια με κυρίαρχο κριτήριο την κομματική τους ταυτότητα; Σας πληροφορώ, εάν δεν το γνωρίζετε ή εάν δυσκολεύεστε να μας το πείτε, ότι οι διορισμένοι είναι αν όχι οι περισσότεροι τουλάχιστον οι μισοί. 
Γνωρίζετε επίσης, κύριε Υπουργέ, ότι η συντριπτική πλειοψηφία των διευθυντών των σχολείων είναι με αναπλήρωση που την έκαναν και αυτή τα περιφερειακά υπηρεσιακά συμβούλια και πάλι με καθαρά κομματικά κριτήρια; Και θα γίνω πιο συγκεκριμένος. 
Με το π.δ. 398/95 έγιναν κρίσεις στελεχών το 1997. Αλλά το ίδιο προεδρικό διάταγμα προέβλεπε να γίνουν νέοι αξιολογικοί πίνακες και το 1999, ώστε να πληρωθούν οι θέσεις όπου τυχόν υπάρχουν αποχωρήσεις λόγω συνταξιοδότησης, λόγω θανάτου. Πίνακες το 1999 δεν έγιναν. Όμως το Υπουργείο Παιδείας έστειλε απόφαση με την οποία κατήργησε την ισχύ των πινάκων του 1997 με αποτέλεσμα όπου κενώθηκε θέση μετά το 1999 να καλυφθεί από αναπληρωτή προϊστάμενο. Η θητεία των προϊσταμένων διευθύνσεων γραφείων καθώς και των διευθυντών και υποδιευθυντών των σχολικών μονάδων έληγε ως γνωστόν στις 31-8-2001. 
Το Υπουργείο Παιδείας δεν φρόντισε να κάνει νέες κρίσεις και με το ν. 2909 παρέτεινε τις θητείες για ένα χρόνο μέχρι την 31.8.2002. Ως αιτιολογία προβλήθηκε το πάγιο επιχείρημα -θα το συναντήσουμε και σε άλλες περιπτώσεις της ανάγκης για αλλαγή διαδικασίας και αλλαγή των κριτηρίων επιλογής. 
Άραγε δεν υπήρχε ο απαιτούμενος χρόνος για να συνταχθεί έγκαιρα νέο προεδρικό διάταγμα και να γίνουν οι κρίσεις; Ο πραγματικός λόγος, κυρίες και κύριοι συνάδελφοι, είναι η επιδίωξη του Υπουργείου Παιδείας να διατηρήσει τον ασφυκτικό κομματικό έλεγχο της διοίκησης. Σε αυτό άλλωστε συμβάλλει και η αλλοίωση της σύνθεσης του ΠΥΣΔΕ που προώθησε το Υπουργείο Παιδείας. Ως γνωστόν το Υπουργείο Παιδείας πήρε τις αρμοδιότητες της εκπαίδευσης από το νομάρχη και τις έδωσε στον προϊστάμενο διεύθυνσης δευτεροβάθμιας εκπαίδευσης κάθε νομαρχίας, στην Αθήνα κάθε νομαρχιακού διαμερίσματος. Αποτέλεσμα αυτού είναι η αρμοδιότητα που παλαιότερα την είχε ο νομάρχης, του ορισμού δηλαδή δύο εκ των πέντε μελών του υπηρεσιακού συμβουλίου να γίνονται από τον προϊστάμενο.
Οι αναπληρωτές προϊστάμενοι ορίστηκαν από τα ελεγχόμενα κυβερνητικά ΠΥΣΔΕ χωρίς καμία αξιοκρατική διαδικασία, απλά με μοναδική πρόταση του αποχωρούντος προϊσταμένου. Σε πολλές περιπτώσεις μάλιστα ο αναπληρωτής προϊστάμενος έχει πολύ λιγότερα τυπικά προσόντα από τους υφισταμένους του. Σε ορισμένες δε περιπτώσεις στον πίνακα του 1997 βρίσκεται στις τελευταίες θέσεις. Εάν ψηφισθεί ο νόμος για τον οποίο έχετε κάνει δηλώσεις περί αξιολόγησης, υπάρχει κίνδυνος να αξιολογηθούν οι εκπαιδευτικοί από προϊστάμενο με πολύ λιγότερα προσόντα από αυτούς. Αλλά και αυτή η διαδικασία επιλογής όταν ακολουθήθηκε είχε στοιχεία αδιαφάνειας. Είναι χαρακτηριστική η επιστολή του μέλους του συμβουλίου επιλογής κ. Ακριτίδη, εκπροσώπου της ΟΛΜΕ και μέλος της ΠΑΣΚ προς τον τότε πρόεδρο του Συμβουλίου. Καταγγέλλει ο κ. Ακριτίδης και είναι καταχωρημένη στα Πρακτικά η επιστολή του. 
Σας τη διαβάζω : "Αποκλείστηκα από οποιονδήποτε και στοιχειώδη ακόμα έλεγχο, από τη γραμματεία του συμβουλίου, με εντολή του προέδρου. Καταγγέλλω τον πρόεδρο για τις τεράστιες ευθύνες του, που επέτρεψε στους πάντες να ασχολούνται ανεύθυνα και απαγόρευσε γι΄ αυτό τα υπεύθυνα μέλη του συμβουλίου. Έχω πείρα αρκετών ανάλογων διαδικασιών και με εκπλήσσει η αδιαφάνεια που επέβαλε ο πρόεδρος αλλά και η αλλοτρίωση του έργου του συμβουλίου υπέρ τρίτων άσχετων κατά νόμο". 
Αυτά έλεγε ο κ. Ακριτίδης πριν από τρία περίπου χρόνια. Και αυτών τη θητεία παρατείνατε και αυτούς θέλετε να χρησιμοποιήσετε για την αξιολόγηση των εκπαιδευτικών. Αλλά η ίδια ακριβώς κατάσταση υπάρχει και στους διευθυντές και υποδιευθυντές των γυμνασίων και των λυκείων της πατρίδας μας. Για παράδειγμα θα ήθελα να σημειώσω και να σας αναφέρω ότι σε δεκαέξι σχολεία του νομού μου, του Νομού Καρδίτσας, έγιναν προσωρινές αναπληρώσεις. Υπάρχουν μάλιστα σχολεία που η προσωρινή αναπλήρωση γίνεται για τρίτη συνεχόμενη χρονιά. Οι ημέτεροι που καλύπτουν με ανάθεση αυτές τις θέσεις, αποκτούν, διευθυντικά μόρια, τα οποία βέβαια θα χρησιμοποιήσουν στις τακτικές κρίσεις τετραετούς θητείας όποτε αυτές τελικά γίνουν με το νέο νομοσχέδιο. 
Αλλά η κατάσταση αυτή, πέρα από το φαινόμενο της διαίρεσης των στελεχών της διοίκησης με βάση κομματικά κριτήρια, έχει και άλλες πρακτικές δυσμενείς συνέπειες που εντείνουν την κακοδιοίκηση που είναι διάχυτη στο χώρο της εκπαίδευσης.
Για παράδειγμα, η θέση του αναπληρωτή προϊσταμένου δεν δικαιολογεί νέο αναπληρωτή του, με αποτέλεσμα αν αυτός απουσιάσει κάποιες ημέρες ή θελήσει να πάρει έκτακτη ή κανονική άδεια, η διοίκηση του γραφείου να μην έχει δυνατότητα λειτουργίας. Και σε κάθε περίπτωση αναπλήρωση του αναπληρωτού δεν είναι νόμιμη. 
Σήμερα για παράδειγμα στο Νομό Πειραιώς, ο προϊστάμενος διεύθυνσης και οι τρεις από τους έξι προϊσταμένους γραφείων δευτεροβάθμιας εκπαίδευσης είναι αναπληρωτές. Το ίδιο δε συμβαίνει σε όλες σχεδόν τις περιοχές της πατρίδας μας. Για όσους δε καθηγητές προσέφυγαν εναντίον των πινάκων του ΄97 στα διοικητικά εφετεία και δικαιώθηκαν, το συμβούλιο κρίσεων του Υπουργείου Παιδείας συνεδρίασε μετά δύο ή τρία χρόνια μετά τη δικαίωσή τους, για να αλλάξει τη σειρά εκείνων των πινάκων. Η νέα όμως σειρά αυτή ακόμα δεν έχει υπογραφεί από τον κύριο Υπουργό Παιδείας, με αποτέλεσμα να μην έχει τεθεί ακόμα σε ισχύ. Τέσσερα χρόνια ταλαιπωρούνται άνθρωποι οι οποίοι δικαιώθηκαν από τη δικαιοσύνη.
Η κατάσταση αυτή των αναπληρωτών που διαιωνίζεται τέσσερα και πλέον χρόνια δημιουργεί και παράδοξα, όπως το εξής που έχει συμβεί και αυτό ενδεικτικό της κακοδιοίκησης. Έχει συμβεί πέρυσι στον Πειραιά. Ο προϊστάμενος της διεύθυνσης, όπως είπα προηγουμένως, έχει με υπουργική απόφαση αρμοδιότητες νομάρχη. Συνέβη, λοιπόν, το εξής: Απόφαση του ΠΥΣΔΕ στην οποία προήδρευε ο προϊστάμενος και υπογράφτηκε από αυτόν εστάλη στον ίδιο για να επικυρωθεί. Ο ίδιος την έκρινε παράνομη και την ξανάστειλε στον πρόεδρο του ΠΥΣΔΕ, δηλαδή, στον εαυτόν του, για να συζητηθεί εκ νέου από το ΠΥΣΔΕ στο οποίο είναι πρόεδρος. Αυτά είναι τραγελαφικές καταστάσεις. 
Κυρίες και κύριοι συνάδελφοι, στις 31.12.2000 έληξε η θητεία του συμβουλίου επιλογής σχολικών συμβούλων. Έκτοτε παρήλθαν δέκα μήνες και ο κύριος Υπουργός δεν έχει ακόμα συγκροτήσει το νέο συμβούλιο. Αυτό το συμβούλιο λειτουργεί και ως υπηρεσιακό για τους σχολικούς συμβούλους. Επιλαμβάνεται των πειθαρχικών θεμάτων, των μεταθέσεων. Τους απαλλάσσει από τα καθήκοντα, χορηγεί προσαύξηση στο μισθό τους λόγω μεταπτυχιακών και διδακτορικών τίτλων και άλλα ανάλογα θέματα. 
Λόγω αυτής της καθυστέρησης στη συγκρότηση, όλες αυτές οι λειτουργίες δεν μπορούν να πραγματοποιηθούν. Έτσι, ενώ με έγγραφο του Υπουργείου Παιδείας στις 29.9.2000 ζητήθηκε να γίνουν αιτήσεις για μεταθέσεις των σχολικών συμβούλων και υποβλήθηκαν οι αιτήσεις, αυτές δεν έχουν πραγματοποιηθεί λόγω του ότι δεν υπάρχει συμβούλιο. Και ποια είναι η δικαιολογία του Υπουργείου; Η πάγια. Θέλουμε να αλλάξουμε τη διάταξη που ορίζει τη συγκρότηση του συμβουλίου. Γιατί, κύριε Υπουργέ, επί δέκα μήνες δεν φέρατε μια τροπολογία; Πότε σκέφτεσθε να τη φέρετε; 
Κυρίες και κύριοι συνάδελφοι, υπάρχει, είτε αδυναμία είτε εσκεμμένη παράλειψη από το Υπουργείο Παιδείας, να εφαρμόσει πολιτική την οποία η ίδια η Κυβέρνηση νομοθέτησε. Ειδικότερα, στο ν. 2817/14.3.2000 ψηφίστηκε διάταξη με την οποία στην έδρα κάθε περιφέρειας συνιστάται περιφερειακή διεύθυνση πρωτοβάθμιας και δευτεροβάθμιας εκπαίδευσης. Με βάση αυτήν τη διάταξη, στις 24.4.2000 το Υπουργείο Παιδείας έστειλε εγκύκλιο, προσκάλεσε τους ενδιαφερομένους να υποβάλουν αίτηση συνοδευόμενη με βιογραφικό σημείωμα και αποδεικτικό με τα προσόντα. Έδωσε δε προθεσμία δέκα ημερών και περίπου εκατόν είκοσι εκπαιδευτικοί υπέβαλαν την αίτηση. Έκτοτε παρήλθαν δεκαοκτώ μήνες χωρίς ο κύριος Υπουργός να ορίσει τους περιφερειακούς διευθυντές αλλά και χωρίς να ακυρώσει αυτήν την πρόσκληση ενδιαφέροντος. 
Αν ο κύριος Υπουργός δεν ήταν έτοιμος να εφαρμόσει το νέο θεσμό, που η δική του Κυβέρνηση και ο προκάτοχός του Υπουργός εψήφισαν, γιατί προκηρύχθηκαν οι θέσεις; Μήπως άραγε δεν ήταν αρεστοί οι ενδιαφερόμενοι; 
Ο κύριος Υπουργός ισχυρίστηκε και πάλι την πάγια δικαιολογία ότι επιθυμεί να τροποποιήσει τη σχετική διάταξη, που η ίδια η Κυβέρνηση του ΠΑΣΟΚ με τον προκάτοχο Υπουργό εψήφισε. Και μετά από παρέλευση δεκατεσσάρων μηνών δόθηκαν στη δημοσιότητα κάποιες σκέψεις, τις οποίες αν δει κανείς, δεν διαφέρουν ουσιωδώς από τις διατάξεις του ν. 2817. Και βέβαια κανένα σχέδιο νόμου μέχρι σήμερα δεν έχει έλθει στη Βουλή. Συμπέρασμα: Το ράβε ξήλωνε είναι η προσφιλής τακτική του Υπουργείου Παιδείας. Η αποδόμηση των επιλογών και των πολιτικών του προκατόχου. Αδυναμίες υλοποίησης της πολιτικής με την ανάγκη αλλαγής των νόμων που πριν από λίγο είχαν ψηφισθεί.
Κυρίες και κύριοι συνάδελφοι, δυστυχώς η ίδια κατάσταση κακοδιοίκησης, κομματισμού και ευνοιοκρατίας παρατηρείται και κατά την επιλογή των συντονιστών εκπαίδευσης του εξωτερικού, όπου και εκεί δεν έγινε επανάκριση, παρά τη ρητή πρόβλεψη του νόμου. Με απόφαση του κυρίου Υπουργού θεωρήθηκε ότι η θητεία τους έληξε και βεβαίως, κατά την προσφιλή τακτική του Υπουργείου, ορίστηκαν αναπληρωτές. Με το νόμο δε 2909 καταργήθηκε η διαδικασία επανάκρισης και εκχωρήθηκε στον Υπουργό το αποκλειστικό δικαίωμα της παράτασης της θητείας όσων αυτός κρίνει και όσων αυτός επιθυμεί με δική του απόφαση, χωρίς καμία κρίση και καμία επανάκριση, ώστε να είναι η όλη διαδικασία απολύτως ελεγχόμενη από το Υπουργείο Παιδείας. Ο κομματισμός, η ευνοιοκρατία και η διαίρεση των στελεχών της εκπαίδευσης σε όλο τους το μεγαλείο. 
Κύριε Υπουργέ, είναι ήδη σε διαδικασία προς τη Βουλή, σύμφωνα τουλάχιστον με τις δηλώσεις σας, ένα νομοσχέδιο που αναφέρεται σε τρεις πολύ σημαντικούς και άκρως απαραίτητους θεσμούς για την παιδεία. Αναφέρομαι σ' αυτό που αφορά στην αποκέντρωση και στην περιφερειακή οργάνωση της εκπαίδευσης, στην αξιολόγηση του εκπαιδευτικού έργου των εκπαιδευτικών και στην επιμόρφωση των εκπαιδευτικών. 
Και σ' αυτό ακόμη το νομοσχέδιο που είχατε την ευτυχή συγκυρία να συμφωνούν και για τους τρεις θεσμούς η συντριπτική πλειοψηφία του πολιτικού κόσμου καθώς και η συντριπτική πλειοψηφία των εκπαιδευτικών οδηγείτε τα πράγματα τόσο κακότροπα και επικίνδυνα που αναγκάζετε όλους εμάς να σταθούμε αρνητικά και απορριπτικά, γιατί και αυτό είναι ένα σχέδιο, το οποίο αντί να προωθεί την αποκέντρωση και την αξιοκρατία, δημιουργεί μία νέα δομή ακόμα πιο συγκεντρωτική και πιο εξαρτημένη από τις κομματικές επιλογές του Υπουργείου Παιδείας.
Κυρίες και κύριοι συνάδελφοι, η παιδεία έχει ανάγκη τον αέρα της εκπαιδευτικής ελευθερίας και όχι τον ασφυκτικό κομματικό έλεγχο και εναγκαλισμό που η Κυβέρνηση επιχειρεί να επιβάλει. Η παιδεία έχει ανάγκη τη συναίνεση, τη συνεννόηση, τη σύνθεση. Μόνο έτσι θα μπορέσει το εκπαιδευτικό μας σύστημα να ανταποκριθεί στις προκλήσεις και στις ανάγκες των καιρών. Απαιτείται, λοιπόν, η επίτευξη της μεγίστης δυνατής διακομματικής συναίνεσης και όχι ο κομματικός διαχωρισμός των εκπαιδευτικών. Απαιτούνται γενναίες αποφάσεις.
Τέτοιες, όμως, αποφάσεις που θα καθορίζουν το εκπαιδευτικό μέλλον του τόπου δεν μπορούν να προέλθουν από μία Κυβέρνηση που διχάζει αντί να ενώνει, που όχι μόνο ανέχεται την ευνοιοκρατία και τον κομματισμό στη διοίκηση της εκπαίδευσης, αλλά που και η ίδια συμπράττει με τις αποφάσεις της προς την κατεύθυνση αυτήν επιδιώκοντας τον πλήρη συγκεντρωτικό έλεγχο της εκπαίδευσης.
Η Κυβέρνηση φέρει βαρύτατες ευθύνες για την κατάσταση, στην οποία βρίσκεται η εκπαίδευση στον τόπο μας. Με συνεχείς προχειρότητες δεν ομαλοποιείται η εκπαιδευτική διαδικασία. Έχετε υποχρέωση επιτέλους να ακολουθήσετε σταθερές και ολοκληρωμένες επιλογές αντί των πειραματισμών και των αλληλοαναιρούμενων εξαγγελιών. 
Τέλος, έχετε υποχρέωση, κύριε Υπουργέ, να αποβάλλετε τον κομματισμό και την ευνοιοκρατία από τη διοίκηση της εκπαίδευσης και να αποκαταστήσετε την ισονομία και την αξιοκρατία. Μόνο έτσι θα πάει μπροστά η εκπαίδευση στην πατρίδα μας και η παιδεία θα έχει μέλλον σ' αυτόν εδώ τον τόπο.
Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο συνάδελφος κ. Χαλκίδης έχει το λόγο.
ΜΙΧΑΗΛ ΧΑΛΚΙΔΗΣ: Κύριε Πρόεδρε, παράκληση τα δύο λεπτά της δευτερολογίας αν είναι δυνατόν να προστεθούν τώρα.
ΠΡΟΕΔΡΕΥΩΝ (Κωνσταντίνος Γείτονας): Δεν έχω καμία αντίρρηση, αλλά ο Κανονισμός που προβλέπει δευτερολογία το κάνει για να υπάρχει λόγος και αντίλογος. Θα σας διευκολύνω, αλλά αυτή είναι η έννοια της δευτερολογίας. Δεν είναι ένας χρόνος, ο οποίος προστίθεται στην πρωτολογία. Αφού ακούσετε τον κύριο Υπουργό, να έχετε τη δυνατότητα να εκφράσετε τον αντίλογο. Το λέω και για όλους τους συναδέλφους, για να γίνει κατανοητό. Εν πάση περιπτώσει θα σας διευκολύνω αφού έχετε υποχρέωση στην περιφέρειά σας. 
ΜΙΧΑΗΛ ΧΑΛΚΙΔΗΣ: Έχουμε την επέτειο της απελευθέρωσης της Βέροιας αύριο, κύριε Πρόεδρε, και πρέπει να φύγουμε.
ΠΡΟΕΔΡΕΥΩΝ (Κωνσταντίνος Γείτονας): Καλώς.
Ορίστε, έχετε το λόγο.
ΜΙΧΑΗΛ ΧΑΛΚΙΔΗΣ: Κύριε Πρόεδρε, κυρίες και κύριοι συνάδελφοι, ο χαρακτηρισμός, κύριε Υπουργέ, της κατάστασης του σημερινού εκπαιδευτικού συστήματος και γενικότερα της εκπαίδευσης στη σημερινή Ελλάδα ως τραγικής δεν είναι υπερβολικός. Θα έλεγα ότι ίσως είναι ο επιεικέστερος που θα μπορούσαμε να δώσουμε. Και είναι πολύ εύκολο να εξηγήσουμε το γιατί: 
Δεν είναι μόνο η εμφανής δυσλειτουργία του εκπαιδευτικού συστήματος, που κάθε χρόνο χωλαίνει και βαλτώνει μέσα από τους απανωτούς κυβερνητικούς πειραματισμούς. Δεν είναι μόνο το υποβαθμισμένο επίπεδο των κρατικών σπουδών, που δυστυχώς παρέχει η χώρα μας προς τη νεολαία της ούτε μόνο ο συνεχής διασυρμός των εκπαιδευτικών μας που παραγκωνίζονται και διασύρονται συνεχώς. Δεν είναι μόνο η χωρίς ντροπή κατάργηση της δήθεν δωρεάν παιδείας, αφού οι γονείς υποχρεώνονται ολοένα και σε περισσότερα έξοδα για τις σπουδές των παιδιών τους, επειδή η πολιτεία αδυνατεί να τους προσφέρει και στον τομέα αυτόν τα αυτονόητα. 
Η τραγική σημερινή κατάσταση στο χώρο της εκπαίδευσης επιβεβαιώνεται, κύριε Υπουργέ, και από την ανυπαρξία ενός σταθερού και ευκρινούς νομοθετικού πλαισίου, το οποίο έπρεπε να υπάρχει προκειμένου να δίνει δίκαιες, αξιοκρατικές και διαφανείς λύσεις στα αμιγώς εκπαιδευτικά θέματα, καθώς και στα θέματα διοίκησης της εκπαίδευσης.
Δυστυχώς, ένα τέτοιο νομοθετικό πλαίσιο δεν υπάρχει με αποτέλεσμα να είναι συνεχή και στο χώρο της εκπαίδευσης φαινόμενα ευνοιοκρατίας, κομματικών διακρίσεων και κομματικών εξυπηρετήσεων, φαινόμενα που δυστυχώς έχουν γίνει καθεστώς από τις κυβερνήσεις του ΠΑΣΟΚ σε κάθε τομέα της ελληνικής κοινωνίας.
Για τη Νέα Δημοκρατία, σε ό,τι αφορά και το χώρο της εκπαίδευσης, οι αρχές της αξιοκρατίας, της ισονομίας και της διαφάνειας είναι αρχές αδιαπραγμάτευτες. Βεβαίως, αποτελεί βασική αρχή της πολιτικής μας το ότι η συμμόρφωση των οργάνων της διοίκησης με τις αποφάσεις των διοικητικών δικαστηρίων της χώρας είναι συνταγματική επιταγή και πρέπει να γίνεται χωρίς καμία μα καμία απολύτως καθυστέρηση.
Σε ό,τι αφορά ειδικότερα το χώρο της διοίκησης της εκπαίδευσης η πολιτική ηγεσία του Υπουργείου αδυνατεί να χαράξει μία ολοκληρωμένη και αποτελεσματική πολιτική. Υπάρχει εμφανές έλλειμμα σωστού σχεδιασμού και έγκαιρου προγραμματισμού. Κυρίως υπάρχει μία εντελώς απαράδεκτη μη εφαρμογή των νόμων, διότι κάθε φορά η πολιτική ηγεσία του Υπουργείου απαξιώνει τις αποφάσεις της προηγούμενης πολιτικής ηγεσίας, τις βάζει στο ράφι και τις αγνοεί. 
Δεν πρέπει, όμως, αυτό να μας φαίνεται παράξενο διότι, αγαπητοί συνάδελφοι, η πολιτική αυτοαναίρεση και η απορύθμιση εξαιτίας της μεταρρύθμισης, αποτελούν τα πλέον συνήθη φαινόμενα πολιτικής πρακτικής στο χώρο των κυβερνητικών εκπαιδευτικών επιλογών. 
Μέσα σε αυτήν τη κατάσταση κανένα αυτί δεν ιδρώνει στην ηγεσία του Υπουργείου Παιδείας από τη μη αποκατάσταση επί χρόνια εκείνων των εκπαιδευτικών οι οποίοι έχουν δικαιωθεί με σχετικές αποφάσεις των διοικητικών δικαστηρίων. Πρόκειται για μία άνευ προηγουμένου κυβερνητική αναλγησία που δυστυχώς εμφανίζεται καθημερινά και σε άλλους κοινωνικούς χώρους και έχει γίνει συνώνυμη με κάθε είδους κυβερνητική δράση στην ελληνική κοινωνία. 
Αυτό είναι το περίφημο κοινωνικό πρόσωπο του ΠΑΣΟΚ, κύριε Υπουργέ. 
Τα ίδια, όμως, συμβαίνουν και σε ό,τι αφορά τις κρίσεις για την επιλογή των στελεχών στο χώρο της διοίκησης της εκπαίδευσης. Εδώ και δύο χρόνια δεν γίνονται κρίσεις διευθυντών και με το ν. 2909 παρατάθηκε η θητεία των στελεχών της διοίκησης τόσο για τους προϊσταμένους των γραφείων εκπαίδευσης μέχρι 30/6/2002, όσο και για τους διευθυντές των σχολείων μέχρι 31/8/2002. 
Οι συνέπειες της παράτασης αυτής είναι εμφανείς σε όλο το φάσμα της διοίκησης καθώς η στελέχωση μεγάλου αριθμού θέσεων γίνεται με προσωρινή αναπλήρωση και συχνά αναπληρώνονται οι αναπληρωτές. Είναι και αυτό μία από τις καινοτομίες του ΠΑΣΟΚ, δηλαδή η αναπλήρωση των αναπληρωτών.
Είναι φυσικό η κατάσταση αυτή να ευνοεί τη μεροληπτική αντιμετώπιση των στελεχών της εκπαίδευσης βάσει κομματικών κριτηρίων. Προωθείται πλέον αντί της αξιοκρατίας, η μεροληπτική αντιμετώπιση και η προώθηση προσώπων που απολαμβάνουν ειδική μεταχείριση με έξωθεν πιέσεις και με καθαρά κομματικές παρεμβάσεις. 
Δυστυχώς, τα φαινόμενα αυτά αποτελούν καθημερινή πρακτική του ΠΑΣΟΚ και στο χώρο της εκπαίδευσης, όπου με τις ευλογίες της ηγεσίας του Υπουργείου Παιδείας όλα πλέον γίνονται κατόπιν κομματικών κριτηρίων. Αυτήν την πρακτική και την καταδικάζουμε και την καταγγέλλουμε και την αποδοκιμάζουμε.
Κύριε Υπουργέ, από την ημέρα που έφυγαν οι περιφερειακές αρμοδιότητες από τους νομάρχες και εκχωρήθηκαν στους προϊσταμένους της εκπαίδευσης, έχουν δημιουργηθεί απαράδεκτες καταστάσεις. Οι προϊστάμενοι δεν λογοδοτούν πουθενά. Αυτή είναι και η αιτία που συχνά έχουμε μεγάλες αυθαιρεσίες και επικίνδυνες επιλογές για την εκπαίδευση. Τις αποφάσεις τις υπογράφει ο προϊστάμενος που είναι και πρόεδρος του υπηρεσιακού συμβουλίου. Έτσι, ο ίδιος αποφασίζει και ο ίδιος ελέγχει τις αποφάσεις του υπογράφοντας και ως κριτής και ως κρινόμενος. Αυτά μόνο στην Ελλάδα συμβαίνουν, κύριε Υπουργέ.
Εκτός, όμως, από αυτό, η ανυπαρξία συγκεκριμένων κριτηρίων για τις κρίσεις των στελεχών στη διοίκηση της εκπαίδευσης δίνει το δικαίωμα στους προϊσταμένους να κρίνουν κάθε φορά και με διαφορετικά κριτήρια σύμφωνα με ό,τι τους συμφέρει κατά περίπτωση. 
Ρωτάμε την ηγεσία του Υπουργείου: Γιατί δεν συγκροτήθηκε μέχρι σήμερα το συμβούλιο επιλογής των σχολικών συμβούλων; Τα κενά που υπάρχουν σήμερα είναι τεράστια με αποτέλεσμα οι εναπομείναντες επιλεγμένοι σχολικοί σύμβουλοι να μην είναι σε θέση να παράγουν ουσιαστικό έργο και να έχουν περιοριστεί σε ρόλο γυρολόγου, περιφερόμενοι ανά πόλη και νομό της περιοχής τους μόνο και μόνο για να σημειωθεί η παρουσία τους, κύριε Υπουργέ, χωρίς να έχουν ουσιαστικές αρμοδιότητες για παραγωγή εκπαιδευτικού έργου.
Επιτέλους, κύριε Υπουργέ, είναι ώρα να δώσετε απαντήσεις και για το χάος που επικρατεί στο χώρο της εκπαίδευσης, να δώσετε -αν βέβαια μπορείτε- αληθινές απαντήσεις στους εκπαιδευτικούς, στον ελληνικό λαό που και πάλι εξαπατήθηκε με τις ακάλυπτες επιταγές των υποσχέσεών σας και που σήμερα με τα όσα τραγικά παρατηρεί γύρω του απορεί όχι μόνο για την κατάντια της παιδείας και της εκπαίδευσης, αλλά και για το γενικότερο κατήφορο αυτής της χώρας.
Είναι απαράδεκτη, κύριε Υπουργέ, η πολιτική ατονία της Κυβέρνησης σε θέματα αξιοκρατίας, ισονομίας και διαφάνειας στο χώρο της εκπαίδευσης, μιας Κυβέρνησης που θέλει να τα έχει καλά με όλους και με όλα και τελικά δεν κάνει απολύτως τίποτα, αφήνοντας πρόσφορο έδαφος στους κομματάρχες του χώρου να αλωνίζουν και να χειραγωγούν την εκπαίδευση για να προωθήσουν μικροκομματικές σκοπιμότητες. 
Δημιουργήσατε ένας χάος δυστυχώς στην εκπαίδευση και σήμερα έχετε υποχρέωση, κύριε Υπουργέ, να δώσετε απαντήσεις σε όλα τα σημεία των τοποθετήσεών μας αλλά και της επερώτησης που σας καταθέσαμε. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει η κ. Καλαντζάκου.
ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Κύριε Πρόεδρε, εγώ δεν θα μιλήσω;
ΠΡΟΕΔΡΕΥΩΝ (Κωνσταντίνος Γείτονας): Αυτή είναι η σειρά των ομιλητών που έχει δοθεί από το κόμμα σας. Αυτήν τη συνεννόηση την κάνουμε πάντοτε στις επερωτήσεις και αυτή η σειρά δόθηκε. Λυπάμαι, αν σας δημιουργείται πρόβλημα. 
Ορίστε, κυρία Καλαντζάκου.
ΣΟΦΙΑ ΚΑΛΑΝΤΖΑΚΟΥ: Κύριε Πρόεδρε, θα παρακαλούσα να μη με παρεξηγήσετε, αλλά κάθε φορά που βλέπω τον Υπουργό Παιδείας σ' αυτήν την Αίθουσα, μου έρχεται στο μυαλό η εικόνα της Πηνελόπης στην Οδύσσεια του Ομήρου. Κάθε μέρα υφαίνετε ένα υπέροχο χαλί, καλείτε όλα τα Μέσα Μαζικής Ενημέρωσης, κάμερες, εφημερίδες, δημοσιογράφους για να θαυμάσουν αυτό το αριστούργημα και αφού έχουμε όλοι την ευκαιρία να το δούμε, το βράδυ αρχίζει η Πηνελόπη και ξηλώνει αυτό το χαλί και αρχίζει την άλλη μέρα από την αρχή. 
Για να μπούμε όμως στο θέμα, τι συζητάμε για τη διοίκηση της εκπαίδευσης όταν: Πρώτον, δεν έχετε μία πανεπιστημιακή σχολή για τη βασική εκπαίδευση των στελεχών αυτών. Δεύτερον, δεν παρέχετε σοβαρή επιμόρφωση των στελεχών. Τρίτον, μέχρι σήμερα δεν έχουν αποφασιστικές αρμοδιότητες τα στελέχη αυτά και μιλάω για τους διευθυντές των σχολικών μονάδων και τους προϊσταμένους των διευθύνσεων και γραφείων οι οποίοι μόλις παύσει η θητεία τους επανέρχονται ως απλοί εκπαιδευτικοί.
Με το νέο σας νομοσχέδιο για την αξιολόγηση δημιουργείτε τους περιφερειακούς διευθυντές με αποφασιστικές πλέον αρμοδιότητες, τις οποίες όμως πώς θα ασκήσουν όταν και οι ίδιοι δεν έχουν την απαραίτητη εκπαίδευση; Το ίδιο θα ισχύσει με το νομοσχέδιό σας και για τα υπόλοιπα στελέχη της διοίκησης και εκπαίδευσης με τα ίδια προβλήματα. Έχουν εκπαιδευτεί για παράδειγμα για τις σύγχρονες μεθόδους διαχείρισης και αξιολόγησης του εκπαιδευτικού δυναμικού; Δεν νομίζω. 
( Στο σημείο αυτό την Προεδρική Έδρα καταλαμβάνει ο Γ΄ 
Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Επί πλέον τα κριτήρια επιλογής που έχετε θέσει είναι τόσο γενικά που μπορεί ο οποιοσδήποτε εκπαιδευτικός να διοριστεί από εσάς ως περιφερειακός διευθυντής. Θα το γνωρίζετε, αλλά ίσως να μη θέλετε να το δημοσιοποιήσετε ότι σε όλα τα πανεπιστημιακά τμήματα επιστημών εκπαίδευσης και αγωγής στο εξωτερικό υπάρχει κατεύθυνση σπουδών με ένα σύνολο μαθημάτων στη διοίκηση της εκπαίδευσης. 
Από το νόμο 1566/85 που κάνατε την πρώτη σας μεταρρύθμιση στο χώρο της πρωτοβάθμιας και δευτεροβάθμιας εκπαίδευσης δεν είχατε την πρόνοια να δημιουργήσετε επιστημονικά καταρτισμένα στελέχη για να διοικήσουν τις εκπαιδευτικές μονάδες και να υπηρετήσουν γενικότερα τη διοίκηση του εκπαιδευτικού συστήματος. 
Είμαστε στο 2001 και ούτε καν έχετε προχωρήσει στη διαμόρφωση επιστημονικά καταρτισμένων παιδαγωγικών στελεχών, δηλαδή σχολικών συμβούλων. Τυχαία γίνονται όλα και ιδού τα αποτελέσματα. 
Δεν θέλω να δεχθώ ότι μπορεί εσείς να θυσιάζετε το επίπεδο της παιδείας για μικροκομματικές εξυπηρετήσεις. Όμως, νομίζω ότι και ο εισηγητής αποδεικνύει ότι υπάρχει μεγάλο πρόβλημα. Παρ' όλο που σας ρωτάμε ακριβώς αυτό, δεν μπορώ και δεν θέλω να δεχθώ ότι με μία τόσο σοβαρή θέση που κατέχετε μπορεί να δείχνετε τέτοια έλλειψη οράματος. Μου κάνει όμως εντύπωση διότι ενώ μιλάτε τον τελευταίο καιρό για την ανάγκη ποιότητας στην εκπαίδευση, τα παραπάνω δεν αποδεικνύουν ότι τα λόγια σας συμβαδίζουν με την πράξη σας. 
Πιστεύω πως η διατήρηση αυτού του μέτριου συστήματος τελικά βολεύει γιατί έτσι καλύπτονται οι δυσλειτουργίες και τα κενά του εκπαιδευτικού συστήματος. Σας κατηγορώ όμως ευθέως για τη συγκεχυμένη εικόνα που παρουσιάζουν όλα τα εκπαιδευτικά θέματα επί της Υπουργίας σας. Κλασσικό παράδειγμα είναι η ίδρυση και η λειτουργία του Πανεπιστημίου Πελοποννήσου.
Ζητώ να μου απαντήσετε ξεκάθαρα απόψε τι σκοπεύετε να κάνετε με το Πανεπιστήμιο Πελοποννήσου.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Δεν έχετε συντονισμό στη Νέα Δημοκρατία. Έδωσα απάντηση την περασμένη εβδομάδα για το θέμα αυτό.
ΣΟΦΙΑ ΚΑΛΑΝΤΖΑΚΟΥ: Έλειπα και δεν το ήξερα.
Συνεχίζει το μυστήριο με την εξής έννοια: Ενώ εσείς έχετε ιδρύσει τις σχολές στην Τρίπολη, υπάρχει διάχυτη η εντύπωση ότι θα ιδρυθούν σχολές και στις υπόλοιπες πόλεις της Πελοποννήσου και ιδιαίτερα στην Καλαμάτα.
Εν πάση περιπτώσει, δεν ξέρω πώς θα διαστρεβλώσετε με την επικοινωνιακή σας μαεστρία τα όσα θα ειπωθούν εδώ και θα τα παρουσιάσετε και σαν μια άλλη τεράστια επιτυχία του Υπουργείου. Νομίζω, όμως, ότι οι άνθρωποι μπορούν να διαβάσουν ανάμεσα στις γραμμές. Αυτό που πρέπει επιτέλους να αντιμετωπίσουμε είναι να υπάρχει αξιοκρατία, να υπάρχει ένας ορθολογικός τρόπος επιλογής όλων των στελεχών της διοίκησης του εκπαιδευτικού συστήματος για να μπορέσουμε και εμείς να κάνουμε κριτική σε πιο συγκεκριμένα και εποικοδομητικά θέματα, σε θέματα που έχουν να κάνουν με την ποιότητα της παιδείας στη χώρα μας και όχι μόνο με τέτοιου είδους διαχειριστικά θέματα όπως είναι αυτό. Πρέπει να τα ξεπεράσουμε αυτά, για να συνεννοηθούμε επιτέλους όλοι για το επίπεδο παιδείας που θέλουμε.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Γαρουφαλιάς.
ΓΕΩΡΓΙΟΣ ΓΑΡΟΥΦΑΛΙΑΣ: Ευχαριστώ, κύριε Πρόεδρε.
Κύριε Υπουργέ, η ασταθής κυβερνητική πολιτική στην παιδεία εδώ και αρκετά χρόνια έχει δημιουργήσει πολλαπλά αδιέξοδα και στη μαθητική κοινότητα και στην εκπαιδευτική κοινότητα και σαφώς στις οικογένειες των μαθητών. Όλοι στην Ελλάδα ανησυχούμε, γιατί έχουμε ήδη διαπιστώσει από πολλά χρόνια ότι τουλάχιστον ο χώρος της παιδείας δεν μπορεί να είναι ένας χώρος διαρκών αντιπαραθέσεων αλλά μιας σύνθεσης εποικοδομητικής, στην οποία θα συναινέσουμε όλοι με την προϋπόθεση ότι θα υπάρξουν σταθεροί όροι και κανόνες λειτουργίας και ένας σταθερός σχεδιασμός που θα αφορά όλους τους πολίτες, όλη τη νέα γενιά. Ο σχεδιασμός αυτός θα έχει ένας βάθος χρόνου που θα ξεπερνά τουλάχιστον την πενταετία, για να μην πω ότι θα έχει ένα όραμα δεκαετίας.
Το αντίθετο μ΄ αυτήν τη λογική κάνουν οι διαχρονικές διοικήσεις στο Υπουργείο Παιδείας αλλά και η ριζωμένη παρουσία του ΠΑΣΟΚ τα τελευταία χρόνια όταν τα τελευταία έξι χρόνια τρεις διαφορετικοί Υπουργοί της ίδιας Κυβέρνησης, του κ. Σημίτη, έχουν εφαρμόσει τέσσερις ξέχωρες πολιτικές. Δηλαδή, οι ίδιοι οι Υπουργοί έραβαν και ξήλωναν τη δική τους πρότερη άποψη. Στα τελευταία έξι χρόνια, λοιπόν, βρίσκουμε μπροστά μας τρεις Υπουργούς Παιδείας και τέσσερις διαφορετικές πολιτικές και στρατηγικές στην εκπαίδευση. 
Η αβεβαιότητα στη νεολαία πρέπει να αποκατασταθεί κάποτε με μια σειρά νομοθετημάτων που θα προκύψουν από έναν καλύτερο και ποιοτικότερο διάλογο, που θα έχει και εθνική διάσταση, και στον οποίο θα πρωτοστατήσει η εκπαιδευτική κοινότητα, οι μαθητές, οι γονείς τους και σαφώς τα πολιτικά κόμματα που πιστεύω ότι όλοι σαν όραμα έχουμε μια Ελλάδα καλύτερη για τα επόμενα χρόνια.
Τα προβλήματα στην παιδεία στο Νομό Λάρισας, απ' όπου προέρχομαι και από τον οποίο κατάγεστε, κύριε Υπουργέ, και πρόσφατα επισκεφθήκατε, πιθανόν να τα είχατε δει από κοντά. Θα σας αναφέρω, όμως, κάποια πράγματα που έχουν καταντήσει να είναι ένας βραχνάς. Επειδή είναι πρόσφατη η επίσκεψή σας και συνυπήρξαμε στη διαδικασία εγκαινίων ενός τεχνικού λυκείου, του 7ου ΤΕΕ Λάρισας, να σας αναφέρω τα εξής:
Σ' αυτήν την πόλη εκτός απ' αυτό το τεχνικό λύκειο λειτουργούν και μια σειρά άλλων σχολείων. Το 2ο ΤΕΕ, για παράδειγμα, εδώ και ενάμιση μήνα έχει εννέα τμήματα που δεν λειτουργούν γιατί δεν υπάρχουν αίθουσες να στεγαστούν. Και παιδιά και καθηγητές επί ενάμιση μήνα πάνε στο σχολείο, λένε καλημέρα και αποχωρούν μεγαλοπρεπώς για τα σπίτια τους. Και αυτό δεν συμβαίνει μόνο στο 2ο ΤΕΕ. Σας τα αναφέρω αυτά γιατί πρόσφατα επισκεφθήκατε το νομό. Είναι ο νομός και των δυο μας και πιστεύω ότι πονάτε και εσείς όπως πρέπει να πονάει και όλη η ελληνική κοινωνία για τέτοια δείγματα γραφής κακόπιστης λειτουργίας του εκπαιδευτικού μας συστήματος. Στο 4ο ΤΕΕ της Λάρισας -ένα άλλο μεγάλο σχολείο που συνολικά έχει πάνω από τετρακόσιους μαθητές- δύο σχολικές τάξεις λειτουργούν σε κοντέϊνερ μέσα στην αυλή του σχολείου και αυτό εν έτει 2001 στην καρδιά του Θεσσαλικού Κάμπου, στο Νομό της Λάρισας.
Και δεν φτάνει αυτό, αλλά επειδή τα δύο κοντέινερς δεν φτάνουν, υπάρχουν και δύο τμήματα που πάνε στο σχολείο το πρωί μαζί με τους καθηγητές τους, καλημερίζουν και καλησπερίζουν τους συναδέλφους και πηγαίνουν στα σπίτια τους, αφού δεν υπάρχει χώρος και τρόπος για να εξυπηρετηθούν.
Κύριε Υπουργέ, επιτέλους! Έχει ιδρυθεί στα χαρτιά από χρόνια το 8ο ΤΕΕ. Θα το ξέρουν οι συνεργάτες σας και επειδή είστε και Λαρισαίος θα το γνωρίζετε πολύ καλά και εσείς. Μήπως είναι ευκαιρία κάποτε να αρχίσουμε να το λειτουργούμε -όχι στα χαρτιά, αλλά στην πράξη- για να μπορέσουμε να εξυπηρετήσουμε και τη μαθητική κοινότητα και την τεχνολογική εκπαίδευση και τους μαθητές και να κάμψουμε την αγωνία όλων αυτών των ανθρώπων που λειτουργούν γύρω από το εκπαιδευτικό σύστημα;
Να πάμε στο θέμα των βιβλίων; Τα βιβλία της Φυσικής για το γυμνάσιο δύο μήνες μετά το ξεκίνημα δεν έχουν έρθει. Τα βιβλία της Πληροφορικής; Σας έχω ακούσει χιλιάδες φορές -χαίρομαι όταν το κάνετε- να λέτε ότι η Πληροφορική για την εκπαίδευση είναι στόχος του Υπουργείου και της Ελλάδος, μιας και έχουμε τη μαύρη πρωτιά στην Ευρώπη να είμαστε οι δέκατοι τέταρτοι στον τομέα της ενημέρωσης για την πληροφορική στις νέες γενιές. Επιτέλους, στο γυμνάσιο με τις τρεις τάξεις ούτε ένα βιβλίο δεν έχει φτάσει στα σχολεία δύο μήνες μετά.
Πότε, κύριε Υπουργέ, θα πάνε τα βιβλία στα σχολεία; Βέβαια έχουμε χρόνο. Μέχρι τους εννέα μήνες μπορεί κάποια στιγμή να έρθουν. Μα δεν συμβαίνει μόνο στο γυμνάσιο. Ακόμα και στα δημοτικά τα βιβλία της Φυσικής δεν έχουν φτάσει στα σχολεία. Ακόμα τα παιδάκια δεν έχουν το βιβλίο της Φυσικής τους. Το πρόβλημα, δηλαδή, δεν το εντοπίζω μόνο στη δευτεροβάθμια εκπαίδευση. Υπάρχει και στην πρωτοβάθμια και είναι ένα γενικό πρόβλημα, που πρέπει να αντιμετωπιστεί.
Στη δευτερολογία μου θα σας κάνω μια αναφορά για τα στελέχη της διοίκησης, η οποία κυριολεκτικά δίνει ένα μελανό στίγμα για τον τρόπο που λειτουργούμε ακόμα και στο δικό μας νομό, στο νομό που και εσείς βιώνετε και εγώ γνωρίζω πολύ καλά, για να πάρετε ένα δείγμα γραφής για το τι πρέπει επιτέλους να γίνει -έχω πρόταση γι' αυτό- και δεν γίνεται μέχρι σήμερα.
Ευχαριστώ πάρα πολύ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Σπηλιόπουλος έχει το λόγο.
ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Κύριε Πρόεδρε, κύριε Υπουργέ, η διοίκηση της εκπαίδευσης είναι ένα από τα πιο λεπτά και σοβαρά θέματα της όλης εκπαιδευτικής διαδικασίας σ' ένα, στοιχειωδώς, σοβαρό εκπαιδευτικό σύστημα. Η σημερινή πολιτική ηγεσία του Υπουργείου Παιδείας αντιμετωπίζει το θέμα αυτό κατά την άποψή μου συνειδητά αδιάφορα και περιθωριακά, όχι γιατί δεν αντιλαμβάνεται τη σημασία του, αλλά γιατί μέσα από αυτό το κλίμα της αταξίας και της σύγχυσης που επικρατεί, ευνοούνται τα σχέδια και οι μεθοδεύσεις της για τον κομματικό του έλεγχο. Θέλει τα όργανα της διοίκησης της εκπαίδευσης εξαρτημένα και ελεγχόμενα, προκειμένου να συγκαλύπτονται τα τεράστια προβλήματα που υπάρχουν στο εκπαιδευτικό μας σύστημα, αλλά και οι αυθαιρεσίες της κεντρικής διοίκησης. 
Συντηρείτε, λοιπόν, σκόπιμα αυτήν τη διοικητική αναρχία στον ευαίσθητο χώρο της εκπαίδευσης, γιατί αυτό σας βολεύει. Αυτή είναι η αλήθεια. Δυστυχώς, η διαπίστωση αυτή δεν σας τιμά. Απεναντίας, θα έλεγα πώς σας εκθέτει ανεπανόρθωτα.
Θα σας δώσω μερικά χαρακτηριστικά παραδείγματα της αντίληψης αυτής που σήμερα επικρατεί:
Πρώτον, η συγκρότηση ελεγχόμενων πενταμελών επιτροπών για την κρίση και εξέλιξη καθηγητών πρώτης βαθμίδας στα Τ.Ε.Ι., ύστερα από τη διαπιστωτική ανωτατοποίησή τους. Είναι ένα θέμα για το οποίο είχαμε μιλήσει από την πρώτη στιγμή και είχαμε επισημάνει την ύπαρξή του. Αυτό είχε ως αποτέλεσμα οι κρίσεις να γίνουν, τελικά με συνοπτικές διαδικασίες, χωρίς εισηγήσεις και με πιέσεις στους μη επιλεγέντες να μην προχωρήσουν σε ενστάσεις, γιατί θα βοηθηθούν αργότερα. Βεβαίως δεν θα το ανέφερα αυτό, εάν πίσω από αυτές τις μεθοδεύσεις δεν υπήρχε ο στόχος του ελέγχου της διοίκησης των Τ.Ε.Ι. Δεν ζούμε σε άλλο κόσμο. Ξέρουμε πάρα πολύ καλά τι συμβαίνει.
Δεύτερον, οι πρωτόγνωρες διαδικασίες που ακολουθήθηκαν σε ό,τι αφορά στους αναπληρωτές, τους οποίους υποχρέωσε το ίδιο το Υπουργείο να υποβάλλουν νέες αιτήσεις τη δεύτερη φορά, προκειμένου να επιλεγούν από εσάς, βάση νόμου που δεν είχε ψηφιστεί, με αποτέλεσμα να ανακύψει πλειάδα προβλημάτων και να διατυπώνονται βαρύτατες καταγγελίες για κατάφωρες παραβιάσεις των νόμων και για αδικίες σε βάρος πολλών εξ αυτών, καταγγελίες των οποίων γινόμαστε όλοι καθημερινά αποδέκτες.
Σας καταγγέλλω, λοιπόν, ότι στο ΤΕΕ Πιερίας με ειδικότητα βοηθού μικροβιολόγου προσλήφθηκε κάποια Ηλιάδου, η οποία δεν έκανε ούτε καν αίτηση.
Τρίτον, η μετατροπή από την πλευρά σας σε καθεστώς των κατά παρέκκλιση προσλήψεων ως αναπληρωτών και ωρομισθίων με περιθωριοποίηση των ΠΥΣΔΕ και με το πρόσχημα βεβαίως από μέρους σας κοινωνικής ευαισθησίας. Λέτε και όλοι οι άλλοι είναι αναίσθητοι, δεν ενδιαφέρονται. Και αν βεβαίως επρόκειτο για άτομα με ειδικές ανάγκες και πολυτέκνους, κανένας δεν θα είχε να πει κουβέντα και δε νομίζω ότι τα ΠΥΣΔΕ στερούνται κοινωνικής ευαισθησίας. Όμως, σε συγκεκριμένες αποφάσεις σας επικαλείσθε οικονομικούς λόγους. Και σας ερωτώ: Ποιος σας είπε ότι όλοι οι άλλοι υποψήφιοι δεν έχουν τους ίδιους ή και μεγαλύτερους οικονομικούς λόγους; Φθάσατε μάλιστα στο σημείο σε σχετική ερώτηση που κατέθεσα να επισυνάψετε τρεις αποφάσεις προκατόχων σας, μεμονωμένες αποφάσεις που αφορούσαν άτομα με ειδικές ανάγκες. Να αναφερθώ ακόμη στον τρόπο με τον οποίο συγκροτήσατε τις περίφημες επιτροπές για την κοινωνία της πληροφορίας, όπου στη Θεσσαλονίκη κάτω από την πίεση των κομματικών σας φίλων, οι οποίοι μόλις πληροφορήθηκαν ότι οι αμοιβές των προϊσταμένων σ' αυτές τις επιτροπές θα είναι τέσσερα εκατομμύρια και των υπολοίπων μελών τρία εκατομμύρια, πίεσαν τους πάντες και τα πάντα και από πενταμελείς έγιναν σε μια νύχτα, δεκαμελείς; Να, λοιπόν, γιατί κύριε Υπουργέ, κατά την άποψή σας πρέπει το σύστημα να είναι κομματικά ελεγχόμενο και συγκεντρωτικό. Να, γιατί δεν πρέπει να έχουν φωνή αυτοί που το διοικούν. Γιατί αν είχαν φωνή θα σας ρωτούσαν γιατί παγώσατε το π.δ. 398/97 για τις κρίσεις των στελεχών της διοίκησης της εκπαίδευσης, γιατί διατηρείτε όλο αυτό το σύστημα, γιατί αντικαθιστάτε όλους αυτούς που αποχωρούν με απλές και ατεκμηρίωτες αποφάσεις των ελεγχόμενων στην πλειοψηφία τους υπηρεσιακών συμβουλίων με αναπληρωτές, γιατί φθάσατε στο σημείο να διορίζετε ακόμα και αναπληρωτές των αναπληρωτών, γιατί αποφεύγετε να επανακρίνετε τους συντονιστές εκπαίδευσης εξωτερικού όπως ανέφερε και ο εισηγητής μας, τους οποίους προτίθεστε να κρίνετε -άκουσον, άκουσον- οι ίδιοι υποκαθιστώντας τα αρμόδια συμβούλια, γιατί σε τελική ανάλυση δεν θέλετε ένα σύστημα διοίκησης που να λειτουργεί με κανόνες και αρχές, ένα σύστημα σταθερό; Άλλωστε οι προθέσεις σας όχι μόνο για τη διατήρηση αλλά και την ενδυνάμωση αυτού του συστήματος, όπως είπα και πιο μπροστά, που εγκαθιδρύσατε στο χώρο της διοίκησης της εκπαίδευσης ένα και μοναδικό σκοπό έχει, τον κομματικό του, έλεγχο. Αυτό φαίνεται και από το σχέδιο νόμου που κυοφορείται για την αξιολόγηση της εκπαίδευσης, όπου ο περιφερειακός διευθυντής της εκπαίδευσης ουσιαστικά θα διορίζεται, έχοντας λόγο στην επιλογή των στελεχών της εκπαίδευσης, σε όλες τις υπόλοιπες βαθμίδες του εκπαιδευτικού συστήματος. Αυτή είναι η αντίληψή σας για την αξιολόγηση, για τη λειτουργία της διοίκησης της εκπαίδευσης; 
Θέλετε, συνεπώς, συγκάλυψη των προβλημάτων, γιατί αν είχαν φωνή όλοι αυτοί, θα σας έλεγαν για τα καθημερινά προβλήματα, αυτά τα οποία δεν αρέσκεσθε να ακούτε, όπως για τη θέση του εκπαιδευτικού μας συστήματος το οποίο σύμφωνα στο οποίο σύμφωνα με τα στοιχεία του ΟΟΣΑ και της Ευρωπαϊκής Ένωσης μας κατατάσσεται τελευταίο. Όταν σας τα λέμε αυτά μας κατηγορείτε ότι αυτομαστιγωνόμαστε. Αυτή είναι η πραγματικότητα. Εμείς, λοιπόν, πιστεύουμε σε ένα σύστημα διοίκησης της εκπαίδευσης σταθερό που να στηρίζεται σε κανόνες και σε αρχές. Η διοίκηση της εκπαίδευσης είναι πολύ σοβαρή παράμετρος του εκπαιδευτικού συστήματος για να παίζουμε μ' αυτό. Ένα σύστημα που να στηρίζεται στην αξιοκρατία, ένα σύστημα αποκομματικοποιημένο. Ας αναλάβετε κάποτε τις ευθύνες σας. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο Υπουργός Εθνικής Παιδείας και Θρησκευμάτων κ. Πέτρος Ευθυμίου έχει το λόγο. 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κυρίες και κύριοι Βουλευτές, επαναλαμβάνω ότι είναι απόλυτα φυσικό να υπάρχει όλο αυτό το ζωτικό ενδιαφέρον για την εκπαίδευση και συμφωνώ απολύτως με όσα ειπώθηκαν, πρέπει όμως να αποτελούν οδηγό όχι μόνο των σκέψεων, αλλά και των πράξεών μας ότι η εκπαίδευση είναι τόσο ουσιώδης εθνική προτεραιότητα, ώστε κατά το δυνατόν πρέπει να την προφυλάσσουμε από οποιαδήποτε μορφή άγονων αντιπαραθέσεων, ενώ κατ' εξοχήν πρέπει να βοηθάμε την εξέλιξη των πραγμάτων με γόνιμη κριτική. 
Θα προσπαθήσω να απαντήσω σε όλα τα θέματα που ετέθησαν με καθαρότητα και με ευθύτητα. Είχαμε παλιά μια συζήτηση με τον κ. Σπηλιόπουλο, που πράγματι είναι ανάγκη να καταστεί ως βάση κάθε σχετικής κριτικής, επειδή και τώρα αναφέρθηκε στο θέμα κατά την τοποθέτησή του και θα ήθελα να πω ότι κάθε συζήτηση για το εκπαιδευτικό σύστημα, όπως η σημερινή, πρέπει να σέβεται τις πραγματικότητες. 
Και η πραγματικότητα αυτή περιγράφεται ακριβώς από τους οργανισμούς που επικαλεστήκατε, κύριε Σπηλιόπουλε, για την κακή κατάσταση του εκπαιδευτικού μας συστήματος. Και ο κ. Χαλκίδης παρομοίως σε μία προφανώς ρητορική έξαρση περιέγραψε την κατάσταση του εκπαιδευτικού μας συστήματος, λέγοντας ότι βρίσκεται σε απόλυτη παρακμή και καταστροφή.
Η Κυβέρνησή μας συμμερίζεται τη λογική ότι η εκπαίδευση είναι εθνικό αγαθό. Αυτά που αναφέρουν οι διεθνείς οργανισμοί δεν είναι μόνο κατακτήσεις των Κυβερνήσεων του ΠΑΣΟΚ, αλλά κατακτήσεις των κυβερνήσεων από τη Μεταπολίτευση και μετά. Ο καθένας συνέβαλε με τις δυνάμεις του. Πάντως θα υποστηρίξω ότι την εικοσαετία από το 1981 και μετά, με την επιμονή των Κυβερνήσεων του ΠΑΣΟΚ, έχουμε οδηγηθεί σ' αυτά τα αποτελέσματα. 
Και επειδή η συζήτηση στη Βουλή πρέπει να γίνεται με συγκεκριμένες αναφορές, θα αναφερθώ σ΄ αυτά τα στοιχεία, χωρίς να αποφύγω όλα τα συγκεκριμένα ερωτήματα που έχουν τεθεί. Για την κατάσταση, λοιπόν, της ελληνικής εκπαίδευσης σας παραπέμπω στα στοιχεία του ΟΟΣΑ στην αγγλική έκδοση του 2000 στη σελίδα 135. Αυτός, λοιπόν, ο οργανισμός χρησιμοποιήθηκε από σας για να ασκήσετε κριτική, αλλά τώρα που αναφέρει θετικά στοιχεία τα αποσιωπάτε και ξεχνάτε την εγκυρότητά του. Λέει, λοιπόν, ο ΟΟΣΑ ότι η παρακολούθηση του σχολείου από Έλληνες μαθητές ηλικίας πέντε έως δεκατεσσάρων ετών κρίνεται πολύ καλή. Το ποσοστό αυτό είναι 97,8%, όταν ο αντίστοιχος μέσος όρος των χωρών του ΟΟΣΑ είναι 97,2%. Είμαστε πάνω από το μέσο όρο των χωρών του ΟΟΣΑ. Παρόμοια είναι η κατάσταση όσον αφορά τους μεγαλύτερους μαθητές ηλικίας δεκαπέντε έως δεκαεννέα ετών, που φοιτούν στη δευτεροβάθμια εκπαίδευση. Το ποσοστό συμμετοχής στην Ελλάδα είναι 77,6% έναντι 76,3% του αντίστοιχου μέσου όρου των χωρών του ΟΟΣΑ. Και αν εστιάσουμε στους μαθητές ηλικίας δεκαέξι ετών, το προηγούμενο ποσοστό αυξάνεται και φτάνει το 90% έναντι 88% του αντίστοιχου μέσου όρου.
Και θα επιμείνω, κύριε Σπηλιόπουλε, σε σχέση με μια παλιά μας συζήτηση -πρέπει να θρέφει τη Βουλή η συνέχεια των συζητήσεών μας- και σας παραπέμπω στην ίδια έκδοση στη σελίδα 125, όπου καταγράφεται ότι η συμμετοχή στην προσχολική εκπαίδευση παιδιών ηλικίας πέντε ετών είναι ικανοποιητική. Υπερβαίνει το 82% και μας τοποθετεί στο ίδιο επίπεδο με τη Γερμανία, αλλά σε καλύτερη θέση από τη Νορβηγία, που υπολείπεται του 80% και της Σουηδίας και της Φιλανδίας που είναι περίπου 70%. Δεν συζητώ για την Πορτογαλία που υπολείπεται το 70%.
Από τους ίδιους δείκτες του διεθνούς οργανισμού αναφέρω ότι η συμμετοχή στην τριτοβάθμια εκπαίδευση στην Ελλάδα μπορεί να θεωρηθεί ως εξαιρετική, αν λάβει κανείς υπόψη του ότι τα ποσοστά που εμφανίζει η χώρα μας όχι απλώς συμβαδίζουν, αλλά ξεπερνούν τα αντίστοιχα ποσοστά μεγάλων ευρωπαϊκών χωρών με μακρά ακαδημαϊκή παράδοση. Η Ελλάδα έχει 18,4%, η Μεγάλη Βρετανία 18,1%, η Ιταλία 16,8%, η Γαλλία 19,1% και η Σουηδία 17,6%. Τέλος, σημειώνω γιατί αυτή είναι η πιο όμορφη πλευρά των κατακτήσεων των τελευταίων εικοσιπέντε ετών και κυρίως της τελευταίας εικοσαετίας, τη γενικότερη άνοδο του μορφωτικού επιπέδου της χώρας μας. Ειδικότερα το 11,3% του ελληνικού πληθυσμού ηλικίας είκοσι πέντε έως εξήντα τεσσάρων ετών έχει τίτλους σπουδών ανώτατης εκπαίδευσης.
Το αντίστοιχο ποσοστό σε άλλες χώρες είναι το εξής: Στη Δανία 5,4%, στην Αυστρία 6,2%, στην Πορτογαλία είναι 6,5%, στην Ιταλία 8,7% και στη Γαλλία 10,5%. 
Σημειώνω δύο πρόσθετα στοιχεία. Ο αριθμός των ατόμων στην Ελλάδα ηλικίας είκοσι πέντε ως τριάντα τεσσάρων ετών που διαθέτει μόρφωση τριτοβάθμιας εκπαίδευσης έχει σχεδόν τριπλασιαστεί σε σχέση με το αντίστοιχο ποσοστό ατόμων πενήντα πέντε ως εξήντα τεσσάρων ετών. Είναι σήμερα 22% έναντι 8% των ηλικιών πενήντα πέντε ως εξήντα τεσσάρων. Και βέβαια θεωρώ σημαντικό ότι σε μια χώρα οι νέες γενιές, οι νέες ηλικίες και το επίπεδό της προσδιορίζουν και τη δυναμική της. Δεν είναι οι ηλικίες πενήντα πέντε ως εξήντα τεσσάρων με το 8% που σφραγίζουν τη δυναμική της χώρας αλλά είναι οι ηλικίες είκοσι πέντε ως τριάντα τεσσάρων, που με το συντριπτικό αυτό ποσοστό δείχνουν τι μορφωτικό κεφάλαιο, τι μορφωτικό απόθεμα, τι μορφωτικό δυναμικό έχει η χώρα μας χάρη σε συνεπείς εκπαιδευτικές πολιτικές σε όλα τα επίπεδα που διαρκώς ολοκληρώνονται, που χαρίζουν στην Ελλάδα δύναμη και της χαρίζουν μια θέση που την ξεχωρίζει αυτήν τη στιγμή σε σχέση με χώρες που συνηθίζαμε να τις έχουμε ως σημεία αναφοράς.
Θα επανέλθω και στα άλλα θέματα, αλλά θέλω να τονίσω κάτι. Σε καμία περίπτωση οδηγός των ενεργειών μας δεν είναι όλα αυτά που ακούστηκαν, ο κομματισμός, η ευνοιοκρατία. Είναι τόσο ξένες αυτές οι νοοτροπίες από τις προθέσεις μας, από την πράξη μας, ώστε θέλω να απαντήσω συγκεκριμένα και ολοκληρωτικά στο τέλος αφού ξεκαθαρίσω το τοπίο για τα συγκεκριμένα ζητήματα που ετέθησαν από τους κυρίους Βουλευτές. 
Είναι γεγονός ότι φέτος είχαμε ορισμένα προβλήματα στη στελέχωση της εκπαίδευσης. Αλλά, κυρία Καλαντζάκου, ας δούμε αν όλα αυτά είναι απλώς εικόνες ή είναι αριθμοί που απεικονίζουν μια πραγματικότητα. Και να εξηγήσω αμέσως:
Στους διορισμούς εκπαιδευτικών είχαμε ένα εξαιρετικά και πιθανότατα τον υψηλότερο αυξητικό ρυθμό σε σχέση με όλα τα τελευταία χρόνια και το 2000 και το 2001. Το 2000 διορίστηκαν πέντε χιλιάδες πενήντα έξι μόνιμοι δάσκαλοι και καθηγητές, ενώ φέτος για μόνιμο διορισμό έχουμε οκτώ χιλιάδες τριακόσιες πενήντα δύο δασκάλους και καθηγητές. 
Πού είναι όμως πράγματι το πρόβλημα το φετινό, που σιγά-σιγά επιλύεται, αλλά ταλάνισε όντως και εμάς και δημιούργησε δυσκολίες; Ενώ έχουμε οκτώ χιλιάδες τριακόσιες πενήντα δύο διορισμούς, δύο χιλιάδες εξήντα οκτώ διορισμοί εκκρεμούν ακόμα. Γιατί; Επειδή ακριβώς υπάρχει η αντικειμενική, η αδιάβλητη διαδικασία πρόσληψης των διαγωνισμών μέσω του ΑΣΕΠ, υπάρχει η εκκρεμότητα ότι και από το διαγωνισμό του Σεπτεμβρίου και από το διαγωνισμό των ειδικοτήτων του Απριλίου των τεχνικών ειδικοτήτων έχουμε δύο χιλιάδες εξακόσιους οκτώ (2608) εκπαιδευτικούς τεχνικών ειδικοτήτων και μουσικούς των οποίων δεν έχουμε ακόμα τους τελικούς επικυρωμένους πίνακες του ΑΣΕΠ, ώστε αμέσως και αυτομάτως να διοριστούν στη μόνιμη θέση τους. Και ξέρετε πάρα πολύ καλά, ότι αυτό οφείλεται στην επιμονή του ΑΣΕΠ να κρίνει όλες τις περιπτώσεις με ενδελεχή τρόπο, να διασταυρώνει και να εξαντλεί και τον κύκλο των ενστάσεων πριν μας παραδώσει τους τελικούς πίνακες. 
Πράγματι, λοιπόν, άμα τη παραδόσει των πινάκων θα επιλυθεί αυτό το θέμα. Και ήδη βρισκόμαστε σε διαδικασία πλήρους αντιμετώπισης αυτών των κενών, που εδράζονται όμως σε έναν πρωτοφανή αριθμό μόνιμων διορισμών που προσδιορίζονται για φέτος στους οκτώ χιλιάδες τριακόσιους πενήντα δύο. Και όπως γνωρίζετε, συμπαρασύρει αυτό το σύστημα της εκκρεμότητας στους μόνιμους διορισμούς και το σύστημα των αναπληρωτών, όπως είναι φυσικό. 
Στα βιβλία θέλω να τονίσω ότι υπάρχει η πιο εκτεταμένη ανάπτυξη του σχολικού βιβλίου, που φτάνει φέτος στο ύψος διανομής σαράντα έξι εκατομμυρίων τόμων στα Ελληνόπουλα που βρίσκονται στην πρωτοβάθμια και δευτεροβάθμια εκπαίδευση. Στις 11/09 το 98% των σχολικών βιβλίων βρισκόταν στη θέση του. Και αυτήν τη στιγμή που μιλάμε και στο γυμνάσιο και στο λύκειο έχει πλήρως ολοκληρωθεί η διανομή όλων των βιβλίων.
Στα δε βιβλία που καθυστέρησαν, είχαν από τον κόμβο του Παιδαγωγικού Ινστιτούτου στις 11 Σεπτεμβρίου που άρχισαν τα σχολεία όλο το υλικό, όλη την ύλη, όλη την πρόβλεψη, ώστε να μπορέσουν να μη χάσουν οι μαθητές μία ώρα, καθώς οι δάσκαλοί τους ήταν σε θέση να αντλούν από τον κόμβο όλη την ύλη, ώστε να τη διδάσκουν, όσο και αν είναι φυσικό η έλλειψη βιβλίου να δημιουργεί τη δυσκολία, που ορθά επισημαίνεται και η οποία ελύθη οριστικά και στο Γυμνάσιο και στο Λύκειο.
Στο Δημοτικό η τελευταία εκκρεμότητα αυτήν τη στιγμή που μιλάμε είναι το λεγόμενο πολλαπλό βιβλίο στην πέμπτη δημοτικού συγκεκριμένα και μόνο, οι "Φυσικές Επιστήμες" και το "Ερευνώ και Ανακαλύπτω", που φρονούμε ότι την άλλη βδομάδα θα έχει ολοκληρωθεί η διανομή του και στο τελευταίο σχολείο.
Θεωρώ, παρ΄ όλο που είναι φυσικό η έννοια της αντιπολίτευσης να συνυφαίνεται με την επισήμανση της υστέρησης και όχι με την επίτευξη ενός στόχου, ότι το τοπίο στα Τ.Ε.Ε., αν συγκρίνει κανείς την πορεία αυτών των δύο τελευταίων χρόνων, είναι ένα τοπίο που δείχνει ότι κυριαρχεί η πλευρά της ενίσχυσής τους, παρά η πλευρά της συντήρησης των τυχόν αδυναμιών τους.
Στην Τ.Ε.Ε. αυτήν τη στιγμή διανέμονται συνολικά εξακόσιοι ένας τίτλοι βιβλίων. Από αυτούς οι τριακόσιοι εξήντα οκτώ τίτλοι ήταν ακριβώς στις 14/09 σε όλα τα Τ.Ε.Ε.. Σας θυμίζω ότι πριν από δύο χρόνια τα Τ.Ε.Ε. λειτουργούσαν εν συνόλω με διακόσιους τίτλους. Τα εκατόν ενενήντα ένα βιβλία είναι στη φάση της τελικής αποστολής, ενώ όσα εκκρεμούν είναι οι σημειώσεις ειδικοτήτων, οι οποίες δεν υπήρξαν πριν ποτέ.
Άρα, η εικόνα είναι ακριβώς αυτή, αποτυπωμένη με απόλυτη ακρίβεια και είναι μία εικόνα που δείχνει ότι κι όπου υπήρξαν κενά ορισμένα ήταν αδύνατον να αντιμετωπισθούν -γιατί κανείς δεν μπορεί να παρακάμψει τη νομιμότητα των διαδικασιών του Α.Σ.Ε.Π.-, άλλα αντιμετωπίσθηκαν με σύντομο τρόπο. Αλλά οπωσδήποτε το γεγονός, για παράδειγμα, ότι το 98% των βιβλίων ήταν στη θέση του στις 11 Σεπτεμβρίου, δείχνει ότι και εκεί υπήρξε μία έντονη προσπάθεια να ανταποκριθούμε σε όλες αυτές τις απαιτήσεις.
Θα ήθελα να έρθω σε θέματα που ετέθησαν και τα οποία πράγματι -δεν σας το κρύβω- μου δημιουργούν μία ιδιαίτερη δυσκολία. Γιατί μας είναι απολύτως ξένα στο Υπουργείο Παιδείας όσα αναφέρθησαν. Τυχαίνει πραγματικά να μην μπορώ να εντοπίσω όσα καταγγείλατε περί κομματισμού, διότι συμβαίνει μόνο με πολύ έμμεσους και απόλυτα τυχαίους λόγους να γνωρίζω την κομματική ταυτότητα των εκπαιδευτικών ή να ενδιαφέρει εμάς στο Υπουργείο η κομματική ταυτότητα των εκπαιδευτικών. Όσο μπορώ πάντως θα απαντήσω σε όσα ετέθησαν, όχι από τη σκοπιά της απολογίας για τον κομματισμό, αλλά από τη σκοπιά του πώς έχουν τα πράγματα στην υπηρεσιακή τους μορφή και στην πολιτική πρακτική του Υπουργείου Παιδείας.
Η διαδικασία επανάκρισης των προϊσταμένων διευθύνσεων και γραφείων σε εφαρμογή αποφάσεων διοικητικών δικαστηρίων από το αρμόδιο Συμβούλιο Επιλογής Προϊσταμένων Διευθύνσεων και Γραφείων έχει ολοκληρωθεί και αναμένεται η μηχανογραφική επεξεργασία των νέων στοιχείων που προέκυψαν από την προφορική συνέντευξη των εμπλεκομένων στη σχετική διαδικασία.
Η ίδια ακριβώς διαδικασία θα ακολουθηθεί και από το αντίστοιχο Συμβούλιο Επιλογής Σχολικών Συμβούλων για τα σχετικά θέματα των σχολικών συμβούλων.
Το συμβούλιο θα συνέλθει μέσα σε σύντομο χρονικό διάστημα προκειμένου να επανακρίνει τους υποψήφιους σχολικούς συμβούλους, σύμφωνα με το διατακτικό των σχετικών αποφάσεων. Αυτό που καταλαβαίνω είναι ότι το σημείο της κριτικής που έχει νόημα είναι η καθυστέρηση συγκρότησης αυτού του συμβουλίου. Η δική μας η εικόνα είναι η εξής: 
Όπως γνωρίζετε, το συμβούλιο αυτό δεν αποτελείται αμιγώς από υπηρεσιακούς παράγοντες που ορίζει ο Υπουργός με την υπογραφή του. Αυτό το συμβούλιο στηρίζεται σε φορείς οι οποίοι αποστέλλουν τους αντιπροσώπους τους και προεδρεύει ανώτερος δικαστικός. Εμείς, λοιπόν, έχουμε το πρόβλημα ότι οι υποδειχθέντες δύο καθηγητές από τα πανεπιστήμιά τους παραιτήθηκαν, ο εφέτης που είχε οριστεί πρόεδρος παραιτήθηκε, ορίστηκαν αντικαταστάτες τους και πλέον προχωρούμε με το συμβούλιο στην πλήρη νόμιμη σύνθεσή του στην κανονική εξέλιξη αυτή την υπηρεσιακή. 
Δεν φαντάζομαι να υπονοεί κανείς και δεν νομίζω ότι μπορεί να τεθεί καν θέμα ότι επενέβημεν στα πανεπιστήμια για να ορίσουμε άλλους ή ότι οδηγήσαμε κάποιους σε παραίτηση ή κατά μείζονα λόγο επενέβημεν στη δικαιοσύνη και τον εφέτη που είχε οριστεί τον παραιτήσαμε. Άρα λοιπόν η υστέρηση αυτή έχει να κάνει με κάτι που προβλέπεται από μια διαδικασία που ευτυχώς, διότι ακριβώς έτσι διασφαλίζει την αντικειμενικότητα, δεν υπάγεται καν στη δικαιοδοσία και στη διακριτική ευχέρεια του Υπουργού Παιδείας. 
Το άλλο θέμα που έχει τεθεί. Με συγχωρείτε, όταν ο έλεγχος γίνεται με βάση τη νομιμότητα, πρέπει να θυμηθούμε γιατί έγινε η μετάθεση των εξουσιών από το ν. 2817 που υπήρχαν πριν και επανεφέρθησαν στο Υπουργείο Παιδείας. Δεν τα "πήρε", κύριε Ταλιαδούρο, το Υπουργείο Παιδείας, αν υπονοείτε ότι τα "άρπαξε". Σας θυμίζω ότι υπήρξε σχετική κατηγορηματική απόφαση του Συμβουλίου της Επικρατείας περί επαναφοράς αυτών των αρμοδιοτήτων στο Υπουργείο Παιδείας. Και είπαμε πάρα πολύ απλά ότι έως ότου να θεσπιστεί ο θεσμός του περιφερειακού διευθυντή, αυτές οι δικαιοδοσίες ασκούνται από τους προϊσταμένους εκπαίδευσης. Η εφαρμογή των αποφάσεων του Συμβουλίου της Επικρατείας δεν αποτελεί προφανώς κανενός είδους κομματική παρέμβαση ή κανενός είδους επιχείρηση ελέγχου των διαδικασιών. 
Στα άλλα θέματα που θέσατε -τα έχετε γραπτά στην επερώτηση αλλά δεν τα προασπίσατε -εννοώ ότι δεν τα αναφέρατε πιθανώς θεωρώντας ότι είναι αυτονόητο να απαντήσω, θέλω να δηλώσω κατηγορηματικά ότι ουδέποτε υποβλήθηκε αναφορά στην Πρωτοβάθμια Εκπαίδευση κατά προϊσταμένου για μη συμμόρφωση προς απόφαση διοικητικού δικαστηρίου. Δεν έχουμε εμείς κάτι τέτοιο στο Υπουργείο Παιδείας. Εμείς δεν έχουμε αυτήν την εικόνα, ότι υπάρχει μία αβελτηρία ή ένα κενό σε αυτό το θέμα, που επειδή δεν το είπατε στις αγορεύσεις σας, δεν μπορώ να ξέρω τι προεκτάσεις έχει.
Για την κρίση των στελεχών δικαίως θα μας κατηγορήσετε ότι πιστεύουμε τόσο πολύ στο διάλογο, ώστε να έχουμε επαναφέρει στο δεύτερο τελικό κύκλο στις διοικήσεις των ομοσπονδιών τις προτάσεις για τη βελτίωση του π.δ. 398. Και προφανώς δεν μπορείτε να αγνοείτε ότι εδώ και μήνες τους παραδώσαμε τη δική μας βελτιωμένη πρόταση για το π.δ. 398 και προ δεκαπενθημέρου ο κύριος Υφυπουργός τους κάλεσε, τους παρέδωσε τις επαναδιατυπώσεις βάσει των θέσεών τους και ζήτησε την τελική τοποθέτηση και της ΟΛΜΕ και της ΔΟΕ. Το να έχεις τόσο επίμονο διάλογο με τους αρμόδιους συνδικαλιστικούς φορείς για να οδηγηθείς στο μέγιστο βαθμό συναίνεσης, προφανώς δεν συνιστά μια μεθόδευση προς δημιουργία κομματικής ευνοιοκρατίας διαδικασίας, αλλά μάλλον σημαίνει ότι έχεις βαθιά πίστη σε αυτό που εσείς επικαλείσθε, δηλαδή ότι η εκπαίδευση πρέπει να εξαντλεί τη συναίνεση, πρέπει να εξαντλεί εσωτερικά όλες τις δυνατότητες, να υπάρξουν οι πιο αντικειμενικές, οι πιο αδιάβλητες, οι πιο ολοκληρωμένες μορφές αξιοκρατίας. Και αυτήν τη στιγμή θέλω να ελπίζω ότι και η ΟΛΜΕ και η ΔΟΕ θα μας δώσουν τις τελικές τους θέσεις, ώστε συντομότατα το π. δ. 398 βελτιωμένο να οδηγηθεί προς το Συμβούλιο της Επικρατείας και να έρθει να καθοδηγήσει πια τις κρίσεις των στελεχών εκπαίδευσης.
Επειδή ειπώθηκε για τους συντονιστές εκπαίδευσης, δεν θέλω να μακρηγορήσω σε κάτι που είναι πεντακάθαρο. Στις 23 Αυγούστου υπήρξε όντως, κύριε Σπηλιόπουλε, υπουργική απόφαση με την οποία συγκροτήθηκε το νέο συμβούλιο επιλογής, το οποίο τις προσεχείς μέρες θα παραλάβει τις υποβληθείσες αιτήσεις, που έχουν υποβληθεί με βάση το προηγούμενο έγγραφο, θα ελέγξει τη νομιμότητα, την πληρότητα των δικαιολογητικών και στη συνέχεια θα καλέσουν ενδιαφερομένους σε συνέντευξη για τη σύνταξη των πινάκων αξιολόγησης.
Πιστεύουμε, λοιπόν, ότι στις αρχές του επόμενου έτους θα τοποθετηθούν οι νέοι συντονιστές της εκπαίδευσης και δεν άκουσα καμία κριτική γιατί αυτή η διαδικασία άλλαξε για να διασφαλιστεί κατά το δυνατόν η πλήρης αξιοκρατία, για να διασφαλιστεί κατά το δυνατόν η αποστολή στο κρίσιμο αυτό πεδίο, που είναι οι συντονιστές εκπαίδευσης εξωτερικού, των καλύτερων εκπαιδευτικών.
Από εκεί και πέρα θα ήθελα να πω ότι πράγματι συμφωνώ απολύτως ότι υστερούμε σε ορισμένες καίριες, θα έλεγε κανείς, θεσμικού χαρακτήρα εξειδικεύσεις στην εκπαίδευση. Θα ήθελα όμως επίσης να ελπίζω ότι αυτές οι επισημάνσεις που ακούστηκαν, οι οποίες κατ' εξοχήν θεραπεύονται από το τριπλό νομοσχέδιο που έχουμε καταθέσει, το νομοσχέδιο δηλαδή για την αξιολόγηση του εκπαιδευτικού έργου και του εκπαιδευτικού, για την περιφερειακή αποκέντρωση της εκπαίδευσης και για τη δημιουργία του Οργανισμού Επιμόρφωσης των Εκπαιδευτικών, θα βρουν τη συναίνεση -θέλω να ελπίζω- όλων των πτερύγων, καθώς όσα αναφέρθηκαν από τον έλεγχο της Αξιωματικής Αντιπολίτευσης είναι ακριβώς τα περιεχόμενα του νέου νομοσχεδίου.
Κι εκεί θα συμφωνήσω, κυρία Καλαντζάκου, μαζί σας ότι έχουμε έλλειψη σε όλες τις δομές τις δικές μας, του εκπαιδευτικού μας συστήματος εν συνόλω, παραγωγής στελεχών διοίκησης της εκπαίδευσης. Το είχαν επισημάνει ήδη ο κ. Αρσένης και ο κ. Ανθόπουλος, είχαν κάνει συγκεκριμένες επεξεργασίες ακριβώς για να παραχθούν και τα πιστοποιητικά διδακτικής επάρκειας, αλλά είναι γεγονός ότι ακόμη είμαστε εκεί εκκρεμείς. Αν προσέξετε όμως, η πρότασή μας για τον Οργανισμό Επιμόρφωσης Εκπαιδευτικών περιλαμβάνει και αυτήν την πλευρά, τη δυνατότητα ανάπτυξης συνεργασίας με την Εθνική Σχολή Δημόσιας Διοίκησης, ώστε ένα τμήμα των επιμορφωτικών προγραμμάτων να αναφέρονται στην προπαρασκευή διοικητικών στελεχών της εκπαίδευσης με τη συνένωση μ΄ έναν άλλο θεσμό, που είναι η Εθνική Σχολή Δημόσιας Διοίκησης.
΄Αρα, όχι απλώς δεν διαφωνούμε μ' αυτό, συμφωνούμε απόλυτα και πιστεύουμε ότι η συστηματική μελέτη του νόμου και η όποια συμβολή θα αξιοποιηθεί ακριβώς σ΄ αυτήν την κατεύθυνση.
Εν κατακλείδι θα ήθελα να πω ότι ο σημερινός έλεγχος, όσον αφορά τουλάχιστον το σκέλος των όσων μέχρι τώρα έχουν κατατεθεί περί κομματισμού και ευνοιοκρατίας, δεν οδηγεί πουθενά, γιατί δεν ισχύει είτε στα παρόντα που έχουν τεθεί προς έλεγχο είτε κατά μείζονα λόγο στα νομοθετήματα τα οποία αναφέρθηκαν ότι είναι κάτι που αφορά τη συγκεκριμένη πολιτική του Υπουργείου Παιδείας, έτσι ώστε να μην μπορώ πιο πέρα να επιχειρηματολογήσω σ΄ αυτό το σημείο.
Θα ήθελα όμως να τονίσω και κάτι άλλο κλείνοντας. Σε όλα τα σημεία η Κυβέρνηση έχει δείξει ότι επιθυμεί πράγματι το θέμα της εκπαίδευσης και της παιδείας να αποτελεί ένα πεδίο εθνικού διαλόγου, εθνικής συναίνεσης και το κάνει αυτό με απόλυτα καθαρό τρόπο και με ιεραρχημένες και σαφείς επιλογές.
Κυρία Καλαντζάκου, σέβομαι το ιδιαίτερο ενδιαφέρον σας για τη Μεσσηνία και παρ΄ όλο που την περασμένη εβδομάδα απάντησα σε κοινοβουλευτικό έλεγχο από Μεσσήνιο συνάδελφό σας της Νέας Δημοκρατίας, θα το επαναλάβω κυρίως ως θέση αρχής του Υπουργείου και ως θέση πάνω στην οποία μπορούμε να οικοδομούμε, όπως ελπίζω, τη συναίνεση ή τη διαφωνία, που εμείς αν βρούμε ότι έχει πράγματι μια πλευρά σωστή, δεν έχουμε καμία αντίρρηση να την υιοθετήσουμε. Αυτό που έχουμε να πούμε το χρησιμοποιώ ως παράδειγμα αρχής, επαναλαμβάνω, και δεν δίνω ειδικότερη απάντηση για το Πανεπιστήμιο της Πελοποννήσου.
Το Πανεπιστήμιο Πελοποννήσου ιδρύθηκε το 1999 με απόφαση της Κυβέρνησης του ΠΑΣΟΚ, του Γεράσιμου Αρσένη. Από τότε προσδιορίστηκε με το ιδρυτικό διάταγμα ότι η έδρα του πανεπιστημίου είναι η Τρίπολη και ότι η διοικούσα επιτροπή του πανεπιστημίου μπορεί να προτείνει και τη συγκρότηση των σχολών και την τυχόν χωροταξική τους κατανομή. Αυτό που επιλέξαμε -το είπαμε από την αρχή και το τονίσαμε και είναι ο τρόπος προσέγγισης πια των θεμάτων συνολικά της ανώτατης εκπαίδευσης- είναι ότι δεν μπορεί ένα πανεπιστήμιο να θεωρηθεί κατ΄ αρχήν τοπικό γεγονός. Τα πανεπιστήμια είναι εθνικά, γίνονται για το σύνολο της χώρας και το σύνολο των εθνικών αναγκών.
΄Αρα πρέπει να έχουν δύο χαρακτηριστικά: Πρώτον, να είναι απόλυτα αποτυπωμένες με συνέπεια οι κατευθύνσεις τους σε σχέση με τις διεθνείς εξελίξεις, τις επιστημονικές εννοώ, έτσι ώστε να παράγουν πτυχιούχους με κύρος και αντίκρισμα πτυχίων σε όλα τα επίπεδα, είτε ακαδημαϊκά είτε της αγοράς εργασίας.
Δεν είναι τα πανεπιστήμια μια μορφή τοπικής οικονομικής ανάπτυξης, δεν γίνονται για πιτσαρίες, δεν γίνονται για μπαρ, δεν γίνονται για την ενοικίαση δωματίων. Αν θέλαμε μια τέτοιου τύπου τοπική οικονομική ανάπτυξη, δεν χρειάζεται να εγκαθιδρύαμε πανεπιστήμια. 
Άρα, λοιπόν, το Πανεπιστήμιο Πελοποννήσου, που είναι ένα καινούριο πανεπιστήμιο και πρέπει να συμπυκνώνει τις υψηλότερες δυνατές ακαδημαϊκές προδιαγραφές, υπάγεται σε δύο αυστηρούς κανόνες. Πρώτον, θα είναι κάθε πρόταση σχολής άρτια διαμορφωμένη σε σχέση με αυτά τα κριτήρια. Δεύτερον και πιο σημαντικό, δεν πρόκειται να ακολουθηθεί μια πρακτική, που πιστεύω ότι όλοι πρέπει να πούμε ότι τελειώνει, να θεωρούμε ότι τα πανεπιστήμια μπορούν να συγκροτούνται από διάσπαρτα τμήματα, που ρίπτονται σε διάφορες πόλεις χωρίς να έχουν οργανική συνοχή ανάμεσά τους. 
Είναι αυτό που ανακοίνωσα ήδη στην Τρίπολη για όλη την Πελοπόννησο, για το πανεπιστήμιό της, ότι η ανάπτυξη του Πανεπιστημίου Πελοποννήσου θα γίνεται κατά σχολές, έτσι ώστε να εξασφαλίζεται η διατμηματικότητα -κύριε Σπηλιόπουλε, είστε ακαδημαϊκός και ξέρετε την αξία αυτού- των σπουδών, η δυνατότητα ανάπτυξης μεταπτυχιακών και έρευνας. Δεν πρόκειται να ακολουθήσουμε την ίδρυση ενός τμήματος κάπου παρά το σύνολο της Σχολής. Και αυτό ως υπόδειγμα το δίνουμε ήδη στην πρόταση για την Τρίπολη, όπου ξεκινάμε από τα δυο τμήματα, τα τεχνολογικά και θα προσθέσουμε και τρίτο, ώστε να ολοκληρωθεί η Σχολή.
Όταν ολοκληρωθεί η εισήγηση της διοικούσας, παντού όπου πρόκειται να αναπτυχθεί, θα πάμε κατά σχολές. Και για αυτό θεωρούμε ότι είναι καιρός για κάτι τέτοιο για όλη την Πελοπόννησο και ότι είναι καιρός για όλη τη χώρα. Όταν ολοκληρωθεί η επεξεργασία της διοικούσας, θα κατατεθεί στο σύνολο της τοπικής κοινωνίας της Πελοποννήσου, έτσι ώστε να υπάρξει και η συμβολή όλης της κοινωνίας της Πελοποννήσου στην ανάπτυξη ενός εθνικού πανεπιστημίου που θα έχει έδρα την Πελοπόννησο και πρέπει να δίνει πτυχία αξιόπιστα, πτυχία που να έχουν πια τη βεβαιότητα, που πρέπει να διέπει το σύνολο της ανώτατης εκπαίδευσης. Η ανώτατη εκπαίδευση είναι οριστικά διεθνής και ευρωπαϊκή. Είναι θέμα χρόνου οι ευρωπαϊκές συνεργασίες στα κοινά πτυχία και στα κοινά προγράμματα σπουδών. 
Και εμείς δουλεύουμε συστηματικά, έχουμε αρχίσει τις συνεργασίες επίσημα σε επίπεδο διακυβερνητικό με τη Γαλλία και σε επίπεδο πανεπιστημίων και θα το επεκτείνουμε σε όλα τα πανεπιστήμια, με όλες τις χώρες και σε όλα τα ΤΕΙ, έτσι ώστε η Ελλάδα να μπει, όπως μπήκε με επιτυχία στη πρώτη γραμμή της Ένωσης οικονομικά με το ευρώ, και στην πανεπιστημιακή εκπαίδευση, την ανώτατη εκπαίδευση, την τεχνολογική εκπαίδευση, να είναι στο ίδιο επίπεδο, δηλαδή στην πρώτη ταχύτητα. 
Επομένως το Πανεπιστήμιο Πελοποννήσου για εμάς έχει αυτήν τη διάσταση και με αυτά τα κριτήρια το οικοδομούμε και με αυτά τα κριτήρια ποιότητας οικοδομούμε κάθε πολιτική για την εκπαίδευση σε κάθε επίπεδο. Και σ΄ αυτήν την ποιότητα ζητάμε τη συμβολή όλων, γιατί είναι το κλειδί για την παραπέρα ανάπτυξη του εκπαιδευτικού μας συστήματος.
Σας ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας κ. Γεώργιος Καλός έχει το λόγο.
ΓΕΩΡΓΙΟΣ ΚΑΛΟΣ: Κύριε Πρόεδρε, κυρίες και κύριοι συνάδελφοι, τώρα καταλαβαίνω γιατί παρασυρμένος ο κύριος Υπουργός από την πρώτης τάξεως μετασυνεδριακή ευφορία του ήρθε εδώ και προσπάθησε -έτσι προσπαθήσατε, κύριε Υπουργέ- ως η Κίρκη να μας κοιμίσει ρίχνοντας αρκετή χρυσόσκονη για να αποφύγει ακριβώς τα δύσκολα που αποτελούν και την καρδιά της συζητούμενης σήμερα ερώτησης. 
ΦΛΩΡΟΣ ΚΩΝΣΤΑΝΤΙΝΟΥ: Η Κίρκη δεν είχε χρυσόσκονη τότε.
ΓΕΩΡΓΙΟΣ ΚΑΛΟΣ: Ναι, δεν είχε ανακαλυφθεί τότε η χρυσόσκονη.
Θα ήθελα να πω ότι προσπαθήσατε εδώ με χαμηλούς τόνους να μας πάτε σε άλλα μέρη, σε άλλα τοπία, σε άλλα ερωτήματα και να δώσετε άλλες απαντήσεις, έστω και αν αυτά αναφέρθηκαν και ήταν η περιφέρεια του προβλήματος, δηλαδή το ντύσιμο των θεμάτων που αποτελούν τον κεντρικό πυρήνα αυτής της ερώτησης.
Να πω λοιπόν, κύριε Υπουργέ, ότι θα ήθελα να σας βοηθήσω με αυτήν την εικοσάλεπτη απάντησή μου να εντοπίσετε εκείνα που δεν εντοπίσατε, γιατί όντως όλα αυτά που μας είπατε και τα οποία δεν θέλω να μείνουν αναπάντητα, σύντομα θα τα απαντήσω. Δηλαδή ότι είναι φυσικό να έχουμε όλοι μας ένα ενδιαφέρον για την εκπαίδευση και το να κάνουμε για λόγους προστασίας γόνιμη κριτική και όχι στείρα αντιπαράθεση, νομίζω όλοι τα σεβόμαστε από όλες τις πτέρυγες και όλοι τα υπηρετούμε. 
Αλλά να φτάσετε τώρα και από την έκθεση του ΟΟΣΑ, από τις σελίδες 36, 38 και 39, να μας διαβάζετε ορισμένους δείκτες για να μας πείσετε ότι το μορφωτικό επίπεδο των Ελλήνων και κατά ηλικία και κατά περιφέρεια ίσως -δεν το διαβάσατε, αλλά υπάρχει και αυτό- έχει ανέβει, εγώ θα έλεγα ότι δεν απαντά στο κυρίως πρόβλημα. Πρώτα απ΄ όλα, δεν μας είπατε ποια είναι η μαθητική διαρροή επί του θέματος. Δεν απαντήσατε γιατί από το 1997, που άρχισε να εφαρμόζετε το σύστημα της μεταρρύθμισης του προκατόχου σας και της αντιμεταρρύθμισης της δικής σας, δηλαδή μέχρι σήμερα, φτάσαμε να έχουμε διαρροή του 1/3 του μαθητικού δυναμικού της χώρας από όλες τις περιφέρειες από το λύκειο.
Δεν μας είπατε, αφού συγκρίνατε με άλλες χώρες και μάλιστα με τις Σκανδιναβικές, για τους άλλους δείκτες που τους έθεσαν υπόψη σας πριν από δύο μήνες ακριβώς εκείνοι οι οποίοι εκπροσωπούσαν την Ένωση των Επιμελητηρίων της Ευρώπης και οι οποίοι ήρθαν επισήμως και σας τα έδωσαν και σας είπαν ότι το εκπαιδευτικό σας σύστημα απέτυχε, γιατί δεν μπορεί να παρακολουθήσει τις ανάγκες της οικονομίας του τόπου. Δηλαδή, δεν μπορεί να ανταποκριθεί ακριβώς στην έξοδό του με εκείνα που απαιτεί η παραγωγική διαδικασία της χώρας. 
Να, γιατί έχουμε τις ουρές των ανέργων! Ρωτήστε την κα Παπανδρέου να σας πει γιατί θέλει να φέρει νομοσχέδιο, ώστε να βολεύονται στο δημόσιο οι πτυχιούχοι και μόνον. Γιατί η ανεργία των πτυχιούχων ήδη έχει υπερβεί κάθε προηγούμενο σε αυτήν τη χώρα και δεν συγκρίνεται όντως -θλιβερά, το λέω- με καμία από εκείνες που προαναφέρατε. 
Δεν μας απαντήσατε: Για να ανέβει το μορφωτικό επίπεδο, για να έχουμε μεγίστη συσσώρευση στην τριτοβάθμια εκπαίδευση, ποιος και πόσο πληρώνει; Πόσο πληρώνουν οι Έλληνες γονείς; Πόσο τους κάνατε με τη μεταρρύθμιση και με την αντιμεταρρύθμιση να πληρώνουν καθημερινά στα φροντιστήρια, για να μπορούν τα παιδιά τους να φτάσουν στο πανεπιστήμιο, στα Α.Ε.Ι. και στα Τ.Ε.Ι.; 
Και δεν μας είπατε ακριβώς ποια είναι η σύνδεση του πτυχίου με την παραγωγικότητα, γιατί όταν βγαίνουν μετά από τόσες θυσίες, οικονομικές, πνευματικές και μετά από τόση υστέρηση, έχουν ένα πτυχίο στα χέρια τους, δεν ξέρουν πού να πάνε να δουλέψουν και είναι όντως άνεργοι.
Αυτά νομίζω ότι έπρεπε να πούμε, γιατί οτιδήποτε άλλο είναι αποπροσανατολισμός από τα κύρια θέματα αυτής της ερώτησης.
Και πάμε στα κύρια θέματα της ερώτησης, δηλαδή στην ουσία. 
Είπατε ότι δεν γνωρίζετε και δεν μπορείτε να εντοπίσετε φαινόμενα κομματισμού, ευνοιοκρατίας, ίσως τα θεωρείτε και υπερβολές που σας τα λέμε. Αλλά εμείς συνεπέστατα επί έξι μήνες, κύριε Υπουργέ, συγκεντρώσαμε στοιχεία δείγμα των οποίων μπορώ να σας αναφέρω και παρακαλώ, όπως εγώ θα τα αναφέρω με προσοχή, με προσοχή και να μου τα απαντήσετε. Γιατί ακριβώς αυτά τα παραδείγματα δείχνουν ότι τίποτε τυχαίο δεν γίνεται πίσω από τους τοίχους του γραφείου σας και από την κορυφή μέχρι τη βάση αυτού του κτιρίου της Μητροπόλεως, που όντως σήμερα πρέπει να απολογείται εγκαλούμενο για το τι γίνεται στη διοίκηση της εκπαίδευσης. Γιατί ξέρετε, όντως η πολιτική βιβλίου μπορεί να έχει τα χάλια της και μπορεί να λέτε ότι φταίει το ΑΣΕΠ γιατί επί δύο ολόκληρους μήνες καθυστερούν οι καθηγητές να πάνε στα σχολεία, μπορεί να λέτε ότι η τεχνική και επαγγελματική εκπαίδευση εξαιτίας του ότι δεν είχε γραμμένα βιβλία και δεν είχε και "know how" από ό,τι κατάλαβα -κάπως έτσι το είπατε- ήδη έχει υποβαθμιστεί ουσιαστικά. Αλλά εκείνο που δεν μπορείτε να απαντήσετε είναι πώς εμπνέετε τα στελέχη της εκπαίδευσης σε όλες τις βαθμίδες ότι όντως ο αγώνας τους θα μείνει μακριά από κομματικές παρεμβάσεις, μακριά από την ευνοιοκρατία και μακριά από κρίσεις, οι οποίες θα τους αδικούν την ώρα που αυτοί δίνουν το παν στην εκπαίδευση.
Να σας θυμίσω μερικά για τη μη αποκατάσταση των εκπαιδευτικών, που λέμε στην ερώτησή μας, που έχουν δικαιωθεί με αποφάσεις των διοικητικών δικαστηρίων. Μήπως δεν γνωρίζετε το πρόβλημα που λέγεται διευθυντής του γραφείου πρωτοβάθμιας εκπαίδευσης στην Αθήνα που είναι και κομματικό σας στέλεχος και ήταν και στην προηγούμενη κεντρική επιτροπή; Δεν πρόλαβα να δω αν επανεξελέγη στην κεντρική επιτροπή. 
Πώς τον κρατάτε εκεί; Να μου απαντήσετε, τον κ. Κίτσο πώς τον κρατάτε; Θα σας πω εγώ και θα τα ακούσει η Βουλή τώρα. Τον Αύγουστο του 1997 ολοκληρώθηκε η διαδικασία επιλογής των προϊσταμένων διευθύνσεων. Στις 14 Αυγούστου έγιναν οι τοποθετήσεις και τοποθετήθηκε στον Πειραιά ο κ. Συγγελάκης. Δεν ανήκε στη δική μας παράταξη, δεν ήταν φίλος των δικών μας ιδεών. Αντιθέτως κρίνεται από διάφορα που δεν θέλω τώρα να τα πω ότι ήταν μάλλον φίλος προς τις κυβερνητικές θέσεις. Αδικήθηκε κατάφωρα. Προσέφυγε λοιπόν στο διοικητικό πρωτοδικείο και δικαιώθηκε. Η απόφαση του δικαστηρίου σας κοινοποιήθηκε στις 18.6.99. Θα μου πείτε ότι αυτό έγινε στον προκάτοχό σας -δεν ξέρω τι θα πείτε- αλλά εγώ σας λέω ότι στις 18.6.99 η Κυβέρνηση γνώριζε ότι έπρεπε να δικαιώσει τον κ. Συγγελάκη, πηγαίνοντάς τον στην Α΄ Αθηνών και όχι στην Α΄ Πειραιώς. Από τότε πέρασαν δυόμισι ολόκληρα χρόνια μέχρι σήμερα και δεν ολοκληρώσατε με το αρμόδιο συμβούλιο τη διαδικασία αποκατάστασης. Μέχρι που φθάσαμε στο σημείο ο κ. Συγγελάκης να βγει στη σύνταξη και προφανώς τότε ήρθε η σειρά του κ. Κίτσου, ο οποίος ήρθε να καρπωθεί τη μη αποκατάσταση του κ. Συγγελάκη.
Και επειδή μιλήσατε για συγκρότηση πειθαρχικών συμβουλίων, για συγκρότηση υπηρεσιακών συμβουλίων, τα οποία λογικά -και θεμιτό είναι- περιλαμβάνουν στη σύνθεσή τους στελέχη της Δημόσιας Διοίκησης, αλλά και δικαστικούς και το χρησιμοποιήσατε αυτό ως άλλοθι, θα σας πω ότι με διαδοχικές υπουργικές αποφάσεις -προσέξτε το αυτό- έγιναν πολλαπλές ανασυγκροτήσεις του συμβουλίου για την εκτέλεση των δικαστικών αποφάσεων του παραδείγματος που σας λέω. ΄Εγινε στις 26.5.99 η πρώτη, στις 24.8.99 η δεύτερη, στις 9.12.99 η τρίτη και άρχισαν τότε τα υπόλοιπα μέλη να σας φωνάζουν: "Τι γίνεται; ΄Εχουμε ποινικές ευθύνες. Πώς κρατούμε τον ένα χωρίς δικαίωση και τον άλλο βολεμένο στη θέση που δεν δικαιούται;"
Και φθάσατε να κάνετε άλλου είδους δολιχοδρομικές, αν θέλετε, τακτικές. Δηλαδή στις 30.6.2000, αφού είδατε και συνταξιοδοτήθηκε ο ενάγων, οδηγηθήκατε να συμπληρώσετε τη σύνθεση με αναπληρωτή. Μετά ανακαλύψατε ότι ο αναπληρωτής δεν ήταν νόμιμος, τον αλλάξατε, βάλατε άλλον αναπληρωτή. Τον Απρίλιο του 2001, με δική σας απόφαση, συνεκλήθη επιτέλους το συμβούλιο, μετά από δύο χρόνια και από την επόμενη, οι αρμόδιοι έψαχναν εναγωνίως να βρουν τρόπο μη εφαρμογής της απόφασης για να μείνει ο κύριος που προείπα στη θέση του και να προΐσταται τριών διαφορετικών σημαντικότατων συμβουλίων, δηλαδή να βολεύει τη λήψη αποφάσεων οι οποίες μαναντζάρονται, οι οποίες ως αποφάσεις είναι αρεστές στην πολιτική ηγεσία του Υπουργείου Παιδείας.
Φθάσαμε, λοιπόν, να πάρετε γνωμάτευση ότι μπορούσατε να μη βάλετε σε εφαρμογή την απόφαση του Διοικητικού Εφετείου που ήρθε ωστόσο, γιατί λέει ο συνταξιοδοτούμενος δεν είχε και πρακτικό και ουσιαστικό συμφέρον από εδώ, αλλά μόνο τη δικαιοσύνη του που του την έδινε στο κάτω-κάτω η απόφαση.
Μα, αν ήταν να δικαιώνονται μόνο με τις αποφάσεις και να μη χρειάζεται να είσθε υποχρεωμένος να αναγνωρίσετε τις αποφάσεις και να τις θέσετε σε εφαρμογή με δική σας υπουργική απόφαση, τότε προς τι υπάρχει αυτή ακριβώς η έννομη τάξη την οποία και καταπατήσατε, επιμύθιο. Ο κ. Κίτσος ως κομματικό στέλεχος καλά κρατεί στο ΠΥΣΔΕ της Α΄ Αθήνας, είναι πρόεδρος και του ΚΥΣΔΕ, είναι μέλος του Συμβουλίου Επιλογής Συντονιστών Εκπαίδευσης του Εξωτερικού -το λέω για να το ακούσει και ο εισηγητής μας- και προφανώς στηρίζονται πάνω του όλοι εκείνοι οι οποίοι επιθυμούν να έχουν κομματικές αποφάσεις. Ελπίζω εσείς να μην το θέλετε αυτό.
Πάμε στις διώξεις σχολικών συμβούλων. Θα σας πω ένα-δυο παραδείγματα, γιατί ο χρόνος δεν φθάνει. Διώκεται ο σχολικός σύμβουλος στο Νομό Δράμας για δημοσιεύματά του στον τοπικό Τύπο της Καβάλας και διενεργείται ΕΔΕ πριν κάποιους μήνες εναντίον του με εντολή του κ. Πετσάλνικου, για να διαπιστωθεί αν υπάρχει πειθαρχικό παράπτωμα, επειδή την επόμενη των εκλογών έγραψε σε ένα άρθρο του στην τοπική εφημερίδα ότι "αυτοί οι νομοί πρασίνισαν και αυτοί οι νομοί έγιναν μπλε".
Αυτό, λοιπόν, νομίζετε ότι είναι παράπτωμα πειθαρχικό; Γιατί κάνετε ΕΔΕ ; Για να τον τρομοκρατήσετε. Μόνο έτσι μπορώ να το δεχθώ. Και όμως, ο κ. Μόνιος -διότι περί αυτού πρόκειται- είναι αξιολογότατος εκπαιδευτικός, με πολλά πτυχία και εργασίες, τις οποίες τις είδαμε μπροστά μας. Εγώ νομίζω ότι αυτό που κάνετε είναι πολιτική δίωξη. 
Δεύτερον. ΕΔΕ και δίωξη σχολικού συμβούλου πρωτοβάθμιας εκπαίδευσης στη δεύτερη Περιφέρεια Δωδεκανήσου του δόκτωρα -έχει διδακτορικό ο άνθρωπος- Νίκου Ρέλιου, επειδή διαμαρτυρήθηκε έντονα για τη συμπεριφορά εναντίον του υπαλλήλου του τμήματος Ε΄ της Διεύθυνσης -σημειώστε το- Προσωπικού του Υπουργείου Παιδείας, ο οποίος τον έβλαψε. Έχουμε εδώ όλα τα αντίστοιχα έγγραφα να τα καταθέσουμε στα Πρακτικά. Επειδή διαμαρτυρήθηκε, διατάσσετε ΕΔΕ εναντίον του για συμπεριφορά που απάδει προς το αξίωμα το οποίο κατέχει επαξίως και δικαίως;
Τρίτον. Δίωξη εναντίον σχολικού συμβούλου φιλολόγου στη Δυτική Αττική και πολύτεκνου μάλιστα κλήθηκε σε απολογία απευθείας στον Υφυπουργό. Αυτό είναι πρωτάκουστο για την εκπαίδευση. Πώς θα απολογηθείτε γι' αυτό; Εντοπίστε τα, γράψτε τα σας παρακαλώ. Δεν έχει ξαναγίνει αυτό ή τουλάχιστον δεν το γνωρίζουμε μέχρι σήμερα, να καλεί ο Υφυπουργός σε απολογία τον πολύτεκνο αντίστοιχο σχολικό σύμβουλο στη Δυτική Αττική, προσέξτε με πιο δικαιολογητικό -γιατί είναι πρωτάκουστο όντως- ότι εκφράστηκε αγενώς και απάντησε με ύφος οργισμένο στον προϊστάμενο της Γ΄ Διεύθυνσης, γιατί εκείνος αδιαφορούσε και τον ταλαιπωρούσε επί έναν ολόκληρο χρόνο για να του δώσει το χρονοεπίδομα που εδικαιούτο. Πολύτεκνος ο άνθρωπος. Φώναζε να πάρει το χρονοεπίδομα, όπως πάρα πολλοί υπάλληλοι. Είναι αυτή η συμπεριφορά άξια για να του κάνετε ΕΔΕ, να τον τρομοκρατήσετε για απρεπή συμπεριφορά απέναντι σε υπάλληλο της διοίκησης; Αυτά είναι ανήκουστα. Παρακαλώ, εντοπίστε τα, γράψτε τα και απαντήστε τα. 
Πάμε στον έλεγχο του ΠΥΣΔΕ και στην άσκηση πίεσης σε όσους δεν ακολουθούν εντολές. Το γράφουμε μέσα και είπατε ότι είναι γενικό και αόριστο. Θα σας το ειδικεύσω, λοιπόν, αφού το θέλετε. Σας ερωτώ: Είναι μέλημα της ηγεσίας του Υπουργείου -εγώ δεν θα το πίστευα και να μου το έλεγαν, όμως, κάτι τέτοιο βγαίνει από αυτά που θα σας πω- ο έλεγχος των υπηρεσιακών συμβουλίων; Και εάν ναι, με ποια λογική; Για ελάτε να το δούμε. 
Πρώτο παράδειγμα, πρόσφατα και τα δύο παραδείγματα. Η διαταγή εκτέλεσης ΕΔΕ εναντίον μελών του ΠΥΣΔΕ Ηλείας -είναι και η πλειοψηφία μάλιστα σε συγκεκριμένη απόφαση- επειδή δεν άρεσε η απόφαση που έλαβα με την κατηγορία -προσέξτε- της παραβίασης λέει της μυστικότητας και της μη επίδειξης αμεροληψίας. Υπάρχει ανάλογο προηγούμενο στο χώρο εκπαίδευσης; 
Δεύτερον. Πριν από ένα μήνα περίπου στα Ιωάννινα δημιουργήθηκε ένα νέο Γραφείο Δευτεροβάθμιας Εκπαίδευσης. Το ΠΥΣΔΕ χωρίς καμία αιτιολογημένη απόφαση -δεν ξέρω εάν σας τα είπαν προχθές που ήσασταν στα Γιάννενα, αλλά εάν δεν σας τα είπαν, παρακαλώ σημειώστε τα για να τα δείτε- όρισε προϊστάμενο σε αυτό το γραφείο ένα συνδικαλιστικό στέλεχος του ΠΑΣΟΚ. Εγώ δεν λέω επειδή ήταν συνδικαλιστικό στέλεχος του ΠΑΣΟΚ έπρεπε να τον αποκλείσει, γιατί ανάλογα τα συνδικαλιστικά στελέχη έχουν κάποιες αφετηρίες και επιτελούν ένα έργο. Εάν επιτελούσε έργο, ορθώς έπρεπε να τον επιλέξει, αλλά τουλάχιστον να δικαιολογήσει την επιλογή με αιτιολογημένη απόφαση όπως λέει ο νόμος. Δεν σταματά εδώ όμως το θέμα. 
Αμέσως μετά ο προϊστάμενος κάνει ανασυγκρότηση του ΠΥΣΔΕ που είναι παράνομη. Έχω εδώ το νόμο, εάν θέλετε να δούμε το αντίστοιχο άρθρο που λέει ότι κατά τη διάρκεια της διετίας λειτουργίας ενός τέτοιου συμβουλίου απαγορεύεται η αντικατάσταση μελών του. Κάνει, λοιπόν, ανασυγκρότηση, έτσι την ονομάζει, και τον ορίζει αντιπρόεδρο. Είναι εύνοια αυτή ή δεν είναι; Κατά παράβαση της νομιμότητας είναι. Ακούστε, λοιπόν. Έφθασαν -και πρέπει να έχουν αποσταλεί, γιατί εγώ τις είδα τουλάχιστον- πέντε επιστολές προς εσάς που σας καταγγέλλουν όλα αυτά και μέχρι σήμερα οι άνθρωποι δεν έχουν πάρει καμία απάντηση. Εάν δεν πάρουν, θεμελιωμένη απάντηση, κύριε Υπουργέ, θα θεωρήσω τότε ότι όντως κάποιοι στο γραφείο σας ή γύρω από αυτό -τουλάχιστον στο χωριό της πολιτικής ηγεσίας του Υπουργείου Παιδείας- ξέρουν καλά τι θέλουν, το επιδιώκουν και άρα μας δικαιώνουν σε αυτά για τα οποία σας εγκαλούμε. 
Συνεχίζουμε λοιπόν. Θα ήθελα να σας πω ότι όντως τη φετινή χρονιά -εγώ βλέπετε τα 2/3 του χρόνου μου τα αφιερώνω στην ουσία της ερώτησης και μόνο το 1/3 στα υπόλοιπα που είπατε- η διοίκηση δεν είναι άμοιρη σφαλμάτων. Γι' αυτό πρέπει να είναι και χρηστή ως διοίκηση και να είναι και αξιοκρατική στη σύνθεσή της και λειτουργική στην απόδοση έργου για να καλύπτει τις ανάγκες των σχολείων. Γιατί όντως ένα μεγάλο πρόβλημα στην κάλυψη των αναγκών των σχολείων είναι η διοίκηση όταν αυτή είναι παράλυτη, κομματικοποιημένη και απαξιωμένη στη πράξη.
Θα πω λοιπόν ότι δεν μπορείτε να δικαιολογήσετε ακόμη με οποιαδήποτε δικαιολογία για τις φωτοτυπίες με τις οποίες διδάσκονται εκατόν ένα μαθήματα στα ΤΕΕ. Δεν μπορείτε, όσο και αν τα ρίχνετε στο ΑΣΕΠ και στις καθυστερήσεις που τις είδαμε, τις καταγράψαμε και είμαστε σίγουροι γι' αυτές, να λέτε ότι τάχα η στελέχωση των κενών των σχολείων, για τα οποία βοά όλη η Ελλάδα σήμερα, είναι αποτέλεσμα αυτής της δύσκολης κατάστασης, που στο κάτω-κάτω η αρχή είναι ανεξάρτητη, δεν μπορείτε να την ελέγξετε. Είναι μεγάλο λάθος. Ελάτε εδώ να συζητήσουμε αν θέλετε όντως να έχετε μια συναίνεση διακομματική. Ελάτε, ήρθε η ώρα να συζητήσουμε πώς θα πρέπει να βελτιωθεί το θεσμικό πλαίσιο επιλογής των στελεχών της εκπαίδευσης αλλά και επιλογής των ανθρώπων που θα υπηρετήσουν την εκπαίδευση. Διότι οι χιλιάδες προσφυγές που γίνονται σε κάθε ΑΣΕΠ -σας θυμίζω τους κοινωνιολόγους, τους νομικούς, τους καθηγητές ειδικοτήτων- που κατά λάθος στο τελευταίο ΑΣΕΠ δεν τους ζητήσαμε αλλά τους τα ζητήσατε αφού πέτυχαν και βγήκαν οι πίνακες τα προσόντα για να μπορούν να είναι άξιοι δάσκαλοι, δηλαδή τα διδακτικά τους προσόντα. Αν δηλαδή μέσω του ΑΣΕΠ και αφού δεν τον ελέγχουμε πλήρως , έχουμε και καθυστερήσεις, και σωρεία ενστάσεων για άλλα συμπαρομαρτούντα, τα οποία δυσχεραίνουν την εκπαίδευση στα σχολεία, τότε γιατί το κρατάμε το ΑΣΕΠ και δεν πάμε αξιολογικότατα με κοινή συναίνεση να συζητήσουμε ένα άλλο θεσμικό πλαίσιο επιλογής, διαγωνισμού. Αλλά τουλάχιστον να ξέρουμε ποιος διενεργεί το διαγωνισμό ποιος είναι υπεύθυνος γι' αυτόν και όχι να ρωτάμε τα μέλη του ΑΣΕΠ να μας λέει το Υπουργείο καθυστέρησε να μας δώσει την εντολή και όταν ρωτάμε εσας να μας λέτε καθυστέρησε να βγάλει αποτελέσματα το ΑΣΕΠ. Αυτή η δυαδική λογική δεν οδηγεί πουθενά. Αυτό ήθελα να σας πω.
Όσον αφορά τα υπόλοιπα για την ανώτατη εκπαίδευση, με τα οποία απαντήσατε στο συνάδελφο κ. Σπηλιόπουλο, εγώ δεν θα ήθελα να αγγίξω αυτήν τη στιγμή ένα θέμα που είναι δύσκολο και το οποίο θα συζητήσουμε. 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Στη κα Καλαντζάκου. 
ΓΕΩΡΓΙΟΣ ΚΑΛΟΣ : Στην κα Καλαντζάκου είπατε για το πανεπιστήμιο.
Εγώ λέω γι΄αυτά που είπε για τα ΤΕΙ και για το νέο θεσμικό πλαίσιο και για τις κρίσεις των καθηγητών ο συνάδελφός μου κ. Σπηλιόπουλος.
Σας λέω λοιπόν, αν η διοίκηση για την οποία συζητούμε, κύριε Υπουργέ, και προσέχω μία προς μια τις λέξεις μου πρέπει να είναι σαν τη γυναίκα του Καίσαρα, δηλαδή όχι μόνο να είναι χρηστή, δίκαιη και αξιοκρατική, αλλά και να φαίνεται προς τα έξω, τότε πώς δεχτήκατε ως άνθρωπος, ως πολιτικός, στο ηθικό επιτέλους μέρος της πολιτικής, που δεν είναι δευτερεύουσας σημασίας, πώς δεχτήκατε μόλις τυπώθηκε με νωπό ακόμα το μελάνι στην Εφημερίδα της Κυβερνήσεως το σχετικό θεσμικό πλαίσιο που ξεσήκωσε θύελλα διαμαρτυρίας για την έλλειψη αξιολόγησης στα ΤΕΙ και το οποίο για να γίνει νόμος του κράτους και να λειτουργήσει οπωσδήποτε θα πρέπει να περάσει ένα διάστημα, το οποίο είναι και διάστημα κλυδωνισμών στο κάτω κάτω , να το βοηθήσουμε όλοι. Εδώ βοά το πανελλήνιο. Διαβάζαμε χθες-προχθές, αντιπροχθές στις εφημερίδες καταγγελίες του καθηγητή Ξηροτύρη από τη Θεσσαλονίκη. Φθάσαμε λοιπόν στο σημείο οι εμπνευστές του νομοσχεδίου να κρίνονται για τακτικοί καθηγητές από την πρώτη ημέρα λειτουργίας των αντιστοίχων συμβουλίων και δεν είχαν καν την πολιτική ευαισθησία, φίλοι μας είναι, γνωστοί μας είναι, τους γνωρίζουμε, τους βλέπουμε, συζητάμε μαζί τους για το θέμα της εκπαίδευσης , αλλά δεν μπορώ να το αποσιωπήσω από αυτήν την έδρα. Ο κύριος γενικός γραμματέας και ο κύριος ειδικός γραμματέας για τα ΤΕΙ έγιναν μέσα σε μια νύχτα τακτικοί καθηγητές από το πλαίσιο που οι ίδιοι έφτιαξαν κρινόμενοι από τους υφισταμένους τους. Μα, για το όνομα του Θεού, δεν μπορούσαν να περιμένουν και όταν θα έφευγαν, εφόσον είχαν τα τυπικά προσόντα, να κρίνονταν και να έπαιρναν εκείνο που δικαιούνται; Γιατί δεν περίμεναν να φύγουν πρώτα από τη θέση που έχουν ως μετακλητοί και μετά να κριθούν οπότε τότε δεν θα υπήρχε καν λόγος να το αναφέρουμε αυτό ως δόλο.
( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ )
Να, λοιπόν, γιατί φωνάζουμε ότι πρέπει να αποκατασταθεί ολόκληρο το οικοδόμημα και στις τρεις βαθμίδες εκπαίδευσης για τη Δημόσια Διοίκηση. Γιατί αν αυτό δεν αποκατασταθεί, τότε όσες εκκλήσεις και αν μας κάνετε, κύριε Υπουργέ, για συναίνεση, για χαμηλούς τόνους και για συνεννόηση σ' αυτήν την Αίθουσα, απάντηση δεν μπορείτε να πάρετε. Η απάντηση θα έρχεται από τα ίδια τα σχολεία που δυστυχούν. Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος του ΠΑΣΟΚ κ. Σπυρόπουλος έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, κυρία και κύριοι συνάδελφοι, για μια ακόμα φορά η Νέα Δημοκρατία μέσα από τη διαδικασία των επερωτήσεων αποδεικνύει ότι είναι ένα κόμμα που είτε αδυνατεί είτε δεν θέλει είτε πολιτικά πια δεν τη συμφέρει και δεν το ομολογεί να αναγνωρίσει ότι η χώρα μας είναι μια χώρα που τα προβλήματά της, οι δυνατότητές της, οι αδυναμίες της, ανακυκλώνονται σε ένα περιβάλλον μιζέριας, καχεξίας και ανεπάρκειας. Η χώρα μας έχει προβλήματα, υπάρχουν προβλήματα, υπάρχουν προκλήσεις, υπάρχουν αδυναμίες, αλλά όλα αυτά κινούνται σε ένα περιβάλλον που δεν είναι όπως πριν. 
Η Νέα Δημοκρατία εγκλωβισμένη ως κόμμα της Αξιωματικής Αντιπολίτευσης, μέσα σε αυτήν την αντίληψη είναι ένα κόμμα Μείζονος Αντιπολίτευσης που ουσιαστικά αρκείται, αρέσκεται να κάνει μια ελάσσονα αντιπολίτευση. Ουσιαστικά, με την αντιπολίτευση που ασκείτε, ασκείτε μια ελάσσονα αντιπολίτευση. Και το τι αντιπολίτευση ασκείς και μάλιστα όταν είσαι Αξιωματική Αντιπολίτευση, προδικάζει την πολιτική που ενδεχόμενα σκέπτεσαι να ασκήσεις όταν θα γίνεις κυβέρνηση.
Κρίνεστε λοιπόν, συνάδελφοι, μέσα από την πολιτική σας αντιπαράθεση στη διαδικασία των επερωτήσεων για το ποια αντίληψη έχετε για τη χώρα, ποια τάση έχετε να κρίνετε την Κυβέρνηση και ποια διάθεση ενδεχομένως έχετε για να ασκήσετε πρωτεύουσα πολιτική μέσα από την επιδίωξή σας σαν κόμμα πλέον της Αξιωματικής Αντιπολίτευσης. 
Η Νέα Δημοκρατία εν προκειμένω φαίνεται ότι προσποιείται πως αγνοεί όταν μιλά για θέματα παιδείας ότι η χώρα μας δεν είναι πλέον μια χώρα που χαρακτηρίζεται από εκπαιδευτική καχεξία σε κανένα επίπεδο. 
Η Νέα Δημοκρατία αγνοεί ότι η χώρα μας πια διαθέτει τα υψηλότερα ποσοστά αποφοίτων τριτοβάθμιας εκπαίδευσης και μάλιστα στις νεότερες στατιστικά ηλικίες. 
Η Νέα Δημοκρατία παραβλέπει ότι η χώρα μας καταγράφεται στα χαμηλότερα ποσοστά διαρροής από την υποχρεωτική εκπαίδευση. Και βέβαια, κύριε Καλέ, όταν επιχειρείτε να εμπλέξετε αυτό το δείκτη με τον δείκτη διαρροής από το λύκειο, να είμαστε ειλικρινείς, διότι και εσείς νομίζω ότι ξέρετε τα πράγματα. Άλλο πράγμα είναι αυτό που μετράτε από το τμήμα της υποχρεωτικής εκπαίδευσης. Εκεί λοιπόν αδυνατείτε, δεν σας συμφέρει το ποσοστό, δεν το ομολογείτε και επιχειρείτε να δημιουργήσετε εντυπώσεις. 
Αγνοεί η Νέα Δημοκρατία, δεν τολμά - ο ελληνικός λαός όμως δεν το αγνοεί- ότι το 1993 έως σήμερα διπλασιάστηκε ο αριθμός των εισαγομένων στην Τριτοβάθμια Εκπαίδευση.
Αγνοεί η Νέα Δημοκρατία ότι στη χώρα μας πια βρίσκεται σε εξέλιξη ένα εκπαιδευτικό πρόγραμμα ανάπτυξης υποδομών που αγγίζει το ένα τρισεκατομμύριο. Και βέβαια όλα αυτά τα αγνοεί ή προσποιείται ότι τα αγνοεί και αρέσκεται η Νέα Δημοκρατία -και το έκανε ο κ. Καλός, για μια σειρά θέματα που έθιξε σε μια φιλική συνάντηση που είχε με τον κύριο Υπουργό- όλα αυτά τα πολιτικά κουτσομπολιά που θα μπορούσαν να λυθούν...
ΓΕΩΡΓΙΟΣ ΚΑΛΟΣ: Κουτσομπολιά λέτε ...
ΡΟΒΕΡΤΟΣ ΣΠΥΡΟΠΟΥΛΟΣ: Αφήστε με, παρακαλώ, να ολοκληρώσω. Έτσι τα κρίνω. Αυτά είναι πολιτικά κουτσομπολιά. Θα μπορούσαν να λυθούν. Είναι ήσσονος σημασίας. Είναι αυτά, ξέρετε, που δεχόμαστε και εμείς σαν Βουλευτές της περιφέρειας όταν διάφοροι μας λένε ότι αυτό ή εκείνο δεν είναι σωστό. Το ψάχνουμε και πολλές φορές βλέπουμε ότι τα πράγματα είναι διαφορετικά. Ψάξτε το, κύριε Καλέ. Σας έκλεισε την πόρτα ο κύριος Υπουργός, αυτές τις περίφημες καταγγελίες για τον κομματισμό, να του τις πείτε; Όχι. Μάλιστα -και κλείνοντας αν θέλετε την αντιπαράθεσή σας- πιστεύω ότι και η συνδικαλιστική σας παράταξη, η ΔΑΚΕ δηλαδή, δεν θα τολμούσε ποτέ να τα γράψει σε ένα φύλλο χαρτί. Σεις τα φέρνετε στη Βουλή. 
Αρέσκεται η Νέα Δημοκρατία να μιλάει για κομματισμό. Ξέρετε δε ότι εδώ είμαστε κάποιες γενιές που προσπαθούμε να ξεχάσουμε, αλλά μας τα θυμίζετε. Θέλω να σας τονίσω, κύριε Καλέ, ότι η ελληνική δημοκρατία μετά από είκοσι επτά χρόνια αγωνίζεται να απαλλαγεί από μία επιχειρηματολογία τώρα πια που δεν βοηθάει κανέναν. Και κυρίως δεν βοηθάει την ίδια την κοινοβουλευτική δημοκρατία. Και δεν βοηθάει τους πυλώνες της κοινοβουλευτικής δημοκρατίας που είναι τα κόμματα. 
Αφήστε, λοιπόν, αυτά. Δεν θα τα βρείτε στο ΠΑΣΟΚ σήμερα, στο κόμμα που αγωνίστηκε για την ισχυροποίηση και την καταξίωση της κοινοβουλευτικής δημοκρατίας, στο κόμμα που σε όλα τα επίπεδά του έχει χιλιάδες διωχθέντες, εκατοντάδες φυλακισθέντες και εξορισθέντες. 
Ήρθαμε στην εξουσία με ένα μεγάλο στόχο. Να αποκαταστήσουμε τη δημοκρατία. Και ξέρετε, δεν μας αφήνετε να πούμε ότι γυρίζουμε σελίδα και θέλουμε να μιλήσουμε για τη νέα Ελλάδα, για τη νέα πρόκληση, για μια δημοκρατία που οραματίζεται το μέλλον και δεν είναι δέσμια του παρελθόντος.
ΓΕΩΡΓΙΟΣ ΚΑΛΟΣ: Το λέτε αυτό σε μας, που θεμελιώσαμε τη δημοκρατία μεταπολιτευτικά; 
ΡΟΒΕΡΤΟΣ ΣΠΥΡΟΠΟΥΛΟΣ: Δεν σας το αρνούμαι, κύριε συνάδελφε, αλλά και δεν σας απαντώ. Είναι ντροπή να φέρνουμε κουτσομπολιά στη Βουλή και να τραυματίζουμε τη δυνατότητα ή, αν θέλετε, την προσπάθεια που κάνει το Υπουργείο Παιδείας και η Κυβέρνηση συνολικά, η ίδια η Δημόσια Διοίκηση να αποκομματικοποιηθεί ή, αν θέλετε, να στερήσουμε τη δυνατότητα από μια σειρά κακοπροαίρετους -δεν αφορά εσάς- να τραυματίζουν την αξιοπιστία διάφορων οργάνων διοίκησης για ιδιοτελείς σκοπούς και εμείς να πέφτουμε θύματα μιας τέτοιας πρακτικής, φέρνοντάς όλα αυτά στη Βουλή και να τα κάνουμε κυρίαρχα θέματα. 
Θέλω να τελειώσω -γιατί δεν νομίζω ότι υπάρχει λόγος να συνεχίσω παραπέρα- με την επισήμανση που άρχισα. Πιστεύω, αξιότιμοι συνάδελφοι της Νέας Δημοκρατίας, ότι το μείζον θέμα για σας σε όλες τις διαδικασίες των επερωτήσεων είναι ότι δεν μπορείτε να απαλλαγείτε από τη λογική που σας διακατέχει να κρίνετε τη χώρα με μια αντίληψη μιζέριας, καχεξίας και μικρογκρίνιας. Δεν προκαλείτε την Κυβέρνηση -δεν προκαλείτε κυρίως το Κοινοβούλιο, αφήστε την Κυβέρνηση- δεν κάνετε ένα βήμα προς τα μπρος να ανοίξουμε ένα διάλογο για τις υστερήσεις μας, -γιατί πιστεύω ότι τέτοιες έχουμε και ως Κυβέρνηση ακόμα τις έχουμε- γι' αυτά που θα έπρεπε να κάνουμε προκειμένου ο διάλογός μας να είναι θετικός, οι προκλήσεις του διαλόγου να οδηγούν προς τα μπρος και εμάς και την κοινωνία και τη Δημόσια Διοίκηση και όλους. Ωστόσο αυτό είναι ένα θέμα που σας αφορά. Είναι δική σας επιλογή αν θα μείνετε ένα κόμμα, που ενώ ο ελληνικός λαός σας κατέταξε στη Μείζον Αντιπολίτευση, εσείς ασκείτε ελάσσονα πολιτική. Από τη δική μας τη μεριά θα συνεχίσουμε σταθερά στο δρόμο που ο ελληνικός λαός μας έχει τάξει και βέβαια με πίστη και βεβαιότητα ότι αυτός ο δρόμος, αυτή η πολιτική επιλογή θα δικαιωθεί και πάλι από την ετυμηγορία του ελληνικού λαού. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, παρεκάλεσε, επειδή έχει μία επείγουσα δουλειά ο Υφυπουργός Εθνικής Παιδείας κ. Πετσάλνικος, να πάρει το λόγο για τρία λεπτά, για να κάνει μία μικρή παρέμβαση. Αντίστοιχα θα αφαιρεθεί ο χρόνος από το χρόνο του κυρίου Υπουργού. Δεν νομίζω ότι υπάρχει αντίρρηση. 
Ορίστε, κύριε Υφυπουργέ, έχετε το λόγο.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Ένα δίλεπτο μόνο, δεν θα χρειαστώ περισσότερο χρόνο.
Άκουσα ότι κατά τη διάρκεια της σύντομης απουσίας μου από την Αίθουσα έκανε ορισμένες αναφορές ο κ. Καλός σε ό,τι αφορά την κλήση από τον Υφυπουργό Παιδείας με ΕΔΕ διαφόρων εκπαιδευτικών. 
Κύριε Καλέ, φανταζόμουν ότι γνωρίζετε πολύ καλά την ισχύουσα νομοθεσία. Η εκάστοτε ηγεσία του Υπουργείου Παιδείας, όταν υπάρχει καταγγελία, είτε από πολίτη είτε από προϊστάμενο κάποιου εκπαιδευτικού ή από συνάδελφο εκπαιδευτικού σε βάρος κάποιου άλλου συναδέλφου του, είναι υποχρεωμένη να κινεί τη διαδικασία της ΕΔΕ. Η ΕΔΕ, όπως γνωρίζετε, δεν είναι πειθαρχική διαδικασία, είναι η έναρξη διερεύνησης των καταγγελιών σε όλες αυτές τις περιπτώσεις. Η πολιτική ηγεσία υπογράφει την κίνηση της διαδικασίας της ΕΔΕ. Οι υπογραφές είναι της πολιτικής ηγεσίας. Άρα και ο εκπαιδευτικός από την Καβάλα ή ο εκπαιδευτικός της ανατολικής ή δυτικής Αττικής για τον οποίον κινείται η διαδικασία της ένορκης διοικητικής εξέτασης εμπίπτουν σε αυτές τις διαδικασίες. Νόμιζα ότι αυτά τα γνωρίζετε. Δεν υπάρχει κανείς άλλος που να κινεί την ΕΔΕ. 
ΓΕΩΡΓΙΟΣ ΚΑΛΟΣ: Αν θέλετε να μείνετε, να σας απαντήσω...
ΠΡΟΕΔΡΕΥΩΝ (Παναγιώτης Σγουρίδης): Θέλετε να υπάρξει διάλογος; Από εκεί και πέρα θα απαντήσει ο Υπουργός. Κύριε Υπουργέ, δέχεσθε;
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Δεν έχω πρόβλημα.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Καλέ.
ΓΕΩΡΓΙΟΣ ΚΑΛΟΣ: Εγώ δεν σας εγκαλώ γιατί έγινε αυτό, αν έγινε συννόμως ή αν έγινε παρατύπως. Αλλά σας εγκαλώ, γιατί πρώτον οι αιτίες -και αν θέλετε στη δευτερολογία μου θα δώσω χαρτί, για να σας δείξω με ποιον τρόπο εσείς προκαλείτε διάφορες ΕΔΕ- με τι είδους έγγραφα πληροφορείσθε και καλείτε με μεγάλη ευκολία τις ΕΔΕ για λόγους, οι οποίοι είναι κατά την ταπεινή μου άποψη -και αυτούς έθεσα εδώ- δευτερεύοντες.
Γιατί, λοιπόν, για κάθε ψύλλου πήδημα ΕΔΕ; Αυτό είπα.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Μάλιστα.
Κύριε Καλέ, εγώ νόμιζα ότι μετά από την υπενθύμιση που σας έκανα, θα είχατε αντιληφθεί το τι ισχύει και τι πρέπει να ισχύει. Τώρα αντιλαμβάνομαι ότι δεν καταλάβατε τίποτα. 
ΓΕΩΡΓΙΟΣ ΚΑΛΟΣ: Θα καταθέσω...
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Επαναλαμβάνω. Εάν ένας πολίτης στείλει σε μας μία ανώνυμη επιστολή και στην ανώνυμη επιστολή επικαλείται ότι ο τάδε εκπαιδευτικός είναι βίαιος προς τα παιδιά, κανονικά θα πούμε ότι δεν τη λαμβάνουμε καθόλου υπόψη. Και σ' αυτές όμως τις περιπτώσεις, όπου δεν υπάρχει κάτι στοιχειοθετημένο, ενίοτε κινούμε τη διαδικασία της ΕΔΕ. Η διαδικασία αυτή θα διαπιστώσει αν όντως συνέβη κάτι ή δεν συνέβη τίποτα. 
Επαναλαμβάνω: Στις περιπτώσεις που προϊστάμενοι εκπαιδευτικών αποστέλλουν επίσημο χαρτί προς την πολιτική ηγεσία και λένε ότι ο τάδε υφιστάμενός μου έχει τη συγκεκριμένη συμπεριφορά, δεν ανταποκρίνεται στα καθήκοντά του, τότε είμαστε δύο φορές υποχρεωμένοι, γιατί είναι ενυπόγραφες οι καταγγελίες. Εάν επίσης υπάρχουν δημοσιεύματα, υπάρχει περίπτωση όπου στελέχη της εκπαίδευσης δεν έχουν αντιληφθεί ποιος είναι ο ρόλος τους και αρθρογραφούν όχι εναντίον του οποιουδήποτε Υπουργού ή Υφυπουργού Παιδείας.
ΓΕΩΡΓΙΟΣ ΚΑΛΟΣ: Δεν αφορά...
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Αφορά. Διότι ορισμένα επώνυμα που αναφέρετε εδώ...
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ...
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Ολοκληρώνω, κύριε Πρόεδρε.
Σε όλες αυτές τις περιπτώσεις είμαστε υποχρεωμένοι. Εμείς θα ευρισκόμεθα εν απολογία, αν ο οποιοσδήποτε επικαλείτο το ότι εγένοντο καταγγελίες, εστάλησαν κάποια στοιχεία και το Υπουργείο Παιδείας δεν ξεκινά την ΕΔΕ. Σας ξανατονίζω: Η ΕΔΕ δεν είναι πειθαρχική διαδικασία. Αν αποδειχθεί από την εξέταση ότι υπάρχει πρόβλημα, υπάρχουν συγκεκριμένα, τεκμηριωμένα γεγονότα, τότε κινείται και η πειθαρχική διαδικασία. Είναι πολύ απλά πράγματα και αυτά ισχύουν και τα γνωρίζουν και οι συνάδελφοί σας, που έχουν υπηρετήσει στο Υπουργείο Παιδείας. Ισχύουν εδώ και πολλές δεκαετίες. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Ταλιαδούρο, έχετε δέκα λεπτά για να δευτερολογήσετε.
ΣΠΥΡΙΔΩΝ ΤΑΛΙΑΔΟΥΡΟΣ: Φοβάμαι ότι η αξιοπιστία της Κυβέρνησης πλήττεται από τις ίδιες τις πράξεις και τις παραλείψεις της. Επειδή μιλάγαμε πριν για τον κομματισμό κι επειδή μιλάγαμε για την ΕΔΕ και την υποχρέωση που έχει το Υπουργείο, μας είπε ο κύριος Υφυπουργός ότι όταν έχει καταγγελίες διενεργεί ΕΔΕ.
Εγώ ήθελα να ρωτήσω, μια και η έννοια του κομματισμού είναι άγνωστη για το Υπουργείο Παιδείας, γιατί δεν κάνατε καμία ενέργεια για τις πράξεις και τις παραλείψεις του Προϊσταμένου Ηλείας; Έχουμε ένα έγγραφο της ΟΛΜΕ από τις 7.03.2001 προς το Υπουργείο Παιδείας, το οποίο λέει: "Διά του παρόντος επιθυμούμε να σας ενημερώσουμε για τις ενέργειες, πράξεις και παραλείψεις του Προϊσταμένου της Δευτεροβάθμιας Εκπαίδευσης του Νομού Ηλείας. Οι ενέργειες του κυρίου Προϊστάμενου δεν διέπονται από την αρχή της νομιμότητας ούτε κινούνται στην κατεύθυνση ικανοποίησης του δημοσίου συμφέροντος και σε πολλές περιπτώσεις έχουν χαρακτηριστικά αυταρχισμού και αυθαιρεσίας". Και λέει και διάφορα άλλα. Θα το καταθέσω στα Πρακτικά.
Εγώ δεν γνωρίζω αν έγινε ή αν δεν έγινε ΕΔΕ. Εκείνο το οποίο γνωρίζω όμως είναι ότι ύστερα από αναφορά προς το Υπουργείο Παιδείας του Προϊσταμένου Ηλείας στις 30.11.2000 γίνεται ΕΔΕ εναντίον εκπαιδευτικού, εναντίον της οποίας στρέφεται με την αναφορά προς το Υπουργείο Παιδείας ο κύριος Προϊστάμενος της Ηλείας. Ίσως ο λόγος για τον οποίον έσπευσε αμέσως το Υπουργείο Παιδείας κι έκανε ΕΔΕ είναι ότι στην παράγραφο 6 του εγγράφου του Προϊσταμένου αναφέρει ότι η εν λόγω εκπαιδευτικός στις πρόσφατες εκλογές των αιρετών μελών του ΠΥΣΔΕ είχε εγκατασταθεί σε τραπεζάκι έξω από το εκλογικό κέντρο και ασκούσε, σύμφωνα με πληροφορίες, πιέσεις και εκβιασμούς και το αποτέλεσμα ήταν αρνητικό για την παράταξη της ΠΑΣΚ. 
Ο Προϊστάμενος τα λέει αυτά για μία εκπαιδευτικό. Και γι' αυτό αντί να τον παραπέμψετε, αφού έχετε και έγγραφο της ΟΛΜΕ και να διατάξετε ΕΔΕ, δεν κάνετε τίποτα. Και κάνετε ΕΔΕ για την εκπαιδευτικό, για την οποία λέει διάφορα πράγματα, αλλά δεν γνωρίζω αν είναι αληθή ή όχι. Εκείνο το οποίο όμως με ενοχλεί είναι ότι μέσα στο έγγραφό του αναφέρει ως λόγο εναντίον της κυρίας αυτής το γεγονός ότι μειώθηκε το αποτέλεσμα της ΠΑΣΚ. Θα ανέμενε κανείς ως Υπουργός Παιδείας, ο οποίος δεν εμπνέεται από κομματισμό, να καλούσε τον κύριο Προϊστάμενο με τέτοιο έγγραφο και να τον παρέπεμπε.
Κύριε Υπουργέ, δεν μας απαντήσατε γιατί τελικά δεν πραγματοποιήθηκαν κρίσεις στελεχών διοίκησης σύμφωνα με το π.δ. 398 και ακολουθήθηκε όλα αυτά τα χρόνια η πρακτική διορισμού αναπληρωτών σε όλα τα επίπεδα των στελεχών της εκπαίδευσης, από τους διευθυντές, τους προϊσταμένους, τους διευθυντές και τους υποδιευθυντές των σχολείων; Και δεν είναι τελικά επιλεγμένοι με βάση τη νόμιμη διαδικασία, αλλά είναι διορισμένοι με ό,τι αυτό συνεπάγεται, είτε ότι θα συμπληρώνουν διευθυντικά μόρια είτε όλ' αυτά τα οποία αναφέραμε στην πρωτολογία μας. Πρώτον αυτό.
Δεύτερον: Γιατί παρατάθηκε με νόμο η θητεία των Προϊσταμένων Διευθύνσεων Γραφείων και δεν συντάχθηκε έγκαιρα προεδρικό διάταγμα για να γίνουν κρίσεις;
Τρίτον: Γιατί παρ' ότι πέρασαν δεκαοκτώ μήνες δεν ορίστηκαν περιφερειακοί διευθυντές σύμφωνα με το νόμο που η δική σας η Κυβέρνηση είχε ψηφίσει το 2000;
Τέταρτον: Ομολογήσατε την αδυναμία του Υπουργείου που συνιστά ουσιαστικά ένα παράδειγμα κακοδιοίκησης. Το γεγονός ότι μολονότι πέρασαν δέκα μήνες για διάφορους λόγους δεν συγκροτήθηκαν τα συμβούλια επιλογής των σχολικών συμβούλων με ό,τι αυτό συνεπάγεται για τους σχολικούς συμβούλους.
Είπατε επίσης ότι δεν εκκρεμεί κάποιο θέμα δικαστικής απόφασης στο Υπουργείο σας. Έχω ένα παράδειγμα, μία υπόθεση του κ. Παναγιώτου, ο οποίος παραλείφθηκε και δεν επελέγη ως συντονιστής εκπαίδευσης εξωτερικού. Προσέφυγε στα διοικητικά δικαστήρια, δικαιώθηκε από το διοικητικό εφετείο, με απόφαση του διοικητικού εφετείου ακυρώθηκε η υπουργική απόφαση κατά το μέρος που το αφορά, αναπέμφθηκε στη διοίκηση, κοινοποιήθηκε στις 15.5.2000 στο Υπουργείο Παιδείας για τις νόμιμες ενέργειες της διοίκησης και ακόμα δεν έχει γίνει τίποτα, διότι απλά δεν έχει συγκροτηθεί συμβούλιο για να εκδικάσει και να αποφανθεί επί του θέματος. Αυτό δεν συνιστά παράδειγμα και σύμπτωμα κακοδιοίκησης; Και δεν φέρει η Κυβέρνηση ευθύνη για το γεγονός ότι αυτός ο συγκεκριμένος εκπαιδευτικός ταλαιπωρείται όλα αυτά τα χρόνια; 
Νομίζω, λοιπόν -για να κλείσω- σχετικά με αυτά που αναφέραμε ότι η κακοδιοίκηση, η οποία συνίσταται και σε φαινόμενα ευνοιοκρατίας, διορισμών και μη χρηστής διοίκησης, δημιουργεί στη διοίκηση και στα στελέχη της εκπαίδευσης ένα κλίμα τέτοιο που δεν επιτρέπει η εκπαιδευτική πολιτική να εφαρμόζεται σωστά, ορθά, γιατί δεν υπάρχει το κλίμα της συναίνεσης, της σύνθεσης και της ανεξάρτητης εφαρμογής αποφάσεων από την επιρροή και τις επιθυμίες του Υπουργείου Παιδείας. Όσο πιο αποκεντρωμένο, αντικειμενικό και αξιοκρατικό είναι το σύστημα τόσο καλύτερο θα είναι και καλύτερα αποτελέσματα θα έχουμε για την εκπαίδευση στον τόπο μας. 
(Στο σημείο αυτό ο Βουλευτής κ. Σπυρίδων Ταλιαδούρος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
ΠΡΟΕΔΡΕΥΩΝ (Παναγιώτης Σγουρίδης): Η κα Καλαντζάκου έχει το λόγο για τρία λεπτά, για να δευτερολογήσει.
ΣΟΦΙΑ ΚΑΛΑΝΤΖΑΚΟΥ: Να πω ότι πήρα και ένα χρήσιμο μάθημα σήμερα, ότι πραγματικά πρέπει να κρατάμε τη δευτερολογία, γιατί τώρα έχω την ευκαιρία να πω και δύο πράγματα στον Υπουργό. Το πρότεινε και ο κ. Γείτονας αυτό πριν.
Ήθελα, λοιπόν, να πω το εξής: Κατ' αρχάς χαίρομαι που συμφωνείτε και εσείς ότι πρέπει να εκπαιδεύσουμε καλύτερα τους εκπαιδευτικούς, που είναι υπεύθυνοι για τη διοίκηση του όλου εκπαιδευτικού συστήματος. Θα ήθελα, όμως, να πω δύο πράγματα.
Το πρώτο αφορά τον αριθμό των καθηγητών που έχουν διοριστεί φέτος. Μας αναφέρατε βέβαια τους αριθμούς του 2001 σε σχέση με τον αριθμό του 2000. Και ο προκάτοχός σας όμως και εκείνος υπερηφανεύονταν για το μεγάλο αριθμό των διορισμών. Απλώς το υπενθυμίζω αυτό επειδή χρησιμοποιούμε τα νούμερα. Νομίζω ότι την προηγούμενη χρονιά το 1999 ήταν περίπου επτά χιλιάδες. Ο αριθμός μπορεί να μην είναι απόλυτα ακριβής αλλά εκεί κυμαίνονταν. 
Θέλω, όμως, να πω κάτι για το Πανεπιστήμιο Πελοποννήσου, μια που μπήκατε στον κόπο να μου απαντήσετε. Κατ' αρχάς θεωρώ ότι κανείς από εμάς εδώ δεν πιστεύει ότι ένα πανεπιστήμιο πρέπει να γεννιέται και να δημιουργείται για να εξυπηρετήσει τα συμφέροντα των φαστφουντάδικων, των τοστάδικων και των ανθρώπων που νοικιάζουν δωμάτια για να μείνουν οι φοιτητές, όπως υπονοήσατε όχι τόσο για εμάς εδώ, αλλά για το ότι υπάρχει αυτή η νοοτροπία. Νομίζω ότι κανείς από εμάς στη Βουλή δεν θα ερχόταν ποτέ με μια τέτοια πρόταση.
Θα πω, όμως, το εξής: Καταλαβαίνω ότι έχετε προβλήματα και δεσμεύσεις σε σχέση με το κόστος. Καταλαβαίνω ότι προσπαθείτε αυτά τα προβλήματα του κόστους να τα ντύσετε με τη χλαμύδα της ορθολογικής σκέψης. Θεωρώ ότι, αν πραγματικά θέλατε ένα σύγχρονο πανεπιστήμιο -γιατί αυτά που περιγράφετε εσείς, που θα έρθουν στην Ελλάδα, επειδή είχα την ευκαιρία να κάνω τις μεταπτυχιακές μου σπουδές στο εξωτερικό τα έχω ήδη ζήσει- και αν είχατε κάποια άλλη σκέψη, νομίζω ότι και το ίδιο το Πανεπιστήμιο Πελοποννήσου θα είχε πολύ διαφορετική μορφή. Σας απαντώ έτσι, επειδή μιλούσατε για ένα σύγχρονο πανεπιστήμιο.
Ταυτοχρόνως μου κάνει εντύπωση που λέτε ότι δίνετε τόσο μεγάλη έμφαση στο πως θα στηθούν οι κατά τόπους σχολές -και ορθώς ξεκινάτε με την Τρίπολη, είναι λογικό αυτό, κανείς ποτέ δεν το αμφισβήτησε- διότι υπάρχει μια επιτροπή μέσα στο ίδιο το Υπουργείο που συνεχίζει να επεξεργάζεται αυτήν τη στιγμή που μιλάμε, την ίδρυση νέων ιδρυμάτων τριτοβάθμιας εκπαίδευσης και σε άλλες περιφέρειες της Ελλάδας. 
Τι θέλω να πω με αυτό; Αυτό που ζητάμε εμείς στη Μεσσηνία είναι να ξέρουμε τι πραγματικά θέλετε να κάνετε. Διότι δημιουργούνται πολλές κακές εντυπώσεις και καλλιεργούνται ελπίδες και προσδοκίες σ' ένα νομό ο οποίος πραγματικά είναι παραμελημένος, είναι αγροτικός νομός, ένας νομός στον οποίο έχουν γίνει οι λιγότερες επενδύσεις από το κράτος. Γι' αυτό το λόγο ζητάμε να ξέρουμε την αλήθεια και όχι να ακούμε ένα γενικό σχέδιο που θα υλοποιηθεί μετά το 2002, που κανείς δεν ξέρει ποιος θα είναι και σε ποιο πόστο και πώς θα εξελιχθούν αυτές οι σκέψεις σας για το Πανεπιστήμιο Πελοποννήσου.
Ευχαριστώ πάρα πολύ.
ΠΡΟΕΔΡΕΥΩΝ (Παναγιώτης Σγουρίδης): Και εμείς ευχαριστούμε, κυρία Καλαντζάκου.
Κύριοι συνάδελφοι, δεν βλέπω τον κ. Γαρουφαλιά. Για να μην τον διαγράψω, λοιπόν, θα δώσω το λόγο στον κ. Σπηλιόπουλο, παρ' όλο που η σειρά σας είναι διαφορετική.
Ορίστε, κύριε Σπηλιόπουλε, έχετε το λόγο για τρία λεπτά.
ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Θα ήθελα να ευχαριστήσω τον Κοινοβουλευτικό Εκπρόσωπο του ΠΑΣΟΚ για τα μαθήματα και τις οδηγίες που μας έδωσε.
Τώρα σε ό,τι αφορά τον κύριο Υπουργό θα πω τα εξής: Κύριε Υπουργέ, θα ήθελα να σας διαβεβαιώσω για μία ακόμη φορά ότι δεν ανήκω σε αυτούς που αρέσκονται στο να αυτομαστιγώνονται. Απεναντίας ανήκω σε αυτούς που αγωνιούν -και αυτό θα πρέπει να το αναγνωρίσετε- σοβαρά για τα προβλήματα του χώρου της παιδείας, την οποία είχα κι εγώ την ύψιστη τιμή να υπηρετήσω για ένα διάστημα μαζί με το Γιώργο Σουφλιά. Ανήκω, ακόμη, σε αυτούς που πιστεύουν ότι η αντιμετώπιση των συσσωρευμένων προβλημάτων που υπάρχουν, δεν γίνεται ούτε με διαχειριστικές μεθόδους ούτε με τη συγκάλυψη των προβλημάτων που την ταλανίζουν, αλλά με την ανάληψη ευθυνών από όλους και μέσα από έναν εθνικό διάλογο. Η φράση κλειδί είναι "πραγματικός δημοκρατικός εθνικός διάλογος". Καταλάβετέ το. Αυτήν την αγωνία προσπαθώ να εκφράσω επισημαίνοντας αυτά τα στοιχεία, τα οποία ξέρω ότι πάντα σας ερεθίζουν και σας προκαλούν.
Δεν το κάνω πιστέψτε με ούτε για να σας προκαλέσω ούτε για να σας ερεθίσω, αλλά γιατί πιστεύω ότι μέσα από μια κοινή προσπάθεια μπορούμε να τρέξουμε περισσότερο, να πλησιάσουμε πολύ πιο γρήγορα το όραμα, τον κοινό στόχο. Αυτό θα πρέπει να μας το αναγνωρίσετε. Και λυπάμαι, γιατί με αυτά που λέτε κατά καιρούς δείχνετε ότι δεν μας αναγνωρίζετε αυτήν τη δυνατότητα, αυτήν τη διάθεση, αυτήν την αγωνία για την οποία σας μίλησα. 
Τώρα σε ό,τι αφορά τα στοιχεία, θα τα πω ξανά γιατί κάτι ετοιμάζω τον τελευταίο καιρό.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Τα παραθέτω αυτολεξεί. Δεν έχει καμία προσθήκη. 
ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Οι κυρίες τα γράφουν, εγώ θα πω αυτά που ξέρω και δεν θα τα διαβάσω, γιατί τα ξέρω απέξω και ανακατωτά. 
Σας πληροφορώ, λοιπόν, πώς σε ό,τι αφορά τα παιδιά ηλικίας πέντε χρονών στη χώρα μας. Βρίσκονται στην προσχολική εκπαίδευση σε ποσοστό 50% και όχι 82% που είπατε, έναντι 90% της Ευρωπαϊκής Ένωσης. Σας πληροφορώ ακόμη ότι στη χώρα μας ένας στους δύο μαθητές που εγγράφονται στην Α' τάξη του δημοτικού μόλις ολοκληρώνει τη λυκειακή εκπαίδευση και αυτό είναι ένα πρόβλημα. Ο κ. Καλός σας επεσήμανε το φαινόμενο της σχολικής διαρροής. 
Σε ό,τι αφορά το μορφωτικό επίπεδο στις ηλικίες 24 έως 64 χρόνων, είναι 40% έναντι 60% των χωρών της Ευρωπαϊκής Ένωσης. Θα συμφωνήσω μαζί σας ότι στις ίδιες ηλικίες το ποσοστό των πτυχιούχων ΑΕΙ είναι 13% και δεν διπλασιάστηκε. Αυτό όμως τι σημαίνει; ότι θα αυξηθεί μελλοντικά διότι τα τελευταία χρόνια υπάρχει διπλασιασμός των εισακτέων στα πανεπιστήμια. Αυτό θα πρέπει να το δεχθούμε. Όμως θα πρέπει από την άλλη μεριά να προβληματιστούμε όλοι μαζί για το επιστημονικό προλεταριάτο που υπάρχει στη χώρα μας, για τον υπερκορεσμό σε πάρα πολλά επαγγέλματα, σε σχέση βεβαίως με τις διαστάσεις του προβλήματος της ανεργίας. 
Επίσης δεν είναι κακό να λέμε ότι είμαστε τελευταίοι σε δαπάνες παιδείας, ότι είμαστε στο 3,5% έναντι 5,5% του μέσου όρου της Ευρωπαϊκής Ένωσης ως ποσοστού επί του ΑΕΠ, ότι έχουμε τις χαμηλότερες δαπάνες ανά μαθητή στη διάρκεια της εννιάχρονης υποχρεωτικής εκπαίδευσης και τις μικρότερες -υποτριπλάσιες- δαπάνες ανά φοιτητή. Δεν είναι κακό να λέμε ότι οι δαπάνες για έρευνα είναι 0,5% έναντι 5,8% που διαθέτουν οι άλλες ευρωπαϊκές χώρες, ότι έχουμε τους χαμηλότερα αμειβόμενους εκπαιδευτικούς, ότι έχουμε, με εξαίρεση την Ισπανία, στις χώρες της Ευρωπαϊκής Ένωσης λιγότερες ώρες διδασκαλίας. Αυτά είναι στοιχεία τα οποία είναι καταγεγραμμένα. 
Εμείς τα λέμε αυτά γιατί πιστεύουμε ότι πρέπει όλοι μαζί μέσα απ' αυτό το διάλογο για τον οποίο σας εκλιπαρούμε να προχωρήσουμε κάποτε, όχι βεβαίως, όπως εσείς αντιλαμβάνεστε το διάλογο αυτό. Να επισπεύσουμε τους ρυθμούς, να τρέξουμε πιο γρήγορα για να πλησιάσουμε το κοινό όραμα και τον κοινό στόχο. Αυτή είναι η αγωνία μας. 
Τέλος, σε ό,τι αφορά τα προβλήματα των ΤΕΕ στη Θεσσαλονίκη η κατάσταση είναι δραματική. Τα προβλήματα είναι τεράστια. Είναι μεγάλος ο αριθμός, είναι μικροί οι χώροι, δεν υπάρχουν αναλυτικά προγράμματα σπουδών. Υπάρχουν σημειώσεις αντί για βιβλία. Είναι πολλοί οι καινούριοι τίτλοι, αλλά πολλές και οι καινούριες ειδικότητες. Πολλές φορές μοιράζονται κακογραμμένες σημειώσεις αντί για βιβλία. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Τελείωσα, κύριε Πρόεδρε. 
Έχουν γίνει προτάσεις για ανέγερση καινούριων ΤΕΕ. Υπάρχουν υποδείξεις για χώρους που ανήκουν στο δημόσιο και αδιαφορείτε. Κατά τα άλλα μιλάτε για προγράμματα δεκάδων δισεκατομμυρίων για τη σχολική στέγη στη Θεσσαλονίκη. 
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Σπηλιόπουλε. 
Ο κ. Γαρουφαλιάς έχει το λόγο. 
ΓΕΩΡΓΙΟΣ ΓΑΡΟΥΦΑΛΙΑΣ: Κύριε Υπουργέ, η Νέα Δημοκρατία για την αξιολόγηση των στελεχών διοίκησης και στην πρωτοβάθμια, αλλά και στη δευτεροβάθμια εκπαίδευση επί της υπουργίας του Γιώργου Σουφλιά είχε θεσμοθετήσει το 75% σε αντικειμενικά κριτήρια και το 25% σε υποκειμενικά κριτήρια για να δημιουργηθούν οι πίνακες αξιολόγησης. 
Στη συνέχεια επί εποχής δικού σας Υπουργού, επί εποχής ΠΑΣΟΚ, του κ. Φατούρου υπήρξε ένα σχέδιο προεδρικού διατάγματος που θα το θυμάστε πολύ καλά και εσείς, αλλά και εγώ σαν εκπαιδευτικός, ακόμα δε καλύτερα όλη η εκπαιδευτική κοινότητα με το οποίο αυτά τα κριτήρια μετεξελίχθηκαν, ώστε τα μεν αντικειμενικά κριτήρια να φθάσουν στο 80% στους πίνακες αξιολόγησης, τα δε υποκειμενικά στο 20% των πινάκων αξιολόγησης. 
Θυμάστε αυτό το σχέδιο προεδρικού διατάγματος που είχε δημιουργήσει έναν τεράστιο αρνητικό απόηχο μέσα στην κοινωνία της εκπαιδευτικής κοινότητας. Αυτόματα, λοιπόν, ουδέποτε υπογράφτηκε και υλοποιήθηκε διαχρονικά, από τον ίδιο τον Υπουργό της δικής σας τότε κυβέρνησης. Και η αιτία της απομάκρυνσής του και του αφανισμού του σαν προεδρικό διάταγμα ήταν κατά κύριο λόγο η ΠΑΣΚΕ η οποία διαφώνησε πανελλαδικά και γι' αυτό το αποσύρατε. 
Επί υπουργίας Γεώργιου Παπανδρέου εκδόθηκε το προεδρικό διάταγμα 398/95. Αυτό έβαζε αντικειμενικά κριτήρια για τη δημιουργία πινάκων 65% στο σύνολο των κριτηρίων και 35% τα υποκειμενικά κριτήρια. Να σας δώσω ένα παράδειγμα εφαρμογής αυτού του προεδρικού διατάγματος στο Νομό Λάρισας για να δείτε με ποιον τρόπο τελικά εφαρμόστηκε και γιατί εν δικαίω και ο εισηγητής μας στην επερώτηση, αλλά και ο Κοινοβουλευτικός Εκπρόσωπος σας παρουσίασαν τη λογική της κομματικοποίησης όλης της διοίκησης στην εκπαίδευση; Ακούστε λοιπόν.
Στο Νομό Λάρισας στη δευτεροβάθμια εκπαίδευση έδειξαν ενδιαφέρον για να ενταχθούν σ' αυτούς τους πίνακες εκατόν πενήντα διαφορετικών τομέων καθηγητές. Κανείς απ' αυτούς στα αντικειμενικά κριτήρια δεν συγκέντρωσε πάνω από 20%. Αφού το 35% ήταν τα υποκειμενικά κριτήρια, η τελική αξιολόγηση έγινε με γνώμονα τα υποκειμενικά κριτήρια το 35% και ο τελικός πίνακας που βγήκε ήταν ένας πίνακας αξιολόγησης με κριτήριο καθαρά την κομματική ή φιλική διάθεση κάποιων στελεχών απέναντι στο διευθυντή της δευτεροβάθμιας εκπαίδευσης. Ένα το κρατούμενο αυτό. Να σας πω όμως και κάτι άλλο που αποτελεί ανήκουστο γεγονός για την ελληνική κοινωνία και για τα εκπαιδευτικά δεδομένα; Λόγω του ότι έχουν καταργηθεί -και το θυμάστε πολύ καλά- οι πίνακες των διευθυντών των σχολικών μονάδων από τον Αύγουστο του 1999, αναγκάστηκαν τα υπηρεσιακά συμβούλια να φθάσουν στο σημείο -όπως το υπηρεσιακό συμβούλιο της πρωτοβάθμιας εκπαίδευσης της Λάρισας- να οργανώσουν τις σχολικές μονάδες φτιάχνοντας διευθυντές σχολείων σε μία συνεδρίαση που ούτε καν στην ημερήσια διάταξη της ημερομηνίας εκείνης που θα γινόταν η συνεδρίαση του ΠΥΣΔΕ δεν αναφέρονταν ότι θα συζητηθούν τα θέματα των αναπληρωτών διευθυντών των σχολικών μονάδων. 'Ετσι, άνθρωποι και συνάδελφοι δάσκαλοι του τομέα, που ούτε καν το γνώριζαν, έγιναν με απόφαση τρία-δύο, με την πλειοψηφία του συμβουλίου, διευθυντές σχολικών μονάδων δημοτικών σχολείων. Μετά από λίγο διάστημα επειδή ούτε οι ίδιοι το ήθελαν, αλλά ούτε είχαν ερωτηθεί γι' αυτό που συνέβη γιατί ήταν καθαρά κομματική και προσωπική επιλογή του διευθυντή εκπαίδευσης της πρωτοβάθμιας εκπαίδευσης -και σαφώς είχε την άρνηση και του αιρετού της ΔΑΚΕ, δηλαδή της Νέας Δημοκρατίας, αλλά και του ίδιου του αιρετού στη Λάρισα του ΠΑΣΟΚ, ο οποίος καταψήφισε αυτή την εισήγηση γιατί ήταν και απρόβλεπτη, αλλά και εντελώς παράλογη- φθάσαμε στο σημείο οι διευθυντές που επιλέχτηκαν μ' αυτόν τον τρόπο, με το τρία-δύο, δηλαδή με την πλειοψηφία του υπηρεσιακού συμβουλίου, από μόνοι τους να παραιτούνται και να μην αποδέχονται την επιλογή του συμβουλίου για να τους κάνει διευθυντές. 
Κλείνοντας κύριε Πρόεδρε, θα ήθελα να σας πω ένα άλλο ανήκουστο πάλι στο Νομό Λάρισας. Και τον επικαλούμαι το νομό γιατί είναι ο νομός από όπου κατάγεστε και κατάγομαι. Ο διευθυντής της δευτεροβάθμιας εκπαίδευσης...
ΠΡΟΕΔΡΕΥΩΝ (Παναγιώτης Σγουρίδης): Κύριε Γαρουφαλιά, θα σας πάρει της Λαρίσης το ποτάμι. 
ΓΕΩΡΓΙΟΣ ΓΑΡΟΥΦΑΛΙΑΣ: Που το λένε Πηνειό.
ΠΡΟΕΔΡΕΥΩΝ (Παναγιώτης Σγουρίδης): Αυτό το ξέρουμε, αλλά μη σας πάρει το ποτάμι. 
ΓΕΩΡΓΙΟΣ ΓΑΡΟΥΦΑΛΙΑΣ: Όταν πατάς σίγουρα και σταθερά στα πόδια σου και έχεις ισχύ και βάρος δεν έχεις ανάγκη από τέτοια πράγματα και αυξημένο ειδικό βάρος όπως βλέπετε! 
ΠΡΟΕΔΡΕΥΩΝ (Παναγιώτης Σγουρίδης): Εσείς έχετε αυξημένο σωματικό βάρος...
ΓΕΩΡΓΙΟΣ ΓΑΡΟΥΦΑΛΙΑΣ: Και ψυχικό και πολιτικό γιατί όχι. Πρώτος σε σταυρούς στη Λάρισα απ' όλα τα κόμματα κάτι είναι και αυτό. 
ΠΡΟΕΔΡΕΥΩΝ (Παναγιώτης Σγουρίδης): Αυτό σας τιμά.
ΓΕΩΡΓΙΟΣ ΓΑΡΟΥΦΑΛΙΑΣ: Κύριε Υπουργέ, ο διευθυντής της δευτεροβάθμιας εκπαίδευσης πριν από μερικές μέρες εγκαλείται από τα ΣΔΟΕ της Λάρισας, γιατί λέτε; Γιατί πήγε παράτυπα σαν αναπληρωτής διευθυντής που του παρατείνατε τη θητεία και τους έδωσε, για το μήνα Ιούλιο που δούλεψαν οι διοικητικοί υπάλληλοι στη διεύθυνση του Νομού Λάρισας, χρήματα που δεν δικαιούνται. Και έρχομαι να σας ρωτήσω, κύριε Υπουργέ, το εξής: Τι μέτρα θα πάρετε για έναν απρεπή και ασεβή απέναντι στη διοίκηση και στις προβλεπόμενες διατάξεις διευθυντή που μ' αυτόν τον τρόπο συμπεριφέρεται; 
Ευχαριστώ πολύ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κυρίες και κύριοι Βουλευτές, έχουν τεθεί πολλά θέματα, που θα προσπαθήσω να απαντήσω. 
Κύριε Καλέ, ενίσταμαι και θα ήθελα κάποτε να κάνουμε μια οργανωμένη συζήτηση στην Επιτροπή Μορφωτικών Υποθέσεων για έναν κώδικα προσέγγισης των θεμάτων της εκπαίδευσης. Το 1/3 διαρροή μαθητικού δυναμικού δεν ισχύει. Εκτός αν όπως θέλω να πιστεύω, δεν ισχύει για σας αυτό που κάποτε με συναδέλφους του Κ.Κ.Ε. είχαμε συγκρουστεί εάν δεν συγκαταλέγουμε τα ΤΕΕ στη δευτεροβάθμια εκπαίδευση.
ΓΕΩΡΓΙΟΣ ΚΑΛΟΣ: Εγώ είπα το ενιαίο λύκειο.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων):
Συγγνώμη, νόμιζα δευτεροβάθμια εκπαίδευση. Ενίσταμαι και εκεί, αλλά ας μην ανοίξουμε το θέμα αυτήν τη στιγμή. Δεν είναι αυτά τα στοιχεία, τα έχω μαζί μου και πιστέψτε με ότι δεν είναι αυτά. 
Ήθελα να πω επίσης ότι δεν είναι όμορφο να επιμένουμε στον τονισμό των θεμάτων των φροντιστηρίων όταν, πιστεύω, ότι από κοινού πρέπει να δώσουμε τη μάχη και το εννοώ, για την ενίσχυση του δημόσιου σχολείου στο θεσμό της πρόσθετης διδακτικής στήριξης. Υπάρχει αυτήν τη στιγμή η δυνατότητα σε όλα τα λύκεια, σε όλα τα Τεχνικά Επαγγελματικά Εκπαιδευτήρια σε όλη τη χώρα να συγκροτούνται τμήματα ευέλικτα και μαθήματα γενικής παιδείας και σε μαθήματα κατεύθυνσης, έτσι ώστε να μπορούμε παντού να αντισταθμίζουμε τις τυχόν αδυναμίες, τα τυχόν κενά, τις ελλείψεις μέσα στην ίδια τη δημόσια εκπαίδευση.
'Αρα εάν επισημαίνουμε ένα αρνητικό φαινόμενο που είναι τα φροντιστήρια, μπορούμε ταυτόχρονα να ενισχύουμε τη θετική πρόταση που συγκροτεί η πρόσθετη διδακτική στήριξη μέσα στο δημόσιο σχολείο, η οποία, όπου λειτουργεί, παράγει εξαιρετικά θετικά αποτελέσματα. Σημειώνω ότι όπου αγκαλιαστεί η πρόσθετη διδακτική στήριξη από τους γονείς και από τα ίδια τα παιδιά που έχουν την ευχέρεια μέσα στην επιτροπή να διαλέγουν και εκπαιδευτικούς από άλλες γειτονικές σχολικές μονάδες, διαμορφώνεται μια εξαιρετικά δυναμική εκπαιδευτική πρόταση. Επομένως μπορούμε μέσα στην ίδια τη δημόσια εκπαίδευση να βρίσκουμε λύση στα προβλήματα.
Έρχομαι να μιλήσω συμπληρωματικά σε όσα είπε ο κύριος Υφυπουργός για το θέμα του κομματισμού. Κατατέθηκαν περίπου εννέα συγκεκριμένες περιπτώσεις, εάν προσθέσω και του κ. Γαρουφαλιά είναι δέκα, από, τις οποίες τυχαίνει προσωπικά να γνωρίζω μόνο μία. Γνωρίζω προσωπικά τον κ. Κίτσιο που αναφέρατε, τον οποίο γνώρισα παλιά ως δημοσιογράφος και ήταν Πρόεδρος της ΑΔΕΔΥ. 
Το μόνο που έχω να σας πω είναι το εξής: Είμαι ακριβώς δεκαοκτώ μήνες Υπουργός Παιδείας. Με τον κ. Κίτσιο ίσως έχω βρεθεί σε περίπου δώδεκα υπηρεσιακές συσκέψεις και τουλάχιστον δύο φορές σε επισκέψεις σε σχολεία. Παρ' όλο που γνωρίζω ότι προέρχεται από τον κομματικό χώρο στον οποίο ανήκω -δεν είναι πάντως στην Κεντρική Επιτροπή του ΠΑΣΟΚ ούτε την πριν ούτε την τωρινή- σας διαβεβαιώ ότι ούτε μια φορά δεν έχω μιλήσει μαζί του κομματικά. 
ΓΕΩΡΓΙΟΣ ΚΑΛΟΣ: Δεν σας κατηγορούμε.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων):
Όχι, με συγχωρείτε. Εάν ένας άνθρωπος ασκεί υπηρεσιακό έργο και ο Υπουργός τον αντιμετωπίζει υπηρεσιακά, θα ήθελα να συμφωνήσουμε ότι δεν μπορούμε να ελέγξουμε ούτε να μας ενδιαφέρει η κομματική του καταγωγή. Έχω μάθει τυχαία ότι άνθρωποι με τους οποίους έχω συνεργαστεί, τύχαινε να ανήκουν σε άλλες παρατάξεις. Αυτό το έμαθα πολύ αργότερα και μου είναι βαθιά αδιάφορο ούτως ή άλλως, όταν θέλεις πράγματι να στηρίζεσαι σε αξιοκρατικούς μηχανισμούς και άξια πρόσωπα,. ανεξαρτήτως κομματικής προέλευσης. 
Σας διαβεβαιώ όμως ότι όλα αυτά που κατατέθηκαν -ο κ. Ταλιαδούρος κατέθεσε και έγγραφα σχετικά με την περίπτωση της Ηλείας- θα εξεταστούν, διότι πράγματι από όποιο κόμμα και αν προέρχονται, δεν είναι θέματα που πρέπει κάποιος να συμβιβαστεί με τυχόν ανάπτυξη παρόμοιων φαινομένων.
Θα ήθελα να αναφερθώ επίσης στο ζήτημα που ο κ. Καλός, με αφορμή την αρχική τοποθέτηση του κ. Σπηλιόπουλου, ανέφερε ως πανελλήνιο σκάνδαλο, την περίπτωση της προνομιακής, εάν κατάλαβα καλά, και κομματικής -υποτίθεται- κρίσης του Γενικού Γραμματέα του κ. Τσουρουπλή και του Ειδικού Γραμματέα του κ. Δελίδη στα συμβούλια κρίσεως με βάση τη νέα νομοθεσία των Τ.Ε.Ι. Θα ήθελα να πω ότι δεν υπάρχει καμία πρόθεση κομματισμού και δεν πιστεύει κανείς ότι πέντε καθηγητές πρώτης βαθμίδας ή αναπληρωτές είναι δυνατό να συγκροτούνται εις σώμα με βάση κομματικά κριτήρια ή και να δρουν κομματικά. 
Είμαι βέβαιος ότι και εσείς, κύριε Καλέ, και εσείς, κύριε Σπηλιόπουλε, έχετε δει απ' αυτό το νόμο ότι αυτά τα συμβούλια δεν είναι όπως οι διαδικασίες κρίσεων στην ανώτατη εκπαίδευση είτε για πανεπιστήμια μιλάμε είτε για Τ.Ε.Ι, δηλαδή να περιλαμβάνουν εισηγητικές επιτροπές, να μιλάμε για ανοικτές κρίσεις και να μιλάμε επομένως για συναγωνισμό ή ανταγωνισμό ανάμεσα σε άλλους υποψηφίους. Είναι μια επιτροπή υψηλότατου κύρους, γιατί είναι πρωτοβάθμιοι καθηγητές πανεπιστημίων, οι οποίοι πιστοποιούν την ανταπόκριση των προσόντων των ήδη υπαρχόντων καθηγητών σε αυτά που περιγράφει ο νόμος.
Είναι μια υπηρεσιακή εξέλιξη και όχι μια ακαδημαϊκή κρίση. Οι υποψηφιότητες δεν είναι ανταγωνιστικές. Δεν γίνεται προκήρυξη θέσης. Το ξέρετε καλά, κύριε Σπηλιόπουλε αυτό. Επομένως δεν είναι μια περίπτωση στην οποία μπορείς να αποδώσεις τον χαρακτηρισμό του σκανδάλου ή κατά μείζονα λόγο να θεωρήσει κανείς ότι ισχύουν λογικές κομματικής συγκρότησης. Εγώ προσωπικά, κύριε Καλέ, προβληματίζομαι αν μπορούμε να πούμε για ακαδημαϊκούς δασκάλους ή για δασκάλους δευτεροβάθμιας ή πρωτοβάθμιας εκπαίδευσης ότι έχουν ως πολιτικό προϊστάμενο με την έννοια που είπατε τον Υπουργό. Δεν δέχομαι ότι ένας καθηγητής πανεπιστημίου θεωρεί εαυτόν, υπ' αυτήν την έννοια, ως υφιστάμενο του Υπουργού ή οποιουδήποτε παράγοντα του Υπουργείου, έτσι ώστε να προσδιορίσει δίκην υφισταμένου τη θέση του. Πιστεύω πως ούτε εσείς το δέχεστε, όχι μόνο για καθηγητές πανεπιστημίου, αλλά και για καθηγητές δευτεροβάθμιας εκπαίδευσης ή και πρωτοβάθμιας. Η έννοια του προϊσταμένου αναφέρεται μόνο στην περιγραφή του νόμου για τις αμοιβαίες δεσμεύσεις, υποχρεώσεις και καθήκοντα. Δεν μπορούμε όμως να πούμε ότι ένας καθηγητής πανεπιστημίου θεωρεί εαυτόν υφιστάμενο Υπουργού, έτσι ώστε υπό την έννοια που περιγράψατε να οδηγηθεί -προφανώς γιατί μόνο έτσι εννοείται η έννοια του σκανδάλου- σε καθοδηγημένη κρίση. Πιστεύω ότι το είπατε αυτό από μια αντιπολιτευτική έξαρση και όχι από πεποίθηση ότι μπορεί να συνέβη έτσι.
Κύριε Ταλιαδούρο, απήντησα με απόλυτη σαφήνεια στην πρωτολογία μου, γιατί όχι στην κρίση στελεχών διοίκησης; Μα, αυτή είναι όλη η ουσία της σημερινής συζήτησης. Δέχομαι κριτική ότι επεδίωξα την εξάντληση του διαλόγου. Κάναμε ένα μεγάλο πρώτο γύρο. Κωδικοποίησα όλες τις παρατηρήσεις για τη βελτίωση του ν.398. Τις επανέφερα στην ΟΛΜΕ και στη ΔΟΕ. 'Εθεσα μια προθεσμία δεκαπέντε ημερών για τις τελικές τους παρατηρήσεις. Παίρνει το δρόμο για το Συμβούλιο Επικρατείας. 'Εχουμε τις κρίσεις όπως ακριβώς λέει ο νόμος μέσα στην καταληκτική προθεσμία της 31 Αυγούστου 2002. Μπορείτε να με κατηγορήσετε ότι προσπάθησα να εξαντλήσω τα όρια του διαλόγου, αλλά δεν υπάρχει τίποτα πέρα απ' αυτό. Η ΟΛΜΕ και η ΔΟΕ το γνωρίζουν, γιατί επισήμως βρισκόμαστε σε αυτήν τη διαδικασία διαλόγου. 
Περιφερειακοί διευθυντές δεν ορίστηκαν -το γνωρίζετε από το νομοσχέδιο που έχετε στα χέρια σας- διότι σε σχέση με την προσέγγιση του κ.Αρσένη που δεν της αλλάζουμε ορισμένα βασικά χαρακτηριστικά, αυτές οι θέσεις είναι μετακλητές. Δεν είναι θέσεις τυπικής υπηρεσιακής εξέλιξης. Ανήκουν σε μετακλητά στελέχη ακριβώς για να υπάρχει ευχέρεια στην πολιτική ηγεσία να έχει στη δομή της περιφερειακής αποκέντρωσης τα στελέχη που είναι επί θητεία. Γι' αυτό είπα ότι τίθενται εκεί κριτήρια, τα οποία οδηγούν στην αξιοκρατικότερη δυνατή επιλογή, διότι η προηγούμενη σύλληψη δεν είχε ένα πλαίσιο κριτηρίων, που πιστεύουμε ότι χρειάζεται, για να θωρακιστεί αυτός ο θεσμός και να υπάρξει αξιοκρατική επιλογή αυτών των στελεχών. 
Θα μιλήσουμε αναλυτικά στο νομοσχέδιο. Πάντως, αν συγκρίνετε, θα δείτε ότι η πρόνοιά μας είναι για την ενίσχυση περαιτέρω...
ΓΕΩΡΓΙΟΣ ΓΑΡΟΥΦΑΛΙΑΣ: Γιατί κάνατε την προκήρυξη;
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Η προκήρυξη έγινε. Σας λέω όμως με επιφύλαξη, γιατί πρόκειται για ένα θέμα που προέκυψε και για το οποίο δεν είχα προετοιμαστεί. Ήταν οι πρώτες μέρες που είχα αναλάβει. Σας μιλάω με ευθύτητα και καθαρότητα και ενδεχομένως αύριο να με ελέγξετε, γιατί δεν θυμάμαι ακριβώς. Το θέμα αυτό συνδεόταν στενά με την πράξη μεταβίβασης των αρμοδιοτήτων βάσει της απόφασης του Συμβουλίου της Επικρατείας με τον ν.2817 από τις νομαρχιακές αυτοδιοικήσεις πίσω στο Υπουργείο Παιδείας.
Και ήθελα να προλάβω αυτήν τη διαδικασία, γιατί όντως είναι ακριβές αυτό που είπε κάποιος από τους Βουλευτές της Νέας Δημοκρατίας ότι αυτή η περίοδος μετάβασης είχε οδηγήσει σε τραγελαφικές καταστάσεις, με δέσμευση από τη Νομαρχία κονδυλίων των καθηγητών με αμοιβαία καχυποψία και θα δείτε ότι συνδέεται στενά η προκήρυξη με την συναποδοχή των μεταβιβάσεων των αρμοδιοτήτων. 
Κυρίες και κύριοι Βουλευτές, δεν γνωρίζω αν άφησα κάτι από τον έλεγχο εκτός, με την επιφύλαξη ότι οι συγκεκριμένες περιπτώσεις που αναφέρθηκαν επειδή μου είναι άγνωστες, δεν μπορεί να αποτελέσουν τώρα αντικείμενο απάντησης. Αλλά ήθελα να διαβεβαιώσω ότι δεν υπάρχει πουθενά στην Ελλάδα κύριε Γαρουφαλιά μη λειτουργία σχολείου λόγω έλλειψης αιθουσών, κατά μείζονα λόγο δεν μου τέθηκε στη Λάρισα στην πατρίδα μας όπου όπως ξέρετε δεν εκινήθην μονομερώς σε κάποιες κομματικές φωλιές όπου θα ωραιοποιούσα την κατάσταση, γιατί ξεκίνησα την επίσκεψή μου από τον δήμαρχο της πόλης, την επιτροπή παιδείας και ξέρετε καλά ότι ανήκει στην παράταξή σας ο δήμαρχος, συνέχισα με ανοικτή νομαρχιακή σύσκεψη μέσα στην αίθουσα της νομαρχίας και τέτοιο περιστατικό δεν μου καταγγέλθηκε. Ενώ υπάρχουν δυσχέρειες λειτουργίας τμημάτων ΤΕΕ ειδικοτήτων από το αργυροχρυσοχοϊας στον Τύρναβο ως τα ΤΕΕ της πόλης, αλλά είναι άλλης τάξεως απ' αυτό που περιγράψατε. 
ΓΕΩΡΓΙΟΣ ΓΑΡΟΥΦΑΛΙΑΣ: Λόγω έλλειψης αιθουσών. Ήμουν στο σχολείο. Θα το διαπιστώσετε. Δεν απαιτούμε σήμερα.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Σέβομαι ότι είστε Βουλευτής της πόλης, αλλά οφείλω να σας πω και να τονίσω ότι τα κονδύλια που διατίθενται στη νομαρχιακή αυτοδιοίκηση για τη σχολική στέγη έναντι των 4,9 δισεκατομμυρίων της τελευταίας πενταετίας, είναι 9 δισεκατομμύρια την ερχόμενη περίοδο, επομένως έχει η Λάρισα τη χρηματοδοτική ευχέρεια να αντιμετωπίσει τα προβλήματα.
Και ένα τελευταίο, κύριε Σπηλιόπουλε, δεν είπα ποτέ ότι είναι τα ΤΕΕ, όπως θα τα θέλαμε, γιατί είναι το κατ' εξοχήν απαιτητικό σχολείο, έχει ανάγκη πλήρους εξοπλισμού, αλλά λέω ότι επειδή εντελώς αιφνιδιαστικά και εντελώς έξω από κάθε πρόγραμμα στις 24 Σεπτεμβρίου πήγα στο περίφημο "Κόκκινο" στη Θεσσαλονίκη, ευτυχώς είδαμε και εκεί, όπως φαντάζομαι και εσείς, τι σημαίνει ένα καλό ΤΕΕ και που θα οδηγηθούν όλα τα ΤΕΕ της χώρας, καθώς από το Γ' Κοινοτικό Πλαίσιο Στήριξης 188,5 δισεκατομμύρια έχουν δεσμευθεί αποκλειστικά για τα ΤΕΕ.
Και ένα τελευταίο: Θα ήθελα να πω ότι γίνεται άψογη χρήση των κοινοτικών κονδυλίων από το Υπουργείο Παιδείας, δεν υπάρχει από κανέναν ποτέ καταγγελία ότι χάθηκε έστω και μια δραχμή σε προηγούμενη διαχείριση, αλλά αυτό που θέλω να τονίσω είναι ότι είναι πράγματι σπουδαίο ότι έχουμε αυτή την αρωγή της Ευρώπης για την εξισορρόπηση του ευρωπαϊκού βορρά και του ευρωπαϊκού νότου. Αλλά η απόλυτη αλήθεια είναι ότι το Γ' Κοινοτικό Πλαίσιο για την παιδεία στο σύνολό του περιλαμβανομένων και των 100 δισεκατομμυρίων της κοινωνίας της πληροφορίας είναι 1 τρισεκατομμύριο 100 δισεκατομμύρια για τα επόμενα επτά χρόνια ως την τελική χρήση του 2007. Ο ετήσιος τακτικός προϋπολογισμός του Υπουργείου Παιδείας και οι δημόσιες επενδύσεις πέρσι ήταν 1 τρισεκατομμύριο 400 δισεκατομμύρια, και αυξάνει σταθερά κάθε χρόνο κατά 8%, κάτι που σημαίνει ότι το 2006 στην εκπαίδευση το σύνολο των επενδύσεων θα είναι 93% εθνικοί πόροι και 7% κοινοτικοί. Η χώρα επενδύει στην εκπαίδευση το υστέρημά της και συμφωνώ απόλυτα ότι πρέπει να αυξάνουμε σταθερά το λόγο της χρηματοδότησης από το ΑΕΠ, αλλά πρέπει να κάνουμε άριστη χρήση των εθνικών πόρων γιατί απ' αυτούς έχουμε την πρόοδο και εξέλιξη στην παιδεία και η κοινοτική αρωγή είναι όλο όλο το 7% του συνόλου των πόρων που διατίθενται στην εκπαίδευση.
Η εκπαίδευση είναι οι κόποι, οι θυσίες του ελληνικού λαού, το περίσσευμα της σωστής διαχείρισης που κάνει η Κυβέρνηση και η αριστοποίηση αυτών των πόρων για το καλό του ελληνικού λαού. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Καλός έχει το λόγο. 
ΓΕΩΡΓΙΟΣ ΚΑΛΟΣ: Κύριε Πρόεδρε, θα απαντήσω δευτερολογώντας στον κύριο Υπουργό, ξεκινώντας από το θέμα που έθεσε για τον Γενικό Γραμματέα.
Κατ' αρχάς, κύριε Υπουργέ, να αποκαταστήσουμε την τάξη, γιατί ο Γενικός Γραμματέας δεν ήταν στην Αίθουσα όταν είπα αυτά που είπα. Είπα, λοιπόν, την εξής φράση: "Η γυναίκα του Καίσαρα δεν αρκεί να είναι τίμια, αλλά πρέπει και να φαίνεται". Σας λέω, λοιπόν, ότι εστίασα την προσοχή μου σ' αυτό το θέμα και σας είπα ότι μετρώ τα λόγια μου ένα προς ένα στο τι εγράφη, στο τι κατηγγέλθη από τον καθηγητή Ξηρομερίτη και στο τι λέγεται στα ΤΕΙ αν τα επισκεφθείτε και συζητήσετε με πολλούς καθηγητές. Προσέξτε. 
Γνωρίζω τον κ. Τσουροπλή και έχω συνεργαστεί μαζί του πολύ πριν σας γνωρίσω και συνεργαστώ μαζί σας. Εγώ βασάνισα όλα αυτά και στάθηκα στο σκέλος της πολιτικής ηθικής και είπα, ήταν ανάγκη να προστρέξει ο Γενικός Γραμματέας και ο Ειδικός Γραμματέας από την πρώτη ημέρα λειτουργίας...
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Μη με φέρνετε σε δύσκολη θέση, γιατί δεν είναι εδώ και δεν μπορεί να τοποθετηθεί ο κ. Τσουροπλής!
ΓΕΩΡΓΙΟΣ ΚΑΛΟΣ: Καλώς. Θα απευθυνθώ σε σας. 
Είχα πει, λοιπόν, κάποτε στον κύριο Γενικό, όταν κορυφώνονταν οι αντιδράσεις για το νομοσχέδιο των ΤΕΙ, προσέξτε, γιατί εκείνο που σας κατηγορούν είναι ότι θέλετε να γίνεται τακτικός καθηγητής και να πάρετε την προεδρία του ΤΕΙ της Αθήνας. Ο ίδιος μου είπε ότι δεν είχε καμία πρόθεση να το κάνει αυτό. Εγώ δέχθηκα τις εξηγήσεις. 
Έρχονται τώρα, λοιπόν, οι περισσότεροι καθηγητές και λένε, αφού σας έθιξε ο περί υφισταμένων χαρακτηρισμός, ότι καταγγέλλουν -όχι σε μας αλλά σε όλα τα κόμματα- ότι η διαδικασία κρίσεως δεν είναι σύγκριση μεταξύ υποψηφίων, αλλά είναι απόλυτη κρίση για εκείνους που έχουν ή δεν έχουν τα προσόντα. Εγώ δεν είπα ότι ο κ. Τσουροπλής δεν έχει τα προσόντα. Εγώ σας ερωτώ, ως Υπουργό Παιδείας, υπάρχει εξάρτηση όλων των καθηγητών όλων των βαθμίδων από το Υπουργείο Παιδείας, από την ηγεσία του και από τις αποφάσεις ή όχι; 
Να σας πω παράδειγμα: Παίρνουν όλοι οι καθηγητές πανεπιστημίου project; Είναι όλοι οι καθηγητές πανεπιστημίου της ίδιας τύχης από πλευράς προτάσεων και συμμετοχής σε προγράμματα της Ευρωπαϊκής 'Ενωσης; 'Οχι. Εγώ θέλω, λοιπόν, να πω ότι όντως θα ήταν άριστο και για τον κύριο Γενικό Γραμματέα και για τον κύριο Ειδικό Γραμματέα, ως έχοντες τα προσόντα, να προσφύγουν, αφού φύγουν από τη θέση που κατέχουν ως μετακλητοί υπάλληλοι του Υπουργείου Παιδείας, στην ανώτατη βαθμίδα. Δηλαδή θα ήταν το άριστο από πλευράς πολιτικής ηθικής, ώστε να μην εγκαλούνται σήμερα. Εγώ δεν είμαι δικαστήριο για να αποδείξω αν προσέφυγε σε αυτό ο κ. Ξηρομερίτης ή οποιοσδήποτε άλλος και κατήγγειλε όλες αυτές τις μεθοδεύσεις. 
Ξέρετε τι λένε, κύριε Υπουργέ; Σας τα είπαν; Ότι η κρίση αυτή έγινε σε ένα ξενοδοχείο της Αθήνας -ας αφήσουμε αυτούς τους δύο, τον Γενικό και τον Ειδικό Γραμματέα- το οποίο μάλιστα νοικιάστηκε με χρήματα, τα οποία έβαλαν όλοι όσοι πήγαν να κριθούν. Σημειώστε το. 
Δεύτερον, αναγκάστηκαν να υπογράψουν δηλώσεις ότι δεν ήθελαν να κριθούν εκείνοι στους οποίους τους διαμηνύθηκε ότι ξέρετε, εσείς σε αυτήν τη φάση δεν χωράτε. Δεν λέω συνυποψήφιοι για την ίδια θέση ή για τον ίδιο χαρακτηρισμό της θέσης του κυρίου Γενικού ή του κυρίου Ειδικού Γραμματέα, αλλά άλλοι που υποθέτουν, που ισχυρίζονται και τα λένε και στις ενστάσεις του ότι είχαν τα προσόντα να το κάνουν αυτό. Και έπειτα, αν πάτε στα ΤΕΙ Πειραιά, θα σας πουν, ξέρετε πώς έγινε των μηχανολογικών μαθημάτων η κρίση από τους πέντε στο ΕΜΠ; 
Επειδή σέβομαι τους καθηγητές δεν θα πω το όνομα καθενός απ' αυτούς που συμμετείχαν, αλλά θα πω τη φράση που τους είπαν όταν μπήκαν και οκτώ των μηχανολογικών μαθημάτων καθηγητές των Τ.Ε.Ι. στην αίθουσα. Σηκώθηκαν πάνω και τους είπαν "Καλώς τους, είστε οι νέοι συνάδελφοι, σας συγχαίρω". Και έληξε σε πέντε λεπτά η διαδικασία!
Αυτές είναι οι κρίσεις; Είναι μείζον θέμα και να ζητήσετε να ενημερωθείτε γι' αυτό.
Αφήνω απέξω σας είπα τον Γενικό Γραμματέα και τον Ειδικό Γραμματέα. Εκεί μίλησα για θέμα πολιτικής ηθικής ότι θα ήταν καλύτερο -ευχή έκανα- να γίνονταν οι κρίσεις, για να μην υπάρχει καν ψήγμα αμφισβήτησης, αφού θα είχαν απομακρυνθεί από τις θέσεις τους όταν έληγε η θητεία τους. Δεν είπα να φύγουν τώρα.
Δεύτερον, είπε ο κ. Πετσάλνικος ότι δεν είμαστε καλά πληροφορημένοι, όσον αφορά τις κλήσεις σε απολογία και τις ΕΔΕ. Εγώ δεν κατηγόρησα τον κ. Πετσάλνικο ότι έκανε ΕΔΕ, κύριε Υπουργέ, γιατί είχε κάποιες καταγγελίες και έπρεπε να την κάνει και την έκανε, ίσως, εσπευσμένα ή δεν έπρεπε να την κάνει. Εγώ είπα τα εξής, διαβάζοντας το κείμενό μου: Δίωξη του σχολικού συμβούλου φιλολόγων στη δυτική Αττική -και πολυτέκνου- και μάλιστα κλήση σε απολογία απευθείας από τον Υπουργό Παιδείας. Κλήση σε απολογία, όχι διαταγή ΕΔΕ.
Και αν πάμε στην ΕΔΕ, έχω να καταθέσω στα Πρακτικά ένα έγγραφο που αποδεικνύει -και να το δείτε, κύριε Υπουργέ- πώς οι εσωτερικοί διοικητικοί παράγοντές σας εντέλλονται να γίνει η ΕΔΕ ή σας συμβουλεύουν εσάς ή τον κύριο Υφυπουργό. Αν αυτό είναι έγγραφο, το οποίο μπορεί να αποτελέσει νόμιμη και τυπική αιτία συμβουλής για σύγκληση ΕΔΕ, παρακαλώ να μου το απαντήσετε. Να το δείτε και να μου απαντήσετε.
(Στο σημείο αυτό ο Βουλευτής κ. Γεώργιος Καλός καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Πάμε στον κ. Κίτσιο. Εγώ δεν σας είπα ότι ο κ. Κίτσιος δεν έπρεπε να κατέχει τη θέση του. Με συγχωρείτε, με παρεξηγήσατε. Και όπως και εσείς, όταν είναι μία παρεξήγηση, λέτε ότι επιτέλους πρέπει να αρθεί, εγώ σας λέω, ας το βάλουμε στην μπάντα. Σέβομαι απολύτως τον κ. Κίτσιο για τις ιδέες του. Και ας είναι κομματικό στέλεχος του ΠΑΣΟΚ και ας ήταν -και μακάρι να ήταν- στέλεχος της Κεντρικής Επιτροπής. Ίσα- ίσα που είπα ότι δεν πρέπει να διώκεται κανείς για τις ιδέες του.
Εγώ όμως σας ερωτώ και δεν μου απαντήσατε. Τον συναντήσατε, είπατε, δώδεκα φορές. Τον ρωτήσατε, κύριε Υπουργέ, καμία απ' αυτές τις δώδεκα φορές αν νομίμως κατέχει τη θέση που κατέχει; Και σας ερωτώ: Θα κατείχε αυτήν τη θέση, αν δεν είχε γίνει η μεθόδευση, για την οποία μίλησα από του Βήματος της Βουλής και για την οποία "ούτε λόγος για την ταμπακέρα"; Γιατί άραγε τόση επιμονή για να κρατάτε -και να εκτίθεσθε φοβερά και ανεπανόρθωτα- τον άνθρωπο αυτό σε αυτήν τη θέση;
Εγώ δεν τον κατηγορώ για τις ιδέες του. Μακάρι να είχε γίνει πρωτογενώς και χωρίς καμία αμφισβήτηση και δικαιωματικά η τοποθέτησή του εκεί και τότε θα σας έβγαζα το καπέλο μου. Δεν τον κατηγορώ γιατί είναι φίλος της κυβερνητικής παράταξης. Εγώ λέω ότι δεν κατέχει επαξίως τη θέση του. Και έπρεπε να είχατε λάβει όλα τα διοικητικά μέτρα για να αποκαταστήσετε τη δικαιοσύνη και ο κύριος να επιστρέψει στο σχολείο του.
Όσον αφορά την πρόσθετη διδακτική στήριξη για την οποίαν είπατε. Παρακαλώ εδώ, μια και στα πλαίσια αυτής της συζήτησης κάνουμε μία πρώτη συζήτηση -θεωρώ ότι είναι πρώτη συζήτηση αυτή- να μας πείτε το εξής: Είδατε μήπως εμάς να φαλκιδεύουμε όλη αυτήν την προσπάθεια που κάνετε για την πρόσθετη διδασκαλία; Όχι βέβαια. Γιατί είπατε, όταν μιλάμε για φροντιστήρια, θα πρέπει να στηρίζουμε αυτόν το θεσμό. Τον στηρίζουμε, αλλά, ξέρετε, θέλω να θέσω υπόψη σας δύο πράγματα.
Πρώτα απ' όλα δέχεσθε -και να μου απαντήσετε τώρα, να τριτολογήσετε- ότι θα είναι άριστη η πρόσθετη διδακτική στήριξη, όταν καθηγητές διδασκαλίας ενός μαθήματος είναι οι ίδιοι που κάνουν το ίδιο μάθημα στην πρόσθετη διδακτική στήριξη το απόγευμα και οι οποίοι μπαίνοντας μέσα -έχουμε καταγγελίες- λένε στα παιδιά "Εσύ ήσουν; Δεν ήσουν εχθές στην πρόσθετη διδακτική στήριξη. Επομένως δεν μπορείς να τη λύσεις την άσκηση στον πίνακα. Κάτσε κάτω". Ή "Ποιος άλλος δεν έρχεται; Και γιατί δεν έρχεται;". Αυτό είναι καταναγκασμός!
Έχουμε τέτοιες καταγγελίες από γονείς. Θα σας τις φέρω κάποια μέρα, όχι κατά τρόπο κουτσομπολίστικο, όπως είπε ο κύριος δικός σας εκπρόσωπος, αλλά για να τις δείτε και επιτέλους, τώρα που είναι η αρχή αυτού του θεσμού να τον βοηθήσουμε. Κόφτε τη Λερναία Ύδρα τώρα, πριν μας πάει σε άλλες επιλογές. Ναι, είναι άξιοι οι καθηγητές του σχολείου να κάνουν την πρόσθετη διδακτική στήριξη και να πληρώνονται γι' αυτό.
Και μακάρι να γίνονται άριστοι και να ελαφρύνεται το οικογενειακό εισόδημα από περιττά έξοδα στα φροντιστήρια. Προσέξτε όμως μήπως γίνει όπλο στα χέρια κάποιων, ορισμένων έστω, οι οποίοι θα ήθελαν να χρησιμοποιήσουν αυτό το όπλο για άλλους σκοπούς. Το θέτω υπόψη σας και παρακαλώ να το δείτε. Αν θέλετε και περισσότερα στοιχεία, να τα πούμε. Ακόμη και σε ιδιωτικά σχολεία έχουμε καταγγελίες ότι γίνεται αυτό. Μπαίνει ο καθηγητής της Γλώσσας στην Α' Λυκείου και λέει: "Δίνω αυτήν την άσκηση. Όσοι δεν ήρθαν χθες στην πρόσθετη διδακτική στήριξη, φυσικά δεν ξέρουν να τη λύσουν". Αυτή η φράση δημιουργεί ή όχι άδικη διαφοροποίηση μέσα στην τάξη; Σας ευχαριστώ, δεν έχω τίποτε άλλο να πω.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κύριε Καλέ, βάσει του νόμου του Μέρφυ, όταν κάποιος μπαίνει σε λάθος διαδικασία, την ολοκληρώνει ακόμη χειρότερα. Θα είμαι κάθετος, κατηγορηματικός και θέλω να πιστεύω ότι απλώς δεν έχετε συνείδηση του πώς κλιμακώσατε το θέμα αυτό, που ονομάσατε θέμα πολιτικής ηθικής. Ενίσταμαι βαθιά σε οποιονδήποτε υπαινιγμό οδηγεί σε χειραγώγηση, όπως υπονοήσατε τώρα, πανεπιστημιακών καθηγητών από το Υπουργείο Παιδείας μέσω project. Ενίσταμαι. Είπατε ότι υπάρχουν πολλοί τρόποι. Αρνείστε περί υφισταμένων, αλλά υπάρχουν άλλοι τρόποι. Σας παρακαλώ. Οποιοδήποτε πρόγραμμα δίδεται από το Υπουργείο Παιδείας, δίδεται μέσω από τη διαδικασία του ανταγωνισμού, ποτέ σε πρόσωπα, αλλά σε ιδρύματα, τα οποία καταθέτουν προτάσεις, υπάρχουν επιτροπές αξιολόγησης, επιτροπές κρίσης. Δεν υπάρχει σε καμία περίπτωση ανάθεση από το Υπουργείο Παιδείας με οποιονδήποτε κατευθείαν τρόπο του οποιουδήποτε project. 'Αρα παρακαλώ να είναι πάρα πολύ προσεκτική η διαχείριση θεμάτων ηθικής τάξεως, διότι είναι κάτι βαρύτερο από το να υπονοείτε ότι υπάρχει θέμα ηθικής τάξεως για το Υπουργείο. Υπάρχει θέμα μομφής στον πανεπιστημιακό χώρο. Εγώ δεν δέχομαι ότι υπάρχει όχι απλώς ένα Υπουργείο Παιδείας που χειραγωγεί, αλλά πανεπιστημιακοί καθηγητές που χειραγωγούνται και ειλικρινά έχετε απόλυτο λάθος και είναι βαρύ αυτό που διατυπώνετε.
Ως θέμα πολιτικής ηθικής, επαναλαμβάνω, δεν μπορεί να κριθεί αυτό που στην πρωτολογία σας χαρακτηρίσατε σκάνδαλο για το οποίο βοά το πανελλήνιο. Η διαπιστωτική πράξη ανταπόκρισης στα κριτήρια του νόμου των υπαρχόντων καθηγητών σε μία κρίση που δεν έχει χαρακτηριστικά κρίσης, όπως είναι η κρίση η ανταγωνιστική, η κρίση της εξέλιξης στις ακαδημαϊκές βαθμίδες είτε των πανεπιστημίων είτε των τεχνολογικών ιδρυμάτων ..
ΓΕΩΡΓΙΟΣ ΚΑΛΟΣ: Δεν είναι κρίση εξέλιξης.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Δεν είναι κρίση εξέλιξης. Είναι διαπίστωση ότι ανταποκρίνονται οι καθηγητές που ήδη υπάρχουν στα Τ.Ε.Ι. στα κριτήρια του νόμου.
ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Είναι εξέλιξη μόνο ...
ΓΕΩΡΓΙΟΣ ΚΑΛΟΣ: Εγώ διαφωνώ.
ΠΡΟΕΔΡΕΥΩΝ (Παναγιώτης Σγουρίδης): Εσείς διαφωνείτε, αλλά ο Υπουργός απαντά σύμφωνα με το νόμο.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Δεν είναι σε καμία περίπτωση εξέλιξη, η οποία είναι μία έννοια κατοχυρωμένη από το ν. 1268 και περιγραφόμενη επίσης στο νόμο μας για την υπαγωγή των Τ.Ε.Ι. στην ανώτατη εκπαίδευση, που προσδιορίζει αυστηρά και συγκεκριμένα τις διαδικασίες των εισηγητικών επιτροπών. Μη συζητάμε δηλαδή τελείως ανόμοια πράγματα, τα οποία μας οδηγούν σε βαρείς απαράδεκτους χαρακτηρισμούς είτε πολιτικά είτε ηθικά. Δεν βοηθάει σε τίποτε, δεν ανταποκρίνεται στην αλήθεια και δεν είναι θέμα που δέχομαι και ρητά δηλώνω ότι είναι μία απόλυτα άστοχη στιγμή αυτή και άστοχοι αυτοί οι χαρακτηρισμοί και πραγματικά νομίζω ότι είναι λάθος, όχι μόνο για το Υπουργείο Παιδείας, αλλά για τους πανεπιστημιακούς τους οποίους είτε στη μία περίπτωση των υφισταμένων είτε τώρα των αναδόχων project τους οδηγεί σε βαθιά μείωση και βαθιά προσβολή της υπόστασής τους.
Δεύτερο θέμα: Έρχομαι τώρα, κύριε Καλέ, στο θέμα που αναφέρατε. Λείπει ο κύριος Υφυπουργός, αλλά απλώς λογικά συνάγω: Για να υπάρχει κλήση σε απολογία, σημαίνει ότι έχει προηγηθεί μία Ε.Δ.Ε. που δημιουργεί δεδομένα, που οδηγούν στην κλήση σε απολογία. 'Αρα δεν υπάρχει ...
ΓΕΩΡΓΙΟΣ ΚΑΛΟΣ: Σας έδωσε ο εισηγητής μας τα έγγραφα. Εγώ σας έδωσα το καταληκτικό έγγραφο.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Με συγχωρείτε, αλλά κλήση σε απολογία γίνεται μετά το πόρισμα μιας Ε.Δ.Ε. 'Αρα δεν βλέπω πού υπάρχει θέμα.
ΓΕΩΡΓΙΟΣ ΚΑΛΟΣ: Από τον ίδιο τον Υπουργό; ΄Εχει ξαναγίνει;
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Μα, φυσικά, έχει δικαιοδοσία.
ΓΕΩΡΓΙΟΣ ΚΑΛΟΣ: Δεν έχει δικαιοδοσία.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Εγώ θεωρώ ότι αναφερόμαστε σε πάγιες και σταθερές διαδικασίες που πιθανότατα έχουν ακριβώς με τον ίδιο τρόπο υπογραφές όλων των μέχρι τώρα Υπουργών Παιδείας.
Καταληκτικά λέω ότι από τα τεθέντα θέματα, με την επιφύλαξη περιπτώσεων που τώρα και μόνο ακούω, δεν προέκυψε σε καμία περίπτωση οτιδήποτε από αυτό που απετέλεσε την αφετηρία αυτής της συζήτησης. Δεν μπορούμε να στοχεύουμε με αυτόν τον τρόπο σε διαδικασίες εκπαίδευσης νομοθετημένες, σε διαδικασίες εκπαίδευσης, οι οποίες αποσκοπούν στην καλύτερη δυνατή λειτουργία και να επενδύουμε με μομφές περί κομματισμού και περί ευνοιοκρατίας πράγματα, τα οποία στη συντριπτική τους πλειοψηφία αναφέρονται πιθανότατα σε συνήθεις ενδοϋπηρεσιακού χαρακτήρα διενέξεις και οι οποίες σε καμία περίπτωση δεν απηχούν την πολιτική φιλοσοφία, την πολιτική πρακτική και την πολιτική πραγματικότητα του Υπουργείου Παιδείας. 
Επομένως δεν οδηγεί αυτή η συζήτηση πουθενά, διότι πραγματικά απέχει από τη σκέψη μας και την πράξη μας όλη αυτή η συλλογιστική περί κομματισμού και ευνοιοκρατίας, η οποία δεν αναλογεί στην εκπαίδευση, δεν αναλογεί στην πολιτική του ΠΑΣΟΚ, δεν αναλογεί στην πολιτική του Υπουργείου Παιδείας. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Καλός έχει το λόγο.
ΓΕΩΡΓΙΟΣ ΚΑΛΟΣ: Κύριε Υπουργέ, δεν αλλάζει τίποτα. Εμμένω σ' αυτό που σας είπα. Θα πρέπει να δείτε πόσο ανεξάρτητοι από την εκάστοτε ηγεσία του Υπουργείου Παιδείας είναι οι πανεπιστημιακοί δάσκαλοι, που είναι το ευκταίο αυτό γιατί συμφωνούμε, κανείς σ' αυτήν την Αίθουσα δεν θέλει καθηγητές, οι οποίοι να εξαρτώνται από το Υπουργείο Παιδείας και είμαστε υπεύθυνοι εμείς αν μέχρι σήμερα υπάρχουν τέτοιες εξαρτήσεις. 
Διαβάστε σας παρακαλώ στην "ΚΑΘΗΜΕΡΙΝΗ" της Κυριακής που μας πέρασε, άρθρο διακεκριμένου επιστήμονα, καθηγητή, ο οποίος έχει και θέση μάλιστα μέσα στα πανεπιστημιακά πράγματα της Ελλάδας και στο εξωτερικό, για να δείτε σε πόσα σημεία αναφέρεται ο ίδιος ως πανεπιστημιακός δάσκαλος και καλεί την εκάστοτε ηγεσία του Υπουργείου Παιδείας να βελτιώσει το ισχύον καθεστώς, ώστε να πάψει η εξάρτηση. Αυτά για το θεωρητικό μέρος που λέτε. 
΄Οσον αφορά το πρακτικό, θα μου επιτρέψετε να σας πω κάτι. Όταν έγινε η συζήτηση αυτού του νομοσχεδίου για τα ΤΕΙ εδώ, ήμασταν εμείς που φωνάξαμε να μπουν καθηγητές των ΑΕΙ στις αντίστοιχες επιτροπές. 
Το βέβαιο είναι, σας το λέω και πάλι, ότι το θέμα είναι θέμα καθαρά ηθικής. Θα ήταν το άριστο για τη διοίκηση, το άριστο για την αξιοπρέπεια των ανθρώπων αυτών να κριθούν όχι κατέχοντες τη θέση, αλλά όταν θα έχουν φύγει. Και να είναι διπλά, αν θέλετε, αξιέπαινοι γι' αυτό που πέτυχαν. Το λέω και το ξαναλέω και εμμένω σ' αυτό. Τίποτε άλλο. 
Σας ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, θέλω να είμαι κατηγορηματικός. Υπάρχει μία απόλυτα λάθος αντίληψη, ότι μιλάμε για κρίσεις, κρίσεις στην έννοια της νομολογίας, είτε του 1268...
ΠΡΟΕΔΡΕΥΩΝ (Παναγιώτης Σγουρίδης):Της εξέλιξης.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Είναι μία πολύ συγκεκριμένη διαδικασία που περιέχει τα στοιχεία της εισήγησης της εισηγητικής επιτροπής. ΄Αρα είναι απολύτως λάθος η τοποθέτηση της Νέας Δημοκρατίας πάνω σ' αυτό το θέμα. Αγνοεί το νόμο. 
Δεύτερον, δηλώνω ρητά και κατηγορηματικά ότι δεν υπάρχει περίπτωση και ότι είναι βαρύ ολίσθημα και να θεωρούμε ότι μπορούμε να μιλάμε για επιτροπές καθηγητών πανεπιστημίων ως επιτροπές χειραγωγούμενες με οποιονδήποτε τρόπο είτε ως υφιστάμενοι είτε για το project είτε με οποιαδήποτε μορφή εξαρτημένων πανεπιστημιακών προσωπικοτήτων.
Το Υπουργείο Παιδείας έχει συγκροτήσει αυτές τις επιτροπές από επιστήμονες αδιάβλητου κύρους και επιπέδου. Λειτουργούν με βάση την απόλυτη διαφάνεια και σε καμιά περίπτωση δεν δέχομαι να τίθεται υπό αίρεση είτε η προσωπικότητά τους είτε το έργο τους είτε τα κίνητρά τους είτε κατά μείζονα λόγο να περιγράφονται ως υφιστάμενοι ή ως δυνάμενοι να εξαρτηθούν για το project ή οτιδήποτε. Οι διαδικασίες αυτές έγιναν από επιστήμονες τους οποίους περιβάλλουμε με απόλυτη εκτίμηση και θεωρούμε ότι είναι σε θέση να μη δέχονται επίθεση από κανέναν και να μην υπάρχει αντικείμενο διαβολής για το έργο τους και στην αποστολή τους.
ΠΡΟΕΔΡΕΥΩΝ (Παναγιώτης Σγουρίδης): Κυρία και κύριοι συνάδελφοι, κηρύσσεται περαιωμένη η συζήτηση επί της υπ' αριθμόν 5/27-9-2001 επερώτησης των Βουλευτών της Νέας Δημοκρατίας κυρίων Σπύρου Ταλιαδούρου, Αναστάσιου Σπηλιόπουλου, της κας Σοφίας Καλαντζάκου και των κυρίων Γεωργίου Γαρουφαλιά, Μιχάλη Χαλκίδη, Θεοφάνη Δημοσχάκη, Μιχάλη Παπαδόπουλου και Γεωργίου Καλού προς τον Υπουργό Εθνικής Παιδείας και Θρησκευμάτων, σχετικά με το νομοθετικό πλαίσιο στα θέματα της διοίκησης της εκπαίδευσης. 
Έχουν διανεμηθεί τα Πρακτικά της Τρίτης 2 Οκτωβρίου 2001 και της Τετάρτης 3 Οκτωβρίου 2001 και ερωτάται το Σώμα εάν τα επικυρώνει. 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τρίτης 2 Οκτωβρίου 2001 και της Τετάρτης 3 Οκτωβρίου 2001 επικυρώθηκαν. 
Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
Με τη συναίνεση του Σώματος και ώρα 21.55΄ λύεται η συνεδρίαση για αύριο ημέρα Τρίτη 16 Οκτωβρίου 2001 και ώρα 18.00΄ με αντικείμενο εργασιών του Σώματος: νομοθετική εργασία, σύμφωνα με την ημερήσια διάταξη που έχει διανεμηθεί.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

