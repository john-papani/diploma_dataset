ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ ΡΠΕ’

Τρίτη 5 Σεπτεμβρίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Επί Διαδικαστικού θέματος, σελ.
3. Συζήτηση και ψήφιση της πρότασης της Προέδρου της Βουλής: «Τροποποιήσεις και προσθήκες στον Kανονισμό της Βουλής (Μέρος Β’), σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων:
α) Προς τον Υπουργό Εξωτερικών σχετικά με την ελληνική θέση στις διαδικασίες του Κόσσοβου, σελ.
β) Προς τον Υπουργό Αγροτικής Ανάπτυξης και Τροφίμων σχετικά με τη λήψη μέτρων για την άμεση πληρωμή των καπνοπαραγωγών των Νομών Σερρών, Ροδόπης, Ξάνθης κ.λπ., σελ.
γ) Προς τον Υπουργό Περιβάλλοντος, Χωροταξίας και Δημοσίων ‘Εργων  σχετικά με την έκδοση οικοδομικών αδειών των πολυκατοικιών στη 5η συνοικία του Δήμου Ελευθερίου Κορδελίου του Ν. Θεσσαλονίκης κ.λπ., σελ.
δ) Προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με τον Πολιτικό Σχεδιασμό για την αποκαταστάση των περιοχών που επιλέγησαν από τις καταστροφικές πυρκαγιές κ.λπ., σελ.
5. Προς τον Υπουργό Εθνικής Παιδείας και Θρησκευμάτων σχετικά με τις προθέσεις του Υπουργείου για την εισαγωγή εκμάθησης της τουρκικής γλώσσας στα γυμνάσια κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση επί της αρχής του σχεδίου νόμου του Υπουργείου Εμπορικής Ναυτιλίας «Σύσταση Ναυτικής Κατάρτισης με την επωνυμία «ΠΟΣΕΙΔΩΝ ΙΝΣΤΙΤΟΥΤΟ ΝΑΥΤΙΚΗΣ ΚΑΤΑΡΤΙΣΗΣ Α.Ε.» και άλλες διατάξεις», σελ.

ΟΜΙΛΗΤΕΣ
Α. Επί του Διαδικαστικού θέματος:
ΑΛΑΒΑΝΟΣ Α., σελ.
ΑΛΕΥΡΑΣ Α., σελ.
ΤΑΛΙΑΔΟΥΡΟΣ Σ., σελ.
ΧΑΤΖΗΓΑΚΗΣ Σ., σελ.

Β. Επί των επικαίρων ερωτήσεων:
ΒΑΛΗΝΑΚΗΣ Ι., σελ.
ΚΑΛΟΓΙΑΝΝΗΣ Σ., σελ.
ΚΑΛΟΣ Γ., σελ.
ΚΟΝΤΟΣ Α., σελ.
ΛΟΒΕΡΔΟΣ Α., σελ.
ΝΑΚΟΣ Α., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΑΠΑΘΕΜΕΛΗΣ Σ., σελ.
ΤΣΙΟΓΚΑΣ Δ., σελ.
ΧΟΥΡΜΟΥΖΙΑΔΗΣ Γ., σελ.

Γ. Επί του σχεδίου νόμου του Υπουργείου Εμπορικής Ναυτιλίας:
ΑΝΩΜΕΡΙΤΗΣ Γ., σελ.
ΒΑΡΒΙΤΣΙΩΤΗΣ Μ., σελ.
ΓΕΙΤΟΝΑΣ Μ., σελ.
ΔΙΑΜΑΝΤΙΔΗΣ Ι., σελ.
ΔΡΑΓΑΣΑΚΗΣ Ι., σελ.
ΚΑΡΑΜΑΡΙΟΣ Α., σελ.
ΚΕΦΑΛΟΓΙΑΝΝΗΣ Ε., σελ.
ΚΟΝΤΟΓΙΑΝΝΗΣ Γ., σελ.
ΜΑΝΟΣ Σ., σελ.
ΠΑΠΑΓΕΩΡΓΙΟΥ Α., σελ.
ΠΙΤΤΑΣ Ι., σελ.
ΠΡΩΤΟΠΑΠΑΣ Χ., σελ.
ΡΗΓΑΣ Π., σελ.
ΣΓΟΥΡΙΔΗΣ Π., σελ.
ΣΤΡΑΤΑΚΗΣ Ε., σελ.
ΤΣΙΟΓΚΑΣ Δ., σελ.
ΤΣΟΥΡΗ Ε., σελ.
ΦΩΤΙΑΔΗΣ Α., σελ.
ΧΡΥΣΗΣ Β., σελ.

	
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  PΠΕ΄
      Τρίτη 5 Σεπτεμβρίου 2006
      Αθήνα, σήμερα στις 5 Σεπτεμβρίου 2006, ημέρα Τρίτη και ώρα 16.23΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης):  Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Δημήτριο Τσιόγκα, Βουλευτή Λαρίσης, τα ακόλουθα:   
      Α. ΚΑΤΑΘΕΣΗ ΑΝΑΦΟΡΩΝ
1) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία ο κ. Γεώργιος Κολαΐτης, δικηγόρος, διαμαρτύρεται για την κατάργηση των Περιφερειακών Ειρηνοδικείων.
2) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία αγρότες του Δημοτικού Διαμερίσματος Βαμβακούσας του Δήμου Σκουτάρεως Σερρών ζητούν αποζημίωση λόγω εκτέλεσης αρδευτικών έργων στα αγροκτήματά τους.
3) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία οι Κάτοικοι του Τοπικού Διαμερίσματος Πέντε Ορίων του Δήμου Γαλαξιδίου ζητούν την επίλυση του προβλήματος ύδρευσης του οικισμού τους.
4) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Σύλλογος Επιτυχόντων Εκπαιδευτικών στο Α.Σ.Ε.Π. ζητεί να υπάρξει ένα δίκαιο αξιοκρατικό και αδιάβλητο σύστημα προσλήψεων στη Μέση Εκπαίδευση.
5) Ο Βουλευτής Αιτωλοακαρνανίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο κ. Ευάγγελος Σύρος, Επίτιμος Διευθυντής Π.Δ.Ε., διαμαρτύρεται γιατί δεν τηρήθηκαν οι προβλεπόμενες νόμιμες διαδικασίες σε υπηρεσιακά θέματα.
6) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί τη χορήγηση του επιδόματος θέρμανσης στα μέλη της.
7) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία ο Δήμος Μαλίων Ηρακλείου Κρήτης ζητεί την ίδρυση και λειτουργία αστυνομικού τμήματος στα Μάλια.
8) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία η Ελληνική Λιβαδοπονική Εταιρεία ζητεί χρηματοδότηση για τη διοργάνωση του 5ου Λιβαδοπονικού Συνεδρίου στο Ηράκλειο Κρήτης.
9) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία ο κ. Αναστάσιος Μπίνος, Μηχανικός Παραγωγής και Διοίκησης του Πολυτεχνείου Ξάνθης, ζητεί την κατοχύρωση των επαγγελματικών δικαιωμάτων του βάσει απόφασης του Συνηγόρου του Πολίτη.
10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Περιφερειακή Ομοσπονδία Ατόμων με αναπηρία Δυτικής Ελλάδας ζητεί τη δημιουργία Κέντρου Φυσικής Αποκατάστασης στο Πανεπιστημιακό Γενικό Νοσοκομείο Ρίου.
11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Εκπολιτιστικός Σύλλογος «Άγιος Χαράλαμπος – Άγιος Βασίλειος» ζητεί τη χορήγηση οικονομικής ενίσχυσης.
12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία το Αθλητικό Σωματείο «Α.Ο. Γλαύκου Πατρών» ζητεί τη χορήγηση οικονομικής ενίσχυσης.
13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία Γονείς Αθλητών του Μοντέρνου Πεντάθλου ζητoύν την επίλυση προβλημάτων που αντιμετωπίζουν οι αθλητές.
14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Ομοσπονδία Εργαζομένων Ο.Τ.Ε. κάνει τις προτάσεις της σχετικά με την κατάρτιση της Σ.Σ.Ε. και του Γενικού Κανονισμού Προσωπικού Ο.Τ.Ε..
15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Ένωση Καθηγητών Φυσικής Αγωγής Ελλάδας ζητεί επίλυση προβλημάτων που αντιμετωπίζουν τα μέλη της.
16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο κ. Πάνος Γιαννούλης, υποψήφιος Δήμαρχος Αιγείρας Αχαΐας και κάτοικοι της περιοχής ζητούν την επαναχάραξη της νέας σιδηροδρομικής γραμμής στα όρια του Δήμου Αιγείρας.
17) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ανάγκη άμεσης λειτουργίας της Μονάδας Υποκατάστατων στο Περιφερειακό Πανεπιστημιακό Νοσοκομείο Πατρών.
18) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στον αποκλεισμό των διοδίων από χωματουργούς της περιοχής.
19) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στη μελέτη Ματσούκη που αφορά στην επίλυση του κυκλοφοριακού προβλήματος της Πάτρας.
20) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά συνταγογραφήσεις ναρκωτικών φαρμάκων σε μεγάλες ποσότητες από Ψυχίατρο στη Δυτική Ελλάδα.
21) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στα αιτήματα κατοίκων της Κοινότητας Τόσκες Αχαΐας λόγω της κατασκευής του φράγματος Πείρου – Παραπείρου.
22) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ανάγκη μεταστέγασης του σχολικού συγκροτήματος Αγίας Τριάδας που βρίσκεται σε περιοχή της Πάτρας.
23) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στο διαφημιστικό ποσοστό που εισπράττουν τα περιφερειακά Μ.Μ.Ε..
24) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην ανεξέλεγκτη κατάσταση που επικρατεί εν όψει των εκλογών της Τοπικής Αυτοδιοίκησης από τις αφίσες.
25) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ κατέθεσε αναφορά με την οποία η Ένωση Προσωπικού Λιμενικού Σώματος  Νομών Ευβοίας – Βοιωτίας – Φθιώτιδας διαμαρτύρεται για ελλείψεις προσωπικού λόγω μεταθέσεων.
26) Ο Βουλευτής Α’ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε δημοσίευμα εφημερίδας το οποίο αναφέρεται στις συνθήκες κράτησης των φυλακισμένων στις φυλακές των Χανίων Κρήτης.
27) Ο Βουλευτής Ιωαννίνων κ. ΚΩΝΣΤΑΝΤΙΝΟΣ ΤΑΣΟΥΛΑΣ κατέθεσε αναφορά με την οποία τα Τοπικά Συμβούλια Κράψης και Ανατολικής του Δήμου Παμβώτιδας Ιωαννίνων ζητούν την απόσπασή τους από το Δήμο Παμβώτιδας και τη συνένωσή τους με την Κοινότητα Βαθυπέδου.
28) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία η Πανελλήνια Ομοσπονδία Ενώσεων Συντακτών ζητεί τη δημιουργία νέων θέσεων εργασίας με εφαρμογή των Συλλογικών Συμβάσεων Εργασίας και ασφάλιση στα οικεία ταμεία.
29) Οι Βουλευτές Α΄ Πειραιώς και Β΄ Πειραιώς κυρίες ΕΛΠΙΔΑ ΠΑΝΤΕΛΑΚΗ και ΒΕΡΑ ΝΙΚΟΛΑΪΔΟΥ αντίστοιχα κατέθεσαν αναφορά με την οποία το Επαγγελματικό Επιμελητήριο Πειραιά εκφράζει την αντίθεσή του στην προσπάθεια της Κυβέρνησης να περιορίσει τις διαδηλώσεις.
30) Οι Βουλευτές Λέσβου και Α΄ Πειραιώς κ.κ. ΣΤΑΥΡΟΣ ΣΚΟΠΕΛΙΤΗΣ και ΕΛΠΙΔΑ ΠΑΝΤΕΛΑΚΗ αντίστοιχα κατέθεσαν αναφορά με την οποία ο Αγροτικός Αλιευτικός Σύλλογος Πολιχνίτου Λέσβου διαμαρτύρεται για την εγκατάσταση οστρακοκαλλιέργειας στον Κόλπο Καλλονής από ιδιώτη.
31) Οι Βουλευτές Λαρίσης και Αχαΐας κύριοι ΔΗΜΗΤΡΙΟΣ ΤΣΙΟΓΚΑΣ και ΠΑΝΑΓΙΩΤΗΣ ΚΟΣΙΩΝΗΣ αντίστοιχα κατέθεσαν αναφορά με την οποία η κ. Μαρία Σινάνη, κάτοικος Σάμου, διαμαρτύρεται επειδή δεν διορίστηκε στο Νοσοκομείο Σάμου, αν και είχε επιλεγεί για τη θέση Παρασκευαστών Δ.Ε., μετά από προκήρυξη του νοσοκομείου τον Ιούνιο του 1993. 
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 12568/5-7-06 ερώτηση της Βουλευτού κ. Αγγελικής Γκερέκου δόθηκε με το υπ’ αριθμ. ΤΚΕ/Φ2/16568/20-7-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ερώτησης με αριθμ. 12568/5.7.2006 που κατέθεσε στη Βουλή η Βουλευτής κ. Αγγελική Γκερέκου με θέμα «Πλήρωση κενών οργανικών θέσεων των Δικαστικών Υπηρεσιών Κέρκυρας», και όσον αφορά στα θέματα της αρμοδιότητας ΥΠΕΣΔΔΑ, σας πληροφορούμε τα εξής:
     Το Υπουργείο Εσωτερικών, Δημόσιας Διοίκησης και Αποκέντρωσης, κατανοώντας τις ιδιαιτερότητες που παρουσιάζονται στη στελέχωση και λειτουργία των υπηρεσιών που βρίσκονται σε προβληματικές και παραμεθόριες περιοχές της χώρας και μέσα στο πλαίσιο των αρμοδιοτήτων του περί άσκησης πολιτικής προσωπικού, έχει προβεί σε καθορισμό συγκεκριμένων περιοχών της χώρας ως προβληματικών/παραμεθόριων και έχει υιοθετήσει σειρά κινήτρων για την προσέλκυση και επί μακρόν παραμονή προσωπικού στις  υπηρεσίες αυτές. Συγκεκριμένα, όσον αφορά στο νομό Κέρκυρας:
     Σύμφωνα με την κυα αριθμ. ΔΙΔΑΔ/Φ.50/265/29847/30.10.1992 (ΦΕΚ 667/Β΄/11.11.92) «Καθορισμός προβληματικών περιοχών σε εφαρμογή του άρθρου 9 του ν. 2085/92», ο νομός Κέρκυρας έχει χαρακτηριστεί ως προβληματική περιοχή.
     Σύμφωνα με την κυα αριθμ. ΔΙΔΑΔ/Φ42/2175/11943, 11639, 11961, 12268,12826,13542/20.12.1995 (ΦΕΚ 1054/Β΄/21-12-1995) καθορίστηκαν ως παραμεθόριες περιοχές του Νομού Κέρκυρας για την εφαρμογή των διατάξεων του άρθρου 9, παρ. 22 του ν. 2266/1994 η επαρχία Παξών και οι Κοινότητες Ερεικούσσης, Μαθρακίου και Οθωνών.
     Σύμφωνα με το άρθρο 10, παρ. 14 του ν. 3051/2002 (ΦΕΚ 220/Α΄/20.9.2002), από τη δημοσίευση του νόμου αυτού και εφεξής, υπάλληλοι οι οποίοι διορίζονται, μετατάσσονται ή μεταφέρονται σε παραμεθόριο ή προβληματική περιοχή και οι οποίοι τυγχάνουν ειδικών ευεργετημάτων, υποχρεούνται να παραμείνουν στην υπηρεσία τοποθέτησής τους για μια τουλάχιστον δεκαετία, ενώ κάθε πράξη που συνεπάγεται απόσπαση, μετάθεση, μετάταξη ή μεταφορά πριν από τη συμπλήρωση της δεκαετούς υποχρεωτικής παραμονής στην υπηρεσία τοποθέτησης είναι αυτοδικαίως άκυρη. Στις διατάξεις της παραγράφου αυτής υπάγονται και όσοι μοριοδοτούνται και προσλαμβάνονται, λόγω εντοπιότητας, σύμφωνα με τις διατάξεις του αυτού νόμου.
     Ως «ειδικό ευεργέτημα» για την εφαρμογή των διατάξεων του άρθρου 10, παρ. 14 του ν. 3051/2002, εκτός από τη μοριοδότηση και πρόσληψη λόγω εντοπιότητας, θεωρούνται επίσης από την υπηρεσία μας: α) οι μετατάξεις που προβλέπονται με τις διατάξεις του άρθρου 9, παρ. 22 του ν. 2266/1994 ειδικά για την κάλυψη κενών θέσεων δημοσίων υπηρεσιών, ν.π.δ.δ. και ΟΤΑ παραμεθόριων περιοχών, β) το ευεργέτημα του άρθρου 10 του ν. 332012005 περί επιδότησης αγοράς κατοικίας σε προβληματική περιοχή.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
     2. Στην με αριθμό 12363/29-6-06 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. ΤΚΕ/Φ2/16567/20-7-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ερώτησης με αριθμ. πρωτ. 12363/29.6.2006 που κατέθεσε στη Βουλή ο Bουλευτής κ. Βασίλης Οικονόμου με θέμα: «Αντικοινωνικού χαρακτήρα είναι το νέο ωράριο που πρόκειται να υιοθετηθεί στις υπηρεσίες των Ο.Τ.Α., για τους εργαζόμενους σε αυτούς και τους πολίτες», σας γνωρίζουμε ότι:
     Με την απόφαση του Υπουργού Εσωτερικών, Δημόσιας Διοίκησης και Αποκέντρωσης αριθ. Πρωτ.ΔIΑΔΠ/Γ2/οικ. 1692/27-6-2006 (ΦΕΚ 769/27-6-2006) καθορίζεται σε νέα βάση το ωράριο λειτουργίας των δημοσίων υπηρεσιών και των ν.π.δ.δ..
     Η μετάθεση έναρξης του ωραρίου λειτουργίας για τις Δημόσιες υπηρεσίες Ν.Π.Δ.Δ. και Ο.Τ.Α. (α΄ και β΄ βαθμού) κρίνεται αναγκαία επειδή διευκολύνει και εξυπηρετεί τους πολίτες κατά τις συναλλαγές τους με τις δημόσιες υπηρεσίες, καθώς μεταθέτει τo ωράριο λειτουργίας κατά τις μεσημβρινές ώρες με αποτέλεσμα να μπορούν να συντονίσουν αποτελεσματικότερα τις μετακινήσεις τους, σε συνδυασμό και με το ωράριο λειτουργίας του ιδιωτικού τομέα.
     Το εν λόγω ωράριο, επιπροσθέτως, βοηθά στην εναρμόνιση της λειτουργίας των ελληνικών υπηρεσιών με τις υπηρεσίες της Ε.Ε. και διευκολύνει την επικοινωνία των Δημοσίων Υπηρεσιών μας με τα όργανα και τις υπηρεσίες των Ευρωπαϊκών Χωρών των οποίων το ωράριο είναι 9-5 μ.μ. καθιστώντας με αυτό τον τρόπο ευχερέστερη την συνεργασία μεταξύ τους, καθόσον υπάρχει μεγαλύτερο χρονικό διάστημα για επικοινωνία.
     Επίσης, με τη ρύθμιση του νέου ωραρίου παρέχεται και η διευκόλυνση των υπαλλήλων με οικογενειακές υποχρεώσεις, να επιλέξουν μεταξύ δύο ωραρίων, με ώρα προσέλευσης ή στις 7.30 ή στις 9.00 και αντίστοιχη ώρα αποχώρησης ή στις 15.00 ή στις 16.30.
     Παράλληλα, με την ανωτέρω απόφαση (άρθρο 2) προβλέπεται ρητά να εξακολουθούν να ισχύουν τα υπάρχοντα σε ορισμένες υπηρεσίες ειδικά ωράρια προσέλευσης και αποχώρησης των υπαλλήλων τους, λόγω των ιδιαιτεροτήτων που παρουσιάζουν και διατηρείται η δυνατότητα των οικείων Υπουργών, που προβλέπεται από τις διατάξεις του άρθρου 1 του Ν.1157/1981, να ζητήσουν εξαίρεση από το ωράριο αυτό, εφόσον τούτο επιβάλλεται από τη φύση του έργου των υπηρεσιών τους και συντρέχουν ειδικές περιπτώσεις.
     Ειδικά, όσον αφορά τους Ο.Τ.Α. α΄ και β΄ βαθμού με τις διατάξεις της περ. γ' της παρ. 3 του άρθρου 1 της πιο πάνω απόφασης, παρέχεται εξουσιοδότηση στον Γενικό Γραμματέα της οικείας Περιφέρειας να καθορίζει με απόφασή του το ωράριο των υπηρεσιών αυτών, λόγων των ιδιαιτεροτήτων που παρουσιάζουν.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      3. Στην με αριθμό 13403/2-8-06 ερώτηση των Βουλευτών κυρίων Μιχαήλ Καρχιμάκη, Ιωάννη Διαμαντίδη, Κωνσταντίνου Σπηλιόπουλου και Γρηγορίου Νιώτη, δόθηκε με το υπ’ αριθμ. Φ900α/5191/8739/25-8-06 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 13403/2-8-2006 ερώτησης, που κατέθεσαν οι Βουλευτές κ.κ. Μιχάλης Καρχιμάκης, Γιάννης Διαμαντίδης, Κώστας Σπηλιόπουλος και Γρηγόρης Νιώτης, σχετικά με τη διαρροή πετρελαίου από την περιοχή του Λιβάνου και τις ενέργειες του ΥΠΕΘΑ, σας γνωρίζουμε ότι:
      Καθ’ ύλην αρμόδιο για το συγκεκριμένο ζήτημα είναι το συνερωτώμενο Υπουργείο Εμπορικής Ναυτιλίας, με το οποίο το ΥΠΕΘΑ βρίσκεται, μέσω του ΓΕΝ, σε στενή συνεργασία ώστε να παράσχει οποιαδήποτε συνδρομή του ζητηθεί. Ειδικότερα οι Ναύσταθμοι Σαλαμίνος και Κρήτης και οι Ναυτικοί Σταθμοί του Πολεμικού Ναυτικού διαθέτουν αντιρρυπαντικά φράγματα και ειδικά απορροφητικά υλικά για την αποτελεσματική αντιμετώπιση θαλάσσιας ρύπανσης των περιοχών ευθύνης τους.
      Το Πολεμικό Ναυτικό, μέσω των πλοίων του, ασκεί εποπτεία στη συγκεκριμένη περιοχή όπως άλλωστε και στο σύνολο του ελληνικού θαλάσσιου χώρου. Σε περίπτωση που εντοπιστεί εστία ρύπανσης, το Πολεμικό Ναυτικό ενημερώνει άμεσα το Υπουργείο Εμπορικής Ναυτιλίας, σύμφωνα με τα καθοριζόμενα στη Βασική Διαταγή /ΓΕΝ 6-21/90.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»
      4. Στην με αριθμό 13434/4-8-06 ερώτηση του Βουλευτή κ. Ιωάννη Γιαννέλλη, δόθηκε με το υπ’ αριθμ. 45870/25-8-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης και στο πλαίσιο των αρμοδιοτήτων μας, σας ενημερώνουμε ότι στο πρόγραμμα ΣΑΤΑ έχει ενταχθεί ειδική δράση που αφορά την Πολιτική Προστασία προκειμένου να ενισχυθούν οι ΟΤΑ στον τομέα της αντιμετώπισης εκτάκτων αναγκών από επικίνδυνα καιρικά φαινόμενα, της πυροπροστασίας των δασών, των αντιπλημμυρικών έργων κλπ. Ειδικότερα, στον τομέα της πυροπροστασίας των δασών οι ΟΤΑ μπορούν να χρηματοδοτήσουν ενέργειες όπως α) καθαρισμός περιαστικών δασών, β) καθαρισμός - έλεγχος χωματερών, γ) ενίσχυση εθελοντικών δράσεων σε επίπεδο δήμου, δ) θέματα εξοπλισμού (π.χ. βυτιοφόρα, γεννήτριες, ασύρματοι κλπ), ε) λειτουργικά έξοδα (υπερωρίες μη μόνιμου προσωπικού, καύσιμα κ.λπ.).
      Στο πλαίσιο αυτό τον Μάϊο του 2006 κατανεμήθηκε στο Δήμο Μυτιλήνης πίστωση ύψους 34.000,00 € για την λήψη μέτρων πυροπροστασίας.
      Όσον αφορά τα υπόλοιπα θέματα της ερώτησης αρμόδια να απαντήσουν είναι τα συνερωτώμενα Υπουργεία ΠΕΧΩΔΕ και Αγροτικής Ανάπτυξης & Τροφίμων.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      5. Στην με αριθμό 13456/8-8-06 ερώτηση του Βουλευτή κ. Μιχαήλ Μπεκίρη, δόθηκε με το υπ’ αριθμ. ΤΚΕ/Φ2/18883/28-8-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμό 13456/8-8-06, που κατέθεσε στη Βουλή ο Βουλευτής κ. Μιχάλης Μπεκίρης, με θέμα: «Δημιουργίες υποδομών για πρόσβαση των Α.Μ.Ε.Α. στις παραλίες», σας γνωρίζουμε τα εξής:
      Η Γενική Γραμματεία Δημόσιας Διοίκησης & Ηλεκτρονικής Διακυβέρνησης του ΥΠ.ΕΣ.Δ.Δ.Α., έχει ως αρμοδιότητα την προώθηση, κατεύθυνση, παρακολούθηση και συντονισμό των δημόσιων υπηρεσιών, των Ο.Τ.Α. α' και β' βαθμού και των Ν.Π.Δ.Δ., για την συμμόρφωση προς την υποχρέωση που έχουν από τις διατάξεις της παραγράφου 10 του άρθρου 12 του ν. 3230/2004 (Φ.Ε.Κ. 44/Α/11-2-2004), να λαμβάνουν όλα τα αναγκαία μέτρα για την εξασφάλιση της προσβασιμότητας και των λοιπών διευκολύνσεων στα άτομα με αναπηρίες στους χώρους λειτουργίας τους.
      Επομένως, το θέμα της εύκολης πρόσβασης προς τη θάλασσα των ατόμων με ειδικές ανάγκες δεν εμπίπτει στην αρμοδιότητα του ΥΠΕΣΔΔΑ.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      6. Στην με αριθμό 13463/10-8-06 ερώτηση του Βουλευτή κ. Γεωργίου Κοντογιάννη δόθηκε με το υπ’ αριθμ. Β-1722/24-8-06 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 13463/10-8-2006, που κατέθεσε στη Βουλή ο Βουλευτής κ. Γιώργος Κοντογιάννης, θέτουμε υπόψη σας τα εξής:
      1. Σύμφωνα με το ν. 3431/3-2-2006 (ΦΕΚ Α/113), άρθρο 12, παρ. 1, εδάφια λβ' και κ, αρμόδια για την έκδοση, τροποποίηση, ανάκληση των αδειών κεραιών στην ξηρά, καθώς και για τον έλεγχο ραδιοεκπομπών, είναι η Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ.). Επίσης, η Ε.Ε.Τ.Τ. έχει το αρχείο των αδειοδοτημένων κατασκευών κεραιών.
      2. Με το έγγραφο της αριθμ. 30735/Φ.506/24-8-2006 η Ε.Ε.Τ.Τ. πληροφορεί ότι, μετά από έρευνα στα αρχεία της για την .κατασκευή κεραίας στο Δ.Δ. Επιταλίου του Δήμου Βώλακος, δεν βρέθηκε εκδοθείσα άδεια για την εταιρεία κινητής τηλεφωνίας «ΤΙΜ», ούτε έχει κατατεθεί σχετική αίτηση.
      Ως εκ των ανωτέρω, το αρμόδιο Τμήμα της Ε.Ε.Τ.Τ. θα προβεί στη διενέργεια αυτοψίας προς επιβεβαίωση των καταγγελλομένων και εν συνέχεια θα προχωρήσει στις κατά νόμο δέουσες ενέργειες.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      7. Στην με αριθμό 12668/7-7-06 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. Δ6/Φ38/ΟΙΚ/14941/18-7-06 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της παραπάνω ερώτησης θέτουμε υπόψη σας ότι με την απόφαση του τότε Υπουργού Ανάπτυξης κ. Α. Τσοχατζόπουλου Δ6/Φ17.672/3832/30.5.2003 είχε χορηγηθεί στην εταιρία ΑΙΟΛΙΚΗ ΚΑΝΔΗΛΙΟΥ ΑΝΩΝΥΜΗ ΕΤΑΙΡΕΙΑ ΠΑΡΑΓΩΓΗΣ ΚΑΙ ΔΙΑΘΕΣΗΣ ΗΛΕΚΤΡΙΚΗΣ ΕΝΕΡΓΕΙΑΣ άδεια παραγωγής ηλεκτρικής ενέργειας από αιολικό πάρκο συνολικής εγκατεστημένης ισχύος 39,95 MW στη θέση Κέδρος-Χονδρή Ράχη του Δήμου Κηρέως Ευβοίας με την αναβλητική αίρεση σύνδεσης στο εθνικό Σύστημα μεταφοράς ηλεκτρικής ενέργειας μετά την προγραμματισμένη επέκταση/ενίσχυση του δικτύου Εύβοιας-Κυκλάδων.
     Για την προκαταρκτική περιβαλλοντική εκτίμηση και αξιολόγηση του εν λόγω έργου έχει εκδοθεί η θετική γνωμοδότηση του Γενικού Διευθυντή Περιφέρειας Στερεάς Ελλάδος 5567/04/19.1.2005 και ήδη εκκρεμεί αίτημα της ανωτέρω εταιρίας για έγκριση των περιβαλλοντικών όρων του έργου που αποτελεί προϋπόθεση για την κίνηση της διαδικασίας έκδοσης άδειας εγκατάστασης από την αρμόδια Υπηρεσία της ίδιας Περιφέρειας.
     Από την κείμενη νομοθεσία δεν προβλέπεται διαδικασία ενημέρωσης των πολιτών προκειμένης της έκδοσης άδειας εγκατάστασης σταθμού ανανεώσιμης ηλεκτροπαραγωγής δεδομένου ότι η απαίτηση δημοσιότητας ικανοποιείται στο πλαίσιο περιβαλλοντικής αδειοδότησης.
     Ο Υπουργός
     ΔΗΜΗΤΡΙΟΣ ΣΙΟΥΦΑΣ»
     8. Στην με αριθμό 12528/5-7-06 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 68585/ΙΗ/18-7-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 12528/5-7-06, την οποία κατέθεσε ο Βουλευτής κ. Mιx. Καρχιμάκης, σχετικά με την εισαγωγή των υποψηφίων στην Τριτοβάθμια Εκπαίδευση μετά την καθιέρωση της νέας βαθμολογικής βάσης, σας γνωρίζουμε τα ακόλουθα:
     1.Τα προβλήματα, τα οποία ενδεχομένως θα προκύψουν από τη μη εισαγωγή σπουδαστών σε Τμήματα Τ.Ε.Ι. θα αντιμετωπιστούν με τη μετεξέλιξη των Τμημάτων αυτών.
     Η μέχρι πρότινος αλόγιστη δημιουργία Τμημάτων για την εξυπηρέτηση τοπικών αναπτυξιακών αναγκών οδήγησε από μόνη της στην απαξίωση των ιδίων των Τμημάτων. Ενδεικτικά αναφέρεται η δημιουργία και λειτουργία 15 τμημάτων γεωτεχνικής κατεύθυνσης στα Τ.Ε.Ι., πέραν των αντίστοιχων του πανεπιστημιακού τομέα της Ανωτάτης Εκπαίδευσης.
     2. Σχετικά με το σχεδιασμό για την άμεση αναμόρφωση των προγραμμάτων σπουδών στα Τμήματα αυτά, ήδη το ΥΠ.Ε.Π.Θ. με σχετική Υπουργική Απόφαση κατ' εξουσιοδότηση του Νόμου 3404/2005, έδωσε τις απαραίτητες κατευθύνσεις σύνταξης νέων σύγχρονων προγραμμάτων σπουδών, σύμφωνα με τα ευρωπαϊκά δεδομένα, ώστε τα Τμήματα να εκσυγχρονίσουν τα προγράμματά τους και να τα καταστήσουν ανταγωνιστικά και ελκυστικά για τους σπουδαστές, προσαρμόζοντάς τα συγχρόνως και στις απαιτήσεις της αγοράς εργασίας.
     3. Όσον αφορά τον σχεδιασμό ενίσχυσης και αναβάθμισης των νέων Τμημάτων, όπως αυτό του Αγίου Νικολάου, με πρωτοβουλίες μεταφοράς γνωστικών αντικειμένων σ' αυτά και στο πλαίσιο του αυτοδιοίκητου των ΤΕΙ, σας γνωρίζουμε ότι η διαδικασία αυτή περνά από τα αρμόδια όργανα του Τ.Ε.Ι. Κρήτης, τα οποία προτείνουν προς το Συμβούλιο Ανώτατης Τεχνολογικής Εκπαίδευσης τις αποφάσεις τους για γνωμοδότηση.
     Ο Υφυπουργός
     ΣΠΥΡΟΣ ΤΑΛΙΑΔΟΥΡΟΣ»
      9. Στην με αριθμό 12663/7-7-06 ερώτηση του Βουλευτή κ. Χρήστο Πρωτόπαπα δόθηκε με το υπ’ αριθμ. Β13-355/18-7-06 έγγραφο από τον Υφυπουργό Ανάπτυξης η ακόλουθη απάντηση:
     «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Χρ. Πρωτόπαπας με θέμα «Απομακρύνσεις προσωπικού από την Επιτροπή Ανταγωνισμού», σας επισυνάπτουμε το με αριθ. πρωτ. 4240/14-7-2006 έγγραφο της Επιτροπής Ανταγωνισμού.
     Ο Υφυπουργός
     ΓΙΑΝΝΗΣ ΠΑΠΑΘΑΝΑΣΙΟΥ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      10. Στην με αριθμό 12657/7-7-06 ερώτηση του Βουλευτή κ. Εμμανουήλ Όθωνα δόθηκε με το υπ’ αριθμ. Β13-351/18-7-06 έγγραφο από τον Υφυπουργό Ανάπτυξης η ακόλουθη απάντηση:
     «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Μ. Όθωνας με θέμα «Καθυστέρηση εργασιών της Επιτροπής Ανταγωνισμού», σας επισυνάπτουμε το με αριθ. πρωτ. 4239/14-7-2006 έγγραφο της Επιτροπής Ανταγωνισμού.
     Ο Υφυπουργός
     ΓΙΑΝΝΗΣ ΠΑΠΑΘΑΝΑΣΙΟΥ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      11. Στην με αριθμό 12633/7-7-06 ερώτηση της Βουλευτού κ. Ασημίνας Ξηροτύρη – Αικατερινάρη δόθηκε με το υπ’ αριθμ. Β13-353/19-7-06 έγγραφο από τον Υφυπουργό Ανάπτυξης η ακόλουθη απάντηση:
     «Απαντώντας στην παραπάνω ερώτηση, που κατέθεσε στη Βουλή των Ελλήνων η Βουλευτής κ. Ασ. Ξηροτύρη- Αικατερινάρη με θέμα «Υπολείμματα φυτοφαρμάκων σε ελληνικά φρούτα και λαχανικά», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ. Εμπορίου - Γ.Γ. Καταναλωτή του Υπ. Aνάπτυξης, σας επισυνάπτουμε το με αριθμ. πρωτ. 13433/13-7-2006 έγγραφο του Ενιαίου Φορέα Ελέγχου Τροφίμων (Ε.Φ.Ε.Τ.)
     Ο Υφυπουργός
     ΓΙΑΝΝΗΣ ΠΑΠΑΘΑΝΑΣΙΟΥ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 
      12. Στην με αριθμό 11456/5-6-06 ερώτηση της Βουλευτού  κ. Εύης Χριστοφιλοπούλου δόθηκε με το υπ’ αριθμ. Β-1239/28-6-06 έγγραφο από τον Υπουργό  Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό πρωτ. 11456/5-6-06 που κατέθεσε στη Βουλή η Βουλευτής κα Εύη Χριστοφιλοπούλου, σύμφωνα με το με αριθμ. πρωτ. 359 Δ.Σ./13-6-06 έγγραφο του Οργανισμού Αστικών Συγκοινωνιών Αθηνών (Ο.Α.Σ.Α.), σας πληροφορούμε τα εξής:
      Ο ΟΑΣΑ έχει ήδη εκδώσει απόφαση για την επέκταση της γραμμής 863 «ΕΛΕΥΣΙΝΑ - ΘΡΙΑΣΙΟ ΝΟΣΟΚΟΜΕΙΟ - ΜΑΝΔΡΑ» μέχρι την Λεωφ. Καμαρίου. Με την επέκταση αυτή επιτυγχάνεται η συγκοινωνιακή εξυπηρέτηση των εργαζομένων στις βιομηχανίες και επιχειρήσεις της περιοχής.
      Γενικότερα, μέσω του Οργανισμού, την τελευταία τριετία, έχει προχωρήσει η διασύνδεση των δικτύων λεωφορείων και τρόλλεϋ με τα μέσα σταθερής τροχιάς, έχει επεκταθεί το δίκτυο των λεωφορειολωρίδων για τη διευκόλυνση της κυκλοφορίας λεωφορείων και τρόλλεϋ έχουν ιδρυθεί νέες νυκτερινές λεωφορειακές γραμμές, έχει μειωθεί ο αριθμός των αφετηριών από ιδιαίτερα επιβαρυμένα σημεία του κέντρου της Αθήνας και έχει εξασφαλιστεί ενιαίο πλαίσιο τιμολόγησης των προσφερομένων υπηρεσιών από τις δημόσιες συγκοινωνίες .
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      13. Στην με αριθμό 1151/7-6-06 ερώτηση του Βουλευτή  κ. Νικολάου Νικολόπουλου δόθηκε με το υπ’ αριθμ. Κ2310/28/Γ0019/29-6-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Με αφορμή τα διαλαμβανόμενα στην ανωτέρω ερώτηση του Βουλευτή κ. Νίκου Ι. Νικολόπουλου, σας γνωρίζουμε τα εξής:
      Στις διατάξεις τόσο του Κοινοτικού όσο και του Εθνικού Τελωνειακού Κώδικα απαντάται ο τελωνειακός προορισμός «Ελεύθερες Ζώνες» (άρθρα 166 - 181 του Κανονισμού (ΕΟΚ) 2913/92 του Συμβουλίου, άρθρα 799 - 814 του Κανονισμού (ΕΟΚ) 2454/93 της Επιτροπής και άρθρο 39 του Ν. 2960/01 «Εθνικός Τελωνειακός Κώδικας» ΦΕΚ (265/A/26-11-01).
      Οι Ελεύθερες Ζώνες αποτελούν τμήματα του τελωνειακού εδάφους της Κοινότητας, χωρισμένα από το υπόλοιπο εν λόγω Τελωνειακό Έδαφος, εντός του οποίου τα εισερχόμενα μη κοινοτικά εμπορεύματα θεωρούνται ότι δεν βρίσκονται στο τελωνειακό έδαφος της Κοινότητας.
      Ο βασικός σκοπός ίδρυσης Ελεύθερης Ζώνης είναι η αποθήκευση κυρίως μη κοινοτικών εμπορευμάτων και η μέσω αυτών εξυπηρέτηση του διεθνούς εμπορίου με παράλληλη όμως διασφάλιση των δημοσιονομικών συμφερόντων. Οι Ελεύθερες Ζώνες ιδρύονται με απόφαση του Υπουργού Οικονομίας και Οικονομικών, αφού ληφθούν υπόψη οι σχετικές θέσεις των λοιπών συναρμόδιων Υπουργείων, κατόπιν σχετικής πρότασης του φορέα διοίκησης ή εκμετάλλευσης του χώρου, για τον οποίο ζητείται η ίδρυση Ελεύθερης Ζώνης, η οποία θα πρέπει να συνοδεύεται από μελέτη σκοπιμότητας. Η Διοίκηση και εκμετάλλευση των Ελευθέρων Ζωνών ανατίθεται σε νομικά πρόσωπα.
      Τέλος, το θέμα της δημιουργίας και χωροθέτησης των Ελευθέρων Ζωνών, είναι ζήτημα που καταρχήν πρέπει να αποτελέσει αντικείμενο συζήτησης, προβληματισμού και ενεργειών των αρμοδίων φορέων, έτσι ώστε να επιτευχθούν τα καλύτερα αποτελέσματα στην οικονομία μας.
      Ο Υφυπουργός
      ΑΝΤΩΝΗΣ ΜΠΕΖΑΣ»
      14. Στην με αριθμό 11558/7-6-06 ερώτηση του Βουλευτή  κ. Κωνσταντίνου Σπηλιόπουλου δόθηκε με το υπ’ αριθμ. 23996/166/ΕΓΣΔΙΤ/3-7-06 έγγραφο από τον Υπουργό  Οικονομίας και Οικονομικών η ακόλουθη απάντηση:
      «Σε απάντηση της από 07.06.2006 και με αριθ. πρωτ. 11558/07.06.2006 ερώτησης του Βουλευτή Αχαΐας κ. Κωνσταντίνου Σπηλιόπoυλoυ, σας γνωρίζουμε ότι, σύμφωνα με τα οριζόμενα στο άρθρο 4 παρ. 2 του Ν. 3389/2005, προκρίθηκαν προς υλοποίηση, πιλοτικά, επτά (7) πυροσβεστικοί σταθμοί στην Περιφέρεια. Η υλοποίηση των υποδομών αυτών προωθείται κατόπιν της εισαγωγής του νέου νομοθετικού πλαισίου για το θεσμό των συμπράξεων Δημοσίου και ιδιωτικού τομέα. Χάριν στο θεσμό των συμπράξεων, επιταχύνεται η δημιουργία των υποδομών, βελτιώνεται η ποιότητα της παροχής των κοινωνικών υπηρεσιών και παράλληλα βεβαίως τονώνεται και η οικονομική δραστηριότητα.
      Κριτήριο για την εισαγωγή των προτεινόμενων συμπράξεων στον «Κατάλογο Προτεινομένων Συμπράξεων» είναι ο υψηλός βαθμός ωριμότητάς τους. Σε ό, τι αφορά συγκεκριμένα τη στέγαση της Πυροσβεστικής Υπηρεσίας Αιγίου, η ανέγερση του κτιρίου δεν περιελήφθηκε στον Κατάλογο Προτεινομένων Συμπράξεων δεδομένου ότι, σύμφωνα με τις εκτιμήσεις του Πυροσβεστικού Σώματος, το διαθέσιμο οικόπεδο δεν επαρκεί για την κάλυψη των αναγκών της υπηρεσίας.
      Ο Υπουργός
      ΓΕΩΡΓΙΟΣ ΑΛΟΓΟΣΚΟΥΦΗΣ»
      15. Στην με αριθμό 11597/8-6-06 ερώτηση του Βουλευτή  κ. Στυλιανού Ματζαπετάκη δόθηκε με το υπ’ αριθμ. 7017/4/6240/3-7-06 έγγραφο από τον Υπουργό  Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Σ. Ματζαπετάκης, σε ό,τι μας αφορά, σας γνωρίζουμε ότι καλέσαμε τους αδελφούς Παλαιοκώστα να παραδοθούν, με το σκεπτικό της ανθρωπιάς, της ψυχραιμίας, της νηφαλιότητας, της Πολιτείας που δεν πανικοβάλλεται, της διαπίστωσης ότι οι δραπέτες και καταζητούμενοι δεν έχουν διαπράξει ανθρωποκτονία, της λύσης (σχεδόν κάθαρσης) για το νόμο και τις απαιτήσεις του, αλλά και για τους δραπέτες και τις ανθρώπινες όψεις της υπόθεσης.
      Πέραν αυτών όμως το θέμα της σύλληψης των ανωτέρω διωκομένων, καθώς και του αποδράσαντος Αλβανού Alket RIZAJ αποτελεί για το Υπουργείο μας και τις Υπηρεσίες της Ελληνικής Αστυνομίας αντικείμενο πρώτης προτεραιότητας. Για το σκοπό αυτό έχει διατεθεί το απαραίτητο προσωπικό και τα αναγκαία μέσα, ενώ έχουν εκπονηθεί ειδικά σχέδια δράσης που εφαρμόζονται από τις εμπλεκόμενες Υπηρεσίες, οι οποίες συνεργάζονται και με τις λοιπές διωκτικές Αρχές της χώρας. Παράλληλα οι εν λόγω διωκόμενοι αναζητούνται και σε διεθνές επίπεδο (Interpol, Schengen, Sirene). Οι προσπάθειες αυτές θα συνεχιστούν με αμείωτο ενδιαφέρον μέχρις ότου, αργά ή γρήγορα, συλληφθούν αυτοί και οδηγηθούν στη Δικαιοσύνη.
      Ο Υπουργός
      ΒΥΡΩΝ ΠΟΛΥΔΩΡΑΣ»)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Τσιόγκα. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 945/31- 8-2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ανδρέα Λοβέρδου προς την Υπουργό Εξωτερικών, σχετικά με την Ελληνική θέση στις διαδικασίες του Κοσόβου. 
      Η επίκαιρη ερώτηση του κ. Λοβέδρου έχει ως εξής:
      «Οι εξελίξεις των τελευταίων ημερών στην υπόθεση του Κοσόβου είναι έντονες και δυσμενείς και επιπλέον η έμμεση ή άμεση διασύνδεσή τους με τα τεκταινόμενα στη FYROM τις καθιστούν ιδιαίτερα ανησυχητικές για τη χώρα μας αλλά και γενικότερα για τα δυτικά Βαλκάνια. 
      Η Ελλάδα, ωστόσο, υπό τη διπλή της ιδιότητα –ως κράτος της Βαλκανικής αλλά  και ως μέλους του Συμβουλίου Ασφαλείας- για ακόμα μια φορά παρακολουθεί παθητικά αυτές τις εξελίξεις και απουσιάζει παντελώς από τις σχετικές διεργασίες. 
      Ερωτάσθε, κυρία Υπουργέ:
      α) Ποιος είναι ο πολιτικός ή διπλωματικός λόγος, για τον οποίο η Ελλάδα τηρεί στάση αποχής από τις κρίσιμες διεργασίες του Κοσόβου;
      β) Σκοπεύετε να αναλάβετε κάποιες πρωτοβουλίες, ειδικώς κατά τη διάρκεια της παρούσας Προεδρίας της Ελλάδας στο Συμβούλιο Ασφαλείας του Ο.Η.Ε.;».
      Στην επίκαιρη ερώτηση του κ. Λοβέρδου θα απαντήσει ο Υφυπουργός κ. Βαληνάκης. 
      ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Ευχαριστώ, κύριε Πρόεδρε. 
      Από την έναρξη της διαδικασίας καθορισμού του μελλοντικού καθεστώτος του Κοσόβου, η Ελλάδα ενεπλάκη ενεργά στις διεθνείς διεργασίες, τόσο ως μέλος της Ευρωπαϊκής Ένωσης, όσο ως μέλος του Συμβουλίου Ασφαλείας του ΟΗΕ, όσο βεβαίως και ως Βαλκανική χώρα, αλλά και διμερώς, με γνώμονα πάντα την προάσπιση της περιφερειακής σταθερότητας και ασφάλειας. 
      Πρώτον, μέσα από την Προεδρία της Διαβαλκανικής, της διαδικασίας συνεργασίας χωρών της Νοτιοανατολικής  Ευρώπης, από το Μάιο δηλαδή του 2005 έως το Μάιο του 2006, φέραμε τις χώρες της Βαλκανικής στο επίκεντρο της πολιτικής διαδικασίας για την επίλυση του Κοσοβαρικού. Συγκεκριμένα διοργανώσαμε την πρώτη επίσκεψη της Τρόικας της Διαβαλκανικής, στην Πρίστινα και στο Βελιγράδι το Δεκέμβριο του 2005, όπου διαπιστώσαμε την κατάσταση επί του εδάφους. Ακούσαμε τις θέσεις των μερών και προβάλαμε τις απόψεις των χωρών της περιοχής για βιώσιμη και λειτουργική λύση στο ζήτημα αυτό. 
      Δεύτερον, τον περασμένο Απρίλιο -και παρά τις επιφυλάξεις κάποιων χωρών-μελών-, προσκαλέσαμε στην Αθήνα τους εκπροσώπους της Ομάδας Επαφής, η οποία ως γνωστόν παρέχει τις κατευθύνσεις για τη διευθέτηση του προβλήματος, και τους εκφράσαμε από κοινού με τους εταίρους μας της Διαβαλκανικής, τις ανησυχίες και τις προτάσεις μας. 
      Η συνάντηση αυτή, στην οποία συμμετείχαν και στελέχη όλων των άμεσα εμπλεκομένων διεθνών οργανισμών, είχε μάλιστα τέτοια επιτυχία, που ήδη προγραμματίζεται νέα συνάντηση, και μάλιστα, η μετατροπή της σε συνεχή και τακτικό διάλογο. Αυτή η συνάντηση προγραμματίζεται συγκεκριμένα για τις 11 και 12 Σεπτεμβρίου στη Σόφια. 
      Τέταρτον, παράλληλα με όλα αυτά ως μέλος της Ευρωπαϊκής Ένωσης δραστηριοποιούμαστε εντός του πλαισίου της Ευρωπαϊκής Ένωσης ενεργά και έχει εξασφαλιστεί τριμελής ελληνική συμμετοχή στο κλιμάκιο της Ευρωπαϊκής Ένωσης που προετοιμάζει την αποστολή της Ευρωπαϊκής Ένωσης στο Κόσοβο μετά την απόφαση του Ο.Η.Ε. για το μελλοντικό καθεστώς. 
      Αλλά και σε διμερές επίπεδο έχουμε δώσει δυναμικό παρόν και ο ρόλος της χώρας μας εκτιμάται από τους εμπλεκόμενους. Αυτή την εκτίμηση εξέφρασαν άλλωστε και οι συνομιλητές μας, όταν η κυρία Υπουργός επισκέφθηκε το Μάρτιο το Βελιγράδι και την Πρίστινα. Και πρέπει να πω ότι εδώ και καιρό έχει οριστικοποιηθεί νέα επίσκεψη της κυρίας Υπουργού στην περιοχή, ώστε να εξεταστούν τα θέματα αυτά, εν όψει της ανάληψης της Προεδρίας του Συμβουλίου Ασφαλείας του ΟΗΕ. 
      Επίσης, δεν πρέπει να ξεχνάμε μια σημαντική συμβολή της Ελλάδας στην προαγωγή της συμφιλίωσης και της ανάπτυξης στο Κόσοβο μέσα από μια σειρά πρωτοβουλιών. Η Υπηρεσία Διεθνούς Αναπτυξιακής Συνεργασίας του Υπουργείου Εξωτερικών χρηματοδότησε και χρηματοδοτεί πλήθος προγραμμάτων για την επανεγκατάσταση προσφύγων, την προστασία της ορθόδοξης θρησκευτικής κληρονομιάς και τη στήριξη μικρών επιχειρηματικών πρωτοβουλιών. Με άλλα λόγια, καταβάλλουμε συνεχώς συντονισμένες προσπάθειες και συμβάλλουμε ενεργητικά, αναπτύσσοντας στοχευμένες πρωτοβουλίες. Το ενδιαφέρον μας είναι δεδομένο, αμείωτο και συνεχές. Είναι, λοιπόν, αστήρικτος ο ισχυρισμός που προβάλλεται. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Ορίστε, κύριε Λοβέρδο, έχετε το λόγο. 
      ΑΝΔΡΕΑΣ ΛΟΒΕΡΔΟΣ: Κύριε Πρόεδρε, με την επίκαιρη ερώτηση αυτή εκφράσαμε ως Κοινοβουλευτική Ομάδα του ΠΑ.ΣΟ.Κ. ανησυχίες για τις δυσμενείς εξελίξεις που έχουν να κάνουν με θέματα κρίσιμα για την εξωτερική πολιτική της χώρας μας και για την ίδια τη χώρα απέναντι στις οποίες εξελίξεις δεν υπάρχουν οι πρέπουσες κυβερνητικές πρωτοβουλίες και η δραστηριότητα. 
      Αν κάποιος προσπαθούσε να αντιτάξει σε αυτού του είδους την κριτική, κύριε Υφυπουργέ, τα όσα αυτές τις μέρες εξελίσσονται με την επίσκεψη Πούτιν, θα ήθελα να υπογραμμίσω πως αυτή η επίσκεψη και μια απόπειρα προώθησης που γίνεται για το συγκεκριμένο αγωγό Μπουργκάς-Αλεξανδρούπολης προκύπτει ως ενέργεια της ρωσικής πλευράς, ως αντίδραση και πανευρωπαϊκή της πρωτοβουλία απέναντι σε προσπάθειες των Ηνωμένων Πολιτειών επιθετικές απέναντι στην ενεργειακή πολιτική της Ρωσίας και δεν οφείλεται στην ελληνική πλευρά. Άλλωστε, η ελληνική πλευρά έκανε ό,τι περνούσε από το χέρι της, για να δυσφημίσει τις οικονομικές σχέσεις με τη Ρωσία, με αφορμή το εξοπλιστικό πρόγραμμα για τους πυραύλους TOR. Και αυτή δεν είναι η γνώμη του ΠΑ.ΣΟ.Κ., είναι η γνώμη της ρωσικής πλευράς. 
      Βλέπουμε, λοιπόν, ότι η ελληνική κυβέρνηση εξελίξεις μείζονες, όπως αυτές που αναφέρει η ερώτησή μου σχετικά με το Κόσοβο, εξελίξεις που έχουν να κάνουν με τα αδιέξοδα των συνομιλιών στη Βιέννη υπό την αιγίδα του Ο.Η.Ε. και με τις ταραχές, τις θανατηφόρες πρόσφατες ταραχές στο Κοσσυφοπέδιο, εξελίξεις οι οποίες έχουν αντανάκλαση στη σερβική πλευρά, δεν τις λαμβάνει υπ΄όψιν της. Μου έκανε μεγάλη εντύπωση, κύριε Υφυπουργέ, η δήλωση του κ. Κοστούνιτσα ότι δεν υποχωρούν σε σχέση με το Κοσσυφοπέδιο οι Σέρβοι ακόμη και αν χρειαστεί να διακοπεί η πορεία τους προς την Ευρωπαϊκή Ένωση. Άρα δεν περνούν οι οποιεσδήποτε λύσεις στη σερβική πλευρά και επίσης η πρόσφατη πραγματικά αναστάτωση στη FYROM με τα θέματα του Τετόβου, αναστάτωση η οποία προκύπτει ως αποτέλεσμα ντόμινο των εξελίξεων στο Κοσσυφοπέδιο. 
      Και ερωτάσθε και κλείνω μ’ αυτό: Όλες αυτές τις διεργασίες πώς τις αντιμετωπίζετε; Με ποιες πρωτοβουλίες; Μη μου απαριθμείτε είτε πρωτοβουλίες στο πλαίσιο της Ευρωπαϊκής Ένωσης που θα λάβουν χώρα μετά την επίλυση του θέματος του καθεστώτος, όπως αυτή που αναφέρατε, ή μη μου αναφέρετε και ρουτίνας δραστηριότητες του Υπουργείου Εξωτερικών. Τα πράγματα μπορεί να είναι πάρα πολύ άμεσα. Δίνω το παράδειγμα της Ιταλίας και αυτό που κατάφερε να υπάρξει δηλαδή η διασύνδεση με τον οδικό άξονα Πρίστινας-Δυρραχίου και να εγκαταλειφθεί η σχετική προοπτική για τη Θεσσαλονίκη. Εκτιμούμε ότι των οικιών ημών εμπιπραμένων, υμείς, κύριοι της Κυβέρνησης, άδετε! 
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Λοβέρδο. 
      Ορίστε, κύριε Υπουργέ έχετε το λόγο. 
      ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Νομίζω ότι ήμουν σαφής, πως η σειρά πρωτοβουλιών που έχει αναπτύξει η ελληνική πλευρά δεν είναι βέβαια πρωτοβουλίες της «ρουτίνας», αλλά πρωτοβουλίες που στοχεύουν σε συγκεκριμένους στόχους. Και μάλιστα, υπογραμμίζω εδώ, είναι η πρώτη φορά που αναπτύσσονται. Είναι η πρώτη φορά  που η Διαβαλκανική δημιούργησε μέσω της Τρόϊκας ένα συγκεκριμένο ενδιαφέρον για το Κόσοβο. Είναι η πρώτη φορά που συνεκλήθη μια τέτοιου χαρακτήρα -στην Αθήνα- συνάντηση όπως αυτή της Ομάδας Επαφής, αλλά και οι άλλες που αναπτύσσουμε στο πλαίσιο της Ευρωπαϊκής Ένωσης. 
      Σας εξήγησα νομίζω, λοιπόν, με γεγονότα ότι η χώρα μας είναι παρούσα στις εξελίξεις και συμμετέχει δυναμικά με πρωτοβουλίες, έχει ξεκάθαρες θέσεις και σε όλα μάλιστα τα θέματα της εξωτερικής πολιτικής. Και όλα αυτά με μια στοχευμένη πολιτική προς την ουσία και όχι χάριν εντυπωσιασμών. Και τρανό παράδειγμα, ακριβώς, είναι τα χθεσινά εξαιρετικά θετικά αποτελέσματα για τον αγωγό Μπουργκάς-Αλεξανδρούπολης, που επιβεβαιώνουν τον αναβαθμισμένο και ρυθμιστικό, θα έλεγα, ρόλο της Ελλάδος στην περιοχή. 
      Πιστεύω, ότι και εσείς σαν πανεπιστημιακός, αλλά και ως άνθρωπος που υπηρετήσατε στη θέση του Υφυπουργού Εξωτερικών, θα συμφωνήσετε πως οι Έλληνες δεν επιθυμούν μια ισοπεδωτική και πολωτική λογική και απορρίπτουν αυτές τις λογικές, ιδιαίτερα στον ευαίσθητο χώρο της εξωτερικής πολιτικής. Αντίθετα, ζητούν από μας συναίνεση, αυτή τη συναίνεση που υπηρετήσαμε και ως αντιπολίτευση και βεβαίως επιδιώκουμε και σήμερα ως Κυβέρνηση. Και το λέω αυτό, διότι φοβάμαι πως με την τακτική όξυνσης των τόνων, ούτε την εξωτερική μας πολιτική βοηθάτε αλλά ούτε και θα μπορέσετε να επιτύχετε τις εσωτερικού χαρακτήρα στοχεύσεις που τυχόν έχετε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Υπουργέ. 
      Δεύτερη είναι η με αριθμό 938/31-8-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων για την άμεση πληρωμή των καπνοπαραγωγών των Νομών Σερρών, Ροδόπης, Ξάνθης κ.λπ. 
      Το περιεχόμενο της επίκαιρης ερώτησης του κ. Τσιόγκα έχει ως εξής: 
      «Συμπληρώνονται τρεις μήνες από τότε (31 Μάη) που ζυγίστηκαν κανονικά τα καπνά ποικιλίας Μπασμά στο Νομό Σερρών και οι καπνοπαραγωγοί εξακολουθούν να παραμένουν απλήρωτοι από τις εταιρείες «ΜΙΧΑΗΛΙΔΗ» και «Ν. ΓΛΕΟΥΔΗ». Μόνο η εταιρεία «ΜΙΧΑΗΛΙΔΗ» που αγόρασε τον κύριο όγκο της παραγωγής, πάνω από δύο χιλιάδες τόνους με μέση εμπορική τιμή 2,80 ευρώ/κιλό, οφείλει το ποσό των 2.800.000 ευρώ προς τους καπνοπαραγωγούς. 
      Σύμφωνα με τις συμβατικές υποχρεώσεις του αγοραστή η εμπορική τιμή έπρεπε να καταβληθεί στους παραγωγούς εντός μηνός από τη ζύγισή τους, δηλαδή το αργότερο ως τις 30 Ιούνη. Συνέπεια της μη πληρωμής της εμπορικής τιμής προς τους καπνοπαραγωγούς από τις εταιρείες είναι να καθυστερεί η καταβολή του υπόλοιπου του σταθερού ποσού της πριμοδότησης 2,68 ευρώ/κιλό και του μεταβλητού ποσού της πριμοδότησης 1,23 ευρώ/κιλό προς τους παραγωγούς. Όπως είναι γνωστό μόνο ύστερα από την αποπληρωμή από τις εταιρείες του συνόλου της αξίας της ποσότητας της ποικιλίας μπασμά προς την ομάδα καπνοκαλλιεργητών μπορούν να εισπράξουν οι παραγωγοί το μεταβλητό ποσό της πριμοδότησης. 
      Οξυμένο είναι επίσης το πρόβλημα των καπνοπαραγωγών, που τα καπνά τους (εκατόν πέντε τόνοι) ζυγίστηκαν εκπρόθεσμα λόγω  υπαιτιότητας της αγοράστριας εταιρείας «ΟΔΕΤΤΗ ΠΕΤΡΙΔΟΥ», η οποία εκπρόθεσμα κατέθεσε την απαιτούμενη εγγυητική επιστολή. Τα καπνά ζυγίστηκαν κατά τους μήνες Ιούλη, Αύγουστο. Για την παραπάνω ποσότητα εκτός από την εμπορική τιμή εκκρεμεί η καταβολή της πριμοδότησης 3,90 περίπου ευρώ/κιλό προς τους παραγωγούς. Σημαντικά μεγαλύτερες είναι οι ποσότητες που η παραπάνω εταιρεία αγόρασε στους Νομούς Ροδόπης και Ξάνθης. 
      Ερωτάται ο κύριος Υπουργός, τι μέτρα προτίθεται να πάρει:
      Για να πληρωθούν από τις εταιρείες οι καπνοπαραγωγοί στους παραπάνω νομούς. 
      Για να εισπράξουν άμεσα οι συγκεκριμένοι παραγωγοί το υπόλοιπο της προβλεπόμενης επιδότησης». 
      Στην επίκαιρη ερώτηση του κ. Τσιόγκα θα απαντήσει ο Υφυπουργός Αγροτικής Ανάπτυξης και Τροφίμων ο κ. Κοντός. 
      Ορίστε, κύριε Υφυπουργέ, έχετε το λόγο. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, η χρονιά που διανύουμε είναι ίσως η πιο δύσκολη χρονιά για τον ελληνικό καπνό. Το γεγονός ότι επελέγη από τους ίδιους τους καπνοπαραγωγούς κατά κύριο λόγο η ολική αποσύνδεση, το γεγονός ότι το τουρκικό μονοπώλιο καπνού εκποίησε πολύ μεγάλες ποσότητες καπνών ανατολικού τύπου, το γεγονός ότι μία από τις προηγούμενες εσοδείες, η εσοδεία 2002 ήταν μια πολύ κακή εσοδεία και δημιούργησε πολλά οικονομικά προβλήματα στις καπνεμπορικές εταιρείες, έφερε σήμερα τον ελληνικό καπνό και ιδιαίτερα τον μπασμά και τους καπνοπαραγωγούς σε πολύ δύσκολη θέση.
      Έχει δίκιο ο κύριος συνάδελφος που λέει ότι υπάρχουν εταιρείες οι οποίες ακόμη δεν έχουν πληρώσει την εμπορική αξία των καπνών με αποτέλεσμα να μην μπορεί να πληρωθεί και η μεταβλητή επιδότηση. Πρέπει όμως να κάνουμε σαφές ότι όσον αφορά τα θέματα της αγοραπωλησίας των καπνών ρυθμίζονται με βάση τα συμφωνητικά τα οποία υπογράφονται μεταξύ των καπνεμπορικών εταιρειών και των ομάδων των καπνών. 
      Εμείς, λοιπόν, εκείνο που κάναμε όταν είδαμε ότι υπάρχει αυτή η καθυστέρηση ήταν να έλθουμε σε επαφή με όλες τις ομάδες των καπνοπαραγωγών και μάλιστα εγγράφως και να τους πούμε ότι με βάση τα συμφωνητικά έχουν το δικαίωμα να ζητήσουν κατάπτωση των εγγυητικών επιστολών που έχουν εκδώσει οι καπνεμπορικές εταιρείες προκειμένου να προχωρήσουν σε αγορές των καπνών, έτσι ώστε να εισπράξουν μέρος της εμπορικής αξίας, αλλά να μπορούμε και εμείς παράλληλα με την κατάπτωση της εγγυητικής επιστολής να καταβάλουμε τη μεταβλητή πριμοδότηση που είναι ένα μέρος του πριμ που πληρώνεται από την Ευρωπαϊκή Ένωση. 
      Θέλω να σας πω ότι από τα στοιχεία τα οποία αναφέρετε μέσα για τις μη πληρωμές των καπνών, σε πολλές περιοχές της χώρας ήδη έχουν πληρωθεί εμπορικές αξίες και προχωρούμε στην καταβολή της μεταβλητής επιδότησης. Σε άλλες περιοχές έχουν λάβει ομάδες καπνού τη διαβεβαίωση από τις καπνεμπορικές εταιρείες ότι εντός των ημερών θα εξοφληθεί και η αξία των καπνών τους. Πάντως, όντως υπάρχει πρόβλημα. Η πολιτεία δυστυχώς δεν μπορεί να παρέμβει σε μία σχέση που υφίσταται μεταξύ της ομάδας των καπνοπαραγωγών και των καπνεμπορικών εταιρειών. Εμείς πιέζουμε από τη δική μας πλευρά τις καπνεμπορικές εταιρείες έτσι ώστε να προχωρήσουν σε εξόφληση των καπνών και εκείνο το οποίο λέμε είναι ότι μόλις γίνεται η εξόφληση, άμεσα καταβάλλεται και η μεταβλητή πριμοδότηση. 
      Δεν μπορούμε να κάνουμε τίποτε άλλο. Είναι μία πολύ δύσκολη χρονιά για τον ελληνικό μπασμά από εκεί και πέρα όμως για τις επόμενες χρονιές εκείνο που κάναμε είναι ότι για πρώτη φορά  διαμορφώσαμε σαφή και ξεκάθαρη μακροχρόνια εθνική στρατηγική για τον καπνό, έτσι ώστε να ξεπεραστούν τα προβλήματα της φετινής χρονιάς, έτσι ώστε να αναβαθμιστεί η ποιότητα των ελληνικών καπνών και να δημιουργηθεί ένα καλύτερο μέλλον και μια καλύτερη προοπτική και για τον μπασμά αλλά και για τα υπόλοιπα ελληνικά καπνά.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Θέλω να τονίσω εξ αρχής ότι η μακροχρόνια στρατηγική της Κυβέρνησης σε ό,τι αφορά τον καπνό αλλά και γενικότερα όλα τα αγροτικά προϊόντα είναι το ξεκλήρισμα της πτωχής και μεσαίας αγροτιάς. Φαίνεται –είναι ολοφάνερο- από τα φετινά στοιχεία παραγωγής καπνού ότι έχουμε εγκατάλειψη της καλλιέργειας, αφού έχει μειωθεί κατά πολύ και γι’ αυτό υπάρχουν συγκεκριμένες ευθύνες. Και τις ευθύνες τις έχουν αυτοί που κυβερνάνε και οι σημερινοί και οι προηγούμενοι, αυτοί που υπέγραψαν όλες τις ντιρεκτίβες της Ευρωπαϊκής Ένωσης, όλες τις οδηγίες των Βρυξελλών, για να οδηγήσουν τους αγρότες και στη συγκεκριμένη περίπτωση τους καπνοπαραγωγούς σε αδιέξοδα. Μάλιστα τους έχετε δέσει χειροπόδαρα. Είναι συγκεκριμένη η ευθύνη της Κυβέρνησης. Έχετε τεράστιες ευθύνες γιατί οι έμποροι είναι υποχρεωμένοι να καταθέσουν εγγυητική στο Υπουργείο ή σε φορέα του Υπουργείου. Και βέβαια όταν δεν πληρώνουν οι έμποροι με εγγυητικές πώς αγοράζουν; Όταν δεν καταθέτουν εγγυητική πώς αγοράζουν καπνά; Τους ελέγξατε αν κατέθεσαν εγγυητικές που και αυτές οι εγγυητικές είναι ένα μικρό ποσό της αξίας των καπνών που αγοράζουν. Δεν φθάνουν ούτε στο 10% της αξίας.
      Και βέβαια το δεύτερο είναι τι θα γίνει με όσα πουλήθηκαν εκπρόθεσμα. Τι ενέργειες κάνατε για να ξεπεραστεί αυτό το πρόβλημα και οι δυσκολίες; Γιατί ήταν εκπρόθεσμοι οι έμποροι; Έχουμε τη γνώμη ότι έπρεπε να κάνετε όλες τις απαραίτητες ενέργειες και διαδικασίες έγκαιρα προς την Ευρωπαϊκή Ένωση και να πληρωθούν οι καπνοπαραγωγοί. Και εδώ φαίνεται ολοφάνερα. Μονά-ζυγά τα κάνετε όλα για τους εμπόρους. Δεν είπατε τίποτε παρά μόνο, οι καημένοι οι έμποροι!.
      Οι εγγυητικές των εμπόρων δεν μας λέτε αν κατατέθηκαν ή όχι.
      Τέλος, το πρόβλημα για τους καπνοπαραγωγούς δεν είναι μόνο το γεγονός ότι δεν παίρνουν την εμπορική τιμή, αλλά ότι είναι συνδεδεμένες και οι επιδοτήσεις τις οποίες πρέπει άμεσα να βρείτε τρόπο να τις δώσετε, γιατί κυριολεκτικά με την πολιτική σας έχετε γονατίσει τις αγροτικές οικογένειες. Δεν έχουν κανένα άλλο εισόδημα. Πώς θα ζήσουν; Πώς θα τα βγάλουν πέρα; Μιλούμε για καπνά της περσινής εσοδείας και ακόμη δεν έχουν πληρωθεί για την παραγωγή τους.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Σωτήρης Χατζηγάκης): Κλείστε, κύριε Τσιόγκα.
      ΔΗΜΗΤΡΙΟΣ ΤΣΙΟΓΚΑΣ: Κύριε Πρόεδρε, θέλω να πω κάτι τελευταίο και σας ευχαριστώ για την ανοχή σας.
      Κύριε Υπουργέ, θέλω να καταθέσω στα Πρακτικά ένα έγγραφο από τις ομάδες καπνοπαραγωγών που Νομού Σερρών προς το Υπουργείο σας. Πιστεύω να σας το έχουν δώσει. Μάλιστα είναι από τις 24 Μαΐου και δεν έχετε πάρει κανένα μέτρο. Με το έγγραφο αυτό σας παρακαλούν να πάρετε μέτρα, για να πληρωθούν. Το καταθέτω στα Πρακτικά.
      (Στο σημείο αυτό ο Βουλευτής κ. Δημήτριος Τσιόγκας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κύριε Τσιόγκα.
      Το λόγο έχει ο Υφυπουργός Αγροτικής Ανάπτυξης και Τροφίμων, κ. Κοντός.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, σ’ αυτά που ανέφερε ο κύριος συνάδελφος και στο έγγραφο που καταθέτει θέλω να πω ότι εμείς οι ίδιοι έχουμε επικοινωνήσει με τις ομάδες των καπνοπαραγωγών του Νομού Σερρών -και με την ομάδα των Σερρών και με την ομάδα της Βισαλτίας- και τους έχουμε ζητήσει να προχωρήσουν σε κατάπτωση της εγγυητικής επιστολής, έτσι ώστε να αναγκαστούν οι καπνέμποροι να πληρώσουν την αξία των καπνών τους.
      Επειδή αναφέρατε ότι έχουν γίνει αγορές καπνών χωρίς να κατατεθούν εγγυητικές επιστολές, σας πληροφορώ ότι ούτε ένα κιλό καπνού δεν έχει αγοραστεί από καπνεμπορική εταιρεία χωρίς να έχει κατατεθεί εγγυητική επιστολή. Εμείς είμαστε εκείνοι που πιέζουμε τις ομάδες, όχι μόνο στις Σέρρες αλλά και στις άλλες περιοχές της χώρας, να προχωρήσουν σε κατάπτωση αυτών των εγγυητικών επιστολών, έτσι ώστε να εξαναγκαστούν καπνέμποροι να πληρώσουν την εμπορική αξία των καπνών, για να μπορέσουμε να πληρώσουμε εμείς μετά τη μεταβλητή πριμοδότηση. 
      Όσον αφορά το ξεκλήρισμα που είπατε, θέλω να σας πω ότι η επιλογή της ολικής αποσύνδεσης στον καπνό έγινε με βάση τη σύμφωνη γνώμη της συντριπτικής πλειοψηφίας των Ελλήνων καπνοπαραγωγών. Διότι είχαμε στην Ελλάδα το φαινόμενο να έχουμε καπνά, όπου η πριμοδότηση ή επιδότηση να είναι πολλαπλάσια της εμπορικής αξίας, δηλαδή να είναι καπνά τα οποία να μην έχουν καμία εμπορική αξία στην ελληνική και στη διεθνή αγορά. 
      Συμφωνώ μαζί σας ότι έχουμε μία συρρίκνωση της καπνοκαλλιέργειας στη χώρα μας. Από εκατόν τριάντα χιλιάδες τόνους καπνά που είχαμε ελληνική παραγωγή πέφτουμε στους είκοσι πέντε χιλιάδες. Όμως, τα καπνά που παράγουμε πλέον είναι ποιοτικά καπνά, είναι καπνά τα οποία ζητιούνται από τη διεθνή αγορά. Καπνά, τα οποία δεν ζητιούνται, έχουν σταματήσει να παράγονται. Έχουν πάρει, όμως, την πριμοδότηση οι παραγωγοί και θα την εισπράττουν μέχρι το 2013. Η Ευρωπαϊκή Ένωση και η ελληνική Κυβέρνηση έχουν διασφαλίσει το εισόδημα αυτών των καπνοπαραγωγών και αυτοί οι καπνοπαραγωγοί σε όλη τη χώρα, με τη δική μας βοήθεια, οδηγούνται σε αναδιάρθρωση και σε νέες καλλιέργειες.
      Δεν συμφωνώ μαζί σας σε εκείνο που είπατε για μειώσεις τιμών και εισοδημάτων, διότι έχουμε πάρα πολλά αγροτικά προϊόντα, όπου το αγροτικό εισόδημα και οι εμπορικές τιμές έχουν αυξηθεί σε σημαντικό βαθμό σε σχέση με τα προηγούμενα χρόνια. 
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κύριε Υπουργέ.
      Θα συζητήσουμε τώρα η τρίτη με αριθμό 932/31.8.2006 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς την Υπουργό Εθνικής Παιδείας και Θρησκευμάτων, σχετικά με το βαθμολογικό όριο για εισαγωγή στα Ανώτατα και Τεχνολογικά Εκπαιδευτικά Ιδρύματα της χώρας κ.λπ..
      Το ειδικότερο περιεχόμενο της επίκαιρης ερώτησης του κ. Αλαβάνου έχει ως εξής:
      «Από τις ανακοινώσεις του Υπουργείου Παιδείας προκύπτει ότι τριάντα εννέα χιλιάδες υποψήφιοι για τα Α.Ε.Ι. και τα Τ.Ε.Ι., ποσοστό δηλαδή άνω του 41%, αποκλείονται από την τριτοβάθμια εκπαίδευση, επειδή κατά την εξεταστική διαδικασία έγραψαν κάτω από το βαθμολογικό όριο του «10» ή των δέκα χιλιάδων μορίων. Ταυτόχρονα οι θέσεις που θα μείνουν ακάλυπτες σε σχολές των Α.Ε.Ι. και Τ.Ε.Ι. υπολογίζονται ότι θα ξεπεράσουν τις δεκατέσσερις χιλιάδες, οι οποίες δεν θα καλυφθούν ούτε από υποψήφιους των Τ.Ε.Ε. λόγω κυρίως ποσοστώσεως, οδηγώντας ένα αδικαιολόγητα μεγάλο αριθμό παιδιών έξω από την τριτοβάθμια εκπαίδευση. Ο αριθμός των υποψηφίων που δεν θα εισαχθούν σε κάποια σχολή των Α.Ε.Ι. και των Τ.Ε.Ι. ξεπέρασε κάθε προηγούμενο και είναι απολύτως ενδεικτικός της κατάστασης που βρίσκεται το εκπαιδευτικό μας σύστημα. Συνέπεια αυτού είναι πολλοί γονείς να σκέφτονται να στείλουν τα παιδιά τους στο εξωτερικό ή να τα εγγράψουν σε ιδιωτικά κέντρα ελευθέρων σπουδών.
      Κατόπιν των  ανωτέρω, ερωτάται η κυρία Υπουργός Παιδείας: 
      Πρώτον, προτίθεται να πάρει μέτρα για να μην ισχύσει φέτος το βαθμολογικό όριο εισαγωγής που εξοστρακίζει πολλούς χιλιάδες μαθητές από την τριτοβάθμια εκπαίδευση, εφόσον την κύρια ευθύνη φέρει το εκπαιδευτικό σύστημα; 
      Δεύτερον, τι προτίθεται να κάνει για τους υποψηφίους που προέρχονται από τα Τ.Ε.Ε. και έχουν γράψει το βαθμολογικό όριο του «10», αλλά μένουν εκτός Τ.Ε.Ι., λόγω ποσοστώσεως;»
      Στην επίκαιρη ερώτηση του κ. Αλαβάνου θα απαντήσει ο Υφυπουργός Παιδείας και Θρησκευμάτων κ. Ταλιαδούρος.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού  Ριζοσπαστικής Αριστεράς): Κύριε Πρόεδρε, το λόγο παρακαλώ για ένα διαδικαστικό θέμα.
      ΠΡΟΕΔΡΕΥΩΝ (Σωτήρης Χατζηγάκης): Ο Πρόεδρος του Συνασπισμού Ριζοσπαστικής Αριστεράς κ. Αλαβάνος έχει το λόγο. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού  Ριζοσπαστικής Αριστεράς): Κύριε Πρόεδρε, σας ευχαριστώ, αλλά δεν χρειάζεται να απαντήσει στην ερώτηση ο κ. Ταλιαδούρος. Η ερώτηση απευθύνεται από Πρόεδρο κόμματος κοινοβουλευτικού στην Υπουργό Εθνικής Παιδείας και Θρησκευμάτων.
      Εκτιμώ τον κ. Ταλιαδούρο, εκτιμώ το αξίωμα του Υφυπουργού, δεν είναι δική του ευθύνη, αλλά ο μόνος που θα μπορούσε να αντικαταστήσει την κυρία Γιαννάκου είναι ο κ. Καραμανλής, κανένας άλλος. 
      Είναι ένα σημαντικό θέμα, στο οποίο δεν μπορεί η κυρία Υπουργός να εμφανίζεται σε όποιες τηλεοπτικές εκπομπές θέλει και όταν της κάνει ερώτηση Πρόεδρος κόμματος να εξαφανίζεται. Η κ. Γιαννάκου θα έλθει εδώ και θα δώσει εξηγήσεις και σε εμένα και σε όλους τους πολίτες και ειδικά στις δεκαοκτώ χιλιάδες πεντακόσιες οικογένειες, οι οποίες υφίστανται αυτήν την αδικία. Αποσύρω την ερώτησή μου και θα την επανακαταθέσω προς την κυρία Υπουργό. 
      Ευχαριστώ. 
      ΑΘΑΝΑΣΙΟΣ ΑΛΕΥΡΑΣ: Έχει δίκιο, κύριε Πρόεδρε. 
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Κύριε Πρόεδρε, το λόγο παρακαλώ.
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υφυπουργός έχει το λόγο.
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Κύριε Πρόεδρε, θα ήθελα να πω ότι η κ. Γιαννάκου αυτήν τη στιγμή είναι στην Επιτροπή Μορφωτικών Υποθέσεων. Και άλλωστε, την ερώτησή σας -ακριβώς την ίδια- την είχατε καταθέσει στις 4 Ιουλίου, χωρίς να έχετε αλλάξει ούτε ένα «και» ήλθε η Υπουργός και σας απήντησε στην ίδια ακριβώς ερώτηση. 
      Σήμερα, σύμφωνα με τον Κανονισμό της Βουλής, εκπροσωπώ το Υπουργείο Παιδείας και την Υπουργό εδώ, για να σας δώσω και άλλες απαντήσεις και εξηγήσεις, αν θέλετε, σύμφωνα με την κοινοβουλευτική τάξη και τη δεοντολογία και νομίζω ότι έτσι αρμόζει με τον Κανονισμό της Βουλής και με τα κοινοβουλευτικά ήθη.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού  Ριζοσπαστικής Αριστεράς): Είναι ντροπή αυτό που ακούω. Είναι ντροπή! Η Υπουργός βρίσκεται πενήντα μέτρα από την Αίθουσα και δεν έρχεται εδώ. Ντροπή! Και είναι και ασέβεια στις οικογένειες όλων αυτών των ανθρώπων. Και σας λέω, ο μόνος που δέχομαι να την αντικαταστήσει είναι ο Πρωθυπουργός, κανένας άλλος. 
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Να πει δυο λόγια και το Προεδρείο. Νομίζω ότι τυπικώς η διαδικασία είναι εντάξει. Αν αναπτύξετε τα επιχειρήματά σας, θα έχουν την ίδια εμβέλεια και την ίδια πιθανόν διεισδυτικότητα, είτε είναι εδώ η κυρία Υπουργός είτε δεν είναι. 
      ΑΘΑΝΑΣΙΟΣ ΑΛΕΥΡΑΣ: Να κρατηθεί …
      ΠΡΟΕΔΡΕΥΩΝ (Σωτήρης Χατζηγάκης): Ένα λεπτό, κύριε Αλευρά, ακούστε και το Προεδρείο. 
      Από τη στιγμή που υπάρχει ο κύριος Υφυπουργός, ο οποίος εκπροσωπεί και δεσμεύεται η Κυβέρνηση –εντάξει, σωστά, ως Πρόεδρος κόμματος θέλετε να είναι η κυρία Υπουργός εδώ-  νομίζω ότι θα μπορούσε να γίνει συζήτηση. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού  Ριζοσπαστικής Αριστεράς): Κύριε Πρόεδρε, δέχομαι να συζητηθούν άλλες ερωτήσεις. Νομίζω ότι ουδείς συνάδελφος στην Επιτροπή Μορφωτικών Υποθέσεων θα είχε αντίρρηση να έλθει πέντε λεπτά η Υπουργός και να περιμένω εδώ την κυρία Υπουργό, έστω και αν συζητηθεί τελευταία η ερώτησή μου. Το δέχομαι αυτό το πράγμα. 
      ΠΡΟΕΔΡΕΥΩΝ (Σωτήρης Χατζηγάκης): Σε αυτό εγώ δεν μπορώ να δεσμευτώ. Υπάρχει μία διαδικασία. Εάν θέλετε να αποσύρετε την ερώτηση, μπορείτε να την αποσύρετε και να την επαναφέρετε. Αλλά να καλέσουμε τώρα επειγόντως την κυρία Υπουργό να απαντήσει, νομίζω δεν είναι μέσα στην τάξη.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού  Ριζοσπαστικής Αριστεράς):  Είναι το μόνο που μπορώ να κάνω, κύριε Πρόεδρε και νομίζω ότι διευκολύνω και το έργο σας και τη σοβαρότητα της Βουλής. Μπορεί να πάει ο κύριος Υφυπουργός να πει στην κυρία Υπουργό να έλθει και να περιμένω να συζητηθεί μετά από την ερώτηση ακόμη και της κ. Ξηροτύρη ή του κ. Παπαθεμελή που είναι η τελευταία ερώτηση .
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Όπως είπα και πριν, επί της ταυτόσημης ερωτήσεως που έγινε στις 4 Ιουλίου η συζήτηση η κυρία Υπουργός ήταν εδώ και απήντησε. Η άποψή της ήταν ότι δεν αλλάζει …
      ΠΡΟΕΔΡΕΥΩΝ (Σωτήρης Χατζηγάκης): Τελείωσε το θέμα.
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Από εκεί και πέρα, κύριε Πρόεδρε, αν χάριν εντυπώσεων γίνονται κάποια πράγματα, αυτό είναι άλλο θέμα. 
      (Θόρυβος στην Αίθουσα)
      ΠΡΟΕΔΡΕΥΩΝ (Σωτήρης Χατζηγάκης): Κύριε Αλαβάνο, νομίζω ότι έχει λήξει το θέμα. Η Κυβέρνηση έχει αυτήν τη θέση. Δεσμεύεται διά μέσου του Υφυπουργού της στην απάντηση την οποία θα σας δώσει. Νομίζω ότι θεωρείται λήξαν το θέμα.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, νομίζω ότι η Κυβέρνηση και ο κύριος Υφυπουργός, που του είπα και καλά λόγια, μπορούσε να υπερασπιστεί καλύτερα τον εαυτό του από το να τον εμφανίζει ότι θα έρθει να διαβάσει μια απάντηση της κ. Γιαννάκου που είχε δώσει πριν βγουν τα αποτελέσματα. Νομίζω ότι είναι θρασυδειλία της Κυβέρνησης. Εγώ προσέφερα μια λύση που θα έδινε διέξοδο. Η ερώτηση αποσύρεται. Θα έρθει η κ. Γιαννάκου είτε πενήντα μέτρα έχει απόσταση είτε δυόμισι χιλιόμετρα.
      ΠΡΟΕΔΡΕΥΩΝ (Σωτήρης Χατζηγάκης): Καλώς. Κατόπιν αυτών αποσύρεται η ερώτηση.
      ΑΘΑΝΑΣΙΟΣ ΑΛΕΥΕΡΑΣ: Κύριε Πρόεδρε, με συγχωρείτε. Νομίζω ότι η συμπεριφορά της κυρίας Υπουργού προς τον Πρόεδρο του Συνασπισμού, Πρόεδρο ενός μεγάλου κόμματος, είναι απαράδεκτη και επιφυλάσσομαι να επανακαταθέσω και εγώ τη δική μου ερώτηση προς τον Πρωθυπουργό, διότι νομίζω ότι στην κοινοβουλευτική διαδικασία είναι πρωτόγνωρο η Υπουργός να μην προσέρχεται και να «κρύβεται» στην επιτροπή.
      ΠΡΟΕΔΡΕΥΩΝ (Σωτήρης Χατζηγάκης): Κύριε Αλευρά, είναι δικαίωμά σας να την αποσύρετε, και θεωρώ ότι η ερώτησή σας έχει αποσυρθεί, αλλά δεν έχετε δίκιο, διότι η Κυβέρνηση εκπροσωπείται και η είναι μια πρακτική η οποία ακολουθείται επί χρόνια τώρα. Δεν είναι κάτι καινούργιο. Δεν ανακαλύψαμε την πυρίτιδα απόψε! Αποσύρεται λοιπόν και η δική σας ερώτηση.
      ΑΘΑΝΑΣΙΟΣ ΑΛΕΥΡΑΣ: Είναι νέο να είναι στη Βουλή και να… 
      ΠΡΟΕΔΡΕΥΩΝ (Σωτήρης Χατζηγάκης): Την επιλογή θα την κάνει η Κυβέρνηση, κύριε Αλευρά, και εφ΄ όσον η Κυβέρνηση θέλει να απαντήσει διά του Υφυπουργού και εφ΄ όσον δεσμεύεται η Κυβέρνηση για το περιεχόμενο της απαντήσεως, τότε τι σας ενδιαφέρει εσάς αν θα είναι ο Υφυπουργός ή η Υπουργός. Δεν το καταλαβαίνω.
      ΑΘΑΝΑΣΙΟΣ ΑΛΕΥΡΑΣ: Συμφωνώ ότι είναι πολιτική επιλογή…
      ΠΡΟΕΔΡΕΥΩΝ (Σωτήρης Χατζηγάκης):  Η πολιτική δεσμεύεται.
      Επίκαιρες ερωτήσεις δευτέρου κύκλου:
      Η πρώτη με αριθμό 942/31.8.2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος, κ. Αθανασίου Αλευρά προς τον Υπουργό Εθνικής Παιδείας και Θρησκευμάτων, σχετικά με τις προθέσεις του Υπουργείου  για τις αλλαγές στο χώρο των Τεχνολογικών Εκπαιδευτικών Ιδρυμάτων της χώρας κ.λπ., απεσύρθη.
      Θα συζητηθεί η δεύτερη με αριθμό 937/31.8.2006 επίκαιρη ερώτηση του Βουλευτή του Κομμουνιστικού Κόμματος Ελλάδος, κ. Γεωργίου Χουρμουζιάδη προς τους Υπουργούς Εσωτερικών, Δημόσιας Διοίκησης και Αποκέντρωσης και Περιβάλλοντος, Χωροταξίας και Δημοσίων Έργων, σχετικά με την έκδοση οικοδομικών αδειών των πολυκατοικιών στην 5η συνοικία του Δήμου Ελευθερίου Κορδελιού του Ν. Θεσσαλονίκης κ.λπ..
      Η επίκαιρη ερώτηση του κ. Χουρμουζιάδη έχει ως εξής:
      «Συνεχίζουν τις κινητοποιήσεις τους οι τριάντα περίπου οικογένειες της 5ης συνοικίας του Δήμου Ελευθερίου Κορδελιού του Νομού Θεσσαλονίκης. Οι οικογένειες αυτές είναι σε απόγνωση, γιατί ενώ αγόρασαν νομότυπα τα διαμερίσματά τους σε πολυκατοικίες για τις οποίες είχαν εκδοθεί κανονικά οικοδομικές άδειες, μετά την απόφαση του Ιανουαρίου 2006 του Διοικητικού Εφετείου Θεσσαλονίκης (στο δικαστήριο είχαν προσφύγει τα ΕΛ.ΠΕ.), οι οικοδομικές άδειες ακυρώθηκαν τελεσίδικα. Το αποτέλεσμα είναι οι λαϊκές αυτές οικογένειες, που χρεώθηκαν με στεγαστικά δάνεια, να μην μπορούν να μείνουν στα διαμερίσματά τους και να παραμένουν στο ενοίκιο.
      Είναι γνωστό ότι σοβαρές ευθύνες έχει η Δημοτική Αρχή από τις υπηρεσίες της οποίας εκδόθηκαν οι οικοδομικές άδειες, χωρίς να παρθεί υπ΄ όψιν η κοινοτική οδηγία SEVEZO. Αυτό όμως δεν απαλλάσσει την Κυβέρνηση από τις ευθύνες της προκειμένου να δώσει άμεσα λύση στο σοβαρό αυτό πρόβλημα και να μην «ρίχνει το μπαλάκια στην Τοπική Αυτοδιοίκηση, τη στιγμή μάλιστα που δεν παίρνει κανένα μέτρο προκειμένου να περιορίσει την επέκταση των μεγάλων βιομηχανικών μονάδων σε περιοχές που ταυτόχρονα επεκτείνεται και η οικιστική ανάπτυξη.
      Ερωτώνται οι κύριοι Υπουργοί, αν θα πάρουν όλα τα μέτρα, ώστε:
      Να παγώσουν άμεσα τα στεγαστικά δάνεια των φτωχών οικογενειών και να τους επιστραφούν τα χρήματα που έδωσαν στους κατασκευαστές ή να τους δοθούν διαμερίσματα σε άλλες περιοχές με την προϋπόθεση ότι συμφωνούν.
      Να γίνει έλεγχος για την έκδοση των οικοδομικών αδειών των συγκεκριμένων πολυκατοικιών και να αποδοθούν ευθύνες».
      Στην ερώτηση του κ. Χουρμουζιάδη θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Καλογιάννης.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Θα απαντήσω στην ερώτηση στο σκέλος που αφορά στο Υ.ΠΕ.ΧΩ.ΔΕ. Η πολεοδομική ενότητα 5 του Δήμου Ελευθερίου Κορδελιού έχει ενταχθεί στο σχέδιο πόλης σύμφωνα με τις διατάξεις των πυκνοδομημένων περιοχών το 1985 και ακολούθησε η έγκριση του γενικού πολεοδομικού σχεδίου το 1989. Στην ενότητα αυτή η προβλεπόμενη χρήση γης είναι «κατοικία». Η συγκεκριμένη πολεοδομική ενότητα γειτνιάζει με μεγάλη βιομηχανική εγκατάσταση των ΕΛ.ΠΕ., η οποία εμπίπτει στις διατάξεις της οδηγίας SEVEZO και σχετική είναι η κοινή υπουργική απόφαση 5697/2000.
      Στη συγκεκριμένη περιοχή εκδόθηκε από το Τμήμα Πολεοδομίας του Δήμου Ελευθερίου Κορδελιού οικοδομική άδεια το 2004, στηριζόμενη στην από 14.9.1999 έγκριση του τμήματος πολεοδομικών εφαρμογών της Νομαρχιακής Αυτοδιοίκησης Θεσσαλονίκης. Η άδεια αυτή ακυρώθηκε με την υπ’ αριθμόν 3002/2005 απόφαση του Διοικητικού Εφετείου Θεσσαλονίκης, σύμφωνα με την οποία: «η πολεοδομική υπηρεσία του Δήμου Ελευθερίου Κορδελιού όφειλε, πριν την έκδοση της προσβαλλόμενης οικοδομικής άδειας να σταθμίσει με αιτιολογημένη πράξη τούς κινδύνους για το υπό ανέγερση συγκρότημα οικοδομών που πρόκειται να χρησιμοποιηθεί ως κατοικία σημαντικού αριθμού προσώπων.
      Συνεπώς η προσβαλλόμενη οικοδομική άδεια εκδόθηκε κατά παράλειψη οφειλόμενης νόμιμης ενέργειας». Το 1999 ξεκίνησε από το Δήμο Ελευθερίου Κορδελιού πρόταση αναθεώρησης του ισχύοντος Γενικού Πολεοδομικού Σχεδίου, η οποία, κατόπιν αλληλογραφίας με τον Οργανισμό Θεσσαλονίκης και στη συνέχεια διαφόρων παρατηρήσεων που έγιναν από τον Οργανισμό, έχει επανυποβληθεί στον Οργανισμό Θεσσαλονίκης και συγκεκριμένα στην εκτελεστική του επιτροπή για έγκριση και προώθηση προς θεσμοθέτηση. Η έγκριση της αναθεώρησης του Γενικού Πολεοδομικού Σχεδίου εκκρεμεί στον Οργανισμό Θεσσαλονίκης. 
      Με την προτεινόμενη αναθεώρηση δεν θίγονται βεβαίως θέματα επικινδυνότητας SEVEZO, τα οποία ήταν γνωστά στους δήμους της περιοχής που γειτνιάζουν με βιομηχανίες οι οποίες εμπίπτουν στις διατάξεις της συγκεκριμένης οδηγίας. Για την οριστική αντιμετώπιση του θέματος η εκτελεστική επιτροπή του Οργανισμού Θεσσαλονίκης έχει αποφασίσει να εκπονηθεί μελέτη από το Αριστοτέλειο Πανεπιστήμιο Θεσσαλονίκης και το Μετσόβιο Πολυτεχνείο, έτσι ώστε να προσδιοριστούν επιστημονικά τεκμηριωμένες κατευθύνσεις για τις επιτρεπόμενες χρήσεις γης σε ολόκληρη την περιοχή της δυτικής Μακεδονίας στην οποία βεβαίως υπάγεται και η συγκεκριμένη πολεοδομική ενότητα 5. 
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ορίστε, κύριε Χουρμουζιάδη, έχετε το λόγο.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Κύριε Πρόεδρε, εδώ ο κύριος Υφυπουργός, περιέγραψε το διοικητικό σκέλος της όλης υπόθεσης, το πώς δόθηκαν οι άδειες,  το πώς αναιρέθηκαν, το πώς αποκλείστηκαν. Το κοινωνικό όμως πρόβλημα των ανθρώπων αυτών; Αφήστε με να μιλήσω λίγο συναισθηματικά. Ήρθαν αυτοί από την πρώην Σοβιετική Ένωση υποτίθεται να βρουν στέγη κάτω από τα φτερά της μητέρας πατρίδας και όχι μόνο η πατρίδα αυτή δεν τους στεγάζει αλλά τους αποκλείει το δικαίωμα να μείνουν στα σπίτια που αυτοί πλήρωσαν. 
      Εσείς απαντήσατε στο μέρος που αφορά το Υ.ΠΕ.ΧΩ.Δ.Ε.. Το άλλο όμως τι θα γίνει; Άρα η ερώτηση μένει χωρίς απάντηση. Τι θα γίνει με αυτές τις οικογένειες; Πού θα στεγαστούν; Πώς θα πληρώσουν τα δάνεια το προϊόν των οποίων το έδωσαν και δεν έχουν κατοικία, δεν έχουν στέγη; 
      Άρα η απάντηση, κύριε Πρόεδρε, όχι μόνο δεν μας καλύπτει αλλά προκαλεί την ερώτηση που καταθέσαμε. Πρέπει να επανακατατεθεί η ερώτηση, για να έχουμε απάντηση στο κυριότερο πρόβλημα. Το άλλο -επιτρέψτε μου να πω- ότι είναι διαδικαστικό: ποιος έδωσε, γιατί έδωσε, οι ευθύνες του δήμου, η λογική του εφετείου που αναίρεσε την άδεια. Η ουσία αυτή τη στιγμή είναι ότι αυτές οι τριάντα οικογένειες βρίσκονται στο δρόμο, κύριε Πρόεδρε. Αυτό είναι το βασικό ερώτημα. 
      Και θα ήθελα να σας πω, κύριε Υφυπουργέ, ότι δυο μεγάλες δεξαμενές των ΕΛ.ΠΕ. έχουν χτιστεί κατά παράβαση της οδηγίας SEVEZO. Και όμως ενώ οι δεξαμενές των ΕΛ.ΠΕ. λειτουργούν, ο φτωχός αυτός κόσμος δεν έχει δικαίωμα να είναι στα σπίτια που πλήρωσε με το κέρδος της καρδιάς του. 
      Κύριε Πρόεδρε, υπογραμμίζω τη δήλωσή μου ότι η ερώτησή μας δεν απαντήθηκε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Χουρμουζιάδη.
      Ορίστε, κύριε Υπουργέ.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Όπως είπα και προηγουμένως, υποχρεούμαι να απαντήσω σε ό,τι αφορά το σκέλος του Υ.ΠΕ.ΧΩ.Δ.Ε.. Δεν έκανα αναφορά στο διοικητικό μέρος μόνο, κύριε συνάδελφε. Αναφέρθηκα στα γεγονότα έτσι όπως έχουν από τη στιγμή που εκδόθηκε η συγκεκριμένη οικοδομική άδεια, έως ότου εκδόθηκε η απόφαση του δικαστηρίου, η οποία έκρινε ότι αυτές οι οικοδομικές άδειες είναι άκυρες. 
      Για τα δάνεια τα οποία τυχόν έχουν πάρει  οι δικαιούχοι δεν είμαι εγώ αρμόδιος να απαντήσω και βεβαίως δεν μπορώ να δώσω απάντηση σε αυτό το θέμα.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Αυτό σημείωσα και εγώ.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Πρέπει όμως να πω ότι στη συγκεκριμένη περίπτωση, σε ό,τι αφορά στον έλεγχο των οικοδομικών αδειών, αυτός δεν γίνεται από το Υ.ΠΕ.ΧΩ.Δ.Ε. Γίνεται από την Περιφέρεια Κεντρικής Μακεδονίας ή από το Σώμα Ελεγκτών Δημόσιας Διοίκησης, που είναι τα αρμόδια όργανα και μπορούν να ελέγξουν τη νομιμότητα ή όχι της έκδοσης των οικοδομικών αδειών. 
      Τέλος, σε ό,τι αφορά στην παρατήρησή σας πως υπάρχουν εγκαταστάσεις των ΕΛ.ΠΕ., οι οποίες λειτουργούν χωρίς να πληρούν τις προβλεπόμενες από την οδηγία SEVEZO προδιαγραφές, αυτό -σας διαβεβαιώνω-  θα ελεγχθεί από το Υ.ΠΕ.ΧΩ.Δ.Ε.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο Υπουργό.
      Τρίτη είναι η με αριθμό 947/31.8.2006 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τους Υπουργούς Εσωτερικών, Δημόσιας Διοίκησης και Αποκέντρωσης και Αγροτικής Ανάπτυξης και Τροφίμων, σχετικά με τον Πολιτικό Σχεδιασμό για την αποκατάσταση των περιοχών που επλήγησαν από τις καταστροφικές πυρκαγιές κ.λ.π.
      Η επίκαιρη ερώτηση της κ. Ξηροτύρη έχει ως εξής:
      «Τραγικές αποδείχθηκαν οι ελλείψεις και των τριών επιπέδων Διοίκησης, της Αυτοδιοίκησης, της Περιφέρειας και των υπηρεσιών των Υπουργείων, με κορυφαίο το έλλειμμα στη λειτουργική τους διασύνδεση για να επιτελέσουν το έργο της πρόληψης αλλά και της αντιμετώπισης των καταστροφικών πυρκαγιών στην Κασσάνδρα, στη Μάνη, προ μηνός στους Ταγαράδες κ.ο.κ..
      Τα μόνα που παραμένουν στο ύψος τους και με τη σημερινή Κυβέρνηση είναι τα κυβερνητικά κλιμάκια της μισής μέρας για την πυρόσβεση της λαϊκής αγανάκτησης.
      Η κατάσταση αυτή δεν μπορεί να συνεχισθεί. Οι καταστροφές είναι βιβλικές, ενώ ο ιστός του κρατικού μηχανισμού έχει πλήρως διαρραγεί. Απαιτείται μια σε βάθος μελέτη για τα αίτια των μεγάλων καταστροφών, των ελλείψεων της Διοίκησης και Αυτοδιοίκησης και του τρόπου αποτελεσματικής διασύνδεσης και συντονισμού τους, έτσι ώστε να εφαρμοστούν τα κατάλληλα μέτρα και ρυθμίσεις, μεταξύ των οποίων: ετοιμότητα οδικού και δασικού δικτύου, αντιπυρικές ζώνες, μόνιμοι και εκπαιδευμένοι πυροσβέστες, ανάκτηση των αρμοδιοτήτων των δασικών υπηρεσιών και επανασύνδεσή τους με το Πυροσβεστικό Σώμα, ενίσχυση της Νομαρχιακής Αυτοδιοίκησης σε αρμοδιότητες και πόρους, εκστρατεία ενημέρωσης των πολιτών για την προστασία του φυσικού πλούτου κ.α.
      Όσον αφορά τη βιώσιμη αποκατάσταση των περιοχών, ειδικότερα για την Κασσάνδρα, απαιτούνται άμεσα μέτρα αντιμετώπισης των πλημμυρών, συστηματικά για την αναζωογόνηση του δάσους, τεχνικά για τη μη ενεργοποίηση των γνωστών κατολισθήσεων, πολεοδομικά για την εδώ και τώρα εξάλειψη των παράνομων κτισμάτων στα δάση και τα ρέματα και φυσικά η προσεκτική μέχρι τετραγωνικού χιλιοστού κήρυξη των καμένων εκτάσεων ως αναδασωτέων κ.α.
      Μετά από αυτά ερωτώνται οι κύριοι Υπουργοί:
      Τους απασχολεί το μεγάλο έλλειμμα στη λειτουργική διασύνδεση των κρατικών υπηρεσιών και της Αυτοδιοίκησης; 
      Πώς αξιολογούν το πρόγραμμα πυροπροστασίας; Ποιοι οι λόγοι που δεν εφαρμόστηκε και πού υπάρχουν οι ευθύνες;
      Πώς διαμορφώνεται ο σχεδιασμός, το χρονοδιάγραμμα και οι πόροι για τη σωτηρία της Κασσάνδρας και των λοιπών περιοχών και τη βιώσιμη αποκατάστασή τους;»
      Στην επίκαιρη ερώτηση της κ. Ξηροτύρη θα δώσει απάντηση ο Υφυπουργός Εσωτερικών, Δημόσιας Διοίκησης και Αποκέντρωσης κ. Αθανάσιος Νάκος.
      Ορίστε, κύριε Υπουργέ, έχετε το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
      Νομίζω ότι η κυρία συνάδελφος, παρ΄ ότι δεν μας έχει συνηθίσει σε αυτήν τη λεκτική, η οποία υπάρχει στην ερώτηση, υπερβάλλει. 
      Ο Υπουργός Δημόσιας Τάξης κ. Βύρων Πολύδωρας κατέθεσε την προηγούμενη εβδομάδα σε αντίστοιχη επίκαιρη ερώτηση όλα τα στοιχεία, από τα οποία αποδεικνύεται ότι ο κρατικός μηχανισμός όχι μόνο σε διάλυση δεν είναι, αλλά ενήργησε σωστά. 
      Αυτό αποδεικνύεται από τον τρόπο που αντιμετωπίστηκαν οι μέχρι τώρα πυρκαγιές, από τη συχνότητα εμφάνισης, τον τρόπο κατάσβεσης, την ετοιμότητα των διατιθέμενων μέσων και από όλα αυτά που απαιτούνται για την καταστολή των πυρκαγιών.
      Όσον αφορά την πυροπροστασία, θέλω να πω τα εξής: 
      Το Υπουργείο Εσωτερικών διέθεσε στην αρχή της αντιπυρικής περιόδου –έγκαιρα- 288.000 ευρώ στους δήμους της Χαλκιδικής και 363.000 ευρώ στους δήμους της Λακωνίας, επιπλέον των 80.000 ευρώ ανά νομό που διέθεσε το Υπουργείο Γεωργίας. Αυτά τα χρήματα προορίζονται, σύμφωνα με το νόμο, τις διατάξεις και την υποχρέωση που έχουν οι δήμαρχοι, για τη λήψη μέτρων. Δεν είναι για έργα. Είναι για την αποψίλωση των εδαφών, για το ξεχορτάριασμα –να το πω έτσι, για να συνεννοηθούμε- γύρω από τις χωματερές, για την αποψίλωση αυτών των κλαδιών που μπαίνουν στους αγροτικούς δρόμους, για όλα αυτά τα έργα.
      Επίσης, έχουν χρηματοδοτηθεί οι νομαρχίες, των οποίων νομαρχιών αρμοδιότητα είναι οι μεταξύ των δημοτικών διαμερισμάτων δρόμοι. Δεν είναι των δήμων. Κάθε νομαρχία έχει χρηματοδοτηθεί με περίπου 4,5 εκατομμύρια ευρώ.
      Από αυτά ένα μεγάλο μέρος είναι για επενδυτικές δραστηριότητες και για πρόληψη όλων αυτών των φαινομένων, που έγκαιρα πρέπει να λαμβάνεται. 
      Παρ’ όλα αυτά μετά τη μεγάλη καταστροφή που έγινε και στη Χαλκιδική και στη Λακωνία, δόθηκαν αμέσως  250.000 ευρώ στο Δήμο Παλλήνης και 1.000.000 ευρώ στη Νομαρχία Χαλκιδικής για την αποκατάσταση ζημιών. Άρχισε η εξατομίκευση των ζημιών προκειμένου να υπάρξουν αποζημιώσεις.
      Ο Υφυπουργός ΠΕ.ΧΩ.Δ.Ε. κ. Ξανθόπουλος διέταξε την άμεση έναρξη των απαιτούμενων μελετών για τα αντιπλημμυρικά έργα που τυχόν θα χρειαστούν. Άνοιξαν όλες οι δίοδοι. Μάλιστα, σε μια βροχή που έπεσε δύο μέρες αμέσως μετά, αποδείχθηκε ότι ήδη τα ρέματα είχαν διανοιχτεί, ούτως ώστε να αποκτήσουν την υδραυλική διατομή, να παροχετεύσουν τις αυξημένες παροχές.
      Ήδη ξεκίνησε η κήρυξη της αναδάσωσης από την πρώτη μέρα. Έχουν ληφθεί η αεροφωτογραφίες και με τη διαδικασία που προβλέπεται από το νόμο, σε δύο το πολύ μήνες θα είναι αποτυπωμένη σε χάρτες η αναδασωτέα περιοχή.
      Τελειώνοντας να πω ότι ο Γενικός Διευθυντής Δασών λέει: «Οι δασικές εκτάσεις που κάηκαν θα κηρυχθούν αναδασωτέες εντός τριών μηνών που προβλέπει ο νόμος και θα απαγορευθεί κάθε επέμβαση. Οι κλιματοεδαφικές συνθήκες της περιοχής και η βλαστική δομή των συστάδων Χαλέπιος πεύκη που κάηκαν, προεξοφλούν τη φυσική τους αναγέννηση. Τυχόν απαιτούμενες τεχνικές αναδασωτέες επεμβάσεις, θα γίνουν μετά την παρέλευση χρόνου αναμονής όπου απαιτείται μετά από εκτίμηση της τοπικής δασικής αρχής». Προφανώς δεν μπορώ να σας ερμηνεύσω επιστημονικά το τι λέει ο Γενικός Διευθυντής Δασών, γιατί δεν είμαι δασολόγος. Αλλά φαντάζομαι ότι έχουν γνώση αυτοί οι οποίοι είναι επιφορτισμένοι με αυτό το έργο.
      Να καταθέσω ότι είναι υπό έκδοση η κοινή υπουργική απόφαση οριοθέτησης των περιοχών και των πιστωτικών διευκολύνσεων για την αποκατάσταση των ζημιών από τις πυρκαγιές Αυγούστου 2006 του Νομού Λακωνίας και του Νομού Χαλκιδικής. Απομένουν δύο υπογραφές από τις τέσσερις. Τα καταθέτω για τα Πρακτικά για να δείτε ότι με μεγάλη ταχύτητα ενήργησε η πολιτεία. 
      (Στο σημείο αυτό ο Υφυπουργός Εσωτερικών, Δημόσιας Διοίκησης και Αποκέντρωσης κ. Νάκος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Είναι 950.000 ευρώ για τον ένα νομό, διευκολύνσεις που υπάρχουν και 2.300.000 ευρώ για τον άλλο νομό.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Η κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, κατά το κύριο μέρος η επίκαιρη ερώτησή μου έχει άλλο περιεχόμενο. Με προβληματίζει που δεν ανησυχεί ο κύριος Υπουργός, γενικά το Υπουργείο Εσωτερικών γι’ αυτήν πράγματι τη διάρρηξη που υπάρχει στον ιστό του κρατικού μηχανισμού και τη μεγάλη αδυναμία να συνεργαστεί και να προλάβει τις μεγάλες καταστροφές με την Τοπική Αυτοδιοίκηση.
      Εγώ δεν σας ρωτώ ούτε για χρήματα ούτε για αποκατάσταση κ.λπ. Το μεγάλο θέμα είναι γιατί δεν προλάβαμε. Όταν καταστρέφονται 80.000 στρέμματα δάσους, μεγάλης αξίας φυσικής, τουριστικής… κ.λπ., το πρόβλημα είναι να ψάξουμε τι φταίει. Αυτός σας ρωτώ κι αυτό με ανησυχεί. Οι μεν τοπικοί άρχοντες στην Κασσάνδρα έλεγαν ότι φταίει η περιφέρεια. Η περιφέρεια έλεγε «εγώ τους έδωσα κάποια χρήματα και δεν τα αξιοποίησαν». Τα Υπουργεία έχουν μείνει πίσω από ένα νομοθετικό πλαίσιο, μια ρύθμιση του 1997, που για μας είναι λανθασμένη. Σταμάτησε οριστικά με τη ρύθμιση αυτή η συνεργασία των δασικών υπηρεσιών και του Πυροσβεστικού Σώματος.
      Επομένως δεν υπάρχει η έννοια, οι διαδικασίες, τα χρήματα, οι πόροι για την πρόληψη. Θα μου πείτε: Υπάρχει για την καταστολή; Πού βρέθηκαν τα αεροπλάνα κ.λπ.; Δεν φτάνω σ’ αυτό το ερώτημα. Όμως, πρέπει το Υπουργείο να σταθεί προσεκτικά και να δει ότι δεν λειτουργούν και δεν συνδέονται και δεν αναλαμβάνουν τις ευθύνες τους τα τρία επίπεδα της διοίκησης. 
      Πρέπει να σας απασχολήσει αυτό το θέμα. Πρέπει να σας απασχολήσει το θέμα ότι οι δασικές υπηρεσίες και σε μία διαφορετική τους σύνδεση με τη Νομαρχιακή Αυτοδιοίκηση πρέπει να ανακτήσουν τις αρμοδιότητές τους, για να μπορέσουν να επιτελέσουν το έργο της δασοπροστασίας και της πρόληψης και να συμμετέχουν μετά και στο έργο της δασοπυρόσβεσης. 
      Πρέπει, από την άλλη πλευρά, οι δασικές υπηρεσίες, οι υπηρεσίες του Υ.ΠΕ.ΧΩ.Δ.Ε. κ.λπ. να είναι ουσιαστικές στα θέματα της προστασίας του δάσους και των παρεμβάσεων. Όταν ήμουν νομάρχης, το 1989-1990 στη Θεσσαλονίκη -ισχυρές τότε οι αποφάσεις νομάρχη- επειδή φύτρωναν πολλαπλώς οι διάφορες βίλες στο Σέιχ-Σου, πήραμε αυτήν την περιβόητη απόφαση με την οποία κηρύξαμε όλη την περιοχή αναδασωτέα και σταμάτησε το κακό. Βέβαια άλλα πράγματα δεν προχώρησαν και έγινε η προσπάθεια πυρκαγιάς και καταστροφής του δάσους Σέιχ-Σου. Πρέπει να πάρετε μέτρα. Μέτρα τα οποία πονάνε, θεσμικά μέτρα, για να μπορέσετε να προστατεύσετε τις περιοχές αυτές. Δεν κάνουμε τίποτα μετά, όταν έχουν καταστραφεί όλες αυτές οι περιοχές. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κυρία συνάδελφε.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Τελειώνω, με το εξής. Πρέπει να μου απαντήσετε: Δεν θα αναθεωρήσετε το θέμα της πυροπροστασίας; Είστε ευχαριστημένος δηλαδή που μέχρι και την τρίτη μέρα μετά τη μετάβαση των κλιμακίων σας στην Κασσάνδρα καιγόταν ακόμη η περιοχή; Είστε ευχαριστημένος που κάηκαν και εκεί και στη Μάνη 80.000 στρέμματα; Δεν πρέπει να αναθεωρήσετε; Για θεσμικές αλλαγές σας μιλάω; Δεν μου απαντάτε. 
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κύριος Υπουργός.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ομολογώ, κύριε Πρόεδρε, ότι αδυνατώ να παρακολουθήσω το συλλογισμό της κυρίας συναδέλφου για τούτο: Πρώτον, όσον αφορά για την προετοιμασία, για την πρόληψη, κατέθεσα λεπτομερή στοιχεία σχετικά με το τι γίνεται. Υπάρχει όμως, ένα θέμα και θα έπρεπε να εξηγήσει η κ. Ξηροτύρη: Να μην εμπιστευόμαστε την Τοπική και Νομαρχιακή αυτοδιοίκηση; Να γίνουμε πάλι ποδηγέτες της αυτοδιοίκησης; Αυτό είπε τη μία στιγμή. Την άλλη στιγμή είπε: «Γιατί δεν εμπιστευόμαστε την τοπική και νομαρχιακή αυτοδιοίκηση;». Μα, αυτό κάνουμε.  Είναι μια μεταβιβασθείσα αρμοδιότητα. Ενισχύουμε με έκτακτα μέτρα οικονομικά και εμπιστευόμαστε και την Τοπική και τη Νομαρχιακή Αυτοδιοίκηση. Κανείς δεν θα ήθελε να συμβαίνουν πυρκαγιές και καταστροφές. Πιστεύετε ότι υπάρχει ένας τέτοιος μηχανισμός, όπου καμία πυρκαγιά δεν θα γινόταν ποτέ; Δηλαδή θα ήμασταν στο απυρόβλητο από εμπρηστές, από καταπατητές, απ’ όλα αυτά τα οποία συμβαίνουν και τα οποία εμφανίζονται στο αστυνομικό δελτίο; 
      Όσον αφορά την οργάνωση, τα επίγεια και τα εναέρια μέσα αυτά δεν είναι αρμοδιότητα του Υπουργείου Εσωτερικών, όμως θυμάμαι σε αντίστοιχη ερώτηση που είχαμε εδώ με τον κ. Πολύδωρα ότι με λεπτομέρεια εξήγησε την επιχειρησιακή ετοιμότητα. Και πάλι, όμως, θέλω να επαναλάβω ότι έχει επέλθει θεαματική βελτίωση και μάλιστα μπορώ να πω και τούτο, ότι παλαιότερα δεν ήμουν θιασώτης της μεταβίβασης των αρμοδιοτήτων στην Πυροσβεστική, όταν ήμουν αρμόδιος Βουλευτής στην Αντιπολίτευση, όμως, το πράγμα πήγε πολύ καλά. Εάν δείτε τα στατιστικά στοιχεία, κυρία Αικατερινάρη, θα δείτε ότι πρώτη φορά είμαστε τόσο καλά οργανωμένοι σε ό,τι αφορά την πρόληψη και την καταστολή των πυρκαγιών. Μακάρι να μη συνέβαινε κάτι τέτοιο. Ο κρατικός μηχανισμός επενέβη. Θα μου πείτε: «Δεν χρειάζεται βελτίωση;». Και βέβαια χρειάζεται βελτίωση. Σε κάθε πράγμα χρειάζεται βελτίωση. Αλλά όχι να εμφανίζουμε ότι έγινε η βιβλική καταστροφή και κανείς δεν ενδιαφέρθηκε και κανένα μέτρο δεν είχε ληφθεί. Νομίζω ότι είναι υπερβολικά αυτά. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Θα συζητηθεί τώρα η τελευταία επίκαιρη ερώτηση. Είναι η τέταρτη με αριθμό 940/31.8.2006 επίκαιρη ερώτηση του Ανεξάρτητου Βουλευτή κ. Στυλιανού Παπαθεμελή προς την Υπουργό Εθνικής Παιδείας και Θρησκευμάτων, σχετικά με τις προθέσεις του Υπουργείου για την εισαγωγή εκμάθησης της τουρκικής γλώσσας στα γυμνάσια κ.λπ.. 
      Η επίκαιρη ερώτηση του κυρίου συναδέλφου έχει ως εξής:
      «Με απόφαση του ΥΠ.Ε.Π.Θ. εισάγεται η διδασκαλία της τουρκικής γλώσσας στα ελληνικά γυμνάσια. 
      Διερωτάται κανείς, το ΥΠ.Ε.Π.Θ. εζήλωσε μήπως τις κωμικοτραγικές φαντασιώσεις της κεμαλικής προπαγάνδας που στο Μεσοπόλεμο με τις πρωτοβουλίες της θετής κόρης του Κεμάλ, Afet Inan, ενέπνεαν τη γιγαντιαία επιχείρηση εκτουρκισμού της ιστορίας και προβολής της τουρκικής γλώσσας ως «Γλώσσας-Ήλιου» από την οποία κατάγονται δήθεν όλες οι γλώσσες του κόσμου.
    Η ενέργεια  προκαλεί αναπάντητα ερωτηματικά. Τα Ελληνόπουλα έχουν υπέρτατη ανάγκη να μάθουν ελληνικά και ξένες γλώσσες που κατά γενική ομολογία που είναι γλώσσες της επιστήμης, της παγκόσμιας λογοτεχνίας και του πολιτισμού. Πάντως σ’ αυτές δεν υπάγεται φευ, η τουρκική. Εάν κάποιοι έχουν επαγγελματικό ή επιστημονικό λόγο οποιαδήποτε από τις εκατοντάδες γλώσσες και διαλέκτους θα το κάνουν ιδιωτικώς. Το σχολείο εκ των πραγμάτων έχει περιορισμένο ζωτικό χρόνο και προτεραιότητες στις οποίες πάντως δεν μπορεί να υπάγεται η τουρκική.
    Ερωτάται η Υπουργός: α)Ποία είναι η ratio legis της επίμαχης απόφασης; β)Ποιοι καλύπτονται πίσω από την εισήγηση του Παιδαγωγικού Ινστιτούτου; γ)Υπάρχει στη συγκεκριμένη περίπτωση αμοιβαιότητα, δηλαδή εξεδόθη ομοίου περιεχομένου απόφαση του τουρκικού Υπουργείου Παιδείας για την εισαγωγή των ελληνικών στα γυμνάσια της γείτονος;»
    Στην επίκαιρη ερώτηση του κ. Παπαθεμελή θα απαντήσει ο Υφυπουργός Εθνικής Παιδείας και Θρησκευμάτων κ. Γεώργιος Καλός.
    ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρίες και κύριοι συνάδελφοι, θα έπρεπε η πολιτική ηγεσία του Υπουργείου Παιδείας δι’ εμού –και αυτό κάνω απόψε με χαρά μου- να ευχαριστήσει τον κ. Παπαθεμελή, για την ευκαιρία που μας δίνει με την επίκαιρη ερώτησή του να διαλύσουμε κάποιους μύθους και κάποιες παρεξηγήσεις σχετικά με δυο υπουργικές αποφάσεις, οι οποίες εξεδόθησαν πριν από λίγο καιρό για την πιλοτική διαδικασία διδασκαλίας της τουρκικής γλώσσας σε πέντε συγκεκριμένα σχολεία της Κομοτηνής και της Ξάνθης. 
    Κανένας, μα, κανένας, κύριε Παπαθεμελή, δεν εζήλωσε ουδεμία δόξα ανάλογη προς εκείνα που λέτε και συμμερίζομαι απολύτως την κριτική σας –αν ήταν εδώ και η κ. Γιαννάκου το ίδιο θα έκανε- για την τουρκική γλώσσα, όσον αφορά ποια είναι η συνέχειά της στο χρόνο και κατά πόσο μπορεί να είναι γεννήτρια άλλων γλωσσών.
    Θα ήθελα, όμως, να σας απαντήσω πολύ προσεκτικά επειδή προσεκτικά  πρέπει να απαντήσει κάποιος σ’ αυτό το θέμα, αφού το επιβάλλουν λόγοι εθνικού συμφέροντος. Κατανοείτε ότι τα επιχειρήματα και τη δικαιολογητική βάση με την οποία ρωτάτε δικαίως τον Υπουργό Παιδείας και όλη την πολιτική ηγεσία του Υπουργείου για το μέτρο που ελήφθη θα τη φτάσουμε μέχρι εκεί που δεν θα θίξει το εθνικό συμφέρον, επειδή όλοι γνωρίζουμε ποια είναι η ιδιομορφία των προβλημάτων στην περιοχή, στην αγαπητή σε όλους μας Ξάνθη.
    Πιστεύω ότι όλοι έχουμε την ίδια καλή προαίρεση σ’ αυτήν την Αίθουσα να αντιμετωπίζουμε τα θέματα εθνικής ευαισθησίας -έστω και αν έχουν εθνικό κυρίως χαρακτήρα, με την ίδια σοβαρότητα που επιβάλλει η ίδια η κατάσταση. Έτσι, λοιπόν, αποποιούμεθα όπως και εσείς το πράξατε στην επίκαιρη ερώτησή σας να υιοθετήσουμε τόνους υψηλούς εθνικής ευαισθησίας κ.λπ., όπως χρησιμοποίησαν από διαφορετικές γωνίες εκείνοι, οι οποίοι διόγκωσαν το θέμα. 
    Κατ’ αράς το θέμα πιστεύω ότι διογκώθηκε εξαιτίας μιας παρεξήγησης. Υπεγράφησαν από την πολιτική ηγεσία του Υπουργείου Παιδείας δυο συγκεκριμένες διαφορετικές αποφάσεις, με διαφορά μιας ημέρας. 
    Η πρώτη όριζε σε ποια σχολεία θα διδαχθούν όλες οι δεύτερες ξένες γλώσσες για το δημοτικό σχολείο και για το γυμνάσιο και η άλλη όριζε την ύλη, την ύλη που ορθώς αναφέρετε και εσείς στην επίκαιρη ερώτησή σας, την επεξεργάστηκε το Παιδαγωγικό Ινστιτούτο ως επίσημος σύμβουλος γι’ αυτά τα θέματα της εκάστοτε κυβέρνησης. Και μάλιστα την επεξεργάστηκε, γιατί έπρεπε να δώσει στους Έλληνες διδάσκοντες και το βιβλίο ακόμα και αναλυτικά περιγεγραμμένο το πρόγραμμα ύλης για να κάνουν αυτήν την προσέγγιση στο πιλοτικό πρόγραμμα. 
    Δήλωση πρώτη: Δεν αφορά όλα τα σχολεία της χώρας, αλλά μόνο πέντε συγκεκριμένα σχολεία, που είναι το 4ο και το 6ο Γυμνάσιο Ξάνθης, το 1ο, το 2ο και το 4ο Γυμνάσιο Κομοτηνής, στα οποία υπάρχει ιδιαίτερο ενδιαφέρον από τους μουσουλμανόπαιδες να έχουν ευχέρεια επιλογής για τη διδασκαλία, ως δεύτερης ξένης γλώσσας, εκτός από τα γαλλικά, τα γερμανικά ή τα ισπανικά και τη δική τους γλώσσα, που τη διδάχθηκαν ως μητρική στην πρωτοβάθμια εκπαίδευση.
      Αυτή είναι η πραγματικότητα και σε αυτούς απευθύνεται η δυνατότητα επιλογής που προσφέρει η ελληνική πολιτεία, αναγνωρίζοντας το δικαίωμά της να ασκεί τη δική της εκπαιδευτική πολιτική στα μέτρα των αναγκών κάθε περιοχής, πόσω μάλλον γι’ αυτήν την τόσο ευαίσθητη περιοχή.
      Στη δευτερολογία μου θα σας πω επακριβώς, ποια είναι τα δύο βασικά επιχειρήματα και με ποιους αριθμούς θεμελιώνεται ο χάρτης στην περιοχή για να σας αποδείξω ότι υπάρχει ενδιαφέρον από μουσουλμανόπαιδες, που έρχονται στα ελληνικά, όχι στα μειονοτικά σχολεία, προέρχονται από μειονοτικά δημοτικά και ζητούν να έχουν την ευχέρεια επιλογής της δεύτερης γλώσσας, πρώτη η ελληνική και ως δεύτερη γλώσσα, τη γλώσσα αφετηρίας.
      Σας ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Ο κ. Παπαθεμελής έχει το λόγο.
      ΣΤΥΛΙΑΝΟΣ-ΑΓΓΕΛΟΣ ΠΑΠΑΘΜΕΛΗΣ: Κύριε Πρόεδρε, αντιλαμβάνεστε ότι η ερώτηση είναι καλής πίστεως και αν η τοποθέτηση που κάνει τώρα ο κύριος Υπουργός είχε γίνει εξ αρχής όταν έφυγαν από το Υπουργείο Παιδείας οι αποφάσεις αυτές και πήγαν στην Εφημερίδα της Κυβερνήσεως. Τότε δεν θα σημειώνονταν οι αντιδράσεις, οι οποίες εν τω μεταξύ επήλθαν και μάλλον δεν θα υπήρχε το πρόβλημα. 
      Αντιλαμβάνομαι, ότι το θέμα είναι σε μία εντελώς διαφορετική βάση από εκείνη που εισπράττει ο αναγνώστης της πολυσέλιδης απόφασής σας, κύριε Υφυπουργέ, της 10ης Ιουλίου 2006. Πράγματι, σ’ αυτήν την απόφαση, η εντύπωση η οποία αφήνεται στον αναγνώστη, στον οποιονδήποτε αναγνώστη, είναι ότι εισάγεται η διδασκαλία της τουρκικής γλώσσας ως υποχρεωτικής, γιατί δεν γίνεται καμία διάκριση μεταξύ υποχρεωτικής ή προαιρετικής. Και την εισάγετε σε όλα εν γένει τα σχολεία της χώρας. Και βεβαίως θα διηρωτάτο ο οιοσδήποτε πως είναι δυνατόν να έχουμε καταλήξει εμείς, οι οποίοι δεν μάθαμε τουρκικά, όταν είχαμε τους Τούρκους κατακτητές εδώ μάλιστα οι Τούρκοι στην Κρήτη αναγκάστηκαν να μάθουν ελληνικά, για να συνεννοούνται με τους Έλληνες και όχι οι Έλληνες τουρκικά, τώρα υποχρεωνόμαστε από μία απόφαση να μάθουμε τουρκικά.
      Εγώ χαίρω γιατί τελικώς σας έδωσα την ευκαιρία να αποσαφηνίσετε, αλλά θέλω να σας πω ότι δεν είναι παρανόηση. Είναι λάθος χειρισμός, από μέρους των υπηρεσιών σας, της αποφάσεως, η οποία δημοσιεύτηκε στην Εφημερίδα της Κυβερνήσεως. Οποιοσδήποτε θα διάβαζε αυτήν την απόφαση, θα έλεγε αυτό που εισπράττω και εγώ. Μάλιστα σήμερα το πρωί μου τηλεφώνησε Ελληνοαμερικανός καθηγητής Πανεπιστημίου από την Καλιφόρνια για να μου πει τι γίνεται, εκτουρκιστήκαμε γλωσσικά, ότι  εκτουρκιζόμαστε υποχρεωτικά κ.λπ.;
      Θέλω επ’ ευκαιρία της ενασχόλησής σας με τα σχολεία της Θράκης να σκεφθείτε κάτι που το ελληνικό κράτος όφειλε να το είχε σκεφθεί από χρόνια. Το ελληνικό κράτος έχει διαπράξει εκεί κατά συρροή και κατ’ εξακολούθηση λάθη. Μεταξύ αυτών είναι και ο γλωσσικός εκτουρκισμός όλων των μουσουλμάνων της Θράκης, ενώ κατά τη Συνθήκη της Λοζάνης οφείλει το ελληνικό κράτος να διδάσκει τους μουσουλμανόπαιδες τη μητρική τους γλώσσα.
      Αυτό δεν το έκανε τουλάχιστον από το 1953  και εφεξής το ελληνικό κράτος. Διδάσκει σε όλους υποχρεωτικά τουρκικά, ενώ είναι πασίγνωστο ότι οι Πομάκοι και οι Ρομά δεν έχουν καμία εθνοφυλετική σχέση με τους Τούρκους. Πρέπει να εξετάσετε και αυτήν την πλευρά του θέματος. Και επίσης τις υπηρεσίες σας που πρέπει να αποφεύγουν ολισθήματα του είδους αυτού. Εμείς θα παρακολουθήσουμε ότι θα γίνου όλα έτσι όπως τα ανακοινώνετε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Παπαθεμελή.
      Ο κύριος Υφυπουργός έχει το λόγο.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, οπωσδήποτε έτσι είπα και εγώ στην πρωτολογία μου, συμφωνούμε ότι είναι απολύτως καλοπροαίρετη και γι’ αυτό ευχαρίστησα τον κ. Παπαθεμελή που κατέθεσε την επίκαιρη ερώτηση. Όμως, είναι βέβαιο ότι δεν είναι λάθος των υπηρεσιών. Οι υπουργικές αποφάσεις δεν έχουν χαρακτήρα δελτίου Τύπου, το οποίο αναλύει ή έρχεται τουλάχιστον να επεξηγήσει μια κυβερνητική πολιτική.
      Μπορείτε να πείτε, λοιπόν, ότι δεν υπήρξε πριν από τη δημοσιοποίηση των δύο υπουργικών αποφάσεων, οι οποίες ορθώς –διοικητικώς και πρακτικώς- είναι χωριστές: δηλαδή μία απόφαση για το ποια είναι τα σχολεία στα οποία θα διδαχθεί και μια άλλη απόφαση για το ποια θα είναι η ύλη, χωρίς να αναφέρεται στα σχολεία ειδικώς αυτή που αναφέρατε και που λέτε ότι δημιούργησε την ψευδή εντύπωση ότι εμείς πάμε να επιβάλουμε την τουρκική ως δεύτερη γλώσσα στα ελληνικά σχολεία. Δεν νομίζω ότι είχαμε ποτέ τέτοια πρόθεση. Καμία κυβέρνηση δεν θα είχε ποτέ τέτοια πρόθεση. 
      Πέραν αυτού, θα ήθελα να πω, λοιπόν, στην Ολομέλεια -στα πλαίσια αυτού του κοινοβουλευτικού ελέγχου- δυο-τρία αριθμητικά δεδομένα, για να καταλάβετε, κυρίες και κύριοι συνάδελφοι, ποιοι είναι οι λόγοι που μας οδήγησαν εδώ. 
      Πρώτον, κατά το σχολικό έτος 2005-2006 φοίτησαν στα γυμνάσια της Θράκης –μιλάω και για τους τρεις νομούς- εννιά χιλιάδες επτακόσιοι ογδόντα εννέα μαθητές. Απ’ αυτούς περίπου δυόμισι χιλιάδες ήσαν απόφοιτοι μειονοτικών σχολείων, δηλαδή σε ποσοστό 24% επί του συνόλου. Αυτό το ποσοστό –διόλου ευκαταφρόνητο, μόνο αυτήν τη σημείωση κάνω- δεν είναι κατανεμημένο ισόποσα στους τρεις νομούς. Είναι περίπου 6% στο Νομό Έβρου, 35% στο Νομό Ροδόπης και 37% στο Νομό Ξάνθης. Το 24% που ξεκίνησε από μειονοτικά δημοτικά σχολεία και διδάχθηκε ως πρώτη γλώσσα την τουρκική έρχεται να διδαχθεί δευτεροβάθμιες σπουδές στην ελληνική γλώσσα σ’ αυτό το ποσοστό, για να μην υπάρχει καμιά αιτίαση από καμιά γωνία –απ’ όποια γωνία και αν μπορεί να ακουστεί κάτι τέτοιο-  ότι αποκόπτεται από τη πρώτη του γλωσσική επιλογή ή την κληρονομία του. Για το σκοπό αυτό προσφέρουμε εμείς ως δυνατότητα επιλογής δεύτερης γλώσσας, με αυτό το πιλοτικό πρόγραμμα και πάντως από Έλληνες καθηγητές, ειδικευμένους σε αυτό, και με βιβλία και ύλη που την έχει επεξεργαστεί ειδικά και με απόλυτη προσοχή, κύριε συνάδελφε, το Παιδαγωγικό Ινστιτούτο τη δυνατότητα να συνεχίζουν να διδάσκονται την τουρκική, αν το επιθυμούν και αν φθάσουν να κάνουν δωδεκαμελή τμήματα, που είναι και ο ελάχιστος αριθμός. 
      Δεύτερον,  φέτος αποφοίτησαν, κύριε Πρόεδρε, από τα ελληνικά μειονοτικά δημοτικά χίλιοι εκατόν ένδεκα τουρκόφωνοι μαθητές, ενώ διακόσιοι εξήντα δύο αποφοίτησαν από τα ελληνικά δημόσια δημοτικά σχολεία. Από το σύνολο αυτό των μαθητών οι χίλιοι τριακόσιοι εβδομήντα τρεις είναι τουρκόφωνοι μαθητές και απ’ αυτούς μόνο οι τετρακόσιοι θα παρακολουθήσουν δευτεροβάθμια μειονοτική εκπαίδευση ως συνέχεια της πρωτοβάθμιας εκπαίδευσης. Οι υπόλοιποι έρχονται στα ελληνικά δημόσια γυμνάσια. 
      Αυτά τα παιδιά στην Α΄ γυμνασίου θα έχουν μαθήματα απολύτως στα ελληνικά, πρώτη διδασκόμενη υποχρεωτική γλώσσα τα αγγλικά και δυνατότητα επιλογής, μαζί με τα γαλλικά και τα γερμανικά, επιπλέον και της τουρκικής. Αυτή είναι η πραγματική διάσταση του θέματος. 
      Ευχαριστώ πολύ. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
       ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 
      Υπουργείου Εμπορικής Ναυτιλίας. 
      Μόνη συζήτηση επί της αρχής, των άρθρων και του συνόλου του σχεδίου νόμου: «Σύσταση Ινστιτούτου Ναυτικής Κατάρτισης με την επωνυμία «ΠΟΣΕΙΔΩΝ ΙΝΣΤΙΤΟΥΤΟ ΝΑΥΤΙΚΗΣ ΚΑΤΑΡΤΙΣΗΣ Α.Ε.» και άλλες διατάξεις». 
      Το νομοσχέδιο θα συζητηθεί κατά τη σημερινή συνεδρίαση. 
      Υπουργείου Τουριστικής Ανάπτυξης. 
      Μόνη συζήτηση επί της αρχής των άρθρων και του συνόλου του σχεδίου νόμου: «Ανάπτυξη ιαματικού τουρισμού και λοιπές διατάξεις». 
      Ερωτάται το Σώμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται. 
      ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Υπουργείου Εθνικής Άμυνας. 
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου Συμφωνίας και Συναντίληψης (Memorandum of Understanding – MOU) μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανώτατου Συμμαχικού Διοικητή και του Ανώτατου Συμμαχικού Διοικητή Μετασχηματισμού της Συμμαχίας σε σχέση με τις διατάξεις Υποστήριξης της Φιλοξενούσας Χώρας σε επιχειρήσεις/ασκήσεις ΝΑΤΟ μετά των συνημμένων Παραρτημάτων Α και Β αυτού». 
      Ερωτάται το Σώμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται. 
      ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Κύριοι συνάδελφοι, επανερχόμαστε στο νομοσχέδιο του Υπουργείου Εμπορικής Ναυτιλίας: Μόνη συζήτηση επί της αρχής, των άρθρων και του συνόλου του σχεδίου νόμου: «Σύσταση Ινστιτούτου Ναυτικής Κατάρτισης με την επωνυμία «ΠΟΣΕΙΔΩΝ ΙΝΣΤΙΤΟΥΤΟ ΝΑΥΤΙΚΗΣ ΚΑΤΑΡΤΙΣΗΣ Α.Ε.» και άλλες διατάξεις». 
      Η Διάσκεψη των Προέδρων αποφάσισε στη συνεδρίασή της, της 31.8.2006, τη συζήτηση του νομοσχεδίου αυτού σε δύο συνεδριάσεις. Προτείνω, λοιπόν, σήμερα να γίνει μία συνεδρίαση επί της αρχής και αύριο μια συνεδρίαση εφ’ όλων των άρθρων.
      Συμφωνεί το Σώμα; 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Επομένως η Βουλή συμφώνησε. 
      Κύριε Υπουργέ, θέλετε  να κάνετε κάποια παρατήρηση; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ναι, κύριε Πρόεδρε, έχω μερικές τροποποιήσεις. 
      ΠΡΟΕΔΡΕΥΩΝ (Σωτήρης Χατζηγάκης): Ο Υπουργός Εμπορικής Ναυτιλίας κ. Εμμανουήλ Κεφαλογιάννης έχει το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, θέλω να καταθέσω έξι τροποποιήσεις, οι περισσότερες των οποίων είναι ουσιαστικές νομοτεχνικές βελτιώσεις. Γίνονται δεκτές παρατηρήσεις συναδέλφων Βουλευτών και κυρίως εισηγητών κατά τη διάρκεια της συζήτησης στην Επιτροπή Παραγωγής και Εμπορίου και είμαι στη διάθεση των συναδέλφων για περισσότερες εξηγήσεις. 
      (Στο σημείο αυτό ο Υπουργός Εμπορικής Ναυτιλίας κ. Εμμανουήλ Κεφαλογιάννης καταθέτει στα Πρακτικά τις προαναφερθείσες νομοτεχνικές βελτιώσεις, οι οποίες έχουν ως εξής:
      ( Να φωτογραφηθούν οι νομοτεχνικές βελτιώσεις σελ.61 )
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ οι νομοτεχνικές βελτιώσεις να διανεμηθούν στους συναδέλφους Βουλευτές.
      Πριν δώσω το λόγο στον ομιλητή εισηγητή του νομοσχεδίου, έχω την τιμή να σας ανακοινώσω ότι κατά τη συζήτηση νομοσχεδίου αυτού που θα συζητήσουμε απόψε Κοινοβουλευτικός Εκπρόσωπος της Νέας Δημοκρατίας ορίζεται ο Βουλευτής κ. Μιλτιάδης Βαρβιτσιώτης με απόφαση του Γενικού Γραμματέα της Κοινοβουλευτικής Ομάδας της Νέας Δημοκρατίας κ. Σταύρου.
      Επίσης, με απόφαση του Γραμματέα της Κοινοβουλευτικής Ομάδος του ΠΑ.ΣΟ.Κ. κ. Ρέππα εκ μέρους του ΠΑ.ΣΟ.Κ. ορίζεται Κοινοβουλευτικός Εκπρόσωπος ο Βουλευτής κ. Ιωάννης Διαμαντίδης. 
      Με απόφαση του Κοινοβουλευτικού Εκπροσώπου του Κ.Κ.Ε. κ. Κολοζώφ Κοινοβουλευτικός Εκπρόσωπος εκ μέρους του Κ.Κ.Ε. ορίζεται ο Βουλευτής  κ. Τσιόγκας Δημήτριος. 
      Εκ μέρους του Συνασπισμού, με απόφαση του Προέδρου του Συνασπισμού Ριζοσπαστικής Αριστεράς κ. Αλαβάνου, ορίζεται ειδικός αγορητής ο Βουλευτής κ. Ιωάννης Δραγασάκης.
      Το λόγο έχει ο εισηγητής της  Νέας Δημοκρατίας κ. Πίττας. 
      ΙΩΑΝΝΗΣ ΠΙΤΤΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, το συζητούμενο σήμερα σχέδιο νόμου του Υπουργείου Εμπορικής Ναυτιλίας: «Σύσταση Ινστιτούτου Ναυτικής Κατάρτισης με την επωνυμία «ΠΟΣΕΙΔΩΝ ΙΝΣΤΙΤΟΥΤΟ ΝΑΥΤΙΚΗΣ ΚΑΤΑΡΤΙΣΗΣ Α.Ε.» και άλλες διατάξεις» στοχεύει κυρίως στον περιορισμό της ανεργίας, σε συνδυασμό με το μετασχηματισμό των επαγγελμάτων σε κρίση και αποτελεί κεντρικό στόχο της κυβερνητικής πολιτικής. Ιδιαίτερα για τον πολύ σημαντικό κλάδο και ευαίσθητο της ελληνικής ναυτιλίας καταβάλλεται ένας διαρκής αγώνας, καθημερινός αγώνας για τη διασφάλιση των συμφερόντων του Έλληνα  ναυτικού, αλλά και την αντιμετώπιση του φαινομένου της ανεργίας στον κλάδο. Ειδικά το τελευταίο, παρά τη διαρκή άνθιση της ελληνικής ναυτιλίας τα πρόσφατα χρόνια, έχει αρχίσει να λαμβάνει ανησυχητικές διαστάσεις. 
      Στο πλαίσιο της ανάπτυξης της ναυτιλίας, με ταυτόχρονη διασφάλιση των συμφερόντων του Έλληνα ναυτικού, αλλά και την αντιμετώπιση του φαινομένου της ανεργίας στον κλάδο, το Υπουργείο Εμπορικής Ναυτιλίας χαράσσει νέα πολιτική, η οποία θα υλοποιηθεί από την ψήφιση του παρόντος νομοσχεδίου με την ίδρυση ενός Ινστιτούτου Ναυτικής Κατάρτισης και επιμόρφωσης, το οποίο θα είναι και ο τελικός δικαιούχος για τις δράσεις κατάρτισης άνεργων ναυτικών, ναυτιλιακών και λιμενικών ειδικοτήτων με τη μορφή ανώνυμης εταιρείας. Θα λειτουργεί χάριν του δημοσίου συμφέροντος και θα υπόκειται στην εποπτεία και τον έλεγχο του κράτους, θα διοικείται από επταμελές διοικητικό συμβούλιο, διευθύνοντα σύμβουλο και θα έχουν θητεία για τέσσερα χρόνια με κεντρικό στόχο την απόκτηση από τους συμμετέχοντας καταρτιζόμενους νέων δεξιοτήτων, ώστε να κατακτηθεί ο στόχος της επανένταξής τους στο σύγχρονο εργασιακό περιβάλλον. 
      Σύμφωνα, επίσης, με το άρθρο 3 του νομοσχεδίου για την υλοποίηση των στόχων, η ανώνυμη εταιρεία θα μπορεί να ιδρύει στην περιφέρεια με κοινή απόφαση των Υπουργών Εσωτερικών, Οικονομίας και Οικονομικών και Εμπορικής Ναυτιλίας, που θα καθορίζονται οι όροι και οι προϋποθέσεις, κέντρα ναυτιλιακής κατάρτισης και απασχόλησης, τα  οποία θα είναι πανελλήνιας εμβέλειας ή μπορεί επίσης να συμμετέχει σε επιχειρήσεις και να συγκροτεί δίκτυα συνεργασίας με νομικά ή φυσικά πρόσωπα.
      Σ’ αυτό το πλαίσιο πιστεύουμε ότι θα δοθεί η δυνατότητα και η ευκαιρία στην περιφέρεια και μάλιστα σε ναυτοτόπους, όπως είναι και η πατρίδα μου η Χίος ή και άλλες περιφέρειες, οι οποίες διαθέτουν μεγάλο ποσοστό εν ενεργεία ναυτικών, Ακαδημίες Εμπορικού Ναυτικού και επιπρόσθετα κατάλληλο έμψυχο υλικό και ναυτική τεχνογνωσία τόσων δεκαετιών, να αναλάβουν ένα σημαντικό μερίδιο για την υλοποίηση των στόχων, που φιλοδοξεί να επιτύχει το νομοσχέδιο με την ίδρυση Κέντρων Κατάρτισης και Επιμόρφωσης. 
      Το Υπουργείο Εμπορικής Ναυτιλίας σε συνεργασία με το Υπουργείο Απασχόλησης και Κοινωνικής Προστασίας ήδη συμμετέχει σε προγράμματα κατάρτισης ανέργων πλοιάρχων και μηχανικών, τα Κ.Ε.Σ.Ε.Ν.. Προχωρώντας, όμως, ένα βήμα παραπέρα και δείχνοντας πραγματικά το ουσιαστικό ενδιαφέρον για την υπόθεση της ελληνικής ναυτιλίας, έρχεται σήμερα να καλύψει ένα σημαντικό κενό των προηγούμενων κυβερνήσεων αναφορικά με την απόκτηση νέων δεξιοτήτων -για την επανένταξη στο σύγχρονο εργασιακό περιβάλλον και την αντιμετώπιση της ανεργίας των ναυτικών- κατώτερου προσωπικού, ειδικοτήτων ναυτών, μηχανοδηγών, θαλαμηπόλων, μαγείρων, ηλεκτρολόγων και άλλων κατωτέρων πληρωμάτων. 
      Οι παραπάνω ναυτικοί σήμερα αποκτούν τα πτυχία, τις άδειές τους κυρίως μετά από προηγούμενη θαλάσσια υπηρεσία, σε ορισμένες δε περιπτώσεις και μετά από εξετάσεις. Παρά ταύτα η πράξη απέδειξε ότι οι σύγχρονες ανάγκες των πλοίων και οι τεχνολογικές εξελίξεις ξεπερνούν τις δεξιότητες των ναυτικών, χωρίς να υφίσταται σήμερα πλαίσιο, ούτε έστω καθυστερημένης προσαρμογής προς τις ανάγκες και τις εξελίξεις αυτές. 
      Το Ινστιτούτο Ναυτικής Κατάρτισης, το οποίο θα είναι και ο τελικός δικαιούχος για δράσεις κατάρτισης άνεργων ναυτικών, ναυτιλιακών και λιμενικών ειδικοτήτων, δεν αποτελεί ένα πρόσχημα για την ενίσχυση των δικαιούχων παρέχοντάς τους ένα άτυπο επίδομα ανεργίας, σε μια κατηγορία ανέργων, που δεν εμπίπτει στους κανόνες επιλεξιμότητας του Ο.Α.Ε.Δ.. 
      Αντίθετα είναι μία σύγχρονη πρόταση για την απόκτηση δεξιοτήτων, ενταγμένη πλήρως στο πνεύμα της νέας οικονομίας και του σύγχρονου επιχειρείν. Ευελπιστεί δε να δώσει στους καταρτιζόμενους την απαραίτητη ώθηση για την επανένταξή τους στο περιβάλλον της σύγχρονης ναυτιλίας. Παράλληλα θα έχει τη δυνατότητα να υλοποιήσει δράσεις που θα συμβάλουν σ’ ένα από τα κυρίαρχα ζητούμενα της νέας οικονομίας, το μετασχηματισμό της εργασίας. 
      Κυρίες και κύριοι συνάδελφοι, στη σύγχρονη οικονομία ο κεντρικός στόχος είναι η αλλαγή της εξειδίκευσης των εργαζομένων, με σκοπό να καλύπτονται οι ανάγκες θέσεων απασχόλησης από εργαζόμενους σε ειδικότητες που είναι σε κρίση και που τελικά απειλούνται με χρόνια ανεργία. 
      Το Ινστιτούτο Ναυτικής Κατάρτισης σε συνεργασία με όλους τους αρμόδιους φορείς σχεδιασμού θα υλοποιήσει δράσεις κατάρτισης, με την ολοκλήρωση των οποίων το μεγαλύτερο ποσοστό των συμμετεχόντων θα έχει όλα τα αναγκαία εφόδια και τις δεξιότητες για να επιστρέψουν στην αγορά εργασίας. 
      Η επαγγελματική κατάρτιση και επιμόρφωση αποδεικνύεται με τη χορήγηση του ναυτικού πιστοποιητικού, που με κοινή απόφαση των Υπουργών Απασχόλησης και Κοινωνικής Προστασίας και Εμπορικής Ναυτιλίας καθορίζονται οι όροι, οι προϋποθέσεις και η διαδικασία χορήγησής του. 
      Το ναυτικό πιστοποιητικό θα χορηγείται δωρεάν στους άνεργους ναυτικούς και στους λιμενικούς. Για τις ναυτιλιακές ειδικότητες η δαπάνη για τη χορήγηση του ως άνω πιστοποιητικού θα βαρύνει τις ναυτιλιακές εταιρείες με την υπογραφή προς τούτο σχετικής σύμβασης. 
      Και επειδή, κυρίες και κύριοι συνάδελφοι, κατά τη συζήτηση του νομοσχεδίου στην Επιτροπή Παραγωγής και Εμπορίου, έγινε πολύς λόγος για τα δίδακτρα των καταρτιζόμενων, που στο άρθρο 5 του νομοσχεδίου εμφανίζονται ως πόροι της εταιρείας, θα ήθελα να διευκρινίσω τα εξής:
      Στην επιδοτούμενη κατάρτιση το επιχειρησιακό πρόγραμμα ονομάζει δίδακτρα τα έξοδα κατάρτισης, δηλαδή λειτουργικά έξοδα του ινστιτούτου, αμοιβές των εκπαιδευτών, επιδότηση στους καταρτιζόμενους άνεργους ναυτικούς. Όσον αφορά το ποσό, λοιπόν, που αντιστοιχεί στα δίδακτρα, αφού μιλάμε για πρόγραμμα επιδοτούμενης κατάρτισης από την Κοινότητα όλα τα έξοδα καλύπτονται εξολοκλήρου από κοινοτικούς πόρους. Δεν πληρώνει τίποτε ο καταρτιζόμενος ναυτικός. Αν ήταν ιδιωτικό πρόγραμμα κατάρτισης, θα πλήρωνε ο καταρτιζόμενος δίδακτρα.
      Ο όρος «δίδακτρα» που αναφέρεται στο άρθρο 5 δεν μπορεί να αλλάξει, γιατί έτσι εγγράφεται στον προϋπολογισμό το κοινοτικό κονδύλι, που αντιστοιχεί στα έξοδα κατάρτισης. Αν αλλάξουμε τον όρο, κινδυνεύουμε να μην πάρουμε τα χρήματα, γιατί δεν θα εμπίπτουμε στις τεχνικές προδιαγραφές του προγράμματος, βάσει των διακηρύξεων της Κοινότητας για τα συγκεκριμένα έργα της κατάρτισης. Άλλωστε και κατά τη συζήτηση στην eπιτροπή, ο κύριος Υπουργός κατηγορηματικά δήλωσε ότι ο καταρτιζόμενος άνεργος ναυτικός δεν θα πληρώνει τίποτε.
      Αξίζει επίσης να σημειωθεί ότι, ακολουθώντας σταθερά φιλελεύθερη πολιτική στον οικονομικό τομέα, το υπό ίδρυση ινστιτούτο θα λειτουργεί με ιδιωτικο-οικονομικά κριτήρια. Θα έχει εξασφαλισμένους πόρους για τη βιωσιμότητά του, χωρίς παραπέρα επιβάρυνση από τον κρατικό προϋπολογισμό. Θα στελεχωθεί από εξειδικευμένους τεχνοκράτες και επιστήμονες της κατάρτισης και με τη δημιουργία και την υλοποίηση προγραμμάτων επιδοτούμενης κατάρτισης και επιμόρφωσης ναυτικών όλων των ειδικοτήτων επιδιώκονται –και οι σύγχρονες αντιλήψεις επιβεβαιώνουν ότι θα επιτευχθούν- τα εξής:
      Πρώτον, καλύτερη ποιότητα στελεχών του Εμπορικού Ναυτικού.
      Δεύτερον, βελτιωμένο επίπεδο παροχής υπηρεσιών εκ μέρους του ελληνικού ναυτεργατικού δυναμικού.
      Τρίτον, εξασφάλιση μεγαλύτερης κινητικότητας και παροχή δυνατοτήτων επιλεξιμότητας Ελλήνων ναυτικών, τόσο στον ελληνικό όσο και στον ελληνόκτητο εμπορικό στόλο, για απασχόληση.
      Τέταρτον, ανταπόδοση του υψηλότερου κόστους εργασίας των Ελλήνων ναυτικών, σε σχέση με ναυτικούς τρίτων χωρών, με την παροχή απ’ αυτούς υψηλότερου επιπέδου υπηρεσιών. 
      Πέμπτον, διαρκής προσαρμογή στις εκάστοτε ανάγκες της αγοράς της ναυτικής εργασίας, μέσω εξειδικευμένου φορέα, που παρακολουθεί τις εξελίξεις. 
       Άρα μεσοπρόθεσμα και μακροπρόθεσμα θα επιτευχθεί η ενίσχυση της απασχόλησης και η ταυτόχρονη μείωση της ανεργίας του ελληνικού ναυτεργατικού δυναμικού. 
      Το συζητούμενο νομοσχέδιο, κυρίες και κύριοι συνάδελφοι, αποτελεί μια καινοτομία στο ναυτικό τομέα. Συμπληρώνει το στρατηγικό σχεδιασμό για την ναυτική κατάρτιση και έρχεται να αποτελέσει το επόμενο βήμα στη νομοθετική παρέμβαση, η οποία έγινε πρόσφατα με το νόμο του Υπουργείου Εμπορικής Ναυτιλίας για τη ναυτική εκπαίδευση. 
      Εισηγούμαι την ψήφιση του νομοσχεδίου.
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστούμε πολύ, κύριε Πίττα. 
      Το λόγο έχει ο εισηγητής του ΠΑ.ΣΟ.Κ. κ. Ρήγας. 
       ΠΑΝΑΓΙΩΤΗΣ ΡΗΓΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, συζητάμε σήμερα μια νομοθετική πρωτοβουλία του Υπουργείου Εμπορικής Ναυτιλίας, που έχει ως στόχο την παρέμβαση στον τομέα της κατάρτισης των Ελλήνων ναυτικών και των ασχολούμενων με τα ναυτιλιακά επαγγέλματα, λιμενικά επαγγέλματα, με στόχο, όπως τουλάχιστον ισχυρίζεται το Υπουργείο που έχει την πρωτοβουλία, την αύξηση των θέσεων απασχόλησης και τη μείωση της ανεργίας στο χώρο των εργαζομένων στη θάλασσα. 
      Είναι πράγματι μία παρέμβαση απ’ αυτές που δεν μας έχει συνηθίσει το Υπουργείο Εμπορικής Ναυτιλίας. Δηλαδή παίρνει μια πρωτοβουλία να φέρει προς συζήτηση και προς ψήφιση εδώ στη Βουλή  τη δημιουργία ενός ινστιτούτου.
      Απ΄ ό,τι θυμόμαστε όλοι μας είναι και η πρώτη ολοκληρωμένη παρέμβαση του Υπουργείου Εμπορικής Ναυτιλίας, μετά από κάποιες αποσπασματικές ρυθμίσεις, που έχει μέχρι σήμερα προκαλέσει στο νόμο που ρυθμίζει τα της ακτοπλοΐας. Είναι μια πρώτη παρέμβαση που, κατά την άποψή μας, δεν εξυπηρετεί σε καμία περίπτωση το σκοπό για τον οποίο εισάγεται. 
      Ερώτημα πρώτον: Υπάρχει ανάγκη να αντιμετωπίσουμε το πρόβλημα της ανεργίας των Ελλήνων ναυτικών; Σ’ αυτό κανένας δεν πιστεύω ότι έχει αντίρρηση. Προφανώς θα πρέπει να υπάρξει μια πολιτική ολοκληρωμένη, στοχευμένη για την αντιμετώπιση του προβλήματος της ανεργίας των Ελλήνων ναυτικών. Χρειάζεται κατάρτιση; Απαιτείται κατάρτιση στον τομέα των Ελλήνων ναυτικών; Βεβαίως απαιτείται κατάρτιση. Θα πρέπει να αξιοποιήσουμε τους πόρους της Ευρωπαϊκής Κοινότητας, του Κοινωνικού Ταμείου κατά βάση για να καταρτίσουμε, να επιμορφώσουμε τους ναυτικούς και τους ασχολούμενους με ναυτικές και λιμενικές εργασίες; Προφανέστατα, ναι. Δεν υπάρχει καμία αντίρρηση.
      Να δούμε, λοιπόν, πώς έρχεται σήμερα η Κυβέρνηση να απαντήσει σ’ αυτήν την παραδοχή, σε αυτό που όλοι μας αναγνωρίζουμε ότι χρειάζεται. Κατ’ αρχάς, ο κύριος Υπουργός στην επιτροπή μάς είπε ότι επείγεται, διότι αν δεν προχωρήσουμε γρήγορα θα υπάρξει μια απώλεια κοινοτικών πόρων που θα πρέπει να διατεθούν, να απορροφηθούν –είπε- άμεσα στον τομέα της κατάρτισης, της αξιοποίησης του ανθρώπινου δυναμικού. ΄Αρα νομοθετούμε κάτω από μια πίεση απώλειας κοινοτικών πόρων. Είναι γνωστός ο πανικός, που έχει καταλάβει την Κυβέρνηση σήμερα εξαιτίας της διαφαινόμενης απώλειας πόρων από το Γ΄ Κοινοτικού Πλαίσιο Στήριξης, απώλεια πόρων σε όλα τα επιχειρησιακά προγράμματα και προφανώς και στο πρόγραμμα απασχόλησης και επαγγελματικής κατάρτισης. Υπάρχουν, λοιπόν, διαθέσιμοι πόροι τους οποίους πρέπει να αξιοποιήσουμε.
      Ερώτηση: Είναι κακό αυτό; Προφανώς δεν είναι κακό. Κακό θα είναι να χαθούν οι πόροι. Το καλό, όμως, θα ήταν όχι απλώς να απορροφηθούν κάτω από τον πανικό της απώλειας, αλλά να αξιοποιηθούν αυτοί οι πόροι. Και αξιοποίηση των πόρων οφείλει να γίνεται με συγκεκριμένη πολιτική, με στρατηγική και με τη χρήση μέσων και εργαλείων, τα οποία θα έχουν και διαχρονικότητα και βιωσιμότητα. 
      Η Κυβέρνηση επιλέγει να δημιουργήσει ένα γραφειοκρατικό μηχανισμό, μια γραφειοκρατική δομή, να προσθέσει δαπάνες στον κρατικό προϋπολογισμό, γιατί ιδρύεται ένα νομικό πρόσωπο με τη μορφή της ανώνυμης εταιρείας, επιδοτούμενο από τον κρατικό προϋπολογισμό, άρα είναι μια αύξηση και μια επιβάρυνση του κρατικού προϋπολογισμού, μια πρόσθετη δημόσια δαπάνη, που γίνεται από μια Κυβέρνηση, η οποία επαγγέλλεται λιγότερο κράτος, λιγότερο σπάταλο κράτος και μείωση της δημόσιας δαπάνης, δηλαδή ελάφρυνση του κρατικού προϋπολογισμού. ΄Εχουμε, λοιπόν, κάθε χρόνο μια επιβάρυνση του κρατικού προϋπολογισμού για τη λειτουργία αυτού του ινστιτούτου. Και βεβαίως, μετά την ολοκλήρωση των κοινοτικών προγραμμάτων μπαίνει ένα σοβαρότατο ερώτημα, τι θα γίνει με όλες αυτές τις δομές, όλα αυτά τα ινστιτούτα, τα οποία φαίνεται να είναι κρατικοδίαιτα και φαίνεται ότι δεν θα μπορέσουν να επιβιώσουν όταν εκλείψουν τα κοινοτικά προγράμματα και οι κοινοτικές ενισχύσεις.
      Πώς θα μπορούσε να γίνει, λοιπόν, η κατάρτιση, αφού συμφωνήσαμε όλοι μας ότι χρειάζεται, αφού συμφωνήσαμε όλοι μας ότι στην κοινωνία της γνώσης, στην οικονομία της γνώσης είναι απαραίτητη η απόκτηση δεξιοτήτων, είναι απαραίτητη η επιμόρφωση του εργατικού δυναμικού, είναι απαραίτητη η συνεχής κατάρτιση των εργαζομένων.
      Αυτή η ανάγκη υπάρχει και στο χώρο της ναυτικής εργασίας, όχι αυτό που είπε κάπως μπερδεμένα ο εισηγητής της Πλειοψηφίας κ. Πίττας, ο οποίος μίλησε για την κινητικότητα στο χώρο της εργασίας και για τη δυνατότητα να υπάρχει και μία αλλαγή και μία προσαρμογή. Αυτό είναι ένας γενικός κανόνας για την κινητικότητα μέσα στον εργασιακό χώρο. 
      Για τους ναυτικούς, όμως, μπαίνει ένα ερώτημα. Δηλαδή τι θέλουμε; Να καταρτίσουμε και να επιμορφώσουμε τους ναυτικούς για να αλλάξουν προσανατολισμό, να τους βγάλουμε δηλαδή από το χώρο της ναυτικής εργασίας; Μήπως αυτό έχει σχέση μ’ ένα άρθρο του νομοσχεδίου, όπου αναφέρεται ότι μπορεί οι άνεργοι ναυτικοί να προσλαμβάνονται ως οδηγοί και ως χειριστές ανυψωτικών μηχανημάτων; Να το πούμε καθαρά. Θέλουμε δηλαδή να καταρτίσουμε τους ναυτικούς για να μην είναι ναυτικοί, θέλουμε να υπάρξει μία προσαρμοστικότητα των ανέργων ναυτικών σε άλλους τομείς; Να το συζητήσουμε, αλλά να πείτε καθαρά προς τα πού θέλετε να πάει η πολιτική σας, για την αντιμετώπιση της ανεργίας στον τομέα των ναυτικών. 
	Δημιουργείται, λοιπόν, ένα Ινστιτούτο Επαγγελματικής Κατάρτισης του οποίου του όνομα είναι «Ποσειδών» αφού το αλλάξαμε. Δεν πειράζει, δεν θα μείνω καθόλου εδώ. Θα πω, όμως, ότι η περιγραφή της λειτουργίας του, η δομή του, η διάρθρωσή του, το προσωπικό του αφήνονται να καθοριστούν από το καταστατικό, το οποίο θα συνταχθεί στη συνέχεια. Έτσι διάφορα άλλα ζητήματα εσωτερικής οργάνωσης και υπηρεσιών, που θα περιέχει το ινστιτούτο, αφήνονται στον εσωτερικό κανονισμό λειτουργίας. 
      Υπάρχει, λοιπόν, μία γενικότητα στις διατάξεις αυτού του νομοσχεδίου, μία γενικότητα που επιτρέπει κάποια πράγματα σε κάποιους καλούς συναδέλφους με πρώτο και κύριο τον εισηγητή της Πλειοψηφίας κ. Πίττα, ο οποίος προφανώς καλώς έκανε, κύριε Υπουργέ. Του δώσατε τη δυνατότητα να το κάνει, να απευθυνθεί στους Χιώτες και να τους πει για Ινστιτούτο Επαγγελματικής Κατάρτισης στη Χίο. Θα πρέπει να ενημερώσω και τους υπόλοιπους συναδέλφους ότι προφανώς με τον ίδιο τρόπο καλό είναι να το πουν και αυτοί στις εκλογικές τους περιφέρειες…
	ΑΝΑΣΤΑΣΙΟΣ ΚΑΡΑΜΑΡΙΟΣ: Δεν βλάπτει αυτό.
	ΠΑΝΑΓΙΩΤΗΣ ΡΗΓΑΣ: Όχι, δεν βλάπτει καθόλου, απλώς στο τέλος μην αρχίσετε να τσακώνεστε για το πού θα γίνει αυτό το Ινστιτούτο Επαγγελματικής Κατάρτισης, διότι τελικά θα γίνει σαν το φούρνο του Χότζα, θα το περιφέρετε σ’ όλες τις εκλογικές περιφέρειες και σε κάθε εκλογική περιφέρεια θα φτιάχνετε και από ένα κέντρο κατάρτισης με πανελλαδική εμβέλεια μάλιστα και θα το φτιάχνετε στην περιφέρεια. 
	Μέσα στο νομοσχέδιο θα μπορούσε να υπάρχει μία διάταξη, η οποία θα έλεγε ότι μπορούν να δημιουργηθούν περιφερειακά κέντρα ή παραρτήματα, πράγμα το οποίο δεν προβλέπεται. Εξακολουθεί να παραμένει η διάταξη που λέει για τη δυνατότητα δημιουργίας κέντρου πανελλαδικής εμβέλειας, χωρίς να μπει ο όρος «και παραρτήματα».
	ΑΝΑΣΤΑΣΙΟΣ ΚΑΡΑΜΑΡΙΟΣ: Θα μπει, θα το ζητήσουμε.
	ΠΑΝΑΓΙΩΤΗΣ ΡΗΓΑΣ: Δεν έχει μπει αυτός ο όρος, γι’ αυτό, λοιπόν, θα πρέπει να μη σπεύδουν να το εκμεταλλευθούν κάποιοι συνάδελφοι, λέγοντας στις εκλογικές τους περιφέρειες ότι δημιουργούνται ινστιτούτα. Ακόμα δεν δημιουργήθηκε το κεντρικό ινστιτούτο, ακόμα δεν έγινε η κεντρική δομή. Ας κάνουμε υπομονή για να δούμε πώς θα επιβιώσει, πώς θα προχωρήσει, να δούμε ότι δεν θα έχει την τύχη κάποιων άλλων δομών κατάρτισης, που έχουν γίνει και οι οποίες είναι έντονα προβληματικές και στη συνέχεια θα δούμε και για τα παραρτήματα και για τις περιφερειακές δομές και όλα αυτά, τα οποία αναφέρετε.
	Επαναλαμβάνω ότι για μας αυτό το ινστιτούτο προσθέτει γραφειοκρατία και δημιουργεί και ένα χώρο, όπου κατά την προσφιλή τακτική της η Κυβέρνηση θα βολέψει αρκετούς ημετέρους, είτε στο επίπεδο του διοικητικού συμβουλίου είτε στο επίπεδο των συνεργατών, των συμβούλων, των επιμορφωτών.
      Όλα αυτά δεν ρυθμίζονται μέσα στο σχέδιο νόμου. Όλα αυτά αφήνονται για μετά. Σ’ εμάς δημιουργείται όχι η υποψία, αλλά η πεποίθηση ότι πάμε να φτιάξουμε άλλον έναν οργανισμό για να κατασπαταλήσουμε πόρους του δημοσίου και να βολέψουμε και κάποιους. Δεν θα μπορούσε να γίνει μέσω άλλων δομών η κατάρτιση; 
      Κατ’ αρχάς υπάρχει μια υπουργική απόφαση, η οποία είναι εν ενεργεία, η οποία καθορίζει τις δομές κατάρτισης. Ορίζει ένα ενιαίο κέντρο συντονισμού των ενεργειών κατάρτισης πανελλαδικά και διάφοροι φορείς, που ασχολούνται με την απασχόληση και την ανεργία, όπως είναι ο Ο.Α.Ε.Δ., έχουν φτιάξει ανώνυμη εταιρεία, σαν κι αυτή που έχει φτιάξει ο Ο.Α.Ε.Δ. «Επαγγελματική Κατάρτιση Α.Ε.», η οποία προφανέστατα και έχει κάνει και μπορεί να κάνει κατάρτιση συνεχιζόμενη σε ομάδες ανέργων και σε ομάδες ανέργων με ειδικά χαρακτηριστικά.
      Άρα θα μπορούσαμε να αξιοποιήσουμε αυτήν τη δομή, η οποία –ειρήσθω εν παρόδω- έχει πρόβλημα στη λειτουργία της. Δεν στηρίζεται και υπάρχει πρόβλημα επιβίωσής της. Άρα αντί να δημιουργούμε νέες δομές, θα πρέπει ίσως να στηρίξουμε τις υπάρχουσες δομές.
      Επίσης θα μπορούσε να αξιοποιηθεί και στη σύνταξη αυτού του νομοσχεδίου, αλλά και στα ζητήματα της κατάρτισης το έμπειρο προσωπικό της ναυτικής εκπαίδευσης που υπάρχει στις σχολές του Υπουργείου Εμπορικής Ναυτιλίας. Στην ακρόαση των εκπροσώπων των φορέων ο εκπρόσωπος του εκπαιδευτικού δυναμικού των σχολών του Υπουργείου Εμπορικής Ναυτιλίας διατύπωσε την πικρία του, γιατί καθόλου δεν αξιοποιήθηκε η δική τους πείρα και οι γνώσεις τους και στη σύνταξη αυτού του νομοσχεδίου, αλλά και στο στήσιμο όλης αυτής της δομής, η οποία πάει να γίνει.
      Αλλά και τα Κ.Ε.Σ.Ε.Ν. με την καινούργια μορφή -που, επαναλαμβάνω, μπορεί να πιστοποιηθούν κέντρα κατάρτισης- θα μπορούσαν και αυτά να πιστοποιηθούν ως κέντρα κατάρτισης και να χρησιμοποιηθούν για την κατάρτιση του κατώτερου προσωπικού, γιατί για την κατάρτιση του κατώτερου προσωπικού μιλάμε. 
      Άκουσα τον εισηγητή της Πλειοψηφίας και στην επιτροπή, που μίλησε για τα ναυτιλιακά γραφεία, που μίλησε για τη νέα οικονομία που χρειάζεται στελέχη επιχειρήσεων. Μα, δεν πρόκειται να καταρτίσουμε ούτε στελέχη επιχειρήσεων ούτε στελέχη ναυτιλιακών εταιρειών. 
      Είπαμε ότι πρόκειται να καταρτίσουμε κατώτερο προσωπικό και αυτό καλό θα ήταν να έμπαινε. Αυτό που λέμε στα λόγια, θα έπρεπε να ειπωθεί μέσα στο νομοσχέδιο, ότι θέλουμε να καταρτίσουμε θαλαμηπόλους, ότι θέλουμε να καταρτίσουμε ναύτες, να τα λέμε τα πράγματα με το όνομά τους. Μη δίνουμε έτσι την εντύπωση ότι πάμε να κάνουμε καμιά σημαντική παρέμβαση με ιδιαίτερη σημασία και έμφαση στις νέες τεχνολογίες και στην τεχνογνωσία που υπάρχει σήμερα.
      Άρα, λοιπόν, για εμάς ούτε απαραίτητη ήταν αυτή η δομή ούτε αποτελεσματική τη βλέπουμε να είναι. Τη βλέπουμε να είναι γραφειοκρατική, πολυδάπανη και χωρίς να μπορεί να παίξει το ρόλο που καλείται –υποτίθεται- να παίξει.
      Εμείς πιστεύουμε ότι αν θέλουμε να ασχοληθούμε σοβαρά με το ζήτημα της ανεργίας των ναυτικών, θα έπρεπε να προχωρήσουμε σε μια ολοκληρωμένη νομοθετική πρωτοβουλία και παρέμβαση, η οποία θα είχε να κάνει με τα ζητήματα της αξιόπιστης καταγραφής των ανέργων ναυτικών –δηλαδή, με την κατάρτιση αξιόπιστων μητρώων ανέργων ναυτικών- θα είχε να κάνει με την προστασία των ναυτικών κατά την ανεργία τους, θα είχε να κάνει με την επιδοματική πολιτική απέναντι στους ναυτικούς μας και με την κατάρτιση. 
      Με άλλα λόγια, θα είχε να κάνει μ’ έναν οργανισμό απασχόλησης Ελλήνων ναυτικών, έναν Ο.Α.Ε.Ν. –κατ’ αντιστοιχία με τον Ο.Α.Ε.Δ.- ο οποίος θα έδινε απάντηση συνολικά στο πρόβλημα της ανεργίας των ναυτικών. Στα πλαίσια της εθνικής πολιτικής για την απασχόληση και την κατάρτιση, αυτός ο οργανισμός θα αντιμετώπιζε σφαιρικά, συνολικά και αποτελεσματικά το ζήτημα της ανεργίας. Ό,τι άλλο κάνετε αυτήν τη στιγμή είναι ημίμετρο, είναι ατελέσφορο και είναι και προβληματικό από τη γέννησή του. 
      Γι’ αυτό, λοιπόν, το λόγο εμείς δεν πρόκειται να στηρίξουμε αυτήν την πρωτοβουλία της Κυβέρνησης. Δεν ψηφίζουμε τη δημιουργία αυτού του Ινστιτούτου Επαγγελματικής Κατάρτισης.
      Θα σταματήσω εδώ, κύριε Πρόεδρε και δεν θα αναφερθώ στις λοιπές διατάξεις και στα άρθρα του νομοσχεδίου, τα οποία είναι ιδιαίτερα σημαντικά και τα οποία θα σχολιάσω κατά την κατ’ άρθρον τοποθέτησή μου. 
      Θα ήθελα μόνο να πω ότι θεωρούμε απαράδεκτη την εφαρμοζόμενη και από τον συγκεκριμένο Υπουργό, για άλλη μια φορά, τακτική, να κατατίθενται την Παρασκευή και το Σάββατο ουσιαστικά νέες τροπολογίες οι οποίες, κατά την άποψή  μου, έρχονται για να ρυθμίσουν κάποια ζητήματα που κινούνται στα όρια των εξυπηρετήσεων ή της ικανοποίησης κάποιων αιτημάτων. Έρχονται πάλι αποσπασματικά, έρχονται πάλι με μια αίσθηση φωτογραφικών ρυθμίσεων, ενώ θα μπορούσαν και αυτά να είναι διατάξεις ενός νομοσχεδίου, που θα έκανε μια ολοκληρωμένη παρέμβαση και στα ζητήματα της βαθμολογικής εξέλιξης των λιμενικών και στα ζητήματα της μισθολογικής πολιτικής των λιμενικών. Όλα αυτά, λοιπόν, έρχονται πάλι με τροπολογίες μετά τα μεσάνυχτα στο τέλος της εβδομάδας. 
      Το αναφέρω απλώς ως σχόλιο. Δεν μπαίνω, όμως, στην ουσία των διατάξεων. Θα μπω όταν θα συζητήσουμε τις τροπολογίες. 
      Καταψηφίζουμε, λοιπόν, το σχέδιο νόμου. Θεωρούμε την παρέμβασή σας ως γραφειοκρατική, ατελέσφορη και αναποτελεσματική.
      Σας ευχαριστώ. 
    (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Ρήγα. 
       Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Τσιόγκας. 
      ΗΛΙΑΣ ΦΩΤΙΑΔΗΣ: Θεσσαλός!
      ΠΡΟΕΔΡΕΥΩΝ (Σωτήρης Χατζηγάκης): Το είπαμε προηγουμένως, γι’ αυτό δεν το επαναλαμβάνουμε.
      ΗΛΙΑΣ ΦΩΤΙΑΔΗΣ: Εγώ το είπα … 
      ΠΡΟΕΔΡΕΥΩΝ (Σωτήρης Χατζηγάκης): Αναφερόμενος στην προηγούμενη δήλωση.
      ΗΛΙΑΣ ΦΩΤΙΑΔΗΣ: … για να του υπενθυμίσω την υποχρέωση που έχουν οι Θετταλοί έναντι των Μακεδόνων.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, έχετε το λόγο, κύριε Τσιόγκα. 
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Υποστηρίχθηκε από τον εισηγητή της Πλειοψηφίας ότι οι ναυτικοί στα καράβια πρέπει να καταρτίζονται στις νέες τεχνολογίες. Αλήθεια, πιστεύετε ότι μ’ αυτήν την εταιρεία που πάτε να φτιάξετε, θα έχετε σ’ αυτό το ινστιτούτο την τεχνογνωσία και αυτό το επίπεδο των σπουδών, για να εφοδιάσετε τους καταρτιζόμενους στις νέες τεχνολογίες στα καράβια, έτσι όπως λέτε; Εμείς αμφιβάλλουμε και έχουμε ενστάσεις σοβαρές γι’ αυτό που εσείς λέτε ότι πάτε να αντιμετωπίσετε. 
      Στη συνέχεια, λέτε ότι με την κατάρτιση και με τα εφόδια που θα πάρουν οι άνεργοι ναυτικοί απ’ αυτό το ινστιτούτο –την  ιδιωτική εταιρεία, δηλαδή- θα αντιμετωπίσετε το πρόβλημα της ανεργίας.
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Ποιος το ισχυρίζεται αυτό;
      ΔΗΜΗΤΡΙΟΣ ΤΣΙΟΓΚΑΣ: Ο εισηγητής. Και στην επιτροπή ειπώθηκε κατά κόρον ότι έτσι θα αντιμετωπίσουμε το πρόβλημα της ανεργίας. Θα τους καταρτίσουμε, θα τους δώσουμε νέες δεξιότητες και θα αποκτήσουν ικανότητες μέσα από το ινστιτούτο. 
      Τρέφετε αυταπάτες μ’ αυτά που λέτε στους άνεργους ναυτικούς και μάλιστα είναι και πρόκληση να λέτε ότι θα αντιμετωπιστεί και το πρόβλημα της ανεργίας, εάν κάποιοι από τα κατώτερα πληρώματα καταρτιστούν. Οι απολογητές του συστήματος πάντοτε προσπαθούσαν να επιχειρηματολογήσουν στην εργατική τάξη -και ιδιαίτερα στους ανέργους- ότι θα λύσουμε το πρόβλημα της ανεργίας.
      Αυτό κάνετε και τώρα. Το πρόβλημα της ανεργίας ούτε μπορείτε, ούτε έχετε τη θέληση, ούτε το ίδιο το σύστημα πρόκειται να το λύσει. Μάλιστα το ίδιο το σύστημα αναπαράγει την ανεργία, γιατί θέλει τους ανέργους ως εφεδρικό στρατό για να κτυπά τα δικαιώματα των εργαζομένων, τα δικαιώματα της εργατικής τάξης, αφού είναι γνωστό τι λένε οι εφοπλιστές, τι λένε οι βιομήχανοι προς τους εργαζόμενους. Λένε: «Μη μιλάτε, μη ζητάτε, γιατί κοιτάξτε πόσοι περιμένουν απ’ έξω!». 
      Κι εδώ υπάρχουν τρεις χιλιάδες άνεργοι ναυτικοί, οι οποίοι δεν παίρνουν ούτε Ταμείο Ανεργίας ...
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Χίλιοι επτακόσιοι ήταν τον Αύγουστο. 
      ΔΗΜΗΤΡΙΟΣ ΤΣΙΟΓΚΑΣ: Χίλιους επτακόσιους λέτε εσείς. Εμείς το αμφισβητούμε αυτό, όπως αμφισβητούμε και τα συνολικά νούμερα και ποσοστά, που μαγειρεμένα δίνει η σημερινή Κυβέρνηση, όπως έκανε και η προηγούμενη. Γίνεται ένα μαγείρεμα κι ένα ανακάτεμα, όπως αυτό που πάτε να κάνετε τώρα. Θα τους παίρνετε και την κάρτα ανεργίας και δεν θα θεωρούνται άνεργοι, όπως γίνεται στον Ο.Α.Ε.Δ..
Για να πάει να παρακολουθήσει σεμινάριο για δύο μήνες ένας άνεργος, υποχρεούται να παραδώσει την κάρτα ανεργίας. Θα τους λέτε βέβαια και εσείς: «Φέρτε εδώ την κάρτα ανεργίας, πηγαίνετε στο ινστιτούτο και αυτό το διάστημα σας σβήνουμε από τον κατάλογο των ανέργων». 
      Εμείς ξεκαθαρίζουμε από την αρχή ότι είμαστε αντίθετοι με την ίδρυση και λειτουργία ινστιτούτων-εταιρειών, τα οποία θα λειτουργούν σύμφωνα με τη νομοθεσία των ανωνύμων εταιρειών. Γιατί για ανώνυμη εταιρεία πρόκειται, το λέτε καθαρά στο νομοσχέδιο.
      Θεωρούμε ότι η εκπαίδευση είναι αποκλειστική υποχρέωση του κράτους και πρέπει να είναι δημόσια, να παρέχεται δωρεάν σε όλους και σε όλες, χωρίς να πληρώνουν δραχμή. Και ενώ επιμέναμε στη συζήτηση στην επιτροπή, βλέπουμε ξανά καθαρογραμμένο το νομοσχέδιο και στο άρθρο 5 λέει ότι θα πληρώνουν, παρά τους ισχυρισμούς του εισηγητή της Κυβέρνησης ότι δεν θα πληρώνουν δραχμή. 
      Το άρθρο 5 λέει καθαρά ότι οι τακτικοί πόροι της εταιρείας είναι οι ακόλουθοι: οι πρόσοδοι από την περιουσία της, οι πάσης φύσεως πρόσοδοι από την παροχή υπηρεσιών. Θα υπάρχουν και οι παραγγελίες που θα κάνουν οι εφοπλιστές προς το ινστιτούτο για το τι προγράμματα σπουδών θα υπάρχουν μέσα στο ινστιτούτο, ποιοι θα διδάσκουν, τι θα διδάσκουν, τι θα λένε στους άνεργους εκπαιδευόμενους. Θα είναι προγράμματα, τα οποία θα είναι κατά παραγγελία των εφοπλιστών, αν θέλετε και αυτών των δουλεμπορικών γραφείων που υπάρχουν στα λιμάνια. 
      Στη συνέχεια, λέτε ότι οι πόροι της εταιρείας θα προέρχονται από τα έσοδα και από τα δικαιώματα της χορήγησης πιστοποιητικών κατάρτισης. Δηλαδή, το πιστοποιητικό που θα πάρει, θα το πληρώσει; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μου επιτρέπετε, κύριε συνάδελφε;
      ΔΗΜΗΤΡΙΟΣ ΤΣΙΟΓΚΑΣ: Όχι, σας παρακαλώ, θα τα πείτε στην ομιλία σας. Τα είπαμε και στην επιτροπή, ζητήσαμε να τα βγάλετε αυτά, αλλά δεν τα βγάλατε. Δικαιολογήσατε αυτό το άρθρο με το υποχρεωτικό, ότι μας υποχρεώνει, δηλαδή, η Ευρωπαϊκή Ένωση –έτσι είπατε- να τα βάλουμε μέσα, για να πάρουμε τα κονδύλια από την Ευρωπαϊκή Ένωση. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε συνάδελφε, αν μου επιτρέπετε. Το ίδιο το επιχειρησιακό πρόγραμμα πληρώνει τα χρήματα για τους ναυτικούς. Αυτά που λέτε, ισχύουν μόνο για ιδιώτες. Οι ναυτικοί δεν θα βαρύνονται ούτε με ένα σεντ ή μία παλιά δραχμή. 
      Το είπαμε αυτό. Κρατήστε το, όπως το δηλώνω στη Βουλή.
      ΔΗΜΗΤΡΙΟΣ ΤΣΙΟΓΚΑΣ: Λέτε: «οι τακτικές ή έκτακτες εισφορές ημεδαπών ή αλλοδαπών νομικών ή φυσικών προσώπων», αυτό που είπατε τώρα δηλαδή. Παρακάτω, όμως, λέτε ότι οι πόροι της εταιρείας θα προέρχονται από τα δίδακτρα των καταρτιζομένων, όπως αυτά καθορίζονται από τα εθνικά και κοινοτικά προγράμματα χρηματοδότησης των δράσεων κατάρτισης …
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Τα προγράμματα κατάρτισης θα πληρώνονται από την Ευρωπαϊκή Ένωση. 
      ΔΗΜΗΤΡΙΟΣ ΤΣΙΟΓΚΑΣ: Σήμερα φτιάχνετε ένα ινστιτούτο με κεφάλαιο 60.000 ευρώ, όπως λέτε μέσα στο άρθρο, με χίλιες ονομαστικές μετοχές, με εξήντα ευρώ η κάθε μία. Αυτές τις μετοχές αύριο θα τις αγοράσουν οι εφοπλιστές, θα τις αγοράσουν τα δουλεμπορικά γραφεία, αφού είναι ανώνυμη εταιρεία. Αυτοί  θα παραγγέλνουν. Αύριο θα είναι άλλος Υπουργός, αύριο μπορεί να είναι άλλη κυβέρνηση. 
      Μη λέτε άλλα τώρα. Το νομοσχέδιο είναι συγκεκριμένο. Θα πληρώνουν οι καταρτιζόμενοι, αναφέρεται στο άρθρο 5. Βεβαίως, δεν μπορούμε να συμφωνήσουμε. Ούτε βέβαια μπορούμε να συμφωνήσουμε –όπως είπα πριν- στην ίδρυση και λειτουργία ινστιτούτων-εταιρειών, που θα λειτουργούν με βάση το τι θέλουν οι εφοπλιστές. 
      Οι άνεργοι ναυτικοί, λοιπόν, για να αποκτήσουν το λεγόμενο «Ναυτικό Πιστοποιητικό», θα πληρώνουν. Ανατρέπεται, δηλαδή, αυτό που υπάρχει μέχρι τώρα, που είναι ο δημόσιος και δωρεάν χαρακτήρας της εκπαίδευσης. 
      Ένα δεύτερο στοιχείο είναι ότι ανατρέπεται η μέχρι τώρα πρακτική, κατά την οποία το ναυτικό φυλλάδιο το παίρνει είτε από δημόσιο φορέα ανάλογα με το πόσο χρόνο εργασίας έχει σαν προϋπηρεσία είτε από οποιαδήποτε άλλη δημόσια σχολή ναυτικής εκπαίδευσης.
      Το σχέδιο νόμου της Κυβέρνησης δεν είναι κάτι καινούργιο. Το ν. 3153  του ΠΑ.ΣΟ.Κ. του 2003 για τη ναυτική επαγγελματική εκπαίδευση και κατάρτιση δεν τον ψηφίσατε τότε που ήσασταν αντιπολίτευση και όχι γιατί δεν συμφωνούσατε. Συμφωνούσατε και παρασυμφωνούσατε, αλλά για μικροκομματικούς λόγους είπατε ότι «Δεν τον ψηφίζουμε». Τον εφαρμόσατε και τον εφαρμόζετε σήμερα που είσθε Κυβέρνηση και βέβαια φέρατε και άλλο νόμο, τον 3450/2006, φέτος δηλαδή, για να αναβαθμίσετε και να αναδιαρθρώσετε τη ναυτική εκπαίδευση ακόμα περισσότερο με βάση τις απαιτήσεις των εφοπλιστών. Αυτή είναι η ουσία. Τώρα φέρνετε και τρίτο νόμο για να ανατρέψετε και τις εργασιακές σχέσεις, για να υπηρετήσετε πλήρως τους εφοπλιστές, για να μην υπάρχει καμία χαραμάδα, για να μην υπάρχει κάτι που δεν θέλουν οι εφοπλιστές.
      Είπατε ότι τον Αύγουστο ήταν χίλιοι επτακόσιοι οι άνεργοι ναυτικοί που είναι γραμμένοι. Τρεις χιλιάδες, είπε ο εκπρόσωπος των σωματείων προχθές στην αρμόδια επιτροπή. Μάλιστα είπα και πριν -και θα το επαναλάβω- ότι το πρόβλημα της ανεργίας δεν το λύνει κανένα ινστιτούτο, καμία κατάρτιση και καμία εκπαίδευση.
      Μάλιστα, θέλω να τονίσω το εξής: Όλα αυτά τα νομοσχέδια που φέρνετε και ψηφίζετε, δεν αλλάζουν τίποτα προς το καλύτερο. Αντίθετα, ανατρέπουν τις εργασιακές σχέσεις των ναυτεργατών προς το χειρότερο, χειροτερεύουν τη ζωή των ναυτεργατών, οι οποίοι δουλεύουν σε συνθήκες γαλέρας μέσα στα καράβια. Ο τελευταίος νεκρός ναυτεργάτης την προηγούμενη εβδομάδα στο καράβι, στο λιμάνι του Πειραιά, σκοτώθηκε μετά από είκοσι δύο ώρες εργασίας. Για ποια οκτάωρα μιλάμε, για ποιες συνθήκες εργασίας μιλάμε, για ποια δικαιώματα των εργαζομένων μιλάμε, όταν ο τελευταίος νεκρός ναυτεργάτης της προηγούμενης εβδομάδας δούλευε συνεχώς επί είκοσι δύο ώρες; Πόσο να αντέξει; Δεν υπάρχουν υπεύθυνοι; Πήγε κανείς εφοπλιστής φυλακή; Δικάστηκε κανείς για τις ζωές των ναυτεργατών και όχι μόνο των ναυτεργατών, αλλά και των επιβατών που θαλασσοπνίγονται στα σαπιοκάραβα των εφοπλιστών, οι οποίοι απαίτησαν στην επιτροπή και απαιτούν να μην υπάρχει χρόνος διάρκειας ζωής στα καράβια, να μην αποσύρονται δηλαδή τα σαπιοκάραβα στα καρνάγια, αλλά να ταξιδεύουν μέχρι να βουλιάξουν και να πάρουν μαζί τους και τους επιβάτες και τους ναυτικούς;
      Έτσι, λοιπόν, το υπ’ αριθμόν ένα πρόβλημα των ναυτεργατών είναι το πρόβλημα της ανεργίας, οι εργασιακές σχέσεις -οι οποίες, όπως είπα, είναι σε συνθήκες γαλέρας- και τα σαπιοκάραβα και οι σκυλοπνίχτες των εφοπλιστών, που κάνουν τη ζωή των ναυτεργατών μαρτύριο.
      Σε ό,τι αφορά το διοικητικό συμβούλιο της εταιρείας, είναι γνωστό ότι διορίζεται στο σύνολό του από τον εκάστοτε Υπουργό Εμπορικής Ναυτιλίας. Είναι ένα διοικητικό συμβούλιο απόλυτα ελεγχόμενο από τον Υπουργό Εμπορικής Ναυτιλίας, το οποίο βεβαίως θα εκτελεί και τις εντολές του Υπουργείου.
      Γνωρίζετε πολύ καλά ότι έχουμε διαφορετική άποψη γι’ αυτά τα ζητήματα. Υποστηρίζουμε ότι στο διοικητικό συμβούλιο πρέπει να έχουν πλειοψηφία οι εργαζόμενοι. Εδώ δεν υπάρχει ούτε εκπρόσωπος της Πανελλήνιας Ναυτικής Ομοσπονδίας, που είναι άνθρωποι των εφοπλιστών.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Το συμπεριλάβαμε, κύριε συνάδελφε και αυτό, μετά από πρόταση και δική σας.
      ΔΗΜΗΤΡΙΟΣ ΤΣΙΟΓΚΑΣ: Να το δούμε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Σας το μοιράσαμε. 
      ΔΗΜΗΤΡΙΟΣ ΤΣΙΟΓΚΑΣ: Δεν το είδα ακόμα, γιατί μας το μοιράσατε τώρα. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Είναι αυτό που σας μοίρασα με την έναρξη της συζητήσεως. Το συμπεριλάβαμε, μετά και από δική σας πρόταση και των άλλων εισηγητών.
      ΔΗΜΗΤΡΙΟΣ ΤΣΙΟΓΚΑΣ: Στο επταμελές θα είναι ένας; Εμείς λέμε να έχουν πλειοψηφία οι εργαζόμενοι.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θα είναι ένας εκπρόσωπος της Πανελλήνιας Ναυτικής Ομοσπονδίας και ένας εκπρόσωπος του Ναυτικού Επιμελητηρίου Ελλάδας.
      ΔΗΜΗΤΡΙΟΣ ΤΣΙΟΓΚΑΣ: Λέτε ότι σκοπός της εταιρείας είναι η επιμόρφωση των ναυτικών, η ενίσχυση της απασχόλησης. Το αναφέρετε στο άρθρο 3. Είναι αυτό που λέγατε, «πώς θα λύσουμε το πρόβλημα», αν τελικά αυτό αναφέρεται στην επίλυση του προβλήματος της ανεργίας. Πουθενά, όμως, δεν αναφέρεσθε και δεν λέτε τίποτα για τη διεθνή νομοθεσία. Θέλετε να φτιάξετε δουλεμπορικά γραφεία, να ανατρέψετε τις εργασιακές σχέσεις, να περάσετε ελαστικές μορφές απασχόλησης. Θέλετε αυτοί οι καταρτιζόμενοι, που θα βγάζει το ινστιτούτο, να είναι με σπασμένη τη μέση. Αυτό θέλετε. 
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Θα είναι πιο ακριβοί. 
      ΔΗΜΗΤΡΙΟΣ ΤΣΙΟΓΚΑΣ: Για να είναι πιο φθηνοί, τους θέλετε. 
      Είναι γνωστό -και ειπώθηκε στην επιτροπή- ότι από τους εκατόν είκοσι χιλιάδες περίπου Έλληνες ναυτικούς, δεν έχουν μείνει ούτε τριάντα χιλιάδες. Οι άλλοι πετάχτηκαν έξω από τα καράβια, γιατί οι εφοπλιστές κυνηγάνε και φέρνουν από τρίτες χώρες φθηνό εργατικό δυναμικό, το οποίο πληρώνεται με ψίχουλα. Δεν θέλουν τους Έλληνες ναυτεργάτες, γιατί έχουν απαιτήσεις, γιατί θέλουν αυτά τα μεροκάματα που απαιτούν οι συνθήκες, οι ανάγκες, για να ζήσει μία οικογένεια σήμερα στη χώρα μας. Έτσι, λοιπόν, κατά δεκάδες χιλιάδες τους έχουν πετάξει οι εφοπλιστές έξω από τα καράβια, με τη στήριξη των κυβερνήσεων που εναλλάσσονται στην εξουσία. 
      Είπα και πριν -και επαναλαμβάνω- ότι αυτό το πιστοποιητικό κατάρτισης δεν έχει κανένα από τα διεθνή standards ούτε τα κατώτερα. Μ’ αυτά τα ψευτοπιστοποιητικά θέλετε να γυρίσετε πίσω, στην εποχή του δουλεμπορίου. Θέλετε να κάνετε ό,τι γίνεται και στη στεριά, να νοικιάσετε ναυτεργάτες -όπως νοικιάζουν εργάτες στη στεριά- και βέβαια να μειώσετε το εργατικό κόστος. Τονίζω ότι και αυτό το νομοσχέδιο έρχεται σε αντίθεση με τις διεθνείς συμβάσεις και επαναλαμβάνω ότι δεν μπορείτε να γυρίσετε πίσω το ναυτεργατικό κίνημα στο 1922, όπου μέχρι τότε πουλούσαν, νοίκιαζαν ανθρώπους και γινόταν κανονικό δουλεμπόριο μέσα στα καράβια. Ε, αυτό θέλετε να το καταργήσετε. 
      Σκοπός, λοιπόν, του νομοσχεδίου, όπως είπα και πριν, είναι να διώξει τους Έλληνες ναυτεργάτες από τα καράβια και να προσληφθούν αλλοδαποί με χαμηλές αμοιβές, για να ανατραπούν και οι εργασιακές σχέσεις σε βάρος των ναυτεργατών.
      Εμείς θα επαναλάβουμε και θα συνεχίζουμε να λέμε ότι πρέπει να καταργηθούν τα ιδιωτικά Κ.Ε.Κ. και Ι.Ε.Κ., γιατί υποστηρίζουμε ένα άλλο ουσιαστικό σύστημα εκπαίδευσης, δημόσιο και δωρεάν για όλους, που θα δίνει ουσιαστικές γνώσεις και εφόδια στους σπουδαστές. 
      Τα υπόλοιπα, θα τα πω στη δευτερολογία μου.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τσιόγκα.
      Το λόγο έχει ο ειδικός αγορητής του Συνασπισμού, ο κ. Δραγασάκης.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, αυτό το νομοσχέδιο το συζητήσαμε τρεις μέρες στην επιτροπή, από τις οποίες τρεις, τη μία μέρα είχαμε τους φορείς της ναυτιλίας, από ναυτεργάτες μέχρι εφοπλιστές. Ήταν χρήσιμη, για εμένα τουλάχιστον, αυτή η συζήτηση, αλλά το συμπέρασμα το οποίο εγώ έβγαλα είναι ότι μ’ αυτό το νομοσχέδιο η Κυβέρνηση προσπαθεί να αντιμετωπίσει σ’ ένα υπαρκτό πρόβλημα με λάθος τρόπο. Δαπάνες θα υπάρξουν, κάποια κονδύλια θα απορροφηθούν, έξοδα θα γίνουν, κάποιοι άνθρωποι μπορεί να προσληφθούν –όχι ναυτικοί, αλλά αυτοί που θα είναι εκπαιδευτές, διοικητικοί κ.λπ.- αυταπάτες μπορεί να καλλιεργηθούν, αλλά το πρόβλημα της ανεργίας των ναυτικών δεν πρόκειται να αντιμετωπιστεί. Και ακριβώς γι’ αυτόν το λόγο καταψηφίζουμε το νομοσχέδιο, διότι πιστεύουμε ότι υπήρχαν άλλες λύσεις πιο πρόσφορες και πιο αποτελεσματικές, στις οποίες θα αναφερθώ στη συνέχεια.
      Ένα δεύτερο συμπέρασμα που βγήκε, νομίζω, από τις συζητήσεις που είχαμε -και το ξέρει ο κύριος Υπουργός- είναι ότι ο χώρος της ναυτιλίας έχει πάρα πολλά ανοιχτά μέτωπα και προβλήματα. Υπάρχουν παράπονα.
      Ο κ. Χαλάς, εκπρόσωπος της Πανελλήνιας Ναυτικής Ομοσπονδίας, ως προτεραιότητα έθεσε την άρση της πολιτικής επιστράτευσης, τη δημιουργία ταμείου ανεργίας για τους ναυτικούς ανέργους, την αυστηρή τήρηση της νομοθεσίας, ως προς τα ωράρια, κυρίως στην ακτοπλοΐα. Αυτά θεωρεί, ως προτεραιότητες, χωρίς να απορρίπτει βεβαίως, είτε ο κ. Χαλάς, είτε άλλοι και το πρόβλημα το οποίο θα συζητήσουμε.
      Ο κ. Μανουσογιαννάκης, εκπρόσωπος του Σωματείου «Στέφενσον» -και εκείνος θεωρεί, ως προτεραιότητα, την πολιτική επιστράτευση, την άρση της- μας επεσήμανε κινδύνους για την ασφάλεια και των ναυτικών, αλλά και των επιβατών από την υπερεργασία των ναυτικών. Μας επεσήμανε κινδύνους ατυχημάτων, εξαιτίας του γεγονότος, ότι την ίδια ώρα από την ίδια πόρτα φορτώνονται άνθρωποι, μηχανές, αυτοκίνητα, νταλίκες, βυτιοφόρα και ταυτόχρονα μπορεί να γίνεται και εφοδιασμός του πλοίου με καύσιμα. Ομολογώ, ότι  αν και ταξιδεύω, δεν  είχα συνειδητοποιήσει τι κίνδυνο συνιστά αυτό το γεγονός.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Πάντως υπάρχουν διεθνείς κανόνες που πρέπει να τηρούνται.
      ΙΩΑΝΝΗΣ ΔΡΑΓΑΣΑΚΗΣ: Τηρούνται;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Βεβαίως και τηρούνται.
      ΙΩΑΝΝΗΣ ΔΡΑΓΑΣΑΚΗΣ: Άρα, παίρνετε την ευθύνη, κύριε Υπουργέ; Με συγχωρείτε πάρα πολύ, αλλά και την άλλη φορά μας διαβεβαιώνατε ότι δεν θα αλλάξετε το όριο για τα τριάντα χρόνια των πλοίων και μετά άλλα διαβάζουμε στις εφημερίδες. Εγγυάστε, λοιπόν, στον ελληνικό λαό ότι δεν υπάρχουν κίνδυνοι για την ασφάλειά του με τον τρόπο που σωρηδόν, ως μπουλούκια, μπαίνουμε όλοι μέσα στα πλοία; Και εμείς ταξιδεύουμε. Με συγχωρείτε πάρα πολύ, αλλά  μου κάνει εντύπωση.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μου επιτρέπετε μια διακοπή, εφόσον μου απευθύνετε ερώτηση;
      ΠΡΟΕΔΡΕΥΩΝ (Σωτήρης Χατζηγάκης): Επιτρέπετε τη διακοπή, κύριε συνάδελφε; 
      ΙΩΑΝΝΗΣ ΔΡΑΓΑΣΑΚΗΣ:  Σ’ αυτό το θέμα, ναι, διότι είναι ιδιαίτερα ευαίσθητο θέμα, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο.
       ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θέλω, κύριε συνάδελφε, να είμαστε όλοι πιο προσεκτικοί στη Βουλή, όταν αναφερόμαστε σε θέματα ασφαλείας. Αλίμονο μια χώρα, όπως είναι η Ελλάδα που πρωταγωνιστεί διεθνώς σε θέματα ναυτιλίας, που έχει ορισμένα από τα καλύτερα πλοία και στην ακτοπλοΐα και έχει τέτοια γνώση, που άλλες χώρες αντιγράφουν από αυτήν κανόνες και πρωτοβουλίες, να μην τηρεί τους κανόνες ασφαλείας. Περνά ένα μήνυμα, το οποίο δεν είναι σωστό ούτε για τους νησιώτες ούτε για τους ανθρώπους της ναυτιλίας ούτε για τους  ναυτεργάτες.
      Υπάρχουν παρατυπίες; Γι’ αυτό υπάρχει και ο νόμος, ο οποίος επιβάλλει αυστηρότατες κυρώσεις. Και χαίρομαι γιατί η Βουλή σε πολλές πρωτοβουλίες της Κυβέρνησης, για αύξηση έως και πέντε φορές στα πρόστιμα αυτά, συνηγόρησε ομοφώνως.
       Όπου, λοιπόν, υπάρχουν παραβάσεις, θα τηρούνται οι κανόνες, θα επιβάλλονται τα αυστηρότερα των προστίμων και όπου υπάρχουν καταγγελίες, διερευνώνται. Είμαστε σε συνεργασία με την Πανελλήνια Ναυτική Ομοσπονδία και άλλους φορείς, για να μπορέσουμε να παρακολουθήσουμε οποιεσδήποτε αταξίες υπάρχουν και για να επιβάλλουμε τις αυστηρότερες των κυρώσεων. 
      ΙΩΑΝΝΗΣ ΔΡΑΓΑΣΑΚΗΣ: Βλέπετε τώρα, κύριε Υπουργέ, ότι κάνετε ελιγμό; Και σωστά κάνετε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν κάνω κανένα ελιγμό.
      ΙΩΑΝΝΗΣ ΔΡΑΓΑΣΑΚΗΣ: Σωστά κάνετε και σωστά μιλήσατε. Υπάρχουν κανόνες, αλλά υπάρχουν και παρατυπίες. Υπάρχουν επομένως ενδεχόμενα κίνδυνοι και σωστά δεν μπορείτε να εγγυηθείτε…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Περιμένουμε καταγγελίες και κάνουμε ελέγχους και έκτακτους και τακτικούς.
      ΠΡΟΕΔΡΕΥΩΝ (Σωτήρης Χατζηγάκης): Μη διακόπτετε παρακαλώ, κύριε Υπουργέ.
      Συνεχίστε, κύριε Δραγασάκη.
      ΙΩΑΝΝΗΣ ΔΡΑΓΑΣΑΚΗΣ: Θα προχωρήσω στο θέμα. Επισημαίνω μόνο, κυρίες και κύριοι συνάδελφοι,  κάτι το οποίο το γνωρίζετε όλοι σας. Σε τέτοια λεπτά θέματα, δεν αρκεί το «Περιμένω καταγγελίες». Δεν αρκεί. Τότε γιατί υπάρχει και το κράτος; Γιατί υπάρχουν οι υπηρεσίες; Δεν μπορείς να λες: «Εσείς είστε υπεύθυνοι, αν δείτε κάτι». Και αυτό θα βοηθήσει, αλλά δεν αρκεί. 
      Εδώ, λοιπόν, επεσήμανα -και το είπα από την αρχή- ότι ούτε ειδικός είμαι ούτε ναυτικός είμαι, ταξιδιώτης είμαι. Και άκουσα κάποια πράγματα από ειδικούς, γι’ αυτό τα επικαλούμαι. Να προχωρήσουμε, όμως.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ταξιδεύετε με ασφάλεια.
      ΙΩΑΝΝΗΣ ΔΡΑΓΑΣΑΚΗΣ: Κύριε Υπουργέ, αν ακούσετε την κασέτα, δίνετε την εντύπωση ότι είστε πιο πατριώτης από εμάς κι ότι εμείς με κάποια ανευθυνότητα, εν πάση περιπτώσει, δεν υπολογίζουμε την εικόνα της χώρας μας. Ε, δεν στέκει αυτό σε μια χώρα που έχει ναυάγια, σε μια χώρα που προχθές σκοτώθηκε ένας άνθρωπος.
      Εν πάση περιπτώσει, όμως, ας πάμε τη συζήτηση λίγο πιο πέρα. Δηλαδή θα σωπάσουμε, για να μη χαλάσει η εικόνα; Άλλωστε, εμείς τα λέμε; Οι ξένοι τα γράφουν, αλλά δεν είναι εκεί το θέμα. Εγώ επισημαίνω και αναφέρω πληροφορίες, εκτιμήσεις, στοιχεία που μας έδωσαν άνθρωποι της ναυτιλίας στην επιτροπή της Βουλής. Γι’ αυτό τα αναφέρω.
      Τώρα, όμως, ίσως χάθηκε η εικόνα. Αυτό το οποίο έλεγα, λοιπόν, είναι ότι οι ίδιοι οι φορείς της ναυτιλίας μάς επεσήμαναν προτεραιότητες και διαφορετικά προβλήματα από αυτά τα οποία θίγει το σημερινό νομοσχέδιο. Ο εκπρόσωπος των εφοπλιστών μάς μίλησε περισσότερο για την ανάγκη μόρφωσης, των αξιωματικών μάλιστα, κ.ο.κ.. 
      Βέβαια, η προσωπική μου άποψη είναι ότι, στο χώρο ειδικά της ακτοπλοΐας η χώρα μας δεν διαθέτει στρατηγική που να εγγυάται πως όχι μόνο η Μύκονος, που έχει ενενήντα έξι δρομολόγια την εβδομάδα, αλλά και η Κάρπαθος και η Κάλυμνος και η Αστυπάλαια θα έχουν επαρκή, ασφαλή και συχνή επικοινωνία.
      ΄Αρα, συμπέρασμα, ο χώρος της ναυτιλίας έχει πάρα πολλά προβλήματα. Επομένως η Κυβέρνηση φέρνει ένα νομοσχέδιο που είναι σε αναντιστοιχία με την οξύτητα αυτών των προβλημάτων. Υπάρχει, λοιπόν, ένα θέμα προτεραιοτήτων. Αυτό προσπαθώ να πω. 
      Το δεύτερο θέμα αφορά το νομοσχέδιο σε σχέση με το πρόβλημα της ανεργίας, στο οποίο και αναφέρεται. Ερώτημα: Ποιες είναι οι αιτίες της ανεργίας; Διότι οι γιατροί λένε ότι εάν δεν γίνει διάγνωση, δεν μπορεί να υπάρξει θεραπεία. Δηλαδή, υπάρχει κάποια εκτίμηση ότι για την ανεργία των Ελλήνων ναυτικών φταίει η χαμηλή τους κατάρτιση; Υπάρχει κάποια εκτίμηση ότι ο ναυτικός από τις Φιλιππίνες ή το Μαυροβούνιο έχει καλύτερη κατάρτιση από τον ΄Ελληνα ναυτικό; Εάν η διάγνωση είναι αυτή, βεβαίως πρέπει να δούμε αμέσως το πρόβλημα. Ούτε σ’ αυτά τα ερωτήματα υπήρξαν τέτοιες απαντήσεις. Ο ΄Ελληνας ναυτικός θεωρείται από τους πιο έμπειρους παγκοσμίως, έχει ιστορική παράδοση, έχει γνώσεις, αγαπάει τη θάλασσα κ.λπ.. Αυτό δεν σημαίνει, όμως, ότι δεν  υπάρχει ανάγκη διαρκούς βελτίωσης της γνώσης. 
      Το ερώτημα, λοιπόν, που τίθεται, είναι: Θα βρουν δουλειά αυτοί οι οποίοι θα καταρτίζονται; Εδώ υπάρχει ένα κενό στο νομοσχέδιο. Επιδιώκει η Κυβέρνηση να βρουν οι ναυτικοί δουλειά στη ναυτιλία ή σε άλλα επαγγέλματα; Παραδείγματος χάρη, εάν κλείσει μια κλωστοϋφαντουργία και επειδή όλος ο κλάδος φθίνει, μια εργάτρια που είναι ειδικευμένη στην κλωστοϋφαντουργία, δύσκολα θα βρει δουλειά, όπως είπα, σε άλλη κλωστοϋφαντουργία. Εκεί, λοιπόν, έχει νόημα η συγκεκριμένη εργάτρια να μπει σ’ ένα πρόγραμμα για να αποκτήσει μια κατάρτιση, μια εξειδίκευση, για να βρει δουλειά κάπου αλλού. Πού; Πρέπει να ξέρουμε από πριν σε ποιες ειδικότητες, ενδεχομένως, υπάρχει ανάγκη, ούτως ώστε μέσω της κατάρτισης να πάρει η εργάτρια ή ο εργάτης εκείνα τα εφόδια που χρειάζεται για τη νέα του δουλειά. Προϋπόθεση, δηλαδή, της κατάρτισης είναι η ενδεικτική, τουλάχιστον, άποψη για τη νέα δουλειά. Διαφορετικά, δημιουργούνται κωμικοτραγικά γεγονότα. ΄Εγιναν παλαιότερα στο Μαντούδι της Εύβοιας για τους εργάτες ή τις εργάτριες που υπήρχαν εκεί, σεμινάρια για το πώς να γίνουν μοντέλα ή αλλού έγιναν μαθήματα διαστημικής! Ας μην τα αναφέρω. Υπάρχουν πολλά τέτοια παραδείγματα.
      ΄Αρα, θέλω να πω, ότι η κατάρτιση μπορεί να έχει κάποιο αποτέλεσμα από τη στιγμή που εντοπίζονται ειδικότητες, όπου με κάποια πρόσθετη γνώση, εξειδίκευση κ.λπ., μπορεί κάποιος να βρει δουλειά. ‘Εχουμε τέτοια πράγματα στο θέμα της ναυτιλίας; Το ερώτημά μου δεν είναι ρητορικό. Λέω ότι αυτό είναι το πιο ασαφές κομμάτι του νομοσχεδίου. Θα μου πείτε ότι δεν είναι θέμα νομοσχεδίου, αλλά είναι θέμα επιχειρησιακού σχεδίου. Δεν ακούσαμε κάτι συγκεκριμένο σε ό,τι αφορά αυτό το ζήτημα. Μπορεί να υπάρχουν ανάγκες κατάρτισης άλλου είδους. Δουλεύει κάποιος, δεν είναι άνεργος, αλλά προκύπτει μια νέα τεχνολογία, πρόκειται να αναβαθμιστεί κάποιο σύστημα και γι’ αυτό χρειάζεται μια κατάρτιση. Τέτοιες ανάγκες μεγάλες, μας είπαν οι εργαζόμενοι, υπάρχουν στον Ο.Λ.Π.. Εκεί υπήρχε και σχολή παλαιότερα, που κακώς καταργήθηκε. Στο πλοίο υπάρχει αυτή η ανάγκη; Εάν υπάρχει, να τη δούμε.
      Συμπέρασμα δεύτερο. Το θέμα της κατάρτισης είναι ένα πεδίο στην εποχή μας αναγκαίο, αλλά δεν σημαίνει ότι μέσω αυτού μπορούμε να απαντήσουμε στο πρόβλημα της ανεργίας και τουλάχιστον το νομοσχέδιο δεν μας διαφωτίζει στο θέμα αυτό για το τι και πώς το επιδιώκει. 
      Υπάρχει όμως και ένα ακόμη ερώτημα. Χρειαζόταν τελικά νέος φορέας; Ανάγκες κατάρτισης υπάρχουν. Χρειαζόταν ένας φορέας; Εδώ έχουν ενδιαφέρον οι απόψεις που μας ανέφερε ο εκπρόσωπος των καθηγητών από τις Σχολές Ναυτικής Εκπαίδευσης που υπάρχουν. Ο εκπρόσωπος, λοιπόν, των καθηγητών μάς είπε ότι οι υπάρχουσες δομές θα μπορούσαν να ικανοποιήσουν τις ανάγκες κατάρτισης. Δηλαδή, είτε οι σχολές είτε το κέντρο που ήδη υπάρχει για την επιμόρφωση των αξιωματικών, το (Κ.Ε.Σ.Ε.Ν.), θα μπορούσε να δημιουργήσει ένα Κ.Ε.Κ., όπως λέγονται αυτά ή μία δομή κατάρτισης. Και νομίζω ότι, όταν ένας φορέας που υπάρχει, μπορεί να εκπληρώσει μία ανάγκη, διευρύνοντας το πεδίο του και αναβαθμίζοντας το ρόλο του, πρέπει να το προτιμούμε, παρά να δημιουργούμε διαρκώς νέους φορείς. Διότι εσείς κατηγορείτε και μάλιστα εμάς, την Αριστερά, ότι τάχα είμαστε υπέρ των κρατικών φορέων, ενώ διαπιστώνουμε ότι εσείς με βιασύνη και σε κάθε ευκαιρία δημιουργείτε νέους φορείς, ακόμη και εκεί που δεν υπάρχουν. 
      Τι απάντησε ο Υπουργός στον εκπρόσωπο των καθηγητών; Ο κύριος Υπουργός απάντησε ότι μέχρι τώρα απέτυχαν οι προσπάθειες των υφιστάμενων φορέων -αν κατάλαβα καλά- να πιστοποιηθούν. Ωραία. Υπάρχει πράγματι ένα σύστημα πιστοποίησης και είναι ευθύνη του Υπουργείου, το οποίο εποπτεύει τους φορείς, να βρεθούν οι κατάλληλες διαρρυθμίσεις και να πιστοποιηθεί κάποιος φορέας. Δηλαδή, εδώ έχουμε νομαρχίες που έχουν δημιουργήσει δομές κατάρτισης, έχουμε δήμους που έχουν δημιουργήσει δομές κατάρτισης, έχουμε πανεπιστήμια που έχουν δημιουργήσει δομές κατάρτισης και εδώ ειδικά δεν μπορούσε να εξασφαλιστεί η πιστοποίηση ενός φορέα και πρέπει να φτιαχτεί από την αρχή νέος φορέας; 
      Προσωπικά δεν έχω πειστεί. Φοβάμαι ότι το κίνητρο ήταν άλλο, να έχουμε και εδώ ένα δικό μας φορέα. Και αυτό δεν είναι μία καχυποψία, αλλά ένα ερώτημα που ενισχύεται και από το εξής γεγονός: Νέος φορέας! Γιατί ειδικά ανώνυμη εταιρεία του δημοσίου; Γιατί το Υπουργείο Γεωργίας έχει το «ΔΗΜΗΤΡΑ», το αντίστοιχο, υπό μορφή νομικού προσώπου ιδιωτικού δικαίου; Γιατί δεν έγινε μία εταιρεία μη κερδοσκοπικού χαρακτήρα εξ αρχής; Γιατί προτιμήθηκε ένα σχήμα, που είναι ανοιχτό και σε κερδοσκοπικές λογικές και σε αυθαίρετες προσλήψεις και σε οτιδήποτε; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα ολοκληρώσω, κύριε Πρόεδρε, σύντομα.
      Επί τη ευκαιρία, με ποιο τρόπο θα γίνονται οι προσλήψεις σ’ αυτόν το φορέα; Μέσω Α.Σ.Ε.Π. ή χωρίς το Α.Σ.Ε.Π.;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Μέσω Α.Σ.Ε.Π.. 
      ΙΩΑΝΝΗΣ ΔΡΑΓΑΣΑΚΗΣ:  Ας δηλωθεί, κύριε Υπουργέ, για να το έχουμε. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Αν μου επιτρέπετε, μπορώ να το δηλώσω στη Βουλή: μέσω Α.Σ.Ε.Π.. Η διαφορά με το «ΔΗΜΗΤΡΑ», είναι ότι άλλαξε ο νόμος για τις Δ.Ε.Κ.Ο..
      ΠΡΟΕΔΡΕΥΩΝ (Σωτήρης Χατζηγάκης):  Αφήστε, κύριε Υπουργέ, να τελειώσει πρώτα.
      ΙΩΑΝΝΗΣ ΔΡΑΓΑΣΑΚΗΣ: Κύριε Υπουργέ, εγώ μερικά ερωτήματα τα υποβάλλω, ακριβώς για να προκαλέσω δικές σας διευκρινίσεις.
      ΠΡΟΕΔΡΕΥΩΝ (Σωτήρης Χατζηγάκης):  Συνεχίστε, κύριε Δραγασάκη, μη ροκανίζετε το χρόνο.
       ΙΩΑΝΝΗΣ ΔΡΑΓΑΣΑΚΗΣ: Ο Πρόεδρος διορίζεται από τον Υπουργό. Πώς θα προβεί ο Υπουργός στον προσδιορισμό προέδρου; Θα γίνεται προκήρυξη; Θα γίνεται διαγωνισμός; Αν ναι, να αναφερθεί. 
      Τελευταία μου παρατήρηση. Δημιουργείται, λοιπόν, ένας νέος φορέας με ευρωπαϊκά λεφτά. Θα έφερνε η Κυβέρνηση αυτό το νομοσχέδιο, αν δεν υπήρχε πρόβλημα απορροφητικότητας; Αμφιβάλλω. Και όταν τελειώσουν τα ευρωπαϊκά λεφτά, πώς θα χρηματοδοτείται αυτός ο φορέας; Ξέρετε ότι ως χώρα έχουμε ένα τεράστιο πρόβλημα φορέων και προγραμμάτων, που δημιουργήθηκαν και επί ΠΑ.ΣΟ.Κ. με ευρωπαϊκά χρήματα και τώρα είναι ορφανά και έχουμε κόσμο στο δρόμο;
      Μ’ αυτές τις σκέψεις, λοιπόν, θα επανέλθουμε στα άρθρα. Το γενικό συμπέρασμα είναι αυτό το οποίο είπα. Χρειάζεται παρέμβαση και όχι μόνο στην κατάρτιση. Υπάρχουν κενά και στην εκπαίδευση.  Υπάρχουν ειδικότητες που μπορεί να υπάρχουν στις σχολές, από το μάγειρα πλοίου μέχρι άλλες ειδικότητες. Χρειαζόταν παρέμβαση και χρειάζεται. Αυτή η παρέμβαση, εκτός του ότι είναι αποσπασματική, είναι πάρα πολύ προβληματική. 
      Στην επιτροπή, προτείναμε το Υπουργείο να δει ένα συνολικότερο σχήμα, έναν οργανισμό απασχόλησης ο οποίος θα ξεκινάει από την προστασία των ανέργων, που υπάρχουν και από την καταγραφή τους και θα φτάνει μέχρι την κάλυψη δομών σε ό,τι αφορά την εκπαίδευση, τις νέες ειδικότητες, τα νέα επαγγέλματα και μέσω αυτού ή συμπληρωματικά προς αυτό, να αντιμετωπιστεί το θέμα της κατάρτισης, με άξονα πάντα τους υπάρχοντες θεσμούς και τις υπάρχουσες δομές.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Δραγασάκη.
      Εισερχόμαστε τώρα στον κατάλογο των ομιλητών.
      Πρώτος εγγεγραμμένος είναι ο κ. Κοντογιάννης, ο οποίος έχει και το λόγο.
      ΓΕΩΡΓΙΟΣ ΚΟΝΤΟΓΙΑΝΝΗΣ: Κύριε Πρόεδρε, άκουσα με προσοχή τους εισηγητές και θα ήθελα να κάνω δύο, τρεις παρατηρήσεις.
      Η σχέση του ΠΑ.ΣΟ.Κ. με τη ναυτιλία ορίζεται από μία διαπίστωση: Χρεοκοπία του Ν.Α.Τ.. Αυτό, βέβαια, δεν το ξεχνούν οι ναυτικοί μας. Από εκεί και έπειτα, η διαρκής και συνεχής απόρριψη οποιασδήποτε πρωτοβουλίας φέρνει η Κυβέρνηση, δεν αποδυναμώνει κανένα άλλο παρά εσάς τους ίδιους και το Κόμμα σας.
      Μας κατηγορείτε ότι νομοθετούμε κάτω από την πίεση της απώλειας 6.000.000 ευρώ από την Ευρωπαϊκή Ένωση. Λάθος. Νομοθετούμε κάτω από την ανάγκη κάλυψης του κενού που υπάρχει εδώ και χρόνια στον τομέα της κατάρτισης των ναυτικών. 
      Μας κατηγορείτε ότι θέλουμε να βγάλουμε τους ναυτικούς από το χώρο της ναυτικής εργασίας. Αντιθέτως, η ισχυρή ναυτιλία χρειάζεται ναυτικούς με γνώσεις για τις απαιτήσεις της σύγχρονης ναυτιλίας. Θέλουμε να δώσουμε στους ναυτικούς μας τα εφόδια να αντιμετωπίσουν τις προκλήσεις των καιρών και τις ανάγκες του σύγχρονου ναυτικού επαγγέλματος.
      Κύριε Πρόεδρε, πρέπει να καταλάβουμε ότι σ’ έναν κόσμο που η αγορά εργασίας συνεχώς μεταλλάσσεται -και αυτό που χθες εθεωρείτο ικανό να καλύψει τις ανάγκες μιας επιχείρησης, αύριο θα θεωρείται ξεπερασμένο και μη επιλέξιμο- οφείλουμε να δώσουμε έμφαση στη διαρκή κατάρτιση και ενίσχυση των εργαζομένων, ώστε με γνώσεις ικανές να προσαρμόσουν τις ειδικότητές τους στις νέες ανάγκες της αγοράς, για να παραμείνουν ενεργοί μέσα στο χώρο της εργασίας.
      Η ναυτιλία κατέχει εξέχοντα χώρο στην ελληνική οικονομία. Επηρεάζεται, όμως, από τα ίδια φαινόμενα που επηρεάζουν την παγκόσμια αγορά εργασίας. Η σύγχρονη τεχνολογία έχει επηρεάσει το ναυτικό επάγγελμα και οι ειδικότητες που χρόνια υπάρχουν, σιγά-σιγά εξαφανίζονται, ενώ εμφανίζονται νέες, που είναι αναγκαίες για τη λειτουργία ενός σύγχρονου πλοίου.Οι αλλαγές αυτές δεν έχουν χρονικό προσδιορισμό ούτε έναρξης ούτε λήξης.
      Έτσι, λοιπόν, είναι πάμπολλες οι περιπτώσεις που οι ναυτικοί μας βγαίνουν στην ανεργία, γιατί το αντικείμενο εργασίας τους δεν είναι απαραίτητο ή έχει ελαχιστοποιηθεί.
      Χρέος της πολιτείας είναι να παρακολουθεί τις τεχνολογικές εξελίξεις, να καταγράφει τις ανάγκες για εργασία και να δημιουργεί τις συνθήκες, ώστε εκείνοι που σήμερα βρίσκονται στο περιθώριο, να οπλιστούν με νέα εφόδια, για να μπορέσουν με αξιώσεις να μπουν και πάλι στην αγορά εργασίας. Αυτό μπορεί να επιτευχθεί με την κατάρτιση και επιμόρφωση των ναυτικών μας στις νέες ειδικότητες, που έχει ανάγκη η αγορά στο χώρο της ναυτιλίας.
      Το Υπουργείο Εμπορικής Ναυτιλίας με το σχέδιο νόμου, που συζητούμε, ιδρύει ένα ινστιτούτο κατάρτισης, το οποίο θα είναι ο τελικός δικαιούχος για δράσεις κατάρτισης ανέργων ναυτικών, κυρίως κατωτέρων πληρωμάτων, καθώς και απασχολουμένων σε ναυτιλιακές και λιμενικές ειδικότητες, με κεντρικό στόχο την απόκτηση από τους συμμετέχοντες νέων δεξιοτήτων για την επανένταξή τους στο σύγχρονο εργασιακό περιβάλλον.
      Η μορφή ανώνυμης εταιρείας, που θα έχει το ινστιτούτο, εξασφαλίζει οργανωτική και λειτουργική ευελιξία κατά την υλοποίηση των προγραμμάτων κατάρτισης, τα οποία θα χρηματοδοτούνται από πόρους της Ευρωπαϊκής Ένωσης, αλλά και εθνικούς πόρους.
      Ωστόσο, ο έλεγχος και η εποπτεία του ινστιτούτου θα ανήκει στο Υπουργείο Εμπορικής Ναυτιλίας, ώστε και οι απαραίτητες κρατικές εγγυήσεις να εξασφαλίζονται, αλλά και οι πολιτικές του Υπουργείου να προωθούνται.
      Η πολιτική, που αναπτύσσει το Υπουργείο Εμπορικής Ναυτιλίας στο συγκεκριμένο τομέα, κρίνεται εξαιρετικά επιτυχής, αφού έρχεται να καλύψει ένα κενό, το οποίο αφορά μία κατηγορία ανέργων, που δεν εμπίπτει στους κανόνες επιλεξιμότητας του ΟΑΕΔ. Πρόκειται για μία δραστηριότητα που θα έπρεπε να είχε αναληφθεί εδώ και χρόνια, αφού ειδικά στην πολιτική, το προλαμβάνειν θεωρείται πολυτιμότερο του θεραπεύειν. Αυτή η πρωτοβουλία του Υ.Ε.Ν. έρχεται σε μία στιγμή που η Ελλάδα κυριαρχεί παγκοσμίως στο χώρο της Ναυτιλίας.
      Για να μπορέσουμε, όμως, να παραμείνουμε κυρίαρχοι στο συγκεκριμένο χώρο, θα πρέπει όλοι όσοι ασχολούνται με τη ναυτιλία, να εκσυγχρονιστούν. Αυτό ισχύει και για τους εργοδότες και για τους εργαζόμενους. Από τη μια, οι εργαζόμενοι οφείλουν να εφοδιαστούν μ’ εκείνα τα προσόντα, που θα κάνουν την παρουσία τους στα ελληνόκτητα πλοία πιο ελκυστική, πιο επιλέξιμη και από την άλλη, οι ιδιοκτήτες πρέπει να συνεχίσουν να κάνουν εκείνο που παραδοσιακά έκαναν οι Έλληνες εφοπλιστές, να θυμούνται, δηλαδή, ότι είναι Έλληνες επιχειρηματίες και όχι απλώς επιχειρηματίες.
      Η επιλογή ναυτικών καταρτισμένων στις ανάγκες της σύγχρονης ναυτιλίας από τους Έλληνες εφοπλιστές, πρέπει να γίνεται και για πρακτικούς λόγους. Και τούτο, διότι ένας καταρτισμένος ναυτικός μπορεί να προσφέρει μεγαλύτερη ασφάλεια στο ίδιο το πλοίο απ’ ό,τι ένας ανεκπαίδευτος. Και η ύπαρξη ασφάλειας μεταφράζεται σε εκατομμύρια δολάρια κέρδη για τον επιχειρηματία. Αντιθέτως, η έλλειψη ασφάλειας μπορεί να κοστίσει επίσης πολλά εκατομμύρια σε μια ναυτιλιακή επιχείρηση, αφού η έλλειψη γνώσεων μπορεί να προκαλέσει τέτοιες ζημιές, που μπορούν να θέσουν εκτός λειτουργίας ένα καράβι για μεγάλο χρονικό διάστημα.
      Συνεπώς, για ένα σωστό επιχειρηματία είναι προτιμότερο να προσλάβει προσωπικό που μπορεί μεν να του στοιχίσει ακριβότερα, αλλά οι γνώσεις του διασφαλίζουν την εύρυθμη λειτουργία της επιχείρησής του, εν προκειμένω του πλοίου του, παρά να προσλάβει κάποιον που θα του στοιχίσει φθηνότερα, αλλά είναι πιθανό να του προκαλέσει ζημιές λόγω της έλλειψης γνώσεων που έχει.
      Κύριε Πρόεδρε, με γνώσεις όπως αυτές, που είναι αποτέλεσμα της κατάρτισης, οφείλουμε ως πολιτεία να εφοδιάσουμε τους Έλληνες ναυτικούς, οι οποίοι ούτως οι άλλως έχουν αποδείξει ότι είναι οι καλύτεροι ναυτικοί στον κόσμο. Με λίγα λόγια, με την ίδρυση του ινστιτούτου, επιδιώκεται να υπάρξει ανταπόδοση του υψηλού κόστους εργασίας των Ελλήνων ναυτικών, σε σχέση με ναυτικούς τρίτων χωρών, με την παροχή από τους συμπατριώτες μας ναυτικούς υπηρεσιών υψηλοτέρου επιπέδου. 
      Ύστερα δε και από τη σημαντικότατη για τα εθνικά μας συμφέροντα συμφωνία που επετεύχθη χθες στον ενεργειακό τομέα με τη Ρωσία και τη Βουλγαρία, η Ελλάδα καλείται να διαδραματίσει πρόσθετο ρόλο στην περιοχή. Εκ των πραγμάτων, στο νέο ενεργειακό τοπίο η ναυτιλία μας θα διαδραματίσει και αυτή με τη σειρά της σημαντικότατο ρόλο. Αλλά για να συμβεί αυτό, εκτός από άξιους ναυτικούς, πρέπει να έχουμε και ναυτικούς γνώστες των νέων δεξιοτήτων που απαιτεί η μεταφορά προϊόντων, όπως το υγροποιημένο φυσικό αέριο.
      Σε μια εποχή που η γνώση αποτελεί το κύριο όπλο κάθε εργαζόμενου, εκτιμώ ότι η λειτουργία του ινστιτούτου θα ενισχύσει την προσπάθεια που καταβάλλει η Κυβέρνηση και το Υπουργείο Εμπορικής Ναυτιλίας για ενίσχυση της απασχόλησης και μείωση της ανεργίας του ελληνικού ναυτεργατικού δυναμικού.
      Για το λόγο αυτό, σας καλώ να υπερψηφίσετε το νομοσχέδιο.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κοντογιάννη.
      Ο κ. Πρωτόπαπας έχει το λόγο.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, όπως τόνισε ήδη ο εισηγητής μας κ. Ρήγας, δεν θα ψηφίσουμε αυτό το νομοσχέδιο. Και δεν θα το ψηφίσουμε, γιατί δεν μπορούμε να καταλάβουμε -και νομίζω ότι κανείς δεν μπορεί να το καταλάβει σ’ αυτήν την Αίθουσα, ούτε και αυτοί που για λόγους κομματικής πειθαρχίας το ψηφίζουν- τι εξυπηρετεί. Θέλουμε, λέει, να είναι καλύτερα καταρτισμένοι οι ναυτικοί. Ωραία. Τι πετυχαίνουμε μ’ αυτό το νομοσχέδιο; Τίποτα περισσότερο απ’ ό,τι γίνεται σήμερα.
      Τις δουλειές που ανατίθενται στον οργανισμό ο οποίος συγκροτείται, πρώην «ΤΑΛΩΣ», νυν «ΠΟΣΕΙΔΩΝ», μ’ αυτό το νομοσχέδιο, μπορούσε κάλλιστα να τις κάνει οργανισμός Απασχόλησης Εργατικού Δυναμικού, ο σημερινός Ο.Α.Ε.Δ., ο οποίος εξάλλου τις κάνει και μέχρι σήμερα.  Είναι πρόσφατο το παράδειγμα και μάλιστα επαίρεται γι’ αυτό ο κύριος Υπουργός, δηλαδή για το ότι ο Ο.Α.Ε.Δ. είχε αναλάβει συγκεκριμένα σεμινάρια κατάρτισης ανέργων ναυτικών. Έγιναν αυτά. Είπαμε, καλά θα κάνετε, αρκεί να έχουν ένα συγκεκριμένο πρόγραμμα, ώστε να έχουν μια συγκεκριμένη απόδοση. Και τώρα δεν φθάνει ότι έχουμε ούτως ή άλλως έναν τρόπο να κάνουμε μια συγκεκριμένη εκπαίδευση και κατάρτιση, αλλά ιδρύουμε οργανισμό, που σημαίνει έξοδα, προσωπικό –διάβαζε «ρουσφέτια»- χαμηλή απόδοση, διασπάθιση κοινοτικών πόρων. Είναι πολύ λίγο, πολύ μικρό αυτό που επιχειρείτε να κάνετε μ’ αυτό το νομοσχέδιο.
      Για μας το δίλημμα δεν είναι αν χρειάζεται κατάρτιση, καλύτερη εκπαίδευση ο Έλληνας ναυτικός. Σαφώς και χρειάζεται. Και θέλω να θυμίσω ότι η σημερινή Κυβέρνηση είχε δεσμευτεί ότι θα ανωτατοποιήσει τις σχετικές σχολές και βεβαίως οι αλλαγές που έγιναν σ’ αυτές τις σχολές, κάθε άλλο παρά συνέτειναν σ’ αυτήν την κατεύθυνση.
      Το ερώτημα είναι αν γι’ αυτόν τον οργανισμό υπήρχε ανάγκη για την αντιμετώπιση της ανεργίας των ναυτικών ή για κάτι άλλο. Εγώ θα έλεγα ότι θα είχε ένα ενδιαφέρον να συζητήσουμε αν χρειάζεται ένας ολοκληρωμένος οργανισμός, ο οποίος θα έδινε τη δυνατότητα να ξεπεράσουμε τη σημερινή καθυστέρηση που υπάρχει και στο Γ.Ε.Ν.Ε. και στα Κ.Ε.Σ.Ε.Ν. και στους άλλους οργανισμούς, διότι σας πληροφορώ ότι ένα άλλο πολύ μεγάλο μέρος της κατάρτισης των ανέργων ναυτικών γίνεται στο Κ.Ε.Σ.Ε.Λ., πέρα από τον Ο.Α.Ε.Δ.. Γίνεται, κύριε Πίττα, δεν ξέρω αν το έχετε αντιληφθεί αυτό το πράγμα και δεν μπορώ να καταλάβω ποια είναι η σημερινή διαφορά.
      Θα είχε, λοιπόν, ένα πραγματικό ενδιαφέρον, εάν φτιάχναμε έναν ολοκληρωμένο οργανισμό, ένα σύγχρονο εργαλείο, ένα αποτελεσματικό εργαλείο, το οποίο θα μπορούσε να απορροφήσει και να διαλύσει όλα τα παλαιά και να δημιουργήσει κάτι καινούργιο, σύγχρονο, αποτελεσματικό, που θα βοηθούσε τον άνεργο ναυτικό να μπει με πολύ καλύτερους όρους, προϋποθέσεις και εφόδια στην αγορά εργασίας. Το κάνουμε; Όχι. Κάνουμε ελάχιστα, κάνουμε πολύ λίγα μ’ αυτό το νομοσχέδιο. Βάζετε τον πήχη χαμηλά, κύριε Υπουργέ και όταν βάζετε τον πήχη χαμηλά, μην περιμένετε από εμάς συμφωνίες και εγκρίσεις. Φοβάμαι ότι και σ’ αυτόν τον πήχη θα περάσετε από κάτω. Δεν δίνουμε εξουσιοδότηση γι’ αυτό το νομοσχέδιο. 
      Υπάρχει και ένα άλλο ζήτημα. Γιατί γίνεται τότε; Να σας πω εγώ γιατί γίνεται. 
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: … (Δεν ακούστηκε)
      ΧΡΗΣΤΟΣ ΠΡΩΤΟΠΑΠΑΣ: Δεν είναι έτσι, κύριε Καραμπίνα, διότι, όταν κάνεις μια αλλαγή, δεν την κάνεις για να βολέψεις δέκα κομματικούς σου φίλους, την κάνεις για να εξυπηρετήσεις κάτι συγκεκριμένο. 
      ΙΩΑΝΝΗΣ ΠΙΤΤΑΣ: Γιατί δεν την κάνατε είκοσι χρόνια; Κάνατε τη «ΔΗΜΗΤΡΑ», γιατί δεν κάνατε επιμόρφωση για τον άνεργο ναυτικό;
      ΧΡΗΣΤΟΣ ΠΡΩΤΟΠΑΠΑΣ: Κάναμε πολλά άλλα, κύριε συνάδελφε. Κάναμε πάρα πολλά άλλα και η λογική του «Αν δεν έχει γίνει κάτι, να κάνουμε έναν οργανισμό εξυπηρέτησης φίλων, προκειμένου να το καλύψουμε» δεν πρόκειται να βρει σύμφωνες όχι μόνο τις άλλες πτέρυγες του Κοινοβουλίου, αλλά και κανένα στην ελληνική κοινωνία. Με πασαλείμματα και χαμηλά τον πήχη δεν γίνονται πολιτικές. Θα είχε ένα ενδιαφέρον –ξαναλέω- αν γινόταν ένας ολοκληρωμένος οργανισμός. 
      Και αν μου πείτε: «Τι λέτε εσείς σ’ αυτό;», σας απαντώ ότι πολύ σύντομα, λοιπόν, θα παρουσιάσουμε πρόταση νόμου, την οποία θα κληθείτε να ψηφίσετε και να τοποθετηθείτε επ’ αυτής, που θα δημιουργεί αυτόν τον ολοκληρωμένο οργανισμό, που θα δίνει τη δυνατότητα να έχουμε ένα σύγχρονο εργαλείο, για να αντιμετωπίσουμε πραγματικά τα προβλήματα της ανεργίας των Ελλήνων ναυτικών και εκεί θα δούμε πώς μπαίνει «ο κάθε κατεργάρης στον πάγκο του». 
      Άρα, υπάρχει το ερώτημα «Τότε, γιατί το κάνει ο κύριος Υπουργός;». Απλά, γιατί ο κύριος Υπουργός προσπαθεί να καλύψει όλα αυτά που έγιναν το καλοκαίρι και προσπαθεί -επί ματαίω βεβαίως- να δείξει ένα διαφορετικό πρόσωπο. Ας φροντίσει πρώτα, όμως, να τον καλύψει ο Πρωθυπουργός του. Κάναμε ερώτηση πολλοί Βουλευτές του ΠΑ.ΣΟ.Κ. για το εάν ο Πρωθυπουργός ήξερε αυτά που έγιναν το καλοκαίρι με τον εν κρυπτώ και βάναυσο εμπαιγμό της Βουλής με την ιστορία της τριακονταετίας των πλοίων. Ξέρετε τι απήντησε -εκ μέρους του Πρωθυπουργού φαντάζομαι- ο κ. Ανδρεουλάκος; Όχι ότι καλύπτει τον Υπουργό και ότι αυτά είναι θέματα κυβερνητικής πολιτικής, αλλά ότι «Εμείς δεν ξέρουμε τίποτα, ρωτήστε τον κ. Κεφαλογιάννη». Θαυμάστε απάντηση Υπουργού, εκπροσωπούντος τον Πρωθυπουργό: «Ρωτήστε τον κ. Κεφαλογιάννη». Δηλαδή, «Μακριά από εμάς και ας πάνε αλλού». Φαντάζομαι ότι ο Πρωθυπουργός λέει εμμέσως πλην σαφώς ότι «Εγώ δεν το ήξερα». Αυτή όμως δεν είναι στάση, διότι αν δεν το ήξερε, οφείλει να διώξει τον Υπουργό του και αν το ήξερε, δεν νομιμοποιείται να μιλάει για διαφθορά και για σεβασμό των θεσμών. Αυτή είναι η πραγματικότητα. 
      Και όχι μόνο είναι αυτή η πραγματικότητα, αλλά έρχεται τώρα ο κ. Κεφαλογιάννης και με την ιστορία αυτού του χωρίς λόγο και χωρίς έργο οργανισμού και με την ιστορία μιας σειράς τροπολογιών, πολλές των οποίων κατατέθηκαν εσπευσμένα την Παρασκευή το μεσημέρι, τελευταία στιγμή -θα μου πείτε νόμιμο είναι, ναι, αλλά δείχνει την προχειρότητα- λύνει επί μέρους προβληματάκια χωρίς κανένα σχεδιασμό. 
      Και μεταξύ των άλλων, τι λέει; Λέει σε μια απ’ αυτές τις περιβόητες τροπολογίες ότι «Κοιτάξτε να δείτε, επειδή έχω ανεργία στους ναυτικούς, θα βάλω ορισμένους απ’ αυτούς στο δημόσιο». Θαυμάστε! «Επειδή έχω ανεργία στους ναυτικούς, θα βάλω ορισμένους απ’ αυτούς στο δημόσιο», όχι «Θα κάνω πολιτικές», όχι «Θα επεξεργαστώ μέτρα», όχι «Θα κοιτάξω να πάρω συγκεκριμένες πολιτικές και μέτρα και να αναπτύξω νέα ζητήματα, για να τονώσω την απασχόληση στην ελληνική ναυτιλία», αλλά «θα τους βάλω στο δημόσιο»! 
      Αν και εμείς κάποια στιγμή, τη δεκαετία του ’80, καταφύγαμε σε τέτοιες πολιτικές, αυτό ήταν λάθος. Βεβαίως, άλλες οι συνθήκες τότε. Αλλά ερχόμαστε τώρα στον 21ο αιώνα, να ισχυριστούμε μετά λόγου γνώσεως ότι θα αντιμετωπίσουμε την ανεργία των ναυτικών, διορίζοντας άτομα στο δημόσιο; Τα ακούμε αυτά από ένα δήθεν φιλελεύθερο κόμμα -κατά τη γνώμη μου βαθιά συντηρητικό πια- και δεν εξανιστώμεθα οι υπόλοιποι; 
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Από το ’93 και μετά τι κάνατε;
      ΧΡΗΣΤΟΣ ΠΡΩΤΟΠΑΠΑΣ: Και κάτι άλλο και τελευταίο. Με ποιες διαδικασίες θα μπουν αυτοί στο δημόσιο; Με διαδικασίες –λέει- πρόσληψης και επτάμηνης δοκιμής. Δηλαδή: Έχω ανέργους. Θέλω να κάνω το φιλεργατικό. 
Δεν κάνω, όμως, πολιτικές για τους ανέργους. Βάζω λίγους εξ αυτών στο δημόσιο και με διαδικασίες επιλογής, βάζω τους κομματικούς μου φίλους, εκείνους που σκύβουν το κεφάλι, εκείνους που διαπραγματεύονται, εκείνους που θέλουν να είναι όμηροι στον Υπουργό, προκειμένου να γίνουν μόνιμοι δημόσιοι υπάλληλοι. Περί αυτού πρόκειται. Ακούστε, αυτές οι πολιτικές είναι για το καλάθι των αχρήστων. Ανήκουν στο παρελθόν. Αυτές οι «Κεφαλογιάννιες πολιτικές» όχι  μόνο δεν προσφέρουν τίποτε, αλλά ουσιαστικά προσβάλλουν τη χώρα, τον Έλληνα ναυτικό και την ελληνική ναυτιλία. Σ’ αυτές εμείς ουδέποτε πρόκειται να συναινέσουμε. 
    ΠΡΟΕΔΡΕΥΩΝ (Σωτήρης Χατζηγάκης): Ο κ. Στέφανος Μάνος έχει το λόγο.
    Κύριε Μάνο, έχετε το λόγο.
    ΣΤΕΦΑΝΟΣ ΜΑΝΟΣ: Κύριε Πρόεδρε, δεν σας άκουσα, γιατί με συνεπήρε ο ενθουσιασμός του προηγούμενου συναδέλφου.
    ΠΡΟΕΔΡΕΥΩΝ (Σωτήρης Χατζηγάκης): Και εγώ, επειδή είδα τον ενθουσιασμό, σας εξεφώνησα με το μικρό σας όνομα. Είπα «Στέφανος Μάνος», για να σας διακόψω από τον ενθουσιασμό σας. Πάντως, εξακολουθείτε να έρχεστε προς το Βήμα βραδέως.
    ΣΤΕΦΑΝΟΣ ΜΑΝΟΣ: Κύριοι συνάδελφοι, πρέπει να ξεκαθαρίσω ότι θα καταψηφίσω το νομοσχέδιο επί της αρχής. Ζητώ συγγνώμη από τη Βουλή και από τον κύριο Υπουργό. Οφείλω να ομολογήσω ότι μάλλον με σαχλαμάρα μοιάζει. Δεν καταλαβαίνω με ποια λογική στη σημερινή εποχή φτιάχνουμε κρατικούς οργανισμούς για να κάνουμε  κατάρτιση. Έχετε κάποιο παράδειγμα για έναν κρατικό οργανισμό κατάρτισης, που να έχει καταφέρει να καταρτίσει οποιονδήποτε; Περιορίστηκε σε οτιδήποτε, οπουδήποτε η ανεργία εξαιτίας κάποιας κρατικής κατάρτισης; Απορώ με τη λογική του Υπουργού και με τις  προτεραιότητές του, βέβαια.
    Στον τομέα που χειρίζεται, έχουμε ατέλειωτα ζητήματα τα οποία χρειάζονται ρύθμιση. Για  παράδειγμα, θα μπορούσε να ασχολείται επωφελώς, κατά τη γνώμη μου, με την ιδιωτικοποίηση των σημαντικών λιμανιών. Θα μπορούσε να φροντίσει η διοίκηση των λιμανιών να παύσει να είναι αυτό το οποίο είναι και να περιέλθει σε χέρια ικανών οργανισμών, ικανών να χειριστούν τέτοια θέματα. Είναι δυόμισι χρόνια Υπουργός και διαβάζω συνεχώς ότι γίνονται συζητήσεις του ιδίου, αλλά και του Πρωθυπουργού, με Κορεάτες, με Κινέζους και άλλους, αλλά δεν βλέπω αποτέλεσμα. 
    Είμαστε η μεγαλύτερη ναυτιλιακή χώρα στον κόσμο. Και ενώ έχουμε αποδείξει την απόλυτη ικανότητα των Ελλήνων να διευθύνουν τις δουλειές τους στη θάλασσα, αποδεικνύουμε σχεδόν καθημερινώς την ανικανότητά μας να χειριστούμε επωφελώς τα λιμάνια. Κατά κάποιο τρόπο, το ένα είναι αντιφατικό με το άλλο. Δηλαδή παρά το γεγονός ότι είμαστε μια ναυτιλιακή υπερδύναμη, εξαιτίας της κατάντιας των λιμανιών δεν μπορούμε να επωφεληθούμε απ’ αυτήν τη δύναμη. 
    Και κάποια άλλη παρατήρηση, διότι από καιρού εις καιρόν αρέσει στη Νέα Δημοκρατία να ονομάζεται φιλελεύθερη παράταξη. Έχουμε ένα παράδειγμα, το οποίο μπορεί κανείς να μη θέλει να το ομολογήσει, αλλά είναι παράδειγμα και το γνωρίζουμε. Η βιομηχανία στην Ελλάδα χρηματοδότησε έναν οργανισμό κατάρτισης, μια σχολή κατάρτισης, το “ALBA”. Το “ALBA” χορηγεί πτυχία για τη διοίκηση επιχειρήσεων, αλλά το ελληνικό κράτος δεν τα αναγνωρίζει λόγω του περίφημου άρθρου 16. Παρά ταύτα, όσοι αποφοιτούν από το “ALBA” βρίσκουν αμέσως δουλειά και συχνά με μισθούς πέντε έως δέκα φορές υψηλότερους από εκείνους που δεν βρίσκουν ή φιλοδοξούν να βρουν, όσοι έχουν αναγνωρισμένα πτυχία.
      Αναρωτιέμαι, λοιπόν, αν για τη δήθεν φιλελεύθερη παράταξη θα ήταν δύσκολο να καλέσει τους εφοπλιστές και να τους πει: Θα σας βοηθήσουμε με όποιον τρόπο θέλετε μ’ ένα νομοθετικό πλαίσιο που να διευκολύνει την κατάσταση, ενδεχομένως με την παραχώρηση γης, αλλά αναλάβετε εσείς την κατάρτιση των ανθρώπων που χρειάζεστε! Έχει κανείς αμφιβολία ότι θα έκαναν πολύ καλύτερη δουλειά από αυτήν την οποία θα κάνει ένας κρατικός οργανισμός, που έχει βέβαια το ψευδώνυμο ότι είναι ανώνυμη εταιρεία, αλλά στην πραγματικότητα είναι 100% κρατική επιχείρηση; Τι περιμένουμε από αυτό; 
      Απορώ πραγματικά –συγγνώμη που θα το πω- με τη νοοτροπία την οποία έχει αυτή η Κυβέρνηση. Δεν μπορώ να καταλάβω γιατί στη σημερινή εποχή, αφού είδαμε και αποείδαμε τι γίνεται με τους διάφορους φορείς κατάρτισης -δεν νομίζω ότι διαφεύγει από κανένα από εσάς ότι ξοδεύτηκαν και χάθηκαν ατέλειωτα κοινοτικά χρήματα για δήθεν κατάρτιση, δεν τα ξέρουμε αυτά;- πρέπει να συνεχίζουμε μια πορεία που έχει τελείως αποτύχει; Ποιους εξυπηρετεί αυτή η κατάσταση; 
      Ξαναλέω, λοιπόν: Αν ήμουν στη θέση του Υπουργού και με ρωτούσε «Τι να κάνω;», θα του έλεγα: «Έχεις πεδίο δόξης λαμπρό στα λιμάνια, ασχολήσου με τα λιμάνια. Και ο τρόπος να ασχοληθείς με τα λιμάνια, θα ήταν να φύγουμε από αυτό το αναχρονιστικό καθεστώς το οποίο έχουμε και όπου μπορούμε, να τα ιδιωτικοποιήσουμε. Το ΠΑ.ΣΟ.Κ. υιοθέτησε και στο τέλος ιδιοποιήθηκε την ιδιωτικοποίηση του αερολιμένος. Επί των ημερών του ΠΑ.ΣΟ.Κ. έγινε τελικώς κάτι, το οποίο ξεκίνησε από την προηγούμενη κυβέρνηση. Αν αυτό μπορεί να γίνει στον αερολιμένα, γιατί δεν μπορεί να γίνει στο λιμάνι της Πάτρας; Ποια είναι η θεωρητική διαφορά που εμποδίζει την Κυβέρνηση επιτέλους να κινηθεί και να πούμε ότι κάτι έκανε και ότι δεν είναι μόνο στα χαρτιά οι μεταρρυθμίσεις, αλλά κάτι επιτέλους έγινε; 
      Είναι δύσκολο; Σας καλώ να σκεφτείτε εσάς στο ΠΑ.ΣΟ.Κ. που ψηφίσατε τη ρύθμιση για τον αερολιμένα στα Σπάτα, σε τι διαφέρει αυτή από αντίστοιχη για το λιμάνι της Θεσσαλονίκης; Γιατί δέχεστε, ανέχεστε όλοι σας το γεγονός ότι χθες ακόμα ο Υπουργός ΠΕΧΩΔΕ ανακοίνωσε υπερηφάνως ότι θα ξοδέψει χρήματα του δημοσίου για να εκσυγχρονίσει τον αερολιμένα της Θεσσαλονίκης; Έχει γίνει, λοιπόν, το παράδοξο ότι η Νέα Δημοκρατία έχει μετατραπεί στο ΠΑ.ΣΟ.Κ. του 1980 από πλευράς νοοτροπίας, το δε ΠΑ.ΣΟ.Κ. προχώρησε μερικά χιλιόμετρα εμπρός και η Κυβέρνηση είναι αδύνατον να το καταλάβει και να το παρακολουθήσει. 
      Σας βλέπω ότι απορείτε, αλλά πρέπει να τα σκεφθείτε λίγο αυτά τα θέματα και εσείς και η Κυβέρνηση. Περιμένω, λοιπόν, πραγματικά να δω αν ο Υπουργός είναι έτοιμος και η Κυβέρνηση -όχι μόνο ο Υπουργός, διότι  δεν φαντάζομαι ότι αυτά είναι αποφάσεις μόνο του Υπουργού- να προχωρήσουν επιτέλους και να ιδιωτικοποιήσουν –κυριολεκτώ- τους κεντρικούς λιμένες της χώρας. Θα αλλάξει όψη η Ελλάδα, όπως, κύριοι συνάδελφοι, άλλαξε όψη η Ελλάδα με τον αερολιμένα στα Σπάτα. Δεν νομίζω κάποιος από εσάς να μην το βλέπει ή να μην το συνειδητοποιεί. Θυμόσαστε πώς ήταν το Ελληνικό; Θυμόσαστε πώς ήταν εκείνο το αεροδρόμιο και πώς είναι τώρα το αεροδρόμιο που λένε ότι είναι εκ των καλυτέρων αεροδρομίων στον κόσμο; Πώς έγινε αυτό; ΄Εγινε απλώς και μόνο όταν έπαυσε το κράτος να ανακατεύεται εκεί που δεν ξέρει τι να κάνει όπως πάει να κάνει τώρα με την κατάρτιση. Έξω από αυτό λοιπόν! Καταψηφίζω το νομοσχέδιο με τα δύο χέρια. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μάνο.
      Ο κ. Χρύσης έχει το λόγο.
      ΒΑΣΙΛΕΙΟΣ ΧΡΥΣΗΣ: Κυρίες και κύριοι συνάδελφοι, η χώρα μας από αρχαιοτάτων χρόνων κυριαρχούσε στο θαλάσσιο χώρο και η ζωή του Έλληνα ανέκαθεν ήταν στενά συνδεδεμένη με τη θάλασσα. Από αυτήν αντλούσε πλούτο ο κάτοικος της παρακτίου και νησιωτικής Ελλάδας ανά τους αιώνες. 
      Η αστείρευτη και ζωοδότρα θάλασσα εξακολουθεί και σήμερα να μαγνητίζει και να ελκύει πολλούς νέους στα ναυτικά επαγγέλματα. Είναι γνωστό ότι παράλληλα με τον τουρισμό, η ναυτιλία παραμένει το σπουδαιότερο οικονομικό στήριγμα της εθνικής μας οικονομίας.
      Κύριε Υπουργέ, με το παρόν νομοσχέδιο που φέρνετε για ψήφιση στη Βουλή, αναμφίβολα για μας τους νησιώτες είναι μια ευχάριστη πρόκληση και δι’ αυτού του νομοσχεδίου επιδιώκουμε την αναβάθμιση των ναυτικών επαγγελμάτων και αν αυτό ενοχλεί την Αξιωματική Αντιπολίτευση, μας αφήνει αδιάφορους γιατί αντιστρατεύονται μ’ αυτόν τον τρόπο το πνεύμα και το νόημα του νομοσχεδίου, κάτι που τους αφήνει έκθετους στην ελληνική κοινωνία.
      Κατάγομαι, ως γνωστόν, από τη Ρόδο, ένα νησί το οποίο είναι γνωστό από αρχαιοτάτων χρόνων για τη ναυτική του παράδοση και είναι γνωστή σε όλους η ρήση «δέκα Ρόδιοι δέκα νήες». Σήμερα, η ναυτομάνα Κάλυμνος, η Σύμη και άλλα νησιά της Δωδεκανήσου συνεχίζουν μια ναυτική παράδοση αιώνων. Η τεχνολογική όμως εξέλιξη και η σύγχρονη τεχνογνωσία επιβάλλουν μια διαφορετική αντίληψη για να σταθούμε ανταγωνιστικά στο διεθνές περιβάλλον.
      Το Υπουργείο Εμπορικής Ναυτιλίας ορθά συνέλαβε και υλοποιεί αυτή την προτεραιότητα και κινείται προς τη σωστή κατεύθυνση, με τη σύσταση του Ινστιτούτου Ναυτικής Κατάρτισης με την επωνυμία «Ποσειδών Ινστιτούτο Ναυτικής Κατάρτισης και άλλες διατάξεις» καλύπτει ένα κενό που υπήρχε στην ελληνική νομοθεσία και οπωσδήποτε αναβαθμίζει την ελληνική ναυτιλία. Η σύσταση του ινστιτούτου αυτού, πρωτίστως αποβλέπει στην επαγγελματική κατάρτιση των ανέργων ναυτικών και ως νομικό πρόσωπο έχει τη μορφή της ανωνύμου εταιρείας και θα λειτουργεί για το δημόσιο συμφέρον και θα εποπτεύεται από τον εκάστοτε Υπουργό Εμπορικής Ναυτιλίας.
      Το δημιουργούμενο ινστιτούτο που θα γίνει με το υπό ψήφιση νομοσχέδιο, θα έχει έδρα τον Πειραιά και η διάρκειά του με τη μορφή της ανώνυμης εταιρείας θα είναι πενήντα ετών. Το διοικητικό συμβούλιο της ανωνύμου εταιρείας προβλέπεται να είναι επταμελές και θα έχει τετραετή θητεία. Τα μέλη του διοικητικού συμβουλίου διορίζονται φυσικά από τον Υπουργό, ο οποίος έχει και την πολιτική ευθύνη. Το διοικητικό συμβούλιο και ο διευθύνων σύμβουλος αποτελούν τα κύρια όργανα του ινστιτούτου όπως και στις άλλες ανώνυμες εταιρείες.
      Το ινστιτούτο αυτό θα έχει καθαρά επιμορφωτικούς και αναπτυξιακούς στόχους. Με την παροχή κατάρτισης και επιμόρφωσης των ναυτικών αναβαθμίζεται η ανταγωνιστικότητα της ναυτιλίας μας. Για την υλοποίηση αυτού του στόχου, προβλέπεται να διατίθενται εθνικοί και κοινοτικοί πόροι σε δράσεις που αποβλέπουν στην ενίσχυση της απασχόλησης. Παράλληλα και η επιμόρφωση και η κατάρτιση των ανέργων ναυτικών θα αναβαθμίσει και το ναυτιλιακό τομέα και τον τομέα των λιμενικών επαγγελμάτων, που πραγματικά θα δημιουργήσουν ευοίωνες προοπτικές στον τομέα της ναυτιλίας.
      Κυρίες και κύριοι συνάδελφοι, η συνεργασία και η συμμετοχή του ινστιτούτου σε επιχειρήσεις που θα έχουν συναφείς στόχους, ενθαρρύνεται με το παρόν νομοσχέδιο. Η επιβεβαίωση και επιβράβευση της επαγγελματικής κατάρτισης και επιμόρφωσης συντελείται διά της χορήγησης του ναυτικού πιστοποιητικού. Η χορήγηση αυτού του πιστοποιητικού γίνεται με την πλήρωση των όρων που εκδίδεται με κοινή απόφαση των Υπουργών Απασχόλησης και Κοινωνικής Προστασίας και του Υπουργού Εμπορικής Ναυτιλίας.
      Κυρίες και κύριοι συνάδελφοι, το καταστατικό της ανωνύμου εταιρείας καταρτίζεται από το διοικητικό συμβούλιο και εγκρίνεται με κοινή απόφαση των Υπουργών Οικονομίας και Οικονομικών, Απασχόλησης και Κοινωνικής Προστασίας και του Υπουργού Εμπορικής Ναυτιλίας.
      Αναμφίβολα η «Σύσταση του Ινστιτούτου Ναυτικής Κατάρτισης με την επωνυμία «ΠΟΣΕΙΔΩΝ…» μπορεί να αποτελέσει τον κινητήριο μοχλό για την περαιτέρω αναβάθμιση των ναυτικών επαγγελμάτων στη χώρα μας, προς όφελος της εθνικής οικονομίας.
      Θα θεωρούσα, όμως, σκόπιμο, πριν κατέλθω του Βήματος, να τονίσω ότι η εταιρεία αυτή στις δραστηριότητες που θα αναπτύξει, ιδιαίτερα με την ίδρυση κέντρων ναυτικής και ναυτιλιακής κατάρτισης και επιμόρφωσης, καθώς και με παραρτήματα που θα πρέπει, κύριε Υπουργέ, να προβλεφθούν, πρέπει να έρθει πιο κοντά στο νέο που κατοικεί στα νησιά με ναυτική παράδοση και ιστορία. 
      Ένα τέτοιο κέντρο ή παράρτημα στην Κάλυμνο της Δωδεκανήσου, παραδείγματος χάριν, θα έλυνε πάρα πολλά προβλήματα, περιορίζοντας την ανεργία με την προσφορά επαγγελματικής διεξόδου σε ναυτικά επαγγέλματα και τη συγκράτηση του πληθυσμού σ’ αυτούς τους όμορφους βράχους που θωρακίζουν τον ελλαδικό χώρο, αναδεικνύοντας παράλληλα και την εθνική τους ταυτότητα. 
      Αυτή η στόχευση και αυτή η επιλογή, κύριε Υπουργέ, με την ίδρυση τέτοιων ναυτιλιακών κέντρων σε ναυτότοπους, ας γίνει προτεραιότητα, γιατί είναι εθνική ανάγκη. 
      Κατόπιν των ανωτέρω που ανέπτυξα είναι αυτονόητο ότι υπερψηφίζω επί της αρχής το παρόν νομοσχέδιο του Υπουργείου Εμπορικής Ναυτιλίας, με την πεποίθηση ότι θα συμβάλει θετικά στην απασχόληση, την οικονομία και οπωσδήποτε στην αναβάθμιση των ναυτικών επαγγελμάτων.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Χρύση.
      Το λόγο έχει ο κ. Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Κύριε Υπουργέ, λυπάμαι που το λέω, αλλά πραγματικά η πρωτοβουλία σας «κάνει μια τρύπα» σε θαλασσινό νερό! Είτε «ΤΑΛΩΣ» είτε «ΠΟΣΕΙΔΩΝ» ονομαστεί ο φορέας σας, δεν κάνει διαφορά για τον άνεργο ναυτικό. Δεν αλλάζει την ουσία. Δαίδαλος το σύστημα διαχείρισης των κοινοτικών πόρων –θα έρθω σ’ αυτό, γιατί εδώ είναι η ουσία, η ταμπακιέρα- και τρικυμία στις απορροφήσεις. Γι’ αυτό και παίζετε με τα ονόματα. Δεν ξέρετε ποιο να διαλέξετε. 
      Στήνετε ακόμη μια δομή κατάρτισης, όταν υπάρχουν δεκάδες. Πρόκειται για μια δομή ελεγχόμενη πλήρως από εσάς. Υπάρχουν δεκάδες παρόμοιοι φορείς. Υπάρχει, όπως ειπώθηκε, η «ΚΑΤΑΡΤΙΣΗ Α.Ε.» του Ο.Α.Ε.Δ.. Ουσιαστικά προσθέτετε γραφειοκρατία και δαπάνες εσείς, οι αντικρατιστές, που πραγματικά αποδειχθήκατε κρατιστές. Έχετε ιδρύσει εκατοντάδες φορείς και υπηρεσίες αυτό το διάστημα. 
      Δεν μας λείπουν οι δομές για την κατάρτιση, κύριε Υπουργέ! Εκείνο που μας λείπει –και πρέπει να το καταλάβετε- είναι ο σχεδιασμός, το σύστημα, οι δράσεις και προπάντων, για μένα –και θα επανέλθω σ’ αυτό- ο συντονισμός και η σύνδεση ευθέως των προγραμμάτων κατάρτισης με τις πολιτικές απασχόλησης. Η ανεργία κρατά καλά και σ’ αυτόν τον τομέα και εκείνο που θέλει ο κόσμος είναι τελικά μέσα από την κατάρτιση να βρει δουλειά. 
      Για να είμαστε ειλικρινείς –και θέλω να το πω στους κυρίους συναδέλφους, γιατί είναι ένα συμπέρασμα από την εμπειρία μου και την παρακολούθηση όλων αυτών των προγραμμάτων τόσα χρόνια- τα αποτελέσματα από τις δράσεις κατάρτισης, όσον αφορά την απασχόληση, και στην Ελλάδα και στην Ευρώπη είναι πενιχρά και δυσανάλογα με τους διατιθέμενους πόρους. Αυτή είναι η ευρωπαϊκή εμπειρία που δεν συνεκτιμάται και από εσάς και προχωράτε πάλι με αποσπασματικές ενέργειες -μάλιστα παράλληλες πρωτοβουλίες, γιατί υπάρχουν φορείς κατάρτισης- που δεν εντάσσονται σε ένα σχέδιο συνολικής αντιμετώπισης του προβλήματος της απασχόλησης των ναυτικών. 
Τι κάνετε, ουσιαστικά, κύριε Υπουργέ; Κτίζετε απλώς το δικό σας φέουδο, ενδοκυβερνητικοί. Θέλετε ο κάθε Υπουργός στο βιλαέτι του. Αυτή είναι η αλήθεια, για να πούμε τα πράγματα με το όνομά τους. 
      Να δούμε τώρα ποια είναι και η «ταμπακιέρα» του νομοσχεδίου. Η ταμπακιέρα βρίσκεται στην απορρόφηση των πόρων. Η πρεμούρα σας, ύστερα από αδράνεια δύο χρόνων, είναι να απορροφήσετε τα κοινοτικά κονδύλια. Έβλεπα στο site ότι έχετε δύο προγράμματα 6,8 εκατομμύρια ευρώ, τα οποία είναι ακίνητα δύο χρόνια. Τώρα τρέχετε και δεν φτάνετε -γι’ αυτό κάνετε αυτόν το φορέα σαν σωσίβιο. Όπως τρέχει και συνολικά η Κυβέρνηση για την απορρόφηση των κονδυλίων του Γ΄ Κοινοτικού Πλαισίου Στήριξης. Σας είχαμε προειδοποιήσει ΄εγκαίρως ότι θα χαθούν πόροι. Τώρα, με τις μετριοπαθείς εκτιμήσεις, θα χαθούν από το Γ΄ Κοινοτικό Πλαίσιο Στήριξης περί τα 2.000.000.000 ευρώ. Είχα την ευκαιρία πέρυσι απ’ αυτό το Βήμα στη συζήτηση του προϋπολογισμού, παρόντος του Πρωθυπουργού, να επισημάνω αυτόν το μεγάλο κίνδυνο. 
      Οι ρυθμοί απορρόφησης του Γ΄ Κοινοτικού Πλαισίου Στήριξης συνολικά είναι απογοητευτικοί, σύμφωνα και με τα τελευταία στοιχεία. Απομένουν να απορροφηθούν ακόμα 20.000.000.000 δημόσιας δαπάνης στα δυόμισι χρόνια. Η συνολική απορρόφηση μέχρι τον Αύγουστο, κύριοι συνάδελφοι, ήταν γύρω στο 46% και οι νομικές δεσμεύσεις, συμβάσεις,  φθάνουν μέχρι το 71%. Και ξέρετε ότι, παρόλο που δεν ισχύει ότι έπρεπε να γίνουν όλες οι συμβάσεις, όπως ήταν στην αρχή μέχρι το τέλος του 2006, ισχύει όμως ο κανόνας ότι θα πρέπει να τελειώσουν τα έργα, έστω και αν γίνουν αργότερα οι νομικές δεσμεύσεις και συμβάσεις μέχρι το 2008. Στα ίδια χαμηλά ποσοστά είναι και τα προγράμματα για τους ανθρώπινους πόρους και την απασχόληση.
      (Στο σημείο αυτό την Προεδρική Έδρα  καταλαμβάνει ο Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ).
      Μέχρι τώρα η Κυβέρνηση στις επισημάνσεις μας, τεκμηριωμένες επισημάνσεις, στην έκφραση ανησυχιών μας, προσπαθούσε να κρύψει το πρόβλημα ή να μετακυλήσει τους κινδύνους των απωλειών με κόλπα. Τώρα που έφθασε ο κόμπος στο κτένι ανησυχείτε και εσείς και αρχίζετε για πρώτη φορά να το παραδέχεστε. Θυμίζω την τοποθέτηση πρόσφατα του κ. Αλογοσκούφη στην Επιτροπή Οικονομικών Υποθέσεων της Βουλής, όπου για πρώτη φορά μας προϊδέασε για το μεγάλο πρόβλημα που υπάρχει στην απορρόφηση, για την απώλεια των πόρων. Και μπροστά σ’ όλη αυτή την «πενία» των απορροφήσεων, η Κυβέρνησή σας και εσείς προσωπικά -γι’ αυτό το συνδέω- «τέχνες κατεργάζεται». Προβαίνετε σε συνεχείς αναθεωρήσεις του προγράμματος, του πλαισίου, των δράσεων. Κρίσιμα προγράμματα για την ανάπτυξη και την απασχόληση μπαίνουν στην προκρούστια κλίνη. Παρουσιάζετε εικονικές απορροφήσεις με έργα που είχαν αποπερατωθεί στην τελευταία αναθεώρηση με εγχώριους πόρους. Με τη μείωση της εθνικής συμμετοχής και την αύξηση της κοινοτικής -ενώ δεν αλλάζει τίποτα στην ουσία- απλώς προσπαθείτε να παρουσιάσετε αυξημένες κοινοτικές εισροές. Και τέλος, με φορείς και ταμεία που δημιουργείτε, επιχειρείτε στάθμευση πόρων, parking πόρων, για να μετρούν απλώς την απορρόφηση, χωρίς να γίνεται έργο ή δράση. Στην ίδια λογική –γι’ αυτό είπα ότι εδώ είναι η ταμπακιέρα- είναι και η πρωτοβουλία σας αυτή για το ινστιτούτο. Ένα ινστιτούτο με κρατική διάρθρωση, με τον πλήρη έλεγχο από εσάς -είδα στην τροπολογία ότι δεχθήκατε να είναι στο διοικητικό συμβούλιο, όπως ήταν οι προτάσεις όλων των πτερύγων, εκπρόσωποι των ναυτικών φορέων- ένας φορέας τελικά που, όπως είναι διαρθρωμένος, δεν εγγυάται ούτε την αποτελεσματικότητα ούτε τη διαφάνεια. Ένα φορέα που μέσα στην ομίχλη της θάλασσας αυτής που κινείστε πραγματικά θα προωθήσει μόνο πελατειακές σχέσεις και θα βολέψει «ημετέρους». 
      Το καταψηφίζουμε για τους λόγους που εξηγήσαμε και στην επιτροπή, τους εξήγησε ο εισηγητής μας. Μη βάζετε σε εμάς τα διάβασα τα πρακτικά, κύριε Υπουργέ, γιατί δεν ήμουν στην επιτροπή- τα διλήμματα του τύπου «τι θα γίνει, δεν είστε υπέρ της απορρόφησης των πόρων;» Αυτό είναι δική σας αποκλειστική ευθύνη. Για μας η απασχόληση των ναυτικών είναι προτεραιότητα. 
      Η δική μας πρόταση αναπτύχθηκε εκτενώς από τον εισηγητή μας και αναφέρεται σε μια συνολική και ολοκληρωμένη παρέμβαση…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      …που αφορά τη δημιουργία οργανισμού απασχόλησης Ελλήνων ναυτικών. Και δράσεις σχετικές με εκπαίδευση, κατάρτιση και εύρεση εργασίας, που είναι όμως συμβατές με το Εθνικό Σχέδιο Δράσης για την απασχόληση και που αξιοποιούν υφιστάμενες δομές, που υπάρχουν τόσο στον ιδιωτικό τομέα όσο στον Ο.Α.Ε.Δ. και στο Υ.Ε.Ν.. Αυτός θα ήταν ο ορθός δρόμος που θα έπρεπε να ακολουθήσετε.
      Ακολουθείτε όμως και εδώ, όπως και συνολικά σε όλη την πολιτική σας στη ναυτιλία, κύριε Υπουργέ, μια αδιέξοδη πολιτική, η οποία δεν εξυπηρετεί τους πολίτες όπως αποδείχθηκε πρόσφατα. Το καλοκαίρι βιώσαμε το ναυάγιο της πολιτικής σας στην ακτοπλοΐα. Δεν εξυπηρετεί η πολιτική σας ούτε τους πολίτες ούτε τους ναυτικούς. Η πολιτική σας δεν εξυπηρετεί τους πολλούς, πάρα μόνο τους λίγους. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε κύριε συνάδελφε. 
      Ο συνάδελφος κ. Καραμάριος έχει το λόγο. 
      ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, δεν υπάρχει αμφιβολία ότι η ναυτιλία μας μαζί με τον τουρισμό είναι οι δύο μεγάλες παραγωγικές δραστηριότητες στις οποίες προσβλέπει το κράτος μας, όχι μόνο σήμερα αλλά και διαχρονικά. 
      Εκείνο που θα έλεγα εγώ εξ’ αρχής είναι ότι οι κύριοι συνάδελφοι της Αντιπολίτευσης δεν ενδιαφέρονται για το κύριο θέμα, το οποίο είναι οι άνεργοι ναυτικοί και γενικά το σύνολο των ναυτικών. Δεν είχαν την καλοσύνη να μας πουν τι έκαναν τόσα χρόνια οι κύριοι αυτοί για να μη φθάσουμε σ' αυτό το σημείο να περιμένουμε μέσα από τις επιχορηγήσεις των κοινοτικών κονδυλίων και άλλων εθνικών πόρων τη χρηματοδότηση άνεργων ανθρώπων ώστε να καλύψουν την ανάγκη στην απασχόληση. Μην ξεχνάτε ο Ο.Α.Ε.Δ., ο μεγάλος αυτός οργανισμός που είναι κρατικός, εκεί αποβλέπει, στην απασχόληση ανέργων.  
      Αφήσατε τη ναυτιλία σ’ αυτό το χάλι επί των ημερών σας. Και αντί να σκεφθείτε τα αίτια και τις ευθύνες που είχατε για ποιο λόγο η ναυτιλία μας πήρε αυτόν το δρόμο, με αποτέλεσμα να δημιουργηθούν άνεργοι και αντί να δούμε όλοι μας πώς μπορούμε να βοηθήσουμε αυτούς τους ανθρώπους στον τομέα της εργασίας, σήμερα νίπτουν τας χείρας τους σαν την οσία Κασσιανή και μετανοούν γιατί προσέλαβαν πολλούς υπαλλήλους στο κράτος. 
      Κόπτονται τάχα για την τροπολογία που φέραμε και η οποία ενσωματώθηκε στο νομοσχέδιο σε κύριο άρθρο, δηλαδή, πως από τη σειρά των ανέργων κατά χρόνο ανεργίας θα προσλαμβάνονται στα λιμάνια. Αντί να πουν ότι  αυτό είναι ένα σύστημα αξιοκρατικό και σωστό, απλώς επιρρίπτουν τις ευθύνες στη δική τους τότε πολιτική και λένε ότι σήμερα θα κάνουμε τάχα κομματικές προσλήψεις. 
      Φυσικά δεν θα σχολιάσω την προσπάθεια της Αντιπολίτευσης σήμερα να θέλει τάχα νέα θεσμοθέτηση αφού θα φέρει πρόταση νόμου για να μας υποδείξει ποιος θα είναι ο καλύτερος τρόπος απορρόφησης των ανέργων. 
      Κυρίες και κύριοι συνάδελφοι, πολύ σωστά η Κυβέρνηση και ο Υπουργός σκέφθηκαν να αξιοποιήσουν αυτούς τους πόρους, δημιουργώντας ίδιο πράγματι οργανισμό γι’ αυτή τη μεγάλη ναυτιλία μας, την οποία πρέπει να βοηθήσουμε. Οι σκοποί του ινστιτούτου, όπως ξέρετε –πολλά ινστιτούτα υπάρχουν στη χώρα μας- δεν είναι άλλοι παρά μια προσπάθεια της πολιτείας και των παραγωγικών τάξεων να μεθοδεύσουν τους καλύτερους αποτελεσματικούς τρόπους εργασίας και απόδοσης στο κοινωνικό σύνολο και γενικά στο εθνικό μας εισόδημα. 
      Είναι σωστές, κύριε Υπουργέ, οι διατάξεις. Είστε ειλικρινής και το νομοσχέδιο είναι ειλικρινές. Θέλουμε να αξιοποιήσουμε κοινοτικούς πόρους. Θέλουμε να αξιοποιήσουμε οποιεσδήποτε άλλες δυνατότητες, που να κατατείνουν και να στοχεύουν στην επιμόρφωση των ναυτικών μας. Και χαίρομαι γιατί πράγματι στην επιτροπή, με τις παρεμβάσεις μας, κάνατε δεκτές πολλές προτάσεις μας. Και αυτή η κατάρτιση μπορεί να γίνει και γιατί να μη γίνει, κύριε Ρήγα, και στη Σύρο; Να γίνει και στη Σύρο, να γίνει και στη Ρόδο, να γίνει και στην Κάλυμνο. Πώς θα γίνει; Απλούστατα ο κανονισμός λειτουργίας του ινστιτούτου θα προβλέπει ότι η επιμόρφωση των ανέργων επί εξάμηνο δεν θα γίνεται στον Πειραιά σ’ αυτό το αντικείμενο, το οποίο θα μεθοδεύσουμε μέσα από τον κανονισμό, αλλά θα πηγαίνουμε στο χώρο εργασίας στα Ναυπηγεία της Σύρου, για να εκπαιδεύσουμε τους ναυτικούς ή να τους επιμορφώσουμε στην ειδικότητα εκείνη. Θα πάμε στην Κάλυμνο για να επιμορφώσουμε και να καταρτίσουμε τους ανέργους, που με αυτό τον τρόπο θα αποφεύγουν τα περιττά έξοδα κινήσεως. Δεν είναι κακό αυτό να το προβλέψουμε μέσα νομοθετικά. Άλλο αν ο κανονισμός λειτουργίας θα εξετάσει επί μέρους αυτά τα θέματα και θα βρει την καλύτερη λύση. Μην αρχίσετε, λοιπόν, σήμερα και συνεχίζετε ακόμη μια κριτική, η οποία δεν ωφελεί σε τίποτα. Αντίθετα, ο κόσμος λέει: «Η Κυβέρνηση προσπαθεί να απασχολήσει περισσότερους ανέργους».
      Μην ξεχνάτε ότι τα οποιαδήποτε προγράμματα εσείς τα απομυζήσατε χρόνια και το ξέρετε πολύ καλά. Να μην αρχίσουμε με το παρελθόν. Και δεν σας σώζει σήμερα που λέτε «ό,τι κάναμε, κάναμε» και «δεν είναι καλό να γίνονται». Δεν κάνουμε τίποτα εμείς. Όπως ξέρετε, το Σύνταγμα μάς έχει «δέσει» όλους κι εφαρμόζουμε αξιοκρατικά τις προσλήψεις. Και μη λέτε ότι μ’ αυτή την τροπολογία κάνουμε κάποια προσπάθεια να ευνοήσουμε δικούς μας ανθρώπους. Αν τη διαβάσετε καλά, θα ζητήσετε συγγνώμη. Διότι η τροπολογία το λέει ρητά: «Θα προσλαμβάνονται κατά προτίμηση στα λιμάνια εκείνοι οι άνεργοι που έχουν περισσότερο χρόνο ανεργίας». Πού τη βρίσκετε εσείς την προσπάθεια να μπουν δικοί μας άνθρωποι μέσα; Δεν σας αρέσει που βάλαμε έναν καλύτερο τρόπο λειτουργίας στις ΔΕΚΟ, σ’ όλες τις επιχειρήσεις, και νοικοκυρέψαμε πολλές επιχειρήσεις, αλλά θα θέλατε να συνεχίζουμε εκείνη την κατασπατάληση του δημόσιου χρήματος και του χρήματος των πολιτών.
      Θέλω να καταλήξω, κύριε Πρόεδρε, μ’ αυτές τις σκέψεις. Ας αφήσουμε επιτέλους τη στείρα πολιτική και να δούμε όλοι μας πώς μπορούν να γίνουν καλύτερα ο τουρισμός και η ναυτιλία, οι δυο μεγάλες πηγές αξιοποίησης του ανθρώπινου δυναμικού της χώρας μας σήμερα. Και μη μας λέτε σήμερα για λιμάνια, γιατί θα σας πω: «Γιατί δεν τα κάνατε εσείς;». Μην μας λέτε ότι θα φτιάξετε νόμους και θα προτείνετε σαν Αντιπολίτευση, γιατί δεν είστε άξιοι πλέον να κυβερνήσετε. Και δεν θα σας πω σε πόσα χρόνια θα κυβερνήσετε, αν κυβερνήσετε, αλλά σε κάθε περίπτωση στο απώτερο μέλλον δεν υπάρχει ελπίδα. 
      Αυτή τη στιγμή η δική μας προσπάθεια είναι να δούμε πώς μπορούμε να περισώσουμε το Αιγαίο μας Πέλαγος, να γίνουν καλύτερα λιμάνια. Και πολύ σωστά αρχίζουμε την αξιοποίηση των λιμανιών και προσπαθούμε –και να το πιστέψετε αυτό – να αξιοποιήσουμε καλύτερα τα λιμάνια, που είναι τα εργαλεία. 
      Μη μας λέει και ο κ. Μάνος να κάνουμε εκσυγχρονισμό των λιμανιών σαν το αεροδρόμιο. Μα, και στο νέο αεροδρόμιο δουλεύουν εργάτες και τα προβλήματα του προσωπικού υπάρχουν σήμερα. Για να γίνουν καλά τα λιμάνια, πρέπει να δουλέψουν τα λιμάνια με πλοία. Τα πλοία τα δουλεύουν ναυτικοί και το ότι κάναμε τόσους ναυτικούς ανέργους είναι εξαιτίας της δικής σας πολιτικής. Και μην ξεχνάτε τους νόμους σας, που κόπτεσθε τάχα ότι εμείς απελευθερώσαμε την ακτοπλοΐα και τα πλοία. Το πρόβλημα είναι σήμερα υπαρκτό. Πώς μπορούμε να βρούμε πλοία; Πώς θα τα κτίσουμε τα πλοία; Με την πολιτική τη δική σας γιατί δεν κτίσατε; Έχουμε σήμερα προβλήματα στις ακτοπλοΐες. Φταίμε εμείς κυρίως; Όχι. Φταίει αυτή τη στιγμή η κατάσταση, η οποία έχει δημιουργηθεί τόσα χρόνια, με το να μην προσπαθήσουμε να εκσυγχρονίσουμε ή να αντικαταστήσουμε τα πλοία μας.
       Ξέρετε πολύ καλά ότι υπάρχει η ελευθερία του ανταγωνισμού. Και το κράτος δεν κάνει πλοία, κύριε Πρόεδρε, δεν κτίζει πλοία. Τα κτίζουν οι πολίτες. Σήμερα αυτό το νομοσχέδιο αποβλέπει σε μια προσπάθεια απορρόφησης πολλών ανέργων ναυτικών. Με αυτόν τον τρόπο, τον οποίο πράγματι ειλικρινέστατα ομολογεί το νομοσχέδιο, δεν κάνουμε τίποτε άλλο παρά να προσπαθήσουμε να περιορίσουμε την ανεργία στα σημεία που πρέπει.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Ο συνάδελφος κ. Σγουρίδης έχει το λόγο. 
      ΠΑΝΑΓΙΩΤΗΣ ΣΓΟΥΡΙΔΗΣ: Κυρία και κύριοι συνάδελφοι, όταν συζητούσαμε το νομοσχέδιο για τη ναυτική εκπαίδευση είχα μία ξεκάθαρη θέση και μία ξεκάθαρη στάση για τον τρόπο με τον οποίο εγώ αντιλαμβάνομαι τα θέματα της εκπαίδευσης γενικότερα όλων των Ελλήνων πολιτών. Είχα πει ότι όλες οι εκπαιδευτικές δράσεις που ασκούνται από άλλα Υπουργεία θα πρέπει να περάσουν στο καθ’ ύλην αρμόδιο Υπουργείο που είναι το Υπουργείο Παιδείας, όλες πλην των ένστολων Σωμάτων Ασφαλείας, δηλαδή, λιμενικοί, αστυνομικοί, πυροσβέστες, αξιωματικοί του ελληνικού Στρατού, της Σ.Μ.Υ. και όλων των υπολοίπων σχολών όπου η αποφοίτηση του Έλληνα πολίτη απ’ αυτές οδηγεί κατευθείαν στην πρόσληψη από το ελληνικό δημόσιο. Την ίδια θέση είχα κρατήσει και για το θέμα των τουριστικών σχολών όταν συζητείτο στο νομοσχέδιο που είχε φέρει το ΠΑ.ΣΟ.Κ. επί δικής του κυβερνήσεως,
      Κύριοι συνάδελφοι, αυτό θα μας γλίτωνε από πολλές κακοτοπιές. Δεν μπορούμε, δηλαδή, τη ναυτική ή την τουριστική κατεύθυνση να τη βάλουμε στα Τεχνικά Επαγγελματικά Λύκεια ή, αν θέλετε, στα Τεχνικά Επαγγελματικά Εκπαιδευτήρια ή να δημιουργηθούν τμήματα Τ.Ε.Ι. ή Α.Ε.Ι., θέματα που έχουν να κάνουν με τη ναυτική εκπαίδευση και τον τουρισμό; 
      Θέλω εδώ να τονίσω –γιατί περνάει κάπως απαρατήρητο- ότι αν δεν προτείνει η πρυτανεία, αν δεν προτείνουν, δηλαδή, τα συμβούλια των πανεπιστημίων να δημιουργηθούν σχολές αυτής της κατεύθυνσης, δεν υπάρχει καμία περίπτωση το κράτος να τις δημιουργήσει, ακόμα και αν το θέλει. 
      Γιατί όμως το Πανεπιστήμιο Αιγαίου να προτείνει να δημιουργηθεί ένα ανώτατο τμήμα ή μία ανώτατη σχολή για τη ναυτική εκπαίδευση, όταν υπάρχει ναυτική σχολή, όταν υπάρχει τουριστική σχολή; Γιατί; Πώς θα το κάνει; Εδώ εμπλέκονται πολλά ζητήματα, γι’ αυτόν ακριβώς το λόγο θεωρώ ότι το καθ’ ύλην αρμόδιο Υπουργείο θα πρέπει να αναλάβει την εκπαίδευση αυτών των κατευθύνσεων. Το ίδιο πιστεύω και για τις παράλληλες δράσεις που ασκούνται από άλλα Υπουργεία για το θέμα, αν θέλετε, της ανεργίας. 
      Θα αποδείξω για ποιο λόγο η στρέβλωση του συστήματος δημιουργείται με τέτοιες λογικές. Γιατί, δηλαδή, για την ανεργία των νοσηλευτών ή των σπουδαστών των παραϊατρικών επαγγελμάτων να μην ασχολείται ένας αντίστοιχος Ο.Α.Ε.Δ. στο Υπουργείο Υγείας ή οι άνεργοι καπνεργάτες ή δασεργάτες μ’ έναν αντίστοιχο Ο.Α.Ε.Δ. στο Υπουργείο Γεωργίας ή οι υπομηχανικοί ή οι εργοδηγοί στο Υπουργείο ΠΕ.ΧΩ.Δ.Ε.; Δεν είναι λογικές αυτές. Δεν μπορούμε να βαδίζουμε με τέτοιες λογικές αν θέλουμε να κάνουμε πράγματι καινοτομία και εκσυγχρονισμό. 
      Ναι στην επιμόρφωση των ναυτικών, ναι στην κατάρτιση και στην επανακατάρτιση, ναι στις πολιτικές για την απασχόληση, αλλά μέσα από τις υπάρχουσες δομές. 
      Θεωρώ ότι το νομοσχέδιο είναι εκ των ων ουκ άνευ, είναι εκ του περισσού. Δημιουργούμε, δηλαδή, μία ανώνυμη εταιρεία, ένα ινστιτούτο. Για ποιο λόγο, όταν υπάρχουν δομές που θα μπορούσαν να προωθήσουν το ίδιο ακριβώς ζήτημα; 
      Θεωρώ, λοιπόν, άστοχη αυτήν τη νομοθετική προσπάθεια και καλώς, όπως σας είπα και στην επιτροπή, κύριε Υπουργέ, αλλάξατε την επωνυμία και από «ΤΑΛΩΣ» την κάνατε «ΠΟΣΕΙΔΩΝ» μπας και ο θεός Ποσειδών προλάβει την τρικυμία η οποία θα επέλθει απ’ αυτήν τη νομοθετική προσπάθεια.
      ΑΠΟΣΤΟΛΟΣ ΦΩΤΙΑΔΗΣ: Προκαλεί θύελλες ο Ποσειδών! 
      ΠΑΝΑΓΙΩΤΗΣ ΣΓΟΥΡΙΔΗΣ: O Ποσειδών όμως και την ηρεμεί! Χτυπά με την τρίαινα και ηρεμεί κατόπιν, κύριε Φωτιάδη. 
      ΠΡΟΕΔΡΕΥΩΝ (Ιωάννης Τραγάκης): Τέλος πάντων, προκαλεί ή ηρεμεί, σημασία έχει ότι η τρίαινα τρυπάει. 
      ΠΑΝΑΓΙΩΤΗΣ ΣΓΟΥΡΙΔΗΣ: Το νομοσχέδιο είναι μια απόδειξη, κύριοι συνάδελφοι, της αθέτησης της υπόσχεσης της Νέας Δημοκρατίας για τη δημιουργία μικρού κράτους. Δημιουργούμε μια ακόμη υποδομή. Απορροφώνται πιστώσεις που θα μπορούσαν να απορροφηθούν διαφορετικά. Όσο δε για το δίλημμα τι θα γίνουν τα 6.000.000, τα οποία λιμνάζουν, αυτό ήταν θέμα δικό σας. Θα μπορούσατε να τα είχατε απορροφήσει πολύ πριν μέσα από τις ήδη υπάρχουσες δομές. Δεν το κάνατε. 
      Όμως ουσιαστικά προσθέτετε ακόμη ένα νομικό πρόσωπο δημοσίου ή ιδιωτικού δικαίου. Πεντακόσια πενήντα μέχρι τώρα έχει ιδρύσει η Νέα Δημοκρατία και έχει δημιουργήσει παράλληλα περίπου πέντε χιλιάδες θέσεις εργασίας, οι οποίες περνούν έξω από τον οποιοδήποτε αξιοκρατικό μηχανισμό για τοποθέτηση. Είναι σύμβουλοι, παρασύμβουλοι, ειδικοί σύμβουλοι και όλα αυτά τα σχετικά διοικητικά συμβούλια. 
      Επίσης, περνάτε μια τροπολογία, βάζοντας τους λιμένες στην κατηγορία των Δ.Ε.Κ.Ο.. Εκεί είναι. Όμως επειδή, κύριε Καραμάριε, ρωτήσατε προηγουμένως «πού βρίσκετε την παράκαμψη της αξιοκρατίας με την τροπολογία αυτή;», θέλω να σας πω ότι ναι μεν κατά προτεραιότητα οι άνεργοι ναυτικοί προσλαμβάνονται στους Οργανισμούς Λιμένος σε θέσεις εργασίας, όμως μετά το τέλος του επταμήνου επαφίεται στο διοικητικό συμβούλιο ποιον θα πάρει. Μπορεί να προσληφθούν τριάντα και από τους τριάντα να γίνουν αορίστου χρόνου επτά! 
      ΑΝΑΣΤΑΣΙΟΣ ΚΑΡΑΜΑΡΙΟΣ: Καλώς θα γίνουν. 
      ΠΑΝΑΓΙΩΤΗΣ ΣΓΟΥΡΙΔΗΣ: Όμως το διοικητικό συμβούλιο δεν θα πάρει τον πρώτο, δεύτερο, τρίτο, τέταρτο, πέμπτο, έκτο, έβδομο, θα πάρει όποιον θέλει. Μπορεί να πάρει τον τριακοστό! Αυτό είναι το ζήτημα. Εκεί ακριβώς είναι που η αξιοκρατία δεν υπάρχει!
      Υπήρχαν τέτοιες διατάξεις στην περίοδο του ΠΑ.ΣΟ.Κ.; Όχι, δεν υπήρχαν. Εγώ πιστεύω ότι η πρόταση, την οποία το ΠΑ.ΣΟ.Κ. επεξεργαζόταν δια του πρώην Υπουργού Εμπορικής Ναυτιλίας του κ. Ανωμερίτη για συγχώνευση του Γ.Ε.Ν.Ε., του Ε.Λ.Ο.Ε.Ν. και της Εστίας Ναυτικού και τη δημιουργία –αν θέλετε- ενός φορέα είτε ως παράρτημα μέσα στον υπάρχοντα Ο.Α.Ε.Δ. είτε ως ένας οργανισμός απασχόλησης ναυτικών Ο.Α.Ε.Ν. ήταν μια καλύτερη λύση. 
      Γι’ αυτόν ακριβώς το λόγο εγώ καταψηφίζω το νομοσχέδιο και επί της αρχής και επί των άρθρων. 
    (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Ορίστε, κύριε Υπουργέ, έχετε το λόγο. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, πρώτα απ’ όλα θέλω να ευχαριστήσω τους εισηγητές και τους ομιλητές για την προσοχή και τη διάθεση εποικοδομητικής προσέγγισης του νομοσχεδίου, παρά τις λεκτικές υπερβολές ελαχίστων. 
      Κύριοι συνάδελφοι, έγινε μια σε βάθος συζήτηση στην Επιτροπή Παραγωγής και Εμπορίου. Άκουσα με προσοχή τις προτάσεις των εισηγητών, των συναδέλφων και βεβαίως των φορέων για το νομοσχέδιο και η πολιτική ηγεσία του Υπουργείου Εμπορικής Ναυτιλίας έκανε δεκτές πολλές απ’ αυτές τις προτάσεις. 
      Έγινε δεκτή η τροποποίηση στο άρθρο 1 παράγραφος 3, μετά από πρόταση του κ. Καραμάριου, η οποία παραπέμπει ευθέως στο νόμο για τις Δ.Ε.Κ.Ο., για να ταυτοποιήσει με τον πιο κατηγορηματικό τρόπο την αξιοκρατία, η οποία προβλέπεται στις προσλήψεις του Ινστιτούτου Κατάρτισης Ναυτικών. 
      Έγινε δεκτή, μετά από πρόταση όλων των εισηγητών και πολλών συναδέλφων Βουλευτών, η τροποποίηση στο άρθρο 2 παράγραφος 2, για να συμπεριληφθούν οι εκπρόσωποι της Πανελλήνιας Ναυτικής Ομοσπονδίας και του Ναυτικού Επιμελητηρίου της Ελλάδας στο διοικητικό συμβούλιο του ινστιτούτου.
      Έγινε δεκτή η τροποποίηση του εισηγητή μας του κ. Πίττα, του κ. Καραμάριου και άλλων συναδέλφων Βουλευτών στο άρθρο 3 παράγραφος 2, η δυνατότητα ίδρυσης κέντρων και παραρτημάτων στην περιφέρεια. 
      Η πολιτική ηγεσία του Υπουργείου Εμπορικής Ναυτιλίας είναι στη διάθεση των συναδέλφων της Βουλής και για άλλες παρατηρήσεις, οι οποίες θα γίνουν σήμερα ή αύριο, να υιοθετηθούν και να αποτελέσουν μέρος του νομοσχεδίου. Άλλωστε έχουμε δημιουργήσει μία παράδοση, παρά τις αντιπαραθέσεις και τις λεκτικές υπερβολές –καμιά φορά και τις συγκρούσεις- από τις νομοθετικές πρωτοβουλίες του Υπουργείου Εμπορικής Ναυτιλίας. 
      Θέλω να σας υπενθυμίσω ότι στο νομοσχέδιο για την ανωτατοποίηση της ναυτικής εκπαίδευσης και στο νομοσχέδιο για τις καταδύσεις –πολλές από τις διατάξεις των οποίων ψηφίστηκαν ομόφωνα από συναδέλφους Βουλευτές όλων των κομμάτων- έγιναν δεκτές μέχρι και πενήντα δύο τροποποιήσεις. Αυτό σημαίνει ότι η πολιτική μας είναι σεβασμός στο Κοινοβούλιο. Θέλουμε ένα Κοινοβούλιο το οποίο νομοθετεί, μία Βουλή δρώσα και ζώσα και όχι νομοθετικές πρωτοβουλίες οι οποίες θα έρχονται στη Βουλή και θα ψηφίζονται, χωρίς καμία τροποποίηση και χωρίς να δίδεται η δυνατότητα ουσιαστικού διαλόγου.
      Ποιο είναι το συμπέρασμα από τη συζήτηση στην Επιτροπή Παραγωγής και Εμπορίου και κυρίως από την ακρόαση των φορέων; Βγήκε ότι η σημερινή νομοθετική πρωτοβουλία έχει τη σύμφωνη γνώμη των κοινωνικών εταίρων. 
      Η Πανελλήνια Ναυτική Ομοσπονδία η οποία εκπροσωπήθηκε με το Γενικό της Γραμματέα τον κ. Χαλά και η οποία συνεδρίασε γι’ αυτό το νομοσχέδιο έχει ενημερωθεί από συμβούλους του Υπουργείου Εμπορικής Ναυτιλίας, τον κ. Αλεξόπουλο, ψήφισε και αποφάσισε κατά πλειοψηφία ότι αυτό το νομοσχέδιο είναι προς τη σωστή κατεύθυνση και συνηγορεί στην ομιλία του, διότι θα υποβοηθήσει την κατάρτιση των ανέργων ναυτικών και θα βοηθήσει στη μείωση της ανεργίας. 
      Τι μας είπαν οι λιμενεργάτες τους οποίους δεν κάλεσε η πλειοψηφία, αλλά κόμμα της Αντιπολίτευσης; Παρά τα όσα ειπώθηκαν και στην επιτροπή και άκουσα και σήμερα στην Ολομέλεια, είπαν ότι οι προσλήψεις στα λιμάνια, όπως ακριβώς θα γίνει και με τις προσλήψεις των στελεχών του συγκεκριμένου ινστιτούτου, έγιναν με απόλυτη τάξη και αξιοκρατία. Γνωρίζετε πολύ καλά ότι οι εκπρόσωποι αυτού του σωματείου, που εκπροσωπεί το λιμενεργατικό κλάδο –με τους οποίους, όπως γνωρίζετε πολύ καλά, είχαμε συγκρουστεί και στο παρελθόν λόγω των υπερβολικών υπερωριών και της υψηλής μισθοδοσίας- δεν είχαν κανένα λόγο να κολακεύσουν την πολιτική ηγεσία του Υπουργείου Εμπορικής Ναυτιλίας και δεν έχουν καμία ιδεολογική πολιτική συγγένεια με τη Νέα Δημοκρατία.
      Κυρίες και κύριοι συνάδελφοι, θέλω να δώσω ορισμένες εξηγήσεις σε ερωτήματα κυρίως των εισηγητών, αλλά και των συναδέλφων Βουλευτών.
      Ξεκινώ από τον εισηγητή της Μειοψηφίας τον κ. Ρήγα. Δεν είναι η πρώτη ολοκληρωμένη παρέμβαση του Υπουργείου Εμπορικής Ναυτιλίας. Έχουμε καταθέσει το νομοσχέδιο για την ανωτατοποίηση της ναυτικής εκπαίδευσης, ένα αίτημα δεκαετιών που πηγαινοερχόταν στο Υπουργείο Παιδείας που ποτέ δεν έγινε νόμος του κράτους, παρά τις πρωτοβουλίες που είχαν αναλάβει και άλλοι συνάδελφοι Υπουργοί των κυβερνήσεων του ΠΑ.ΣΟ.Κ., το νομοθέτημα για τις καταδύσεις, που κι αυτό πηγαινοερχόταν για είκοσι και πλέον χρόνια στο Υπουργείο Πολιτισμού που είναι σήμερα νόμος του κράτους και άλλες νομοθετικές πρωτοβουλίες, οι οποίες κατατέθηκαν, όπως η κατά προτεραιότητα πρόσληψη των Ελλήνων ναυτικών σε λιμάνια και άλλες, οι οποίες ψηφίστηκαν, πολλές απ’ αυτές και ομόφωνα, από την ελληνική Βουλή. 
      Οι δε τροπολογίες που κατατέθηκαν στην Ολομέλεια, κατατέθηκαν εμπρόθεσμα. Δεν είναι τροπολογίες που κατατίθενται νύχτα. Υπάρχει ένας κανονισμός, ο οποίος έχει ψηφιστεί εδώ και πολλά χρόνια και βεβαίως πριν αναλάβει η Κυβέρνηση της Νέας Δημοκρατίας.
      Είναι ο Κανονισμός της Βουλής, ο οποίος ορίζει μία συγκεκριμένη διαδικασία, κατά την οποία έχουν το δικαίωμα οι Υπουργοί να καταθέτουν εμπρόθεσμα έως τρεις τροπολογίες και πριν από τη συζήτηση στις επιτροπές και, βεβαίως, πριν από τη συζήτηση στην Ολομέλεια της Βουλής. Και αυτό έγινε. Μάλιστα, απ’ ό,τι κατάλαβα και κατά τη διάρκεια της συζήτησης στην επιτροπή, αλλά και τώρα απ’ ό,τι μπορώ να συμπεράνω, επειδή και εσείς καταλαβαίνετε ότι είναι δίκαια αιτήματα και των Λιμενοφυλάκων και των άλλων στελεχών του Λιμενικού Σώματος, το πιο πιθανό είναι να ψηφισθούν και από τη Βουλή –και μάλιστα ομόφωνα- και άλλες τροπολογίες οι οποίες εναρμονίζουν τα θέματα τα δικά τους με θέματα άλλων σωμάτων, όπως είναι τα Σώματα Ασφαλείας και οι Ένοπλες Δυνάμεις.
      Τέτοιες είναι οι τροπολογίες που κατά κανόνα επιλέγουμε να καταθέσουμε στα διάφορα νομοσχέδια.
      Όσον αφορά την ανεργία των ναυτικών, κύριε Τσιόγκα, εγώ δεν θα μπω στη λογική του Ιανουαρίου, όπου έβλεπα πηχυαίους τίτλους στις εφημερίδες και ρεπορτάζ στις τηλεοράσεις ότι αυξήθηκε η ανεργία των ναυτικών και οι άνεργοι έφθασαν τις τρεις χιλιάδες, για να πανηγυρίσω σήμερα που οι άνεργοι ναυτικοί είναι κάτω από δύο χιλιάδες, κοντά στους χίλιους επτακόσιους. Είναι ένα εποχικό επάγγελμα, η ακτοπλοΐα ουσιαστικά λειτουργεί με τον τρόπο που λειτουργεί, με κάθε δυνατό μέσο που διατίθεται για την εξυπηρέτηση της νησιωτικής Ελλάδας και η ανεργία μειώνεται, όπως γίνεται στα ξενοδοχεία και αλλού. 
      Όμως, τον Ιανουάριο και το Φεβρουάριο, κάποιοι για πολιτικές σκοπιμότητες παρουσίαζαν ότι η ανεργία αυξήθηκε κατά 30%. Εγώ σήμερα δεν θα πανηγυρίσω ότι η ανεργία μειώθηκε κατά 35% από τον Ιανουάριο μέχρι τον Αύγουστο.
      Ο κ. Δραγασάκης μίλησε για τις σχολές του Ο.Λ.Π.. Υπάρχει σχολή του Ο.Λ.Π. και εμείς ξεκινήσαμε τη διαδικασία να τη λειτουργήσουμε. Μάλιστα, θα θέλαμε πολλά από τα θέματα τα οποία αναφέρονται στο σημερινό νομοσχέδιο για την κατάρτιση, να γίνονται από τις σχολές του Ο.Λ.Π., που όντως έχουν μία μεγάλη παράδοση.
      Ξέρετε ποιο είναι το πρόβλημα, κύριοι συνάδελφοι; Κληρονομήσαμε έναν Ο.Λ.Π., τον Οργανισμό Λιμένος Πειραιώς, χωρίς φορολογική ενημερότητα. Χωρίς φορολογική ενημερότητα! Δεν μπορεί, λοιπόν, να μπει στα προγράμματα κατάρτισης και επιμόρφωσης και να χρηματοδοτηθεί από την Ευρωπαϊκή Ένωση. Αυτή είναι η πραγματικότητα.
      Ρώτησαν κάποιοι –και ο κ. Δραγασάκης- γιατί δεν γίνεται η επιμόρφωση μέσα από τα Κ.Ε.Σ.Ε.Ν.. Το πρώτο πράγμα που πρέπει να γνωρίζετε είναι ότι οι Σχολές του Εμπορικού Ναυτικού αφορούν τους μηχανικούς και τους πλοιάρχους. Βεβαίως, το Κ.Ε.Σ.Ε.Ν. κάνει την επιμόρφωση σ’ αυτές τις κατηγορίες των ναυτικών και εκεί όντως υπάρχει μία απορρόφηση κονδυλίων –τα ξέρει πολύ καλά ο κ. Ανωμερίτης, ο οποίος είναι γραμμένος ως ομιλητής στο συζητούμενο νομοσχέδιο- καθώς απορροφώνται 23.000.000 ευρώ. Όμως, έχει εξαιρεθεί από το Γ΄ Κοινοτικό Πλαίσιο Στήριξης και δεν ξέρουμε αν θα μπορέσει να ενταχθεί στο Δ΄ Κοινοτικό Πλαίσιο Στήριξης.
      Αυτό ήταν από τα θέματα που όταν ανέλαβα την ευθύνη του Υπουργείου Εμπορικής Ναυτιλίας μου είπαν «μην τα πολυακουμπάς αυτά, κινδυνεύουμε να χάσουμε πόρους». Δηλαδή, τι θέλετε να κάνουμε; Να διακινδυνεύσουμε να χάσουμε 23.000.000 ευρώ για την κατάρτιση, τα οποία ήδη χρηματοδοτούνται –με την εξαίρεση που πήρε η προηγούμενη κυβέρνηση για το Β΄ και Γ΄ Κοινοτικό Πλαίσιο Στήριξης- για να μπορέσουμε να εισπράξουμε υπέρ των ανέργων ναυτικών άλλα 6.000.000 ευρώ ή 6.500.000 ευρώ, τα οποία θα εισπραχθούν άμεσα από το Υπουργείο Απασχόλησης και Κοινωνικής Αλληλεγγύης για τους άνεργους ναυτικούς, δηλαδή, τα κατώτερα πληρώματα; 
      Εδώ υπήρχε ένα κενό. Γιατί εδώ και τόσα χρόνια οι κυβερνήσεις του ΠΑ.ΣΟ.Κ. δεν διαπίστωσαν ότι υπήρχε ένα κενό για την κατάρτιση και την επιμόρφωση των λεγομένων «κατωτέρων πληρωμάτων», αφού κυρίως η ανεργία ξεκινά απ’ αυτούς;
      Αν ρωτήσετε τον κ. Ανωμερίτη, θα σας πει ότι δεν υπάρχει κανείς άνεργος μηχανικός Β΄. Κανείς! Είναι ελάχιστοι οι άνεργοι πλοίαρχοι. Ελάχιστοι! Πού έχουμε το πρόβλημα; Το πρόβλημα το έχουμε στο χαμηλό βαθμό εργατικό δυναμικό που, δυστυχώς, σε μία διεθνοποιημένη οικονομική διαδικασία, όπως είναι η Εμπορική Ναυτιλία –βεβαίως, εμείς δεν θέλουμε να πληρώνονται οι Έλληνες ναυτικοί όπως πληρώνονται οι ναυτικοί τρίτων χωρών- το κόστος είναι πολλαπλάσιο για τα κατώτερα πληρώματα από ό,τι είναι στη διεθνή αγορά.
      Και αν ένας λόγος δικαιολογεί ότι λιγότερο από το 1/3 των πλοίων ελληνικών συμφερόντων είναι στην ελληνική σημαία είναι αυτή η λογική. Κατηγορούν οι εκπρόσωποι των κατωτέρων πληρωμάτων, κυρίως το ΠΑ.ΣΟ.Κ.,  ότι μείωσε τις συνθέσεις επτά φορές. Αυτό μας κατηγορούν τα κατώτερα πληρώματα. Γιατί έγινε αυτό από τις κυβερνήσεις του ΠΑ.ΣΟ.Κ.; Ακριβώς για να μπορέσει να βρει μια ισορροπία στο κόστος.
      Εμείς τι κάνουμε; Προσπαθούμε να δώσουμε στους Έλληνες ναυτικούς κάθε δυνατότητα, κάθε μέσο να αποκτήσουν τέτοια ποιοτικά στοιχεία που να τους κάνουν αναντικατάστατους στα πλοία νέας τεχνολογίας τα οποία υπάρχουν. Παραδείγματος χάρη, έχουμε τα πλοία πεπιεσμένου αερίου, μεγάλες επενδύσεις, αφού το κάθε πλοίο στοιχίζει 250.000.000 ευρώ. Νομίζετε ότι αν έχουμε ένα εξειδικευμένο στέλεχος από τα κατώτερα πληρώματα ή και ακόμα εξειδικευμένα στελέχη  για πλοιάρχους και άλλες ειδικότητες, θα κοιτάξει κανείς το κόστος, σε μια τόσο μεγάλη επένδυση, προκειμένου να προσλάβει Έλληνες ναυτικούς; 
      Η ειδικότητα, η εξειδίκευση και η γνώση, η παράδοση του Έλληνα ναυτικού θα οδηγήσουν και στην πρόσληψη. Αυτό θέλουμε να κάνουμε με το νομοσχέδιο. Ψάχνουμε να βρούμε τρόπους να μειώσουμε την ανεργία, να δώσουμε περισσότερα προσόντα και κίνητρα. Δεν υπάρχει άλλος τρόπος. Δεν μπορούμε να διατάξουμε τις επιχειρήσεις να προσλάβουν Έλληνες ναυτικούς. 
      Τι κάναμε, λοιπόν; Επιδοτήσαμε τις ασφαλιστικές εισφορές των κρουαζιεροπλοίων. Γιατί το κάναμε αυτό; Διότι τα κρουαζιερόπλοια είναι επιχειρήσεις εντάσεως εργασίας. Τι καταφέραμε; Καταφέραμε να ξεκινήσουμε την αναζωογόνηση της κρουαζιέρας. Τη μεγάλη παράδοση της ελληνικής ναυτιλίας στην οποία εύρισκαν δουλειά χιλιάδες Έλληνες ναυτικοί, κύριε Πρόεδρε, με είκοσι ένα κρουαζιερόπλοια σε όλα τα μήκη και τα πλάτη της γης, κατάφερε μία πολιτική η οποία δεν μπορούσε να εκσυγχρονιστεί, η πολιτική των προηγούμενων κυβερνήσεων, να τη μηδενίσει. Μηδέν ήταν τα πλοία στην κρουαζιέρα.
      Με την επιδότηση των ασφαλιστικών εισφορών των ναυτικών και των επιχειρήσεων, τέσσερα πλοία έχουν υψώσει την ελληνική σημαία. Λύσαμε το 12% της ανεργίας των ναυτικών και το 32% των επιδοτούμενων ναυτικών και προχωρούμε. Γίνονται συζητήσεις και με άλλες εταιρείες, συζητούμε και με την Πανελλήνια Ναυτική Ομοσπονδία, θέλουμε να ανοίξουμε τον κλάδο. Το πλήρωμα ενός πλοίου στην κρουαζιέρα ισοδυναμεί με τα πληρώματα περισσότερων από δεκαπέντε πλοίων στην ποντοπόρα ναυτιλία. Αυτή ήταν η πολιτική, η οποία επιβοηθά στη μείωση της ανεργίας.
      Τώρα τι κάνουμε; Προτείναμε πριν μερικούς μήνες την κατά προτεραιότητα πρόσληψη των ανέργων ναυτικών στα λιμάνια, ανθρώπων, δηλαδή, οι οποίοι έχουν σπαταλήσει τα καλύτερα χρόνια της ζωής τους δουλεύοντας μέσα στα λιμάνια, είτε πάνω στη γέφυρα είτε κάτω, που γνωρίζουν πολύ καλά πώς λειτουργεί το λιμάνι και τους δώσαμε τη δυνατότητα κατά προτεραιότητα να προσληφθούν. Τους δώσαμε, δηλαδή, μία διέξοδο. Αυτό είναι λάθος πολιτική; Αυτή την πολιτική την επικροτούν οι Έλληνες ναυτικοί και χαίρομαι, γιατί αυτή τη νομοθετική πρωτοβουλία την οποία αναλάβαμε πέρυσι, την ψήφισαν και τα κόμματα της Αντιπολίτευσης.
      Σήμερα τι ερχόμαστε να κάνουμε; Επειδή άλλαξε ο νόμος και μας δίνεται η δυνατότητα, μπορούν αυτοί οι οποίοι προσλαμβάνονταν ως εποχικοί να έχουν μόνιμη απασχόληση στα λιμάνια.
      Επειδή υπάρχουν δύο Ταμεία, τους δίνουμε τη δυνατότητα με βάση το άρθρο 9 του συγκεκριμένου νομοσχεδίου να προσλαμβάνονται στα λιμάνια στη δοκιμαστική περίοδο -κάτι που δεν είναι πρωτοβουλία του συζητούμενου νομοσχεδίου, αλλά νόμος του κράτους από τα τέλη του προηγούμενου χρόνου, ο περίφημος νόμος για τις Δ.Ε.Κ.Ο.- να ασφαλίζονται στο Ναυτικό Απομαχικό Ταμείο, στο Ν.Α.Τ., όπου πολύ καλά γνωρίζουν όσοι έχουν ασχοληθεί για χρόνια με το δύσκολο θέμα της ναυτιλίας ότι οι Έλληνες ναυτικοί συνταξιοδοτούνται στα πενήντα τους χρόνια, ότι όταν έχουν πραγματικά χρόνια υπηρεσίας, δηλαδή, περισσότερα από δεκαοκτώ, απολαμβάνουν το μέγιστο της σύνταξης που ξεπερνά τα 1.500 ευρώ και φθάνει έως και τα 2.000 ευρώ. Έδινε η προηγούμενη κυβέρνηση τη δυνατότητα πρόσληψης συνταξιούχων ναυτικών, το καταργήσαμε, αλλά τώρα είμαστε σε συζητήσεις για κλάδους, οι οποίοι έχουν ανάγκη από κάποιες ειδικότητες ναυτικών, για να δουλεύουν και οι άνεργοι ναυτικοί και οι συνταξιούχοι ναυτικοί. Αυτό είχε επιτρέψει η προηγούμενη κυβέρνηση και ενδεχομένως σε κάποιους κλάδους καλώς το έκανε. Όταν παρέλθει το οκτάμηνο, η περίοδος της δοκιμασίας, -μην έχετε καμία αμφιβολία, κύριε Σγουρίδη τι θα γίνει, διότι δεν μπορεί κανείς να προσλάβει πενήντα και να απολύσει τους σαράντα πέντε; Με τους εποχικούς που προσλάβαμε στον Οργανισμό Λιμένος Πειραιώς σας είπαν, οι λιμενεργάτες με ποιες αδιαφανείς και αδιάβλητες διαδικασίες προσελήφθησαν; Υπήρχαν κάποιοι που είχαν προβλήματα υγείας και τα παρουσίασαν μετά την πρόσληψή τους. Κάποιος είχε φόβο με το ύψος, κάποιος ήταν υπέρβαρος, κάποιος είχε άλλα προβλήματα και δεν μπορούσε πραγματικά να βοηθήσει τον οργανισμό για τη δουλειά, για την οποία είχε προσληφθεί. Όμως, αυτές είναι απειροελάχιστες εξαιρέσεις, για να επιβεβαιώνουν τον κανόνα. Ποιος είναι ο κανόνας; Ότι η συντριπτική πλειοψηφία αυτών των ανθρώπων θα προσληφθεί, θα μονιμοποιηθεί σε οκτώ μήνες και οι ελάχιστες εξαιρέσεις, που οι ίδιοι δεν θα μπορέσουν να συνεχίσουν να προσφέρουν υπηρεσίες στον οργανισμό. Όμως, μιλάμε για ελάχιστες εξαιρέσεις. Αυτή είναι η φιλοσοφία του νόμου και αυτό θα γίνει και με τη συγκεκριμένη περίπτωση.
      Θα έρθω τώρα σε ένα άλλο θέμα. Άκουσα με προσοχή τις απόψεις του κ. Σγουρίδη, τις οποίες έχω ξανακούσει και άλλες φορές. Θεώρησα ότι πολλές απ’ αυτές είναι προσωπικές του απόψεις, διότι ο κ. Σγουρίδης έχει το θάρρος, όχι μόνο τώρα που βρίσκεται το κόμμα του ΠΑ.ΣΟ.Κ. στην Αντιπολίτευση, αλλά και παλαιότερα, όταν το ΠΑ.ΣΟ.Κ. ήταν κυβερνών κόμμα, να λέει κάποιες απόψεις. Όμως, δυστυχώς, αυτά που λέει ο κ. Σγουρίδης τα άκουσα και από τον κ. Πρωτόπαπα, δηλαδή, από τον άνθρωπο εκείνο που έχει επωμισθεί την ευθύνη, μαζί και με άλλους αξιότιμους συναδέλφους, της παρακολούθησης των θεμάτων του Υπουργείου Εμπορικής Ναυτιλίας. Τι μας είπε, δηλαδή, ο κ. Πρωτόπαπας; Να μην ιδρύσουμε το ινστιτούτο και να πάμε στον Ο.Α.Ε.Δ.. Αν κυριαρχήσει αυτή η λογική, όπως και άλλα που άκουσα, όπως παραδείγματος χάρη οι Σχολές να πάνε στο Υπουργείο Παιδείας, τα Κ.Ε.Σ.Ε.Ν. στο Υπουργείο Απασχόλησης, το Γ.Ε.Ν.Ε. στον Ο.Α.Ε.Δ., το Ν.Α.Τ. και ο Οίκος του Ναύτου στο Ι.Κ.Α., αυτό σημαίνει ότι το  ΠΑ.ΣΟ.Κ. αλλάζει μία πολιτική που διαχρονικά όλες οι κυβερνήσεις από ιδρύσεως του Υπουργείου Εμπορικής Ναυτιλίας έχουν υιοθετήσει εδώ και εξήντα χρόνια, που είναι συνταγματικά κατοχυρωμένη με διάταξη στο Σύνταγμα του 1952, καθώς και τις βαθιές τομές που έχει κάνει η κυβέρνηση του αείμνηστου Κωνσταντίνου Καραμανλή, του Κωνσταντίνου Μητσοτάκη και βεβαίως η δική μας Κυβέρνηση. Ουσιαστικά, αν δεν το καταλαβαίνετε, μας μιλάτε για κατάργηση του Υπουργείου Εμπορικής Ναυτιλίας. Αυτή είναι η φιλοσοφία του ΠΑ.ΣΟ.Κ.; Και αν είναι αυτή η φιλοσοφία του ΠΑ.ΣΟ.Κ. και η νέα θέση, να έρθετε να μας το πείτε. 
      Θα πρέπει να γνωρίζετε, αγαπητοί συνάδελφοι, ότι το Υπουργείο Εμπορικής Ναυτιλίας, πέρα από το ότι χειρίζεται τον πιο παραγωγικό κλάδο της ελληνικής οικονομίας, ο οποίος προσφέρει παραπάνω από 20.000.000.000 δολάρια ετησίως στην ελληνική οικονομία, χωρίς να δανειοδοτείται με μία δραχμή από το τραπεζικό σύστημα -όχι τώρα που είναι ελεύθερο, αλλά ούτε στο παρελθόν που ήταν ελεγχόμενο κατά τη συντριπτική του πλειοψηφία από το δημόσιο- είναι μία δραστηριότητα διεθνής, η οποία υπόκειται σε διεθνείς κανόνες. Τα θέματα της εκπαίδευσης, παραδείγματος χάρη, ακόμα και της κατάρτισης δεν μπορούν να βγουν μέσα από τη διαδικασία του Υπουργείου Παιδείας, διότι δεν γνωρίζει τις Διεθνείς Συμφωνίες, την ευθύνη των οποίων έχει το Υπουργείο Εμπορικής Ναυτιλίας, πρωταγωνιστώντας και όχι μόνο παρευρισκόμενο στα διεθνή φόρα, όπως είναι ο Παγκόσμιος Ναυτιλιακός Οργανισμός ή η Ευρωπαϊκή Ένωση. Ρωτήστε τον κ. Ανωμερίτη πόσο υπερήφανος ένιωθε, όπως νιώθω και εγώ τώρα που συμμετέχω στο Συμβούλιο Υπουργών.
      Όταν, κύριοι συνάδελφοι, Υπουργός Εμπορικής Ναυτιλίας της Ελληνικής Δημοκρατίας ομιλεί στα διεθνή φόρα, όλοι στέκονται με προσοχή να ακούσουν τις θέσεις του, διότι ξέρουν ότι η Ελλάδα πρωταγωνιστεί  στη ναυτιλία και πρωτοπορεί σε πρωτοβουλίες. Γνωρίζει καλά τα θέματα, έχει το Λιμενικό Σώμα και το Υπουργείο Εμπορικής Ναυτιλίας, ανθρώπους οι οποίοι είναι βαθείς γνώστες των θεμάτων της ναυτιλίας και αυτοί διαμορφώνουν και τις θέσεις διεθνώς. 
      Εμείς θα απεμπολήσουμε το δικαίωμα αυτό να διαμορφώνουμε τους διεθνείς κανόνες, για να εντάξουμε, ως παρίες, κομμάτια και απομεινάρια πολιτικής σε όλα τα άλλα Υπουργεία, το Υπουργείο Εμπορικής Ναυτιλίας; Να, γιατί είμαστε από τις ελάχιστες χώρες στον πλανήτη που διαθέτουν Υπουργείο Εμπορικής Ναυτιλίας. 
      Κυρίες και κύριοι συνάδελφοι, το παρόν νομοσχέδιο δίνει διέξοδο στην επιμόρφωση των στελεχών της ναυτιλίας, στους ανθρώπους αυτούς που όλοι σ’ αυτήν την Αίθουσα τιμούμε για την προσφορά τους στο μεγάλο αυτό έργο που λέγεται εμπορική ναυτιλία και είναι οι Έλληνες ναυτικοί και βεβαίως οι Έλληνες πλοιοκτήτες. Είναι ένα πρόγραμμα κατάρτισης των κατωτέρων πληρωμάτων, είναι υπό την εποπτεία και τον έλεγχο του Υπουργείου Εμπορικής Ναυτιλίας. Μην έχετε κανένα φόβο, ότι οι «μαυραγορίτες» της εργασίας, όπως τους ονομάσατε ή κάπως έτσι τέλος πάντων, θα μπουν στη μετοχική σύνθεση. Το 100% ελέγχεται από το κράτος, απλώς έχει τη μορφή της ανώνυμης εταιρείας, για να μπορεί να λειτουργεί πιο ευέλικτα και πιο παραγωγικά. 
      Δεν αποτελεί επίσης ένα πρόσχημα για την ενίσχυση των δικαιούχων παρέχοντάς τους άτυπα επιδόματα ανεργίας. Σε συνεργασία με το Ναυτικό Επιμελητήριο της Ελλάδος, με την Πανελλήνια Ναυτική Ομοσπονδία, με τα επί μέρους σωματεία, θα δούμε ποια είναι εκείνα τα θέματα, ποιες είναι εκείνες οι ειδικότητες, οι εξειδικεύσεις που πρέπει να πάρουν οι Έλληνες ναυτικοί για να βρουν εργασία. 
      Κυρίες και κύριοι συνάδελφοι, εμείς είμαστε ευτυχείς που καταθέτουμε ένα τέτοιο νομοσχέδιο, το οποίο βρίσκει τη σύμφωνη γνώμη των κοινωνικών μας εταίρων που είναι οι Έλληνες ναυτικοί και οι Έλληνες πλοιοκτήτες και πιστεύουμε ότι αυτό το εγχείρημα θα είναι επιτυχές από την πρώτη μέρα της λειτουργίας του νέου ινστιτούτου. Ήδη έχουμε εξασφαλίσει πόρους 6,5 εκατομμυρίων ευρώ για το έτος 2006. 
      Σας ευχαριστώ, κύριοι συνάδελφοι. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε πολύ, κύριε Υπουργέ. 
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ., κ. Διαμαντίδης. 
      ΙΩΑΝΝΗΣ ΔΙΑΜΑΝΤΙΔΗΣ: Κυρίες και κύριοι συνάδελφοι, θα ξεκινήσω από ορισμένα πράγματα που είπε ο κύριος Υπουργός Εμπορικής Ναυτιλίας, ο οποίος έκανε μία, θα έλεγα, ιστορική αναδρομή, της πάνω από δύο χρόνια παρουσίας του στο Υπουργείο Εμπορικής Ναυτιλίας και των δραστηριοτήτων του. 
      Κατ’ αρχάς, πρέπει να τονίσω, κύριε Υπουργέ, ότι εμείς σεβόμαστε και το Κοινοβούλιο και το έργο που γίνεται στο Υπουργείο Εμπορικής Ναυτιλίας, και όχι μόνο στο Υπουργείο Εμπορικής Ναυτιλίας, αλλά σε όλα τα Υπουργεία. Άρα, λοιπόν, δεν πρέπει να κατηγορείτε το ΠΑ.ΣΟ.Κ., όπως είπατε για μη σεβασμό και βεβαίως σεβασμός τι σημαίνει; Σημαίνει ότι έγκαιρα, εμπρόθεσμα, με την όχι τυπική έννοια του όρου, αλλά με την ουσιαστική έννοια του όρου, θα μπορούσατε να είχατε καταθέσει τις τροπολογίες που φέρατε και έχετε δικαίωμα να το κάνετε αυτό, δύο ημέρες πριν. Δεν είναι κακό αυτό. Και θα πω αργότερα τι ακριβώς κρύβουν αυτές οι τροπολογίες. 
      Πρώτα απ’ όλα, όμως, θέλω να τονίσω κάτι. Με ιδιαίτερο τρόπο αφήσατε να εννοηθεί, κύριε Υπουργέ -κάνατε μία αναφορά- ότι το ΠΑ.ΣΟ.Κ. και ορισμένα στελέχη του με τις ομιλίες τους θέλουν να καταργήσουν το Υπουργείο Εμπορικής Ναυτιλίας. Εμείς δηλώνουμε κατηγορηματικότατα, ότι το ΠΑ.ΣΟ.Κ. ποτέ δεν θέλησε και δεν θέλει να καταργήσει το Υπουργείο Εμπορικής Ναυτιλίας, διότι είναι ένα Υπουργείο πράγματι δύσκολο, ένα Υπουργείο με πολύπλευρες δραστηριότητες και με σημαντικό έργο  να επιτελέσει. Η ναυτιλία μας είναι κυρίαρχη στην παγκόσμια κατάταξη και γι’ αυτό ακριβώς δεν πρέπει να αποπροσανατολίζετε, να διαστρεβλώνετε και να συκοφαντείτε το ΠΑ.ΣΟ.Κ. Αυτό το πράγμα δεν σας το επιτρέπουμε. 
      Είναι πάγια τακτική σας ό,τι για ότι κακό γίνεται να φταίει το ΠΑ.ΣΟ.Κ. Είπατε, παραδείγματος χάριν, ότι παραλάβατε τον Ο.Λ.Π. χωρίς φορολογική ενημερότητα. Μα είναι δυνατόν να λέγονται αυτά από έναν Υπουργό, όταν ο Ο.Λ.Π. είναι μια χρηματιστηριακή εταιρεία; Υπάρχει χρηματιστηριακή εταιρεία που δεν έχει φορολογική ενημερότητα; Αν ισχύει αυτό το πράγμα, τότε θα πρέπει να πάμε στην Επιτροπή Οικονομικών και να καλέσουμε τον Πρόεδρο του Χρηματιστηρίου να μας πει τι συμβαίνει. Χρηματιστηριακή εταιρεία χωρίς φορολογική ενημερότητα!
      Κάνατε μία προσπάθεια εξωραϊσμού και αναφέρατε όλο το έργο του ΠΑ.ΣΟ.Κ. Και κάνατε βέβαια αναφορά και στις συνθέσεις των πλοίων όλα τα χρόνια που κυβερνούσε το ΠΑ.ΣΟ.Κ. και είπατε ότι επτά φορές άλλαξε συνθέσεις. Αυτό είναι αναληθές Εγώ σας ρωτάω ευθέως, γιατί και αυτό ακούγεται στον Πειραιά, όπως ακουγόταν και για το όριο ηλικίας των πλοίων, το οποίο εσείς μέσα σ’ αυτή την Αίθουσα λέγατε ευθέως σε ερώτηση και δικιά μου και άλλων συναδέλφων ότι δεν πρόκειται να το αλλάξετε και το είχατε αλλάξει δύο βδομάδες πριν.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εσάς τουλάχιστον σας απάντησα 29 του μηνός σε επίκαιρη ερώτηση. Μην επαναφέρετε το θέμα, γιατί πήρατε απαντήσεις, οι οποίες νομίζω ότι σας κάλυψαν σε όλα τα επίπεδα.
      ΙΩΑΝΝΗΣ ΔΙΑΜΑΝΤΙΔΗΣ: Όχι παρακαλώ, μην διακόπτετε και δεν έχετε δίκιο. Και μην πάμε στην απάντηση. Θα περιμέναμε την απάντηση από τον ίδιο τον Πρωθυπουργό σε ερώτηση που έχουν καταθέσει πέντε Βουλευτές του ΠΑ.ΣΟ.Κ. Βεβαίως, είπε ο κ. Πρωτόπαπας ότι μας απάντησε ο κ. Ανδρεουλάκος πως δεν είναι ευθύνη του.
      Σας λέω λοιπόν, και σας ρωτάω ευθέως: Σκοπεύετε ν’ αλλάξετε τις συνθέσεις των πλοίων; Ναι ή όχι; Στη δευτερολογία σας, θα ήθελα παρακαλώ, να έχω μια απάντηση σαφέστατη και ξεκάθαρη.
      ΙΩΑΝΝΗΣ ΚΟΥΡΑΚΟΣ: Κύριε Διαμαντίδη, εσείς…
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, μην διακόπτετε παρακαλώ.
      ΙΩΑΝΝΗΣ ΔΙΑΜΑΝΤΙΔΗΣ: Κύριε συνάδελφε, είμαστε και συντοπίτες. Δεν πρέπει να διακόπτετε.
      Όσο για τις ασφαλιστικές εισφορές στα κρουαζιερόπλοια -και το λέτε σαν μεγάλη σας επιτυχία- τέσσερα σήκωσαν την ελληνική σημαία, έγιναν δύο και εν συνεχεία μπήκε και ένα τρίτο. Και ξέρετε πολύ καλά ότι και μ’ αυτήν την κίνηση που κάνατε, με την οποία χαρίσατε εκατοντάδες εκατομμύρια σε συγκεκριμένους εφοπλιστές, η κρουαζιέρα δεν πάει μπροστά, γιατί δεν μπορεί ν’ ανταγωνιστεί τα τεράστια αυτά κρουαζιερόπλοια που σήμερα γυρίζουν και τις θάλασσες τις δικές μας, αλλά και τις θάλασσες όλου του κόσμου. Ξέρετε πολύ καλά ότι, για να κατασκευαστεί σήμερα ένα κρουαζιερόπλοιο χρειάζονται δισεκατομμύρια. Δεν υπάρχει σήμερα Έλληνας πλοιοκτήτης που να μπορέσει να διαθέσει αυτά τα χρήματα.
      Δεν μας είπατε όμως πόσα πλοία της ποντοπόρου Ναυτιλίας, υπέστηλαν την ελληνική σημαία. Αναφερθήκατε και στους εργαζομένους που θα πάρετε στο λιμάνι. Το φέρατε με τροπολογία, την οποία ενσωματώσαμε στην Επιτροπή και λέει εδώ στο άρθρο 9 ειδικότερα για την πρόσληψη προσωπικού πλωτών μέσων, λιμενεργατικού προσωπικού, χειριστών ανυψωτικών φορτωτικών μηχανημάτων, έργων, οδηγών κ.λπ.. Σας ρωτάω: Είναι δυνατόν ένας άνεργος μάγειρας –και ξέρουμε πολύ καλά πού είναι η ανεργία και γιατί έχει φτάσει σ’ αυτό το σημείο- να πάει στον Ο.Λ.Π. και να γίνει χειριστής ανυψωτικών μηχανημάτων; Αν γίνει ένα ατύχημα, κύριε Υπουργέ, ποιος θα λογοδοτήσει; Και ξέρετε πολύ καλά ότι και στο λιμάνι σε τακτά διαστήματα γίνονται ατυχήματα. Με την προπαίδευση και την εκπαίδευση που θα κάνουν για ένα διάστημα;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Διαμαντίδη….
      ΙΩΑΝΝΗΣ ΔΙΑΜΑΝΤΙΔΗΣ: Μισό λεπτό, μην διακόπτετε. Ακόμα δεν έχω έρθει και στο νομοσχέδιο. Είναι κάποιες απαντήσεις σ’ αυτά που είπατε. 
      Σ’ αυτό το θέμα που λέτε είναι αντίθετη η Ομοσπονδία. Η Ομοσπονδία στην Επιτροπή, ο Πρόεδρος του Συλλόγου Λιμενεργατών είπε ότι πράγματι οι προηγούμενες προσλήψεις έγιναν αξιοκρατικά χωρίς παρεμβάσεις. Και το δέχομαι αυτό. Είπε όμως και κάτι άλλο. Είπε ότι δεν συμφωνεί με τον τρόπο που γίνονται. Και δεν συμφωνεί και η Ομοσπονδία, όταν εσείς –και όταν λέω «εσείς», εννοώ το Διοικητικό Συμβούλιο του Ο.Λ.Π.- αλλάζετε δυο φορές συγκεκριμένη απόφαση και την τετραμελή επιτροπή, που έχει ορίσει κατ’ αρχήν, την αλλάζει στις 11 Αυγούστου και την αλλάζει στις 22 Αυγούστου με νεότερη απόφαση και ορίζει μια τριμελή επιτροπή αποτελούμενη από τον Πρόεδρο του Ο.Λ.Π., από τον Διευθύνοντα Σύμβουλο και από τον Γενικό Διευθυντή, δηλαδή στην ουσία από εσάς. Αυτό το ερώτημα σας είχε τεθεί και στην Επιτροπή, αλλά δεν απαντήσατε.
      Εμείς ρωτάμε ευθέως: Με όλα αυτά που συμβαίνουν όχι στο Ναυτιλίας, αλλά σε όλα τα Υπουργεία, με αυτά που καταγγέλλονται και που τα έχουμε καταγγείλει σαν ΠΑ.ΣΟ.Κ., με τις δεκάδες, εκατοντάδες παράνομες προσλήψεις στο δημόσιο τομέα, ποια θα είναι η φερεγγυότητα αυτών των προσλήψεων όταν σε αυτή την τριμελή επιτροπή –και ενδεχομένως κάποιοι να έχουν τα προσόντα- και όταν υπάρχει και η συνέντευξη…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε συνάδελφε, δεν υπάρχει συνέντευξη.
      ΙΩΑΝΝΗΣ ΔΙΑΜΑΝΤΙΔΗΣ: Δεν λέω γι’ αυτό.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Είναι μοριοδότηση με βάση το Α.Σ.Ε.Π.. Είναι σαφές.
      ΙΩΑΝΝΗΣ ΔΙΑΜΑΝΤΙΔΗΣ: …αυτή η τριμελής επιτροπή δεν θα επηρεαστεί από εσάς, για να κάνει τις προσλήψεις αυτές, τις οποίες εσείς θέλετε;
      ΙΩΑΝΝΗΣ ΚΟΥΡΑΚΟΣ: Κύριε συνάδελφε…
      ΠΡΟΕΔΡΕΥΩΝ (Ιωάννης Τραγάκης): Σας κατηγορούν, αλλά δεν φταίει κανένας. Τέλος πάντων, ας μη μιλήσω τώρα, διότι θα  παρέμβω χωρίς λόγο. Αφού, όμως, σας κατηγορούν, τι να πω...
      ΙΩΑΝΝΗΣ ΔΙΑΜΑΝΤΙΔΗΣ: Ας έρθω, όμως, στο νομοσχέδιο -επειδή μιλάμε και για προσλήψεις- το οποίο στην αρχή είχατε ονομάσει «ΤΑΛΩΣ». Και γνωρίζετε εσείς καλύτερα από εμάς, γιατί είστε και Κρητικός -υπάρχουν όμως και άλλοι Κρητικοί Βουλευτές εδώ- ότι το «ΤΑΛΩΣ» ήταν ένας μυθικός ήρωας, ένα ρομπότ, ένα θηρίο σιδερένιο, το οποίο προστάτευε την Κρήτη από τους εχθρούς. Εσείς σε αυτό το νομοσχέδιο, προφανώς θέλοντας να προστατεύσετε τους ψηφοφόρους σας, δώσατε αυτή την ονομασία. Αυτή, όμως, η ονομασία –και όπως βλέπω τώρα και εσείς γελάτε- δημιούργησε μία θυμηδία και στην Επιτροπή και αναγκαστήκατε να την αλλάξετε και να την κάνετε «ΠΟΣΕΙΔΩΝ». 
      Δεν έχει, όμως, σημασία για εμάς. Απλώς το λέμε για να δείξουμε την προχειρότητα, με την οποία νομοθετήσατε.
      Ας προχωρήσω όμως. Μιλάτε για κατάρτιση. Βεβαίως. Σαφώς και λέμε «ναι» στην κατάρτιση. Ποιος θα πει «όχι» σε ένα νομοσχέδιο, όταν μιλάει για κατάρτιση; Πριν, όμως, ένα περίπου χρόνο δεν είχατε φέρει το νομοσχέδιο για την αναβάθμιση της ναυτικής εκπαίδευσης; Και σας ρωτάω: Με τα αποτελέσματα που βγήκαν από τις τελευταίες εισαγωγικές εξετάσεις, πόσες σχολές εμποροπλοιάρχων έμειναν χωρίς φοιτητές, μαζί με δεκάδες Τ.Ε.Ι. σε όλη την Ελλάδα; 
      Σημασία, λοιπόν, δεν έχει, να κάνει κανείς νομοσχέδια και κατάρτιση. Σημασία έχει να κάνει σωστά πράγματα, τα οποία θα μπορούν να γίνουν αποδεκτά, να γίνουν κατανοητά, για να μπορέσουμε να προχωρήσουμε.
      Άρα, λοιπόν, νομοθετείτε πρόχειρα, αποσπασματικά και κατά τρόπο ασαφή, χωρίς να δίνετε λύση στην ανεργία των ναυτικών.
      Βεβαίως, στην Επιτροπή ρωτήθηκε και ο κ. Γράτσος, ο Πρόεδρος του Ναυτικού Επιμελητηρίου, αν συμφωνεί με την κατάρτιση και εάν είναι ένα πάγιο αίτημα. Βεβαίως είναι ένα πάγιο αίτημα. Όταν, όμως, ρωτήθηκε αν αυτό θα δώσει λύση στις συνθέσεις των πληρωμάτων και δεν θα έχουμε πληρώματα από τις Φιλιππίνες ή από άλλες χώρες, όπου εκεί τα ημερομίσθια και οι μισθοί είναι πάρα πολύ χαμηλοί, δεν απάντησε. Εκεί δεν απάντησε! Γιατί; Διότι είναι βέβαιο πως ό,τι νομοσχέδιο και να κάνετε εσείς, δεν πρόκειται να αλλάξουν τακτική οι εφοπλιστές. Θα έχουν πληρώματα όπου τέσσερις, πέντε ξένοι αντιστοιχούν με έναν Έλληνα. Άρα, λοιπόν, τι συζητάμε; Λύνεται το θέμα της ανεργίας των ναυτικών με τέτοια αποσπασματικά νομοσχέδια; 
      Κάνατε ένα νομοσχέδιο και το στελεχώνεται, με τον τρόπο που το στελεχώνεται, όπως και σε δεκάδες, εκατοντάδες άλλους οργανισμούς ή πρόσωπα νομικού δικαίου ή δεν ξέρω πώς αλλιώς τα ονομάζετε, για να μπουν κάποιοι υμέτεροι. 
      Εσείς κατηγορούσατε το ΠΑ.ΣΟ.Κ., με αφορμή και τη Ρ.Α.Θ.Ε. την οποία καταργήσατε, ότι ξοδεύει χρήματα για ημέτερους. Και σήμερα εσείς έχετε δημιουργήσει δεκάδες τέτοιες επιτροπές και οργανισμούς -και γνωρίζουμε βέβαια πολύ καλά ποιοι θα μπουν εκεί μέσα- με μισθοδοσίες προσωπικού πάνω από 100.000 ευρώ, ενώ δεν αναφέρεται στο νομοσχέδιο ούτε κατά προσέγγιση ο αριθμός των θέσεων που θα καλυφθούν. Πόσοι θα είναι αυτοί;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Εννοείτε για όλο το προσωπικό 100.000 ευρώ.
      ΙΩΑΝΝΗΣ ΔΙΑΜΑΝΤΙΔΗΣ: Βεβαίως.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Όχι ένα άτομο.
      ΙΩΑΝΝΗΣ ΔΙΑΜΑΝΤΙΔΗΣ: Όχι ένα.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Σας λέω λοιπόν, επίσης, ότι αυτά χρηματοδοτούνται από το Τομεακό Πρόγραμμα του Υπουργείου Απασχόλησης. Το ελληνικό δημόσιο δεν θα πληρώσει ούτε μία δραχμή.
ΙΩΑΝΝΗΣ ΔΙΑΜΑΝΤΙΔΗΣ: Κύριε Υπουργέ, κάνετε ένα λάθος. ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Από το ίδιο, δηλαδή το Πρόγραμμα.
      ΙΩΑΝΝΗΣ ΔΙΑΜΑΝΤΙΔΗΣ: Εγώ δεν λέω από πού χρηματοδοτούνται. Το κάνετε, όμως, για έναν συγκεκριμένο λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Ναι, αλλά από το ίδιο το Πρόγραμμα χρηματοδοτούνται.
      ΙΩΑΝΝΗΣ ΔΙΑΜΑΝΤΙΔΗΣ: Έχει σημασία ο τρόπος ή ο φορέας που θα χρηματοδοτήσει; Εσείς τρέχετε και επειγόσαστε να περάσετε, για να πάρετε τα 6.000.000 ευρώ, τα 6.500.000 ευρώ από το Γ’ Κοινοτικό Πλαίσιο Στήριξης. Γιατί δεν τρέχατε τόσο καιρό; Δυόμισι χρόνια είστε σε αυτό το Υπουργείο. Πρέπει να φτάσουμε στο παρά μισό για να προχωρήσετε;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μου επιτρέπετε;
      ΙΩΑΝΝΗΣ ΔΙΑΜΑΝΤΙΔΗΣ: Με διακόπτετε και δεν ξέρω αν κρατείται ο χρόνος μου.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αυτά είναι πρόσθετε χρήματα. Δεν ήταν ποτέ στον προϋπολογισμό και στον προγραμματισμό ούτε την εποχή του κ. Ανωμερίτη, ούτε την εποχή του προκατόχου μου, ούτε πριν απ’ αυτούς. Είναι πρόσθετα χρήματα που έρχονται στο Υπουργείο Εμπορικής Ναυτιλίας. 
      ΙΩΑΝΝΗΣ ΔΙΑΜΑΝΤΙΔΗΣ: Εμείς έχουμε ολοκληρωμένη νομοθετική παρέμβαση –θα την καταθέσουμε- για τη συνολική αντιμετώπιση του προβλήματος της ανεργίας των ναυτικών με την ίδρυση του Οργανισμού Απασχόλησης Νέων Ναυτικών. Έτσι παρεμβαίνουμε ταυτόχρονα στα θέματα της αξιόπιστης καταγραφής των ανέργων ναυτικών. Προτείνουμε υλοποίηση και εφαρμογή προγραμμάτων επιμόρφωσης και επαγγελματικής κατάρτισης. Υπάρχουν χίλια δυο πράγματα μέσα σ’ αυτό το σχέδιο νόμου, το οποίο σύντομα θα το καταθέσουμε. Θα δούμε αν εκεί θα συμφωνήσετε ή αν θα διαφωνήσετε.
      Κύριε Υπουργέ, κάνατε αναφορά ότι κόπτεστε για τους ναυτικούς. Θέλω να σας ρωτήσω το εξής: Τι θα γίνει με την περίφημη επιστράτευση των ναυτικών; Ήρθε στη Βουλή πρόταση νόμου του ΠΑ.ΣΟ.Κ. και την καταψηφίσατε. Έχουν περάσει πολλοί μήνες από τότε που επιβάλλατε την επιστράτευση. Ρωτηθήκατε στην επιτροπή και αποφύγατε να απαντήσετε. Τουλάχιστον απαντήστε μέσα στην Αίθουσα αυτή. Σκοπεύει η Κυβέρνηση να κρατήσει σε ομηρία τους ναυτικούς; Από τη μία ενδιαφέρεται για την κατάρτισή τους, ενδιαφέρεται για την αναβάθμιση του ναυτικού επαγγέλματος. Όλοι ενδιαφερόμαστε. Αλλά από την άλλη, θα τους έχετε σε ομηρία; Δώστε μία απάντηση σ’ αυτό. Εξέλειπαν οι λόγοι για τους οποίους εσείς κάνατε την επιστράτευση; Αν εξέλειπαν, γιατί τους έχετε. Δεν μπορεί να συνεχίζεται αυτό το καθεστώς. Θέλουμε μία απάντηση.
      Τέλος, επειδή μιλήσατε για σεβασμό του Κοινοβουλίου, πρέπει να σας πω, κύριε Υπουργέ, ότι βράδυ, μέσα σε μισή ώρα, Αύγουστο μήνα, με Βουλή κλειστή, χωρίς να πάρει είδηση κανένας, υπογράψατε οκτακόσιες τρεις μεταθέσεις λιμενοφυλάκων, υπαξιωματικών, αξιωματικών. Έχουμε καταθέσει σχετική ερώτηση και ζητάμε και την κατάθεση των εγγράφων. Δεν έχουμε πάρει απάντηση. Θα παρακαλέσω στη δευτερολογία σας να δώσετε μία απάντηση.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Στους οκτακόσιους τρεις δεν αναφέρετε, όπως το τοποθετείτε και στην ερώτησή σας, ότι οι περισσότεροι απ’ αυτούς είναι με αίτησή τους και κάποιοι έξι χρόνια στα Ίμια από δική σας πρωτοβουλία και δεν βρίσκουν θέση να πάνε στη βόρεια Ελλάδα γιατί έχουμε κάλυψη 200% των οργανικών θέσεων από τα ρουσφέτια τα προεκλογικά του ΠΑ.ΣΟ.Κ. Αυτό δεν το λέτε πουθενά.
      ΙΩΑΝΝΗΣ ΔΙΑΜΑΝΤΙΔΗΣ: Δεν είναι του νομοσχεδίου. Το αναφέρω, όμως, επειδή εσείς κάνατε μία ομιλία εφ’ όλης της ύλης. Μου δίνετε όμως το ερέθισμα να πω ότι είχε γίνει συζήτηση εδώ και είχατε πει για κάποιους που υπηρετούν για πολλά χρόνια στα Λινοπεράματα Ηρακλείου, που είναι οκτώ χιλιόμετρα από το Ηράκλειο. Τώρα κάνετε το ίδιο πράγμα. 
      Εμείς, όμως, καταθέσαμε ερώτηση. Απαντήστε μας στην ερώτηση ότι από τους οκτακόσιους τρεις οι τόσοι, εκατό, διακόσιοι, δεν ξέρω πόσοι…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Καταθέστε μια επίκαιρη ερώτηση ή μια επερώτηση να σας δώσω όλα τα στοιχεία. Και να σας πω τι γινόταν και στο παρελθόν.
      ΙΩΑΝΝΗΣ ΔΙΑΜΑΝΤΙΔΗΣ: Καταθέσαμε πέντε Βουλευτές του ΠΑ.ΣΟ.Κ…
      ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε Υπουργέ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Οι περισσότεροι απ’ αυτούς είναι με δική τους αίτηση. Οι άλλοι είναι όσοι έχουν τα μόρια για να μετατεθούν.
      ΙΩΑΝΝΗΣ ΔΙΑΜΑΝΤΙΔΗΣ: Καταθέσαμε ερώτηση και αίτηση κατάθεσης εγγράφων. Δεν πήραμε απάντηση. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κάντε επερώτηση.
      ΙΩΑΝΝΗΣ ΔΙΑΜΑΝΤΙΔΗΣ: Εσείς τώρα μας λέτε να κάνουμε επερώτηση; Ε, μα τώρα ποιον κοροϊδεύετε; Βουλή είναι εδώ. Απαντήστε στην ερώτηση που σας κάναμε.
      Εμείς πιστεύουμε ότι το νομοσχέδιο αυτό είναι καθαρά ρουσφετολογικό, δεν δίνει λύσεις στην ανεργία των ναυτικών. Και οι τροπολογίες είναι καθαρά ρουσφετολογικές. Εν τάχει να πω ότι μια τροπολογία αναφέρεται στα προξενεία.
      Κύριε Υπουργέ, θυμάστε πολύ καλά τι λέγατε εδώ όταν καταργήσατε κάποιες θέσεις ομογενών στα προξενεία. Σας είχαμε καταγγείλει τότε ότι έχετε κάτι στο μυαλό σας κι αυτό αποδεικνύεται τώρα. Δημιουργείτε ξανά τις θέσεις για να πάνε κάποιοι άλλοι αξιωματικοί από δω. Εάν θέλετε να κάνετε κάποιο ρουσφέτι, είναι δικαίωμά σας. Είστε Υπουργός…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε συνάδελφε, είναι Προξενεία που έχουν δύο Λιμενικούς. Μπορεί να πάει ένας Υπαξιωματικός και ένας Αξιωματικός. Τόσο απλό είναι.
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ! 
      ΙΩΑΝΝΗΣ ΔΙΑΜΑΝΤΙΔΗΣ: Εάν θέλετε, παραδείγματος χάρη, βάλατε κάποιον στο Γραφείο Εσωτερικών Υποθέσεων. Εάν κάνατε λάθος, γιατί αυτός δεν έπρεπε να πάει, διορθώστε το. Δεν χρειάζεται να νομοθετήσουμε για ν’ αλλάξετε κάποιον αξιωματικό στο Γραφείο Εσωτερικών Υποθέσεων. Τώρα, μην μπαίνουμε σε τέτοια πράγματα, τα οποία υποβαθμίζουν… 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Σας ακούνε και οι Λιμενικοί. 
      ΙΩΑΝΝΗΣ ΔΙΑΜΑΝΤΙΔΗΣ: Ναι, οι λιμενικοί. Εδώ νομοθετούμε. Ας νομοθετήσουμε με λίγη σοβαρότητα και όχι για να κάνουμε ρουσφέτια φωτογραφικά.
      Τέλος, κλείνοντας, κύριε Πρόεδρε, θέλω να πω ότι η ναυτιλία είναι ένα εθνικό κεφάλαιο μαζί με τον τουρισμό για τη χώρα μας και δεν πρέπει να παίζουμε με αυτό. Εμείς θέλουμε να βοηθήσουμε, κύριε Υπουργέ, το έχουμε πει κατ’ επανάληψη μέσα στην Αίθουσα αυτή. Εσείς όμως, η Κυβέρνησή σας και εσείς προσωπικά, δεν το έχετε καταλάβει αυτό και με τις ενέργειές σας, όχι μόνο με αυτό το νομοσχέδιο, αλλά γενικότερα με την πολιτική σας στο Υπουργείο Εμπορικής Ναυτιλίας και με το παρόν νομοσχέδιο, γυρίζετε τη ναυτιλία μας πολλά χρόνια πίσω. Εμείς καταψηφίζουμε αυτό το νομοσχέδιο και επί της αρχής και επί των άρθρων.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Μιλτιάδης Βαρβιτσιώτης.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, κυρίες και κύριοι συνάδελφοι, και με τη σημερινή συζήτηση αναδεικνύεται το μεγάλο πολιτικό έλλειμμα της Αντιπολίτευσης. Δεν έχει η Αξιωματική Αντιπολίτευση πολιτικές θέσεις. Το μόνο για το οποίο μπορεί να γκρινιάζει, να φωνάζει ή τέλος πάντων να δυσανασχετεί είναι μήπως η Κυβέρνηση προσλάβει κάποιον φίλα προσκείμενο. Αυτό μου θυμίζει το παιδάκι το οποίο έχει το παιχνίδι και παίζει πολλά χρόνια και κάποια στιγμή κάποιο άλλο παιδάκι στην παρέα του παίρνει το παιχνίδι. Είναι το μόνο πράγμα το οποίο σας απασχολεί.
      ΠΡΟΕΔΡΕΥΩΝ (Ιωάννης Τραγάκης): Τα παιδία παίζει!
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Ειλικρινά, αυτή η ιστορία να ψάχνετε σε κάθε νομοσχέδιο, σε κάθε γραμμή, σε κάθε παράγραφο, σε κάθε πράξη της Κυβέρνησης αυτά τα «γαλάζια παιδιά» και να μην έχετε βγάλει ακόμα ένα όνομα ή να έχετε κάνει μία συγκεκριμένη καταγγελία μου δείχνει ότι είστε αποτυχημένοι Κλουζώ.
      Πραγματικά τόσο καιρό είστε στην Αντιπολίτευση. Τόσο καιρό είχατε όλη την ευκαιρία μέσα από τις εξαγγελίες σας να φτιάξετε τη νέα σας πολιτική πλατφόρμα. Τόσο καιρό συζητάτε τα εσωτερικά σας. Έχετε κάνει δώδεκα εσωτερικούς ανασχηματισμούς και ακόμα δεν έχετε βρει ποια είναι η θέση σας σε καίρια πολιτικά ζητήματα. Γι’ αυτό το λόγο μην ψάχνετε αλλού τις αιτίες. Γι’ αυτό το λόγο σήμερα το ΠΑ.ΣΟ.Κ. υπολείπεται, υστερεί, βρίσκεται πάρα πολύ πίσω και στις δημοσκοπήσεις και στις προτιμήσεις των Ελλήνων ψηφοφόρων, ακριβώς γιατί δεν αρθρώνετε ένα σύγχρονο πολιτικό λόγο, γιατί ο πολιτικός λόγος έχει κόστος. Ο πολιτικός λόγος σημαίνει ότι παίρνω μία συγκεκριμένη θέση, την εξαντλώ, τη στηρίζω και ιδεολογικά αλλά και πολιτικά, την κάνω ευπαρουσίαστη, κάτι το οποίο κάνει σήμερα η Κυβέρνηση φέρνοντας ένα μέτρο ακόμα, βάζοντας ένα λιθαράκι σε μία συνολική πολιτική που λέγεται «αντιμετώπιση ανεργίας ναυτικών». Αυτή είναι η πολιτική μας. 
      Έχουμε δει μέχρι τώρα σ’ αυτήν την πολιτική τρεις φάσεις. Η πρώτη ήταν μία απόφαση που ελήφθη για την κάλυψη των ασφαλιστικών εισφορών, των εργοδοτικών εισφορών στα κρουαζιερόπλοια, δηλαδή στα πλοία τα οποία απασχολούν πολλούς ναυτικούς, τα οποία αφήσατε να καταρρεύσουν. Το 2004 στους Ολυμπιακούς Αγώνες δεν υπήρχε ελληνική εταιρεία κρουαζιεροπλοίων. Τα παραλάβατε περίπου είκοσι πέντε να ξεκινάνε από τον Πειραιά με ελληνική σημαία τη δεκαετία του ’80 και τα εγκαταλείψατε. Έφτασαν στο μηδέν μέσα σε είκοσι χρόνια και το αίτημα της κάλυψης των ασφαλιστικών εισφορών που είχε διατυπωθεί από την Ένωση Εφοπλιστών Επιβατηγών Πλοίων πριν από πολλά χρόνια, καρκινοβατούσε. Κανένας Υπουργός δεν έπαιρνε την απόφαση. Κάποτε υπήρχαν πολλές εταιρείες. Στο τέλος έμεινε μια εταιρεία και λέτε «δεν θα στηρίξω ούτε αυτήν την εταιρεία». Χρειάστηκε να πάρει η Κυβέρνηση μία απόφαση και όποιος μπόρεσε να δραστηριοποιηθεί και να ευεργετηθεί από αυτήν ευεργετήθηκε. Δεν παίρνουμε αποφάσεις με ονοματεπώνυμο. Παίρνουμε αποφάσεις, με τις οποίες θέλουμε να δώσουμε λύση σε ένα πρόβλημα.
      Βεβαίως όταν ένα πλοίο έρχεται με σημαία Μάλτας ή με σημαία Παναμά στη χώρα μας, ή ακόμη και με σημαία Ιταλίας ή Ολλανδίας και κάνει κρουαζιέρα στο Αιγαίο και απασχολεί δύο χιλιάδες πλήρωμα εκ των οποίων διακόσιοι αξιωματικοί ευρωπαίοι και άλλοι χίλιοι οκτακόσιοι ως πλήρωμα χαμηλού κόστους πως θα επιβιώσει η ελληνική εταιρεία; Πως θ’ ανταποκριθεί όταν ο ελληνικός εσωτερικός τουρισμός δεν μπορεί να καλύψει τα λειτουργικά κόστη; 
      Το πρόβλημα της ανεργίας των ναυτικών πρέπει να το βάλουμε σε μια άλλη βάση γιατί είναι ένα πρόβλημα για το οποίο πολλές φορές συζητάμε και λαϊκίζουμε και άλλες φορές εθελοτυφλούμε και πάντως δεν δίνουμε σε κανέναν τρίτο να καταλάβει τι συμβαίνει. Ας ξεκινήσουμε με το πόσοι είναι οι Έλληνες ναυτικοί. Είναι περίπου τριάντα δύο χιλιάδες. Ναυτολογημένοι είναι δεκαεπτά χιλιάδες έως δεκαοκτώ χιλιάδες. Αυτές είναι οι θέσεις που παρέχει η ελληνική ναυτιλία. Απ’ αυτές τις θέσεις οι οκτώ χιλιάδες θέσεις βρίσκονται στην ακτοπλοΐα. Άρα συζητάμε για εννέα έως δέκα χιλιάδες θέσεις που βρίσκονται στην ποντοπόρο ναυτιλία. 
      Η ποντοπόρος ναυτιλία έχει ανάγκη από εξειδικευμένα πληρώματα. Δηλαδή από έμπειρους μηχανικούς και πλοιάρχους, από αξιωματικούς. Γι’ αυτό και επί υπουργίας Γιώργου Ανωμερίτη, ήρθε διάταξη σύμφωνα με την οποία επετράπη η ναυτολόγηση συνταξιούχων πλοιάρχων και μηχανικών, ακριβώς γιατί υπήρχε έλλειμμα. Δηλαδή στη μεγάλη υπερεπενδυτική προσπάθεια που έκαναν οι ελληνικές εταιρείες τα τελευταία χρόνια με την κάλυψη του 25% των ναυπηγήσεων παγκοσμίως είχαμε έλλειμμα προσφοράς αξιωματικών. Θα πρέπει να είναι αιώνιος και σταθερός στόχος μας πως να παράγουμε πληρώματα υψηλού επιπέδου, δηλαδή αξιωματικούς. 
      Σήμερα η ανεργία πλήττει τους ναύτες, τους λοστρόμους, τους ηλεκτρολόγους, τους καμαρώτους και τους μαγείρους. Και βεβαίως είναι λογικό σε ένα πλοίο ακόμη και αν χρησιμοποιεί Έλληνες αξιωματικούς να επιλέγεται για την ίδια δουλειά κάποιος φθηνότερος, όταν η δουλειά δεν είναι καίρια ή καθοριστικής σημασίας. Υπάρχει και ένα θέμα όσον αφορά την εκπαίδευση του ελληνικού προσωπικού, γιατί πρέπει να δώσουμε στο ελληνικό προσωπικό αυτό το παραπάνω, ώστε πραγματικά να αξίζει τα παραπάνω λεφτά τα οποία πληρώνεται. Σε αυτό το ερώτημα απαντά το Κέντρο Επαγγελματικής Κατάρτισης του Εμπορικού Ναυτικού, γιατί αυτή η σχολή, η οποία δημιουργείται, θα δώσει ακριβώς την υπερβάλλουσα αξία που χρειάζεται ο Έλληνας ναύτης, το ελληνικό κατώτερο πλήρωμα για να είναι ανταγωνιστικό όχι οικονομικά, αλλά πλέον ποιοτικά. 
      Και θα συμφωνούσα ενδεχομένως ότι αυτό δεν θα πρέπει να γίνει στα στενά όρια μιας κρατικής λειτουργίας, αλλά σε αυτό το ινστιτούτο θα έπρεπε να έρθει η γνώση από τα πέρατα του κόσμου. Η γνώση που έχει αποκτηθεί όλα αυτά τα χρόνια συλλογικά από τους Έλληνες ναυτικούς θα έπρεπε να εμφανίζεται μέσα σε αυτό το κέντρο. Και δεν αρκεί μόνο η συνδικαλιστική συμμετοχή στο διοικητικό συμβούλιο με έναν εκπρόσωπο της Π.Ν.Ο.. Σημασία έχει ποιος θα διδάξει και τι θα διδάξει εκεί μέσα. Ποια θα είναι τα εφόδια που θα δώσουμε στους Έλληνες ναυτικούς; Πως θα μπορέσουμε να τους κάνουμε γνώστες της σύγχρονης τεχνολογίας που εφαρμόζεται στα πλοία; Δεν πρέπει να φέρουμε κάποιους ανθρώπους πεπαλαιωμένους, οι οποίοι απέχουν από τα καράβια πολλά χρόνια και δεν έχουν επαφή με τις σύγχρονες τεχνικές και πρακτικές.  Αυτό πρέπει να είναι το πρώτο και βασικό μας μέλημα. Γι’ αυτήν την αγωνία δεν άκουσα κανέναν από τους συναδέλφους του ΠΑ.ΣΟ.Κ. να καίγεται. Το μόνο για το οποίο καίγονται είναι να μην τύχει κάποιος από τους εκπαιδευτές να έχει ψηφίσει στις προηγούμενες εκλογές τη Νέα Δημοκρατία. Λες και αυτό είναι το ζητούμενο. Άλλωστε και στις προηγούμενες και στις επόμενες εκλογές μην ανησυχείτε κύριοι συνάδελφοι, η συντριπτική πλειοψηφία των Ελλήνων ψήφισε και θα ψηφίζει Νέα Δημοκρατία. 
    Σε ό,τι αφορά το βασικότερο πρόβλημα της ανεργίας στους ναυτικούς, δεν είναι ότι έχουμε άνεργους ναυτικούς. Είναι ότι έχουμε πάρα πολλά πλοία εκτός της ελληνικής σημαίας. Από τα τρεισήμισι χιλιάδες  περίπου ελληνόκτητα πλοία μόνο τα επτακόσια τριάντα –αν δεν κάνω λάθος, με την τελευταία καταγραφή- φέρουν την ελληνική σημαία και διατηρούν τις ελληνικές συνθέσεις. 
    Αυτό δεν μας δείχνει κάτι για την αποτυχία του συστήματος; Δεν μας δείχνει ότι παρ’ ότι τα ελληνόκτητα πλοία δεν είναι ούτε σαπιοβάπορα, όπως άκουσα από κάποιον συνάδελφο της Αριστεράς, ούτε πεπαλαιωμένης τεχνολογίας, αφού ο μέσος όρος ηλικίας του ελληνικού στόλου κάθε χρόνο κατεβαίνει, αλλά όσα είναι σύγχρονα και ανταγωνιστικά, δεν φέρουν την ελληνική σημαία. Αυτό το πρόβλημα δεν θα το δούμε ποτέ κατάματα; Να δούμε τι φταίει. Σαφέστατα φταίει το υψηλό κόστος ναυτεργασίας και ο τρόπος με τον οποίον καθορίζονται οι υποχρεωτικές συνθέσεις. 
    Εγώ έχω μιλήσει πολλές φορές απ’ αυτό το Βήμα για το ότι χρειάζεται αναθεώρηση αυτό καθεστώς. Δεν μπορεί σε πλοία που δεν έχουν κουζίνες να επιβάλλουμε μαγείρους! Συνέβη αυτό στην ακτοπλοΐα. Σε πλοία που προσφέρουν έτοιμο φαγητό  και καφέδες, επιβάλαμε μαγείρους. Ε, δεν γίνεται! 
    Όπως επίσης, δεν γίνεται σε πλοία, στα οποία σήμερα περιορίζεται το προσωπικό, γιατί οι αυτοματισμοί και η τεχνολογία το έχουν περιορίσει, να επιβάλουμε να υπάρχει υπερβάλλον προσωπικό, γιατί ο κανονισμός της ειδικής σύνθεσης χρονολογείται από το 1950 ή 1960. 
    Νομίζω, ότι είναι πολύ σημαντικό να συζητήσουμε αυτό το θέμα  με ψυχραιμία. Εκεί θα ήθελα πραγματικά από το ΠΑ.ΣΟ.Κ. να πάρει μια γενναία θέση. Γιατί δεν θα σώσει το εκλογικό του πρόβλημα η κορώνα που θα βγάλει ο κάθε εκπρόσωπος του ΠΑ.ΣΟ.Κ. σε κάθε γειτονιά της Α΄ ή Β΄ Πειραιά, αλλά νομίζω ότι θα σώσει το εκλογικό του  πρόβλημα και θα αποκτήσει αξιοπιστία, όταν πάρει με γενναιότητα θέσεις. 
    Κυρίες και κύριοι συνάδελφοι, νομίζω ότι με τη συγκεκριμένη νομοθετική ρύθμιση δίνεται απάντηση, και με τη σύμφωνη γνώμη της Πανελλήνιας Ναυτικής Ομοσπονδίας, σε ένα από τα αιτήματα των ναυτικών. Υπάρχουν πολλά ακόμα να ικανοποιηθούν και πολλά τα οποία βρίσκονται είτε στη σφαίρα του παραλόγου είτε πέραν των ορίων που είναι διατεθειμένη αυτή η Κυβέρνηση να χορηγήσει χρηματοδοτώντας από την τσέπη του υπόλοιπου ελληνικού λαού την ελληνική εμπορική ναυτιλία. 
    Γιατί όσο σωστά και αν ακούγεται ότι η ελληνική εμπορική ναυτιλία σήμερα φέρνει στη χώρα μας περίπου 20.000.000.000 ευρώ σε συνάλλαγμα, δηλαδή πολύ παραπάνω και από τον τουρισμό και από τις ευρωπαϊκές επιδοτήσεις, και ότι αυτά τα 20.000.000.000 ευρώ δεν επιδοτούνται, γιατί δεν επιδοτείται η κατασκευή καραβιών, ωστόσο επιδοτείται και η εκπαίδευση και η ναυτεργασία μέσα από την κάλυψη ετησίως με 1.000.000.000 ευρώ των ελλειμμάτων του Ν.Α.Τ.. Αυτή την απόφαση παίρνουμε κάθε χρόνο με τον προϋπολογισμό και ομόφωνα μάλιστα. 
    Το Ν.Α.Τ. είναι μια άλλη αμαρτωλή ιστορία για την οποία έχουμε μιλήσει, έχουν γραφτεί σελίδες, έχουν χυθεί τόνοι μελάνης, για να αποδοθούν τα του Καίσαρος τω Καίσαρι και οι ευθύνες, βεβαίως, στο ΠΑ.ΣΟ.Κ. Το Ν.Α.Τ. παραμένει μια μεγάλη γάγγραινα. Σήμερα από τον προϋπολογισμό του Υπουργείου Εμπορικής Ναυτιλίας περίπου το 80% και βάλε, ενδεχομένως, καταλήγει στην κάλυψη των ελλειμμάτων του Ν.Α.Τ. Και εμείς ζητάμε λιμενοφύλακα σε κάθε άκρη της Ελλάδος, ζητάμε λιμενικό φυλάκιο παντού, ζητάμε να ιδρύσουμε χιλιάδες σχολές, ακόμα και εκεί που δεν υπάρχουν σχολεία και δεν σκεπτόμαστε αυτό το σημαντικό προϋπολογισμό, που θα έπρεπε να ενισχύουμε και να συντηρούμε. 
    Την ύπαρξη του Υπουργείου θα έπρεπε να ενισχύουμε όλοι ομόφωνα εδώ μέσα και όχι να ακούγονται φωνές, όπως οι φωνές κατάργησης ή αποψίλωσης του Υπουργείου από οποιεσδήποτε αρμοδιότητες. Εμείς δεν σκεπτόμαστε και κάθε τρεις και λίγο δεν ζητάμε το Ν.Α.Τ. να αναλάβει και άλλα βάρη, καλύπτοντας ουσιαστικά όλον τον προϋπολογισμό του Υπουργείου Εμπορικής Ναυτιλίας και, βέβαια, δημιουργώντας τεράστιο πρόβλημα στη νησιωτική Ελλάδα. 
      Κυρίες και κύριοι συνάδελφοι, νομίζω ότι με την παρέμβασή του αυτή, ο Υπουργός Εμπορικής Ναυτιλίας και η Κυβέρνηση, όχι μόνο βάζει ακόμη ένα λιθαράκι στους διάφορους κρίκους για την αντιμετώπιση της ναυτικής εργασίας, αλλά προτάσσει και ένα νέο μοντέλο για την ανάπτυξη της ναυτεργασίας στη χώρα. Το μόνο που από αυτό το Βήμα της Βουλής θα ήθελα να τον παρακαλέσω -γιατί νομίζω ότι όλοι μας αισθανόμαστε αλληλέγγυοι σε δεκαέξι, δεκαεπτά εναπομείναντες ασυρματιστές, οι οποίοι δεν έχουν συνταξιοδοτηθεί αν και οι θέσεις τους έχουν καταργηθεί- είναι να ρυθμίσουμε και αυτών των υπολοίπων σε καταργημένες θέσεις τα ασφαλιστικά τους δικαιώματα. Όπως επίσης και στις πολύ σωστές ρυθμίσεις για τις προσλήψεις στα λιμενικά ταμεία και στους οργανισμούς λιμένος ανέργων ναυτικών, να επεκταθούν τα όρια ηλικίας και να μην φθάνουν ως τα σαράντα χρόνια. Διότι είναι πολλοί οι συνάνθρωποί μας άνεργοι ναυτικοί που μπορούν να προσφέρουν, υπήρξαν μηχανικοί, υπήρξαν λοστρόμοι, υπήρξαν ναύτες, υπήρξαν ηλεκτρολόγοι, έχουν τις τεχνικές γνώσεις και μπορούν να προσφέρουν στα λιμάνια και δυστυχώς το όριο ηλικίας τους περιορίζει.
      Σας ευχαριστώ πάρα πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδος, ο κ. Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Θέλω να ξεκινήσω από αυτό που ανέφερε ο κύριος Υπουργός για το μετοχικό κεφάλαιο, για το ότι είναι στο δημόσιο και ότι είναι 60.000 ευρώ σε χίλιες μετοχές από 60 ευρώ η κάθε μετοχή. Αύριο, όμως, μετοχές μπορεί ν’ αγοράσουν και οι εφοπλιστές, αφού θα λειτουργεί ως εταιρεία με ιδιωτικοοικονομικά κριτήρια. Το νομοσχέδιο είναι καθαρό. Φτιάχνετε μια ιδιωτική εταιρεία και γίνεστε ατζέντηδες των εφοπλιστών και των δουλεμπόρων των λιμανιών για να αυξήσετε το τζίρο και των εφοπλιστών και των δουλεμπόρων της Ακτής Μιαούλη και των άλλων λιμανιών που απομυζούν εκατομμύρια ναυτεργάτες. 
      Να πούμε το εξής: Μόλις τελειώσουν τα κονδύλια και οι επιδοτήσεις από την Ευρωπαϊκή Ένωση, οι εφοπλιστές θα πάρουν τις μετοχές, θα βάλουν τα δικά τους προγράμματα, θα χρηματοδοτήσουν το Ινστιτούτο, την Ανώνυμη Εταιρεία, και θα λειτουργεί όπως αυτοί θέλουν, με βάση τις δικές τους παραγγελίες. 
      Είναι, όμως, σημαντικό και νομίζω ότι πρέπει να αναφερθούμε για την πρόταση νόμου που φέραμε για την κατάργηση της πολιτικής επιστράτευσης και θέλουμε να δοθεί μια απάντηση σήμερα πότε θα καταργηθεί η πολιτική επιστράτευση των ναυτεργατών, τους οποίους έχετε βάλει στο γύψο, τους οποίους έχετε επιστρατευμένους και βέβαια, πότε επιτέλους θα καταργηθεί το νομοθετικό διάταγμα 17/1974 του Γκυζίκη, για την πολιτική επιστράτευση.
      Με το νομοσχέδιο που φέρνετε, ανατρέπετε ακόμη και τη Διεθνή Σύμβαση του 1922, τη σύμβαση με το νούμερο «9» του Διεθνούς Γραφείου Εργασίας, η οποία λέει ότι δεν πρέπει να παρεμβαίνει ιδιώτης με σκοπό το κέρδος, άρθρο 3 της Διεθνούς Σύμβασης Εργασίας. Τονίζει μάλιστα η Διεθνής Σύμβαση Εργασίας ότι δεν μπορεί να παρεμβαίνει ιδιώτης άμεσα ή έμμεσα με σκοπό το κέρδος. Ακόμα και η σύμβαση του 1996 μιλάει για δωρεάν εκπαίδευση. Συνεπώς, λοιπόν, αυτό ανατρέπεται, ενώ με το νομοσχέδιο που καταθέσατε με τις προτάσεις που έχετε, πάτε τους ναυτεργάτες πίσω στην εποχή του δουλεμπορίου, τότε που εμπορεύονταν ανθρώπους. 
      Οι πόροι της εταιρίας είναι φανεροί. Θα πουλάει υπηρεσίες. Θα παίρνει προγράμματα από εφοπλιστές.
Θα συνάπτει συμβάσεις με εφοπλιστές, ακόμη και με τα γνωστά δουλεμπορικά γραφεία της Ακτής Μιαούλη, οι οποίοι ασφαλώς και θα βάζουν τους δικούς τους όρους για τη λειτουργία της εταιρείας, το περιεχόμενο της εκπαίδευσης. Δηλαδή, κατά τη δική μας άποψη, η εταιρεία θα λειτουργεί με βάση τις παραγγελίες των εφοπλιστών και επί της ουσίας το Ινστιτούτου Ναυτικής Κατάρτισης θα είναι στην υπηρεσία των εφοπλιστών, οι οποίοι θα ζητούν εργάτες χωρίς δικαιώματα. 
      Το διοικητικό συμβούλιο ήταν επταμελές, το κάνετε εννεαμελές και βάλατε και δύο εκπροσώπους. Είπαμε και στην προηγούμενη ομιλία ότι εμείς έχουμε συγκεκριμένη άποψη και θέση, ότι πλειοψηφία θα πρέπει να είναι οι εργαζόμενοι. 
      Στο ζήτημα της μόρφωσης είπαμε και πριν ότι κανένας δεν είναι αντίθετος στη μόρφωση. Εσείς πάτε να δώσετε μία ψευτοκατάρτιση στους άνεργους ναυτικούς, εμείς θέλουμε την ουσιαστική εκπαίδευση των ναυτικών και στις σύγχρονες τεχνολογίες με πλήρη εξοπλισμό από αυτήν την εκπαίδευση γνώσεων, για να μπορέσουν να δουλέψουν στα καράβια.
      Υπάρχει ένα ζήτημα με αυτά που είπε ο Κοινοβουλευτικός Εκπρόσωπος της Νέας Δημοκρατίας. Είπε συγκεκριμένα ο κ. Βαρβιτσιώτης ότι οι Έλληνες ναυτικοί είναι περίπου τριάντα χιλιάδες. Δεν μας είπε όμως πόσοι ήταν οι Έλληνες  ναυτικοί πριν από δέκα, είκοσι, τριάντα χρόνια, γιατί χάθηκαν περίπου τριάντα χιλιάδες θέσεις εργασίας τα τελευταία τριάντα χρόνια. Εξάλλου αυτά τα είπαν και οι εκπρόσωποι του ναυτεργατικού κινήματος, ότι το ναυτικό επάγγελμα δεν έχει μέλλον και είναι προς εξαφάνιση και τοποθετήθηκαν και είπαν ότι είναι συγκεκριμένες οι ευθύνες από τις πολιτικές των κυβερνήσεων της Νέας Δημοκρατίας και του ΠΑ.ΣΟ.Κ..
      Σε ό,τι αφορά το εκπαιδευτικό προσωπικό που θα διδάσκει: κατά την άποψή μας είναι πλήρως ελεγχόμενοι, αφού θα είναι αποσπασμένοι για ν’ αναλάβουν συγκεκριμένες  υποχρεώσεις  στην κατάρτιση που θα γίνεται με βάση τις απαιτήσεις των εφοπλιστών.
      Σε ό,τι αφορά το νηογνώμονα, είναι ιδιωτική εταιρεία που ελέγχει την αξιοπλοϊα των καραβιών και είπαμε ότι είμαστε αντίθετοι. Οι νηογνώμονες ελέγχουν τα καράβια. Είναι ημίμετρα. Θέλετε να βγάλετε από πάνω σας τις ευθύνες, ψάχνετε να τις μεταφέρετε στους υπαλλήλους του νηογνώμονα και βέβαια εμείς -το είπαμε στην Επιτροπή, θα το πούμε και εδώ- θεωρούμε ότι ο  νηογνώμονας πρέπει να είναι δημόσια υπηρεσία και δεν μπορείτε να βάζετε ιδιωτικές εταιρείες να ελέγχουν τους εφοπλιστές, τα καράβια και να φτιάχνουν εκθέσεις, αν είναι αξιόπλοα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε.
      Απαλλάσσεστε από τις ευθύνες εσείς και οι εφοπλιστές και το πολύ-πολύ την ευθύνη να την αναλάβουν οι υπάλληλοι που θα κάνουν τον έλεγχο του νηογνώμονα. Εμείς σας προκαλέσαμε στην επιτροπή, θα το ξαναπούμε: πάρτε οποιοδήποτε καράβι θέλετε να κατέβουμε στο λιμάνι και να είναι και εκπρόσωποι του ναυτεργατικού συνδικαλιστικού κινήματος και να γίνει ο έλεγχος αν είναι αξιόπλοα ή όχι. 
      Επίσης, τι λέει το άρθρο 9. 
      ΠΡΟΕΔΡΕΥΩΝ (Ιωάννης Τραγάκης): Μισό λεπτό, κύριε Τσιόγκα, τα άρθρα θα τα πούμε αύριο. 
      ΔΗΜΗΤΡΙΟΣ ΤΣΙΟΓΚΑΣ: Τελειώνω, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Διαμαρτύρονται και οι συνάδελφοι. Ολοκληρώστε, κύριε συνάδελφε.
      ΔΗΜΗΤΡΙΟΣ ΤΣΙΟΓΚΑΣ: Ολοκληρώνω.
      Στην περίπτωση πρόσληψης ανέργων ναυτικών σύμφωνα με τα ανωτέρω οριζόμενα στον Οργανισμό Λιμένος Α.Ε., αυτοί εξακολουθούν να ασφαλίζονται υποχρεωτικά στον ασφαλιστικό φορέα, το Ν.Α.Τ., μέχρι και τη λήξη της σύμβασης εξαρτημένης εργασίας για δοκιμαστική περίοδο, το επτάμηνο δηλαδή. Μετά όμως αυτοί που θα προσληφθούν είτε για οδηγοί είτε για χειριστές είτε για τις άλλες δουλειές στο λιμάνι, ασφαλίζονται υποχρεωτικά στον ασφαλιστικό τομέα που ασφαλίζεται και το λοιπό προσωπικό των αντίστοιχων θέσεων, δηλαδή…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Λάθος είναι αυτό;
      ΔΗΜΗΤΡΙΟΣ ΤΣΙΟΓΚΑΣ: Για εμάς; Θα σας πω: Τους πάτε στην κατώτερη κλάση, ανατρέπετε όλα τους τα ασφαλιστικά δικαιώματα και θα πάρουν συντάξεις πείνας. Αυτή είναι η ουσία. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Τσιόγκα.
      Ο συνάδελφος κ. Παπαγεωργίου έχει το λόγο.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κυρίες και κύριοι συνάδελφοι, δυστυχώς και με τη σημερινή συζήτηση τα ερωτήματα που θέσαμε στην Επιτροπή Παραγωγής και Εμπορίου, για τη χρησιμότητα και αναγκαιότητα ίδρυσης αυτού του Ινστιτούτου για τη ναυτική εκπαίδευση, δεν απαντήθηκαν.
      Ρωτάμε και σήμερα τον κύριο Υπουργό: Γιατί, κύριε Υπουργέ, μόνο στον τομέα της ναυτιλίας διασπάτε την εκπαίδευση από την κατάρτιση, όταν την ίδια στιγμή για παράδειγμα στον τομέα της γεωργίας την κατάρτιση και την εκπαίδευση αναλαμβάνει ένας ενιαίος οργανισμός, ο Ο.ΓΕ.Ε.Κ.Α. ΔΗΜΗΤΡΑ, όταν την ίδια στιγμή στον τομέα της βιομηχανίας και της ανεργίας την εκπαίδευση και την κατάρτιση αναλαμβάνει ο Ο.Α.Ε.Δ., όταν στον τουρισμό την εκπαίδευση και κατάρτιση τη διαχειρίζεται ένας οργανισμός, ο Ο.Τ.Ε.Κ.; 
      Εδώ, λοιπόν, μόνο διασπάται η εκπαίδευση από την κατάρτιση, όταν στο χώρο της ναυτιλίας έχουμε πάρα πολύ καλές ναυτικές σχολές, όταν έχουμε καθηγητές, όταν έχουμε συσσωρευμένη γνώση, όταν έχουμε στελέχη που μπορούν ν’ αναλάβουν εξ ολοκλήρου την υπόθεση της κατάρτισης μαζί με το έργο που ασκούν στην εκπαίδευση.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μου επιτρέπετε, κύριε συνάδελφε. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Παρακαλώ, κύριε Υπουργέ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Στη ΑΕΝ δεν υπάρχει εκπαίδευση κατωτέρων πληρωμάτων, όπως υπάρχει σε όλους τους Οργανισμούς στους οποίους αναφερθήκατε. Αυτό πρέπει να καταλάβετε.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Θα σας απαντήσω, κύριε Υπουργέ, στη συνέχεια.
      Εδώ, λοιπόν, και μόνο εδώ έχουμε διάσπαση. Αλλού θα συντελείται και θα διεξάγεται η εκπαίδευση και αλλού η κατάρτιση. Σας ρωτάμε, κύριε Υπουργέ το εξής και με αυτό σας απαντάω. Γιατί δεν προσπαθείτε να φτιάξετε έναν οργανισμό, ο οποίος θα διαχειρίζεται την εκπαίδευση, την κατάρτιση και τη δια βίου επιμόρφωση; Γιατί δεν το κάνετε αυτό, να ενοποιήσετε τις υπάρχουσες δομές και υποδομές; Αυτό είναι το ερώτημά μας και δεν το απαντάτε.
      Γιατί, αυτή η τριπλή πολιτική -εκπαίδευση, κατάρτιση, δια βίου επιμόρφωση- δεν τη συνδέετε στρατηγικά με τις ανάγκες του κλάδου για επιμόρφωση των ανέργων ή για εκπαίδευση, επανεκπαίδευση και δια βίου εκπαίδευση των ναυτιλλομένων, για να  μπορούν να προσαρμόζονται και αυτοί στις ανάγκες των νέων πλοίων, των σκαφών και στις σύγχρονες ανάγκες; Αυτό είναι το ερώτημά μας και δεν απαντάτε. Λέμε λοιπόν ότι μόνο εδώ έχουμε το μοναδικό αυτό φαινόμενο. 
      Αυτό γίνεται για τρεις λόγους. Πρώτον, γιατί δεν έχετε στρατηγική, δεν έχετε σχέδιο, δεν έχετε πρόγραμμα για τη ναυτική εκπαίδευση και για τη ναυτιλία. Αυτό πρέπει να το συνειδητοποιήσει και ο κύριος συνάδελφος που είπε ότι δεν έχει πρόγραμμα το ΠΑ.ΣΟ.Κ.. Αντιμετωπίζετε αποσπασματικά την εκπαίδευση, την επιμόρφωση, αλλά και όλα τα άλλα ζητήματα της ναυτιλίας. Αυτό καταδεικνύεται και με τη σημερινή σας πρωτοβουλία.
      Ο δεύτερος λόγος είναι γιατί έχετε μια λανθασμένη αντίληψη για τη Δημόσια Διοίκηση. Λανθασμένη γιατί όλα πρέπει να υπακούουν στη λογική του ελέγχου. Εδώ φτιάχνεται ένας οργανισμός που όσο και αν δεν θέλετε να το δεχθείτε έτσι είναι τα πράγματα.
Θέλετε να βολέψετε κάποιους υμέτερους σ’ έναν οργανισμό, τη στιγμή που έχετε πλειάδα στελεχών που κάνουν εκπαίδευση και θα μπορούσατε να χρησιμοποιήσετε αυτούς. Φαίνεται, τρίτον, στη νοοτροπία και στην αντίληψη που έχετε, για το πώς νομοθετείτε. Νομοθετείτε πρόχειρα. Ένδειξη είναι το ότι δίνατε άλλη ονομασία στο ινστιτούτο και μέσα σε μια μέρα φέρατε άλλη. Από «ΤΑΛΩΣ» έγινε «ΠΟΣΕΙΔΩΝ» ξαφνικά. Μα, με τόσο μεγάλη ευκολία αλλάζει η σηματοδότηση μιας πρωτοβουλίας; Το όνομα ενός νέου φορέα είναι η συμπύκνωση, είναι ο συμβολισμός, είναι η σηματοδότηση. Δεν μπορεί τόσο εύκολα και τόσο πρόχειρα να μεταβάλλετε απόψεις. Και βέβαια εμείς συμφωνούμε. Ίσως ήταν η μόνη πρωτοβουλία που πήρατε στη σωστή κατεύθυνση και το τροποποιήσατε.
      Κύριε Υπουργέ, μήπως νομοθετήσατε μετά από συζήτηση με τους φορείς ή μήπως υπάρχει πρόβλεψη στο νόμο σας για να περιλαμβάνονται στο διοικητικό συμβούλιο του Ινστιτούτου εκπρόσωποι των φορέων; Εσείς θα αποφασίζετε, εσείς θα διατάζετε γύρω από το ποιοι θα συγκροτούν το διοικητικό συμβούλιο. Υπάρχει ένας ετσιθελισμός, μια αντίληψη δηλαδή ότι εμείς είμαστε εδώ να τα ελέγχουμε όλα, εμείς θα τα κάνουμε όποτε θέλουμε και όπως θέλουμε και ας μην φέρνουν κανένα αποτέλεσμα. Έχετε, λοιπόν, κακή αντίληψη, έχετε αντίληψη κομματισμού και ελέγχου και έχετε έλλειψη πολιτικής. Αυτοί είναι οι λόγοι που σας οδηγούν σε αποσπασματικές, πρόχειρες και ατελέσφορες λύσεις.
      Θα μπορούσατε, κύριε Υπουργέ, να αξιοποιήσετε –επαναλαμβάνω- τις υφιστάμενες δομές. Γιατί, τη ναυτική κατάρτιση μπορούσαν να την αναλάβουν αυτοί οι φορείς που κάνουν ναυτική εκπαίδευση. Και τώρα μπορείτε να το κάνετε αυτό. Γίνεται σε άλλους χώρους. Γιατί, το νομοσχέδιό σας στο τέλος δημιουργεί μια γραφειοκρατία, μια πολυδιάσπαση και μια αποδυνάμωση των υφιστάμενων δομών και δεν θα έχετε αποτέλεσμα. Αυτή είναι η πραγματικότητα. Και αυτό σας το λέμε με καλή θέληση μπας και το συνειδητοποιήσετε, μπας και την τελευταία στιγμή αντιληφθείτε τα πράγματα. 
      Λέτε, ότι χάνετε κονδύλια. Μα, είπατε και ομολογήσατε ο ίδιος ότι τα κονδύλια τα παίρνετε, από το Υπουργείο Εργασίας. Λέτε: «επισπεύδουμε τη διαδικασία γιατί χάνουμε κονδύλια». Μα, τα κονδύλια, είναι τα ετήσια χρήματα που έρχονται από το Κοινωνικό Ταμείο και τα διαχειρίζεται το Υπουργείο Εργασίας. Κάθε χρόνο υπάρχουν budgets, υπάρχουν κονδύλια, υπάρχουν προϋπολογισμοί, όπου από εκεί αντλείτε. Δεν υπάρχει κανένα έκτακτο κονδύλι, το οποίο θα το χάσετε ξαφνικά. Κάθε χρόνο λοιπόν θα κάνετε τους λογαριασμούς σας, μέσα από τον ενιαίο οργανισμό θα υποβάλλετε τους προϋπολογισμούς σας και θα έρχονται από το Κοινωνικό Ταμείο.
      Κάτι άλλο, που αφορά το κεφάλαιο. Είναι δυνατόν να κάνετε έναν Οργανισμό με 60.000 ευρώ; Θέλετε να σας πω τι θα γίνει; Αυτό το μετοχικό κεφάλαιο δεν θα φθάσει ούτε για το μισθό του προέδρου. Μα, τώρα είναι σοβαρό να ιδρύουμε έναν Οργανισμό που θα αναλάβει έναν σοβαρό τομέα, υποτίθεται, και να έχει τέτοια μετοχική σύνθεση και συγκρότηση;
       Όπως επίσης, είναι δυνατόν να λέτε σ’ αυτήν την Αίθουσα ότι ο Ο.Λ.Π. δεν έχει φορολογική ενημερότητα; Κατ’ αρχάς, για να εισαχθεί μια εταιρία στο Χρηματιστήριο Αξιών Αθηνών, γίνεται ασφαλιστικός και φορολογικός έλεγχος, γίνεται ξετίναγμα και ο ανάδοχος που αναλαμβάνει και εγγυάται τη μετοχή, οι τράπεζες κύρια, τι λέτε; Θα πάνε να εγγυηθούν για έναν φορέα  που δεν πληρώνει και χρωστάει στην εφορία; Είναι δυνατόν; Και αν κάποια στιγμή δεν είχε ενημερότητα δεν πρέπει να εγκαλέσουμε την Επιτροπή Κεφαλαιαγοράς γιατί δεν έλεγξε την εισηγμένη εταιρία; Ξεγελάει δηλαδή τους μετόχους; Μην τα λέτε αυτά τα πράγματα και απαξιώνετε τις εταιρίες. Εδώ τα λέτε σε ανθρώπους που, εν πάση περιπτώσει, ξέρουν και δυο γράμματα και αντιλαμβάνονται πώς λειτουργεί το Χρηματιστήριο και οι εισηγμένες εταιρίες και πώς λειτουργεί το εταιρικό δίκαιο. 
      Κύριε Υπουργέ, το κίνητρο για να μιλήσω σήμερα ήταν η γνώση μου για τον οργανισμό «ΔΗΜΗΤΡΑ». Όλες τις νομοθετικές διατάξεις τις ξεπατικώσατε λίγο-πολύ από τον «ΔΗΜΗΤΡΑ», από τον ΟΤΕΚ κ.λπ. Στην πράξη όμως εκείνοι κάνουν εκπαίδευση. Εσείς δεν κάνετε εκπαίδευση, κάνετε κάτι διαφορετικό.
      Και κλείνω, αναφερόμενος στον συνάδελφο κ. Βαρβιτσιώτη, ο οποίος για ακόμη μια φορά δεν αντιλαμβάνεται τα πράγματα σ’ αυτήν τη χώρα. Κρύβεται πίσω από τις δημοσκοπήσεις. Θεωρείτε πολύ καλά τα πράγματα για τη Νέα Δημοκρατία. Δεν είναι καλά τα πράγματα για τη Νέα Δημοκρατία και μην επαίρεσθε. Το 70% δυσαρέσκειας που καταγράφεται δεν είναι καλό μήνυμα για σας. Μπορεί να σας βολεύει ότι είναι δύο μονάδες πίσω το ΠΑΣΟΚ, αλλά ας κοιμηθείτε σ’ αυτό το προσκέφαλο και θα ξυπνήσετε ένα πρωί για να δείτε ότι τα πράγματα θα είναι διαφορετικά.
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε με την ανάλυση των δημοσκοπήσεων.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Τελειώνω, κύριε Πρόεδρε, με μία αποστροφή μόνον.
      Και το γεγονός ότι σας δείξαμε χιλιάδες «γαλάζιους» που προσλάβατε στο δημόσιο δεν μπορεί να μην το αντιλαμβάνεστε και να έρχεστε να λέτε: «Δείξτε μας έναν». Έλεος πια σ’ αυτό τον τόπο!
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Δεν φέρνετε κανένα όνομα και για μας, για να τα δούμε; Γιατί δεν τα ξέρουμε τα ονόματα. Να τα μάθουμε όλοι.
      ΑΘΑΝΑΣΙΟΣ ΠΑΠΑΓΕΩΡΓΙΟΥ:  Θα σας φέρουμε πολλά. 
      Έχετε μυωπία μάλλον…
      ΠΡΟΕΔΡΕΥΩΝ (Ιωάννης Τραγάκης): Όχι βέβαια. Από άλλη οπτική γωνία τα βλέπετε εσείς. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Έχετε μυωπία, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ! Κλείνει το θέμα. 
      Το λόγο έχει η κ. Τσουρή. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Όταν μιλάτε, αν και είστε Πρόεδρος, θα εισπράττετε και τα σχόλια.
      ΠΡΟΕΔΡΕΥΩΝ (Ιωάννης Τραγάκης): Τελειώσατε, κύριε συνάδελφε. 
      Κυρία Τσουρή, έχετε το λόγο.
      ΕΛΠΙΔΑ ΤΣΟΥΡΗ: Κύριοι συνάδελφοι, ακούγοντας κανείς την αποψινή τοποθέτηση του Υπουργού και μη έχοντας γνώση της πραγματικότητας, σχηματίζει την εικόνα μιας ευδαιμονίας, σχηματίζει την εικόνα ενός ευτυχισμένου ανθρώπου κι ενός επιτυχημένου Υπουργού Εμπορικής Ναυτιλίας. Εγώ προσωπικά στη θέση σας, κύριε Υπουργέ, μέσα σ’ αυτές τις αίθουσες θα αισθανόμουν κάποια συστολή, θα αισθανόμουν λίγο άβολα και λίγο αμήχανα. 
      Κύριε Υπουργέ, απευθύνεστε σ’ ένα Σώμα που μόλις πρόσφατα, μόλις πριν από δύο μήνες προκαλέσατε με τον πιο βάναυσο τρόπο. Το παρακάμψατε, το αγνοήσατε, το περιφρονήσατε βιάζοντας και παραβιάζοντας κάθε έννοια δημοκρατικής λειτουργίας και κοινοβουλευτισμού. Απευθύνεστε σ’ ένα Σώμα, το Σώμα των Βουλευτών και τους ζητάτε να υπερψηφίσουν νομοσχέδιο του Υπουργείου σας τη στιγμή που εσείς ο ίδιος αυτό το Σώμα το καταργήσατε ακυρώνοντας ομόφωνη απόφασή του με δική σας προσωπικά και ουσιαστικά απόφαση και υπογραφή. 
      Δεν είναι μόνο το ότι απαξιώσατε τη Βουλή, τους φορείς, τους θεσμούς, το δημόσιο διάλογο. Ακόμα και μετά την υπογραφή του προεδρικού διατάγματος για την κατάργηση του ορίου ηλικίας των πλοίων δεν αισθανθήκατε την ανάγκη να ενημερώσετε για την απόφασή σας, δεν αισθανθήκατε την ανάγκη να δημοσιοποιήσετε μία ουσιώδη αλλαγή την οποία είχατε επιφέρει και η οποία αφορούσε εκατομμύρια πολίτες, αφορούσε στα νησιά μας, αφορούσε στην ανάπτυξη. Υπογράψατε…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρία συνάδελφε, αφού το κόμμα σας δεν σας επέτρεψε να υπογράψετε την επερώτηση, καταθέστε κι εσείς μία επίκαιρη ερώτηση όπως ο κ. Διαμαντίδης για να πάρετε ακριβώς τις ίδιες απαντήσεις.
      ΕΛΠΙΔΑ ΤΣΟΥΡΗ: Κύριε Κεφαλογιάννη, το τι κάνει το κόμμα μου…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κάντε λοιπόν μία ερώτηση ως Βουλευτής και θα πάρετε τις ίδιες απαντήσεις όπως ο κ. Διαμαντίδης στις 29 Αυγούστου.
      ΕΛΠΙΔΑ ΤΣΟΥΡΗ: Λυπάμαι, στρεψοδικείτε. Καταλαβαίνω τη δύσκολη θέση σας, αλλά είστε υπόλογος και αυτό δεν μπορεί να το αναιρέσει καμία μάχη εντυπώσεων, κύριε Υπουργέ. Είστε υπόλογος και αυτό που κάνετε θα το βρίσκετε συνεχώς μπροστά σας. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Και δεν θα έχετε την ευκαιρία να μιλήσετε κατά τη διάρκεια της συζήτησης της επερώτησης. Αυτό είναι το πρόβλημά σας, κυρία Τσουρή.
      ΠΡΟΕΔΡΕΥΩΝ (Ιωάννης Τραγάκης): Το είπατε, κύριε Υπουργέ. Σας παρακαλώ, μη διακόπτετε.
      
      ΕΛΠΙΔΑ ΤΣΟΥΡΗ: Υπογράψατε στο σκοτάδι και μας κρατήσατε στο σκοτάδι, κύριε Υπουργέ. Αυτό είναι βαρύτατο ολίσθημα και γι’ αυτό εγκαλείσθε πιστεύοντας ότι το μυστικό σας θα μείνει επτασφράγιστο.
      Όμως, κύριε Υπουργέ, είναι γνωστό εδώ και χρόνια ότι «άλλα τα μάτια του λαγού και άλλα της κουκουβάγιας». Δεν ξέρω πώς θα χαρακτηρίσει κανείς στα κοινοβουλευτικά χρονικά την κατάργηση μίας διάταξης που ήταν δημοσίου συμφέροντος και ομόφωνα ψηφισμένη από το σύνολο των κοινοβουλευτικών κομμάτων εν κρυπτώ και παραβύστω σε συνθήκες που ευθέως παραπέμπουν σε άλλες εποχές. Όπως όμως και να τη χαρακτηρίσει κανείς, το μόνο βέβαιο είναι ότι εσείς ευθύνεστε και προσωπικά ως Υπουργός, αλλά και συνολικά ως Κυβέρνηση για μία από τις πιο «γκρίζες» σελίδες στην ιστορία του κοινοβουλευτισμού στη χώρα μας των τελευταίων χρόνων.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, κυρία συνάδελφε, μου επιτρέπετε…
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Υπουργέ.
      ΕΛΠΙΔΑ ΤΣΟΥΡΗ: Όχι, κύριε Υπουργέ, δεν σας επιτρέπω. Είναι τόσο σοβαρό το θέμα που δεν σας επιτρέπω.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αφού δεν μου επιτρέπετε λοιπόν, την απάντηση θα την πάρετε από τον συνάδελφο που θα μιλήσει μετά από σας, τον κ. Ανωμερίτη, να σας εξηγήσει γιατί στις 17 Ιουνίου του 2002 ψήφισε ομόφωνα αυτήν τη διάταξη στο Συμβούλιο Υπουργείου και γιατί στις 14 Απριλίου του 2003 έγινε οδηγία της Ευρωπαϊκής Ένωσης επί ελληνικής προεδρίας. 
      ΕΛΠΙΔΑ ΤΣΟΥΡΗ: Μη νομίζετε, κύριε Υπουργέ, ότι το θέμα κλείνει εδώ. Σας το ξαναλέω, καταλαβαίνω τον εκνευρισμό σας. Το θέμα, κύριε Υπουργέ, μόλις άνοιξε. Καταλαβαίνω τον εκνευρισμό σας, όμως θα με ακούσετε μέχρι το τέλος.
      ΠΑΝΑΓΙΩΤΗΣ ΡΗΓΑΣ: Είναι απαράδεκτο αυτό που γίνεται!
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κυρία Τσουρή, κρατάω το χρόνο σας.
      Κύριε Υπουργέ, για οποιαδήποτε άλλη παρέμβαση θα ζητάτε πρώτα την άδεια του Προεδρείου, το Προεδρείο θα ζητάει την άδεια του ομιλητή και αν το επιτρέπει, μετά θα παίρνετε το λόγο. Παρακαλώ να μην ανοίγετε το μικρόφωνο αν δεν δίνω εντολή.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Είναι όμως εκτός θέματος, αυτό είναι το πρόβλημα.
      ΕΛΠΙΔΑ ΤΣΟΥΡΗ: Είμαι Βουλευτής, κύριε Υπουργέ, και δεν θα μου επιβάλετε το θέμα.
      Το θέμα λοιπόν, κύριε Υπουργέ, μόλις άνοιξε και θα βρίσκεται συνεχώς μπροστά σας ανοικτό, θα χάσκει μπροστά σας γιατί μπροστά σας είναι οι πολίτες και τα προβλήματα που αντιμετωπίζουν. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κάντε μία ερώτηση.
      ΕΛΠΙΔΑ ΤΣΟΥΡΗ: Τα προβλήματα αυτά δεν αντιμετωπίζονται ούτε με το κλείσιμο του ματιού ούτε με κρυφά δωράκια στους εφοπλιστές. Απαιτούν πολιτική βούληση, απαιτούν σχεδιασμό, απαιτούν σαφή στόχευση και συμφωνία των κοινωνικών εταίρων, λέξεις και έννοιες προφανώς άγνωστες σε σας.
      Το «σκάφος» της πολιτικής σας -κύριε Υπουργέ, σας το έχω ξαναπεί- μπάζει από παντού νερά κι εσείς διακατέχεστε από το σύνδρομο του Τιτανικού κάνοντας δηλώσεις του τύπου «όλα καλά, όλα ανθηρά» και καταθέτοντας νομοσχέδια με βαρύγδουπους τίτλους, αλλά χωρίς περιεχόμενο, χωρίς ουσία και χωρίς εφαρμογή.
     Πριν από έξι μήνες, κύριοι συνάδελφοι, ψηφίσαμε το περιβόητο νομοσχέδιο για την αναβάθμιση και τον εκσυγχρονισμό της ναυτικής εκπαίδευσης. Θεωρώντας, λοιπόν, προφανώς ο Υπουργός ότι έχει λύσει τα προβλήματα της εκπαίδευσης, έρχεται να αντιμετωπίσει και αυτά της κατάρτισης.
     Μα, πρόκειται για ένα νομοσχέδιο, το οποίο είναι ανεφάρμοστο και είναι ανενεργό! Δεν έχει ξεκινήσει καν η διαδικασία για την αξιολόγηση κρίσης του προσωπικού, για την ακρίβεια δεν έχει συσταθεί ούτε η επιτροπή αξιολόγησης! Δεν έχει εκδοθεί ούτε μία κανονιστική πράξη για την εφαρμογή του νόμου. Αλήθεια, τι απέγινε η περίφημη ισοτιμία των διπλωμάτων α΄  τάξης με τα πτυχία των ΤΕΙ, κύριε Υπουργέ; Και βεβαίως φοβόμαστε ότι δεν έχει υπάρξει, αλλά ούτε και θα υπάρξει, καμία αλλαγή επί το καλύτερον βέβαια.
     Σχετικά με τον πραγματικό απολογισμό επί δυόμισι χρόνια στον τομέα της εκπαίδευσης και της κατάρτισης του Υπουργείου Εμπορικής Ναυτιλίας, ενδεικτικά μόνο αναφέρω:
     Πάγωμα των προσλήψεων του εκπαιδευτικού προσωπικού και των εξοπλιστικών προγραμμάτων. 
     Καμία ενέργεια αναμόρφωσης και εκσυγχρονισμού των εκπαιδευτικών συγγραμμάτων και των προγραμμάτων σπουδών. 
     Οικονομικός μαρασμός και συνεχής περικοπή δαπανών για τις Α.Ε.Ν..
     Κανένα μέτρο αναβάθμισης και εκσυγχρονισμού των υφισταμένων Κ.Ε.Σ.Ε.Ν. και των λοιπών Κέντρων Επαγγελματικής Κατάρτισης. 
     Διοργάνωση σεμιναρίων κατάρτισης για διακόσιους ανέργους, τα οποία με πολλή υπερηφάνεια μας ανακοίνωσε ο Υπουργός, αλλά δεν μας είπε ποτέ γιατί πλήρως απέτυχαν, αφού ουδείς –ουδείς!- δήλωσε συμμετοχή.
     Ανύπαρκτα μέτρα προσέλκυσης νέων στο ναυτικό επάγγελμα. Μόλις εκατόν ενενήντα πέντε εισάγονται φέτος στις Α.Ε.Ν. από πανελλαδικές εξετάσεις. Συνολικά θα εισαχθούν εξακόσιοι περίπου πλοίαρχοι και μηχανικοί, ενώ επτακόσιες θέσεις θα μείνουν κενές.
     Κατά τη συζήτηση στη Βουλή για το νομοσχέδιο της ναυτικής εκπαίδευσης προσπαθούσε ο Υπουργός –και σήμερα το επανέλαβε- να μας πείσει ότι οι Ακαδημίες Εμπορικού Ναυτικού ανήκουν στην ανώτατη εκπαίδευση και ότι οι μεταπτυχιακές τους σπουδές στο εξωτερικό αναγνωρίζονται από το Δ.Ο.Α.Τ.Α.Π., το πρώην ΔΙ.Κ.Α.Τ.Σ.Α..
     Η επίσημη διάψευση ήλθε με τον πιο ρητό και κατηγορηματικό τρόπο από το ίδιο το Υπουργείο Παιδείας, το οποίο απαντώντας δύο μήνες μετά σε ερώτηση, την οποία είχαμε καταθέσει, απεφάνθη ότι αυτή η αναγνώριση δεν γίνεται και ότι ήταν παράτυπη η ίδια η αναγνώριση που είχε καταθέσει ο Υπουργός στα Πρακτικά. Από φέτος δε οι απόφοιτοι των Ακαδημιών Εμπορικού Ναυτικού δεν μπορούν να παρακολουθήσουν μεταπτυχιακά προγράμματα ούτε καν στο Πανεπιστήμιο Αιγαίου, όπως ίσχυε μέχρι πέρυσι.
     Αυτά είναι τα αποτελέσματα της πολιτικής σας! Αυτός είναι ο απολογισμός σας! Αυτή είναι η πραγματικότητα!
     Τώρα, με το σημερινό νομοσχέδιο, προσπαθείτε να μας πείσετε…
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αναφέρεται στον καταληκτικό βαθμό στο νομοσχέδιο.
     ΕΛΠΙΔΑ ΤΣΟΥΡΗ: Κύριε Υπουργέ, καταλαβαίνω ότι σας εκνευρίζει η ομιλία μου, αλλά προσπαθήστε να κρατήσετε την ψυχραιμία.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ή δεν καταλαβαίνετε ή δεν διαβάζετε το νομοσχέδιο, όπως έχει ψηφισθεί από τη Βουλή!
     ΕΛΠΙΔΑ ΤΣΟΥΡΗ: Παρακαλώ να κρατήσετε το χρόνο μου, κύριε Πρόεδρε.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αναφέρεται στον καταληκτικό βαθμό: στον Πλοίαρχο Α΄ και στο Μηχανικό Α΄.
     ΕΛΠΙΔΑ ΤΣΟΥΡΗ: Μάλιστα! Πρέπει να εκδοθεί κάποια κανονιστική πράξη. Εσείς δεν έχετε καταλάβει το νομοσχέδιό σας! Διαβάστε το ξανά!
     Ισχυρίζεστε, λοιπόν, ότι με το παρόν νομοσχέδιο θα καλυφθούν οι ανάγκες για κατάρτιση των κατωτέρων πληρωμάτων, οι ειδικότητες των οποίων μαστίζονται.
     Μάλιστα. Πείτε μας λοιπόν ποιες είναι αυτές οι πραγματικές ανάγκες και όταν μιλάμε για πραγματικές ανάγκες, εννοούμε τα αντικείμενα, τις ειδικότητες, τον αριθμό των καταρτιζομένων, τα πιθανά νομοθετικά κενά που υπάρχουν στις υπάρχουσες δομές. Δεν υπήρξε καμία μελέτη. Καμία έρευνα δεν προηγήθηκε και βεβαίως καμία εισήγηση από τις υπηρεσίες σας!
     Βεβαίως και υπάρχουν ελλείμματα στη ναυτική εκπαίδευση και κατάρτιση και βεβαίως πρέπει να δημιουργηθούν σχολές, τόσο για τους νεοεισερχόμενους όσο και για τους ανέργους. 
     Υπάρχει όμως το νομοθετικό πλαίσιο ίδρυσης και λειτουργίας τους. Υπάρχει η Διεύθυνση Εκπαίδευσης του Υπουργείου, η οποία έχει επιτυχώς διαχειριστεί στο παρελθόν τα κοινοτικά κονδύλια για εκπαίδευση και διαχείριση. Υπάρχουν τα Κ.Ε.Σ.Ε.Ν.. Υπάρχει η δυνατότητα ίδρυσης σχολών κατάρτισης και άλλων ειδικοτήτων, εφόσον αυτό κρίνεται αναγκαίο. Υπάρχουν τα ειδικά σχολεία που λειτουργούν, όπως στην Α.Ε.Ν. Ασπροπύργου. Υπάρχουν, με δυο λόγια, όλες οι δομές και τα θεσμικά εργαλεία για τη βέλτιστη παροχή υπηρεσιών κατάρτισης και αξιοποίησης των κοινοτικών κονδυλίων. 
     Αυτό που σίγουρα λείπει είναι η πολιτική βούληση της σημερινής Κυβέρνησης να ασχοληθεί σε βάθος και να δώσει ουσιαστικές λύσεις στα προβλήματα, τα οποία ταλαιπωρούν τον κλάδο πραγματικά.
     Δυστυχώς, δεν έχω άλλο χρόνο. Σας είπαν οι συνάδελφοί μου και πριν ότι το ΠΑ.ΣΟ.Κ. απέναντι στην αποσπασματική και άνευ ουσιαστικού περιεχομένου πρότασή σας προτάσσει την ανάγκη για τη δημιουργία ενός νέου φορέα, ενός νομικού προσώπου δημοσίου δικαίου: «Οργανισμό Απασχόλησης Ελλήνων Ναυτικών», τον λέμε εμείς. Ονομάστε τον εσείς όπως νομίζετε. Δώστε του όμως πόρους, δώστε του προσωπικό, δώστε του αρμοδιότητες τέτοιες που να μπορέσει να καλύψει ολοκληρωμένα και συνολικά το μεγάλο πρόβλημα της ανεργίας.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
      ΕΛΠΙΔΑ ΤΣΟΥΡΗ: Ολοκληρώνω, κύριε Πρόεδρε, σε μισό λεπτό.
      Σχετικό σχέδιο έχουμε καταθέσει στην Π.Ν.Ο.. Μπορείτε, αν θέλετε, να αντιμετωπίσετε πραγματικά το πρόβλημα, να στηρίξετε αυτήν την πρόταση νόμου. 
      Κλείνοντας, θέλω να πω ότι και από τις τοποθετήσεις οι οποίες υπήρξαν –όχι μόνο η δική σας, αλλά και Βουλευτών- φοβάμαι ότι το σημερινό νομοσχέδιο  είναι το χάπι που χρυσώνετε προκειμένου να προωθήσετε την αμέσως επόμενη κυβερνητική προτεραιότητα και η οποία αφορά στην ελαστικοποίηση, για να μην πω στην απελευθέρωση των συνθέσεων των κατωτέρων πληρωμάτων της ποντοπόρου ναυτιλίας. 
      Ελπίζω, κύριε Υπουργέ, αυτή τη ρύθμιση να τη φέρετε στη Βουλή για δημόσιο διάλογο και όχι με τη μορφή προεδρικού διατάγματος.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
      Ο συνάδελφος κ. Στρατάκης έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, κυρίες και κύριοι συνάδελφοι, παρακολουθώντας τη συζήτηση μπορεί κανείς να διαπιστώσει το εξής, το οποίο είναι χαρακτηριστικό της αποψινής διαδικασίας: Ότι και η Κυβέρνηση, αλλά και ο Κοινοβουλευτικός Εκπρόσωπος αρέσκονται στις τέχνες κι έτσι μετά το Θέατρο Σκιών και τους καραγκιόζηδες, πήγαμε στον κινηματογράφο και στον επιθεωρητή Κλουζό. 
      Δεν ξέρω αν αυτό αποτελεί μια μόνιμη επωδό της Κυβέρνησης και του Κοινοβουλευτικού Εκπροσώπου, αλλά είναι ένα ζήτημα που χρήζει πραγματικά πολλών εξηγήσεων και πρέπει να δοθούν κάποια στιγμή. 
      Παρακολουθώντας τώρα την όλη συζήτηση επί τρεις-τέσσερις ώρες αλλά και σε εκτός Βουλής συζητήσεις διαπιστώνει κανείς ότι η Κυβέρνηση, αλλά και οι ελάχιστοι συνάδελφοι της Συμπολίτευσης, που θέλησαν να υπερασπιστούν την νομοθετική πρωτοβουλία –τρεις στους δώδεκα συνολικά- προσπαθούν να ωραιοποιήσουν καταστάσεις που δεν έχουν σχέση μόνο με το συγκεκριμένο νομοσχέδιο, αλλά γενικότερα με την ακολουθούμενη πολιτική. Προσπαθούν να τονίσουν ότι υπάρχει παντού διαφάνεια, ότι δεν υπάρχει διαπλοκή και ότι δεν γίνεται διασπάθιση του δημόσιου χρήματος. Βέβαια μέσα απ’ αυτή τη διαδικασία δεν γνωρίζουν ή δεν αντιλαμβάνονται ότι ουσιαστικά υποδηλώνουν την αδυναμία τους στη διαχείριση των υποθέσεων του κράτους. 
      Παρατηρούμε βέβαια και κάτι άλλο: Ότι συνολικά γίνεται μια προσπάθεια να διαστρεβλωθούν οι θέσεις που το ΠΑ.ΣΟ.Κ. εκφράζει κάθε φορά όχι μόνο σ’ αυτή εδώ την Αίθουσα, αλλά που γενικότερα εκφράζει ότι δήθεν δεν υπάρχουν θέσεις και ότι υπάρχουν σκοπιμότητες. 
      Το είδαμε, για παράδειγμα, στην τοποθέτηση του κυρίου Υπουργού που είπε ότι αν θέλουμε να εντάξουμε το Ν.Α.Τ. στο Ι.Κ.Α. ή αν θέλουμε να καταργήσουμε το Υπουργείο Εμπορικής Ναυτιλίας, που νομίζω ότι αυτό δεν συνάδει με μια σωστή λειτουργία σ’ αυτή εδώ την Αίθουσα. 
      Βέβαια επειδή εγώ έχω βιώσει αυτές τις διαστρεβλώσεις και στο παρελθόν μέσα εδώ στην Αίθουσα, μπορώ να πω ότι πράγματι δεν ωφελεί μακροπρόθεσμα την Κυβέρνηση κι αυτό πρέπει κάποια στιγμή να το αντιληφθεί. Είναι γεγονός ότι όταν η Κυβέρνηση απευθύνεται στην Αντιπολίτευση να ζητήσει τις απόψεις της –που τις καταθέτει πολλές φορές είτε εγγράφως είτε προφορικώς- και δεν αντιλαμβάνεται η ίδια ότι είναι ήδη δυόμισι χρόνια Κυβέρνηση και σε ό,τι τουλάχιστον έχει διαφωνήσει στο παρελθόν θα πρέπει εδώ να παίρνει την διαφορετική θέση, υπεύθυνα και να νομοθετεί με βάση αυτή τη θέση, τότε λυπούμαι αλλά η Κυβέρνηση δεν μπορεί να αντιληφθεί τι έλεγε χθες και τι κάνει σήμερα που είναι προς εντελώς διαφορετική κατεύθυνση. Γιατί ο κ. Βαρβιτσιώτης, ο Κοινοβουλευτικός Εκπρόσωπος, ήταν ο εισηγητής του σχεδίου νόμου που αφορά την απελευθέρωση στη ναυτιλία και την κατάργηση του καμποτάζ. Ήταν ο εισηγητής που καταψήφισε το νομοσχέδιο εκείνο και που σήμερα έρχεται να πει για τα προβλήματα της σύνθεσης των πληρωμάτων και το μεγάλο κόστος της ναυτεργασίας. Ε, όχι. Εάν πραγματικά η Κυβέρνηση αντιλαμβάνεται αυτά που λέει εδώ κι αυτά που έλεγε πριν από μερικά χρόνια ως αντιπολίτευση, θα έπρεπε να έχει μια διαφορετική ρότα και να λειτουργεί, κατά τη γνώμη τουλάχιστον τη δική μας που καταψηφίζουμε τα νομοσχέδια που φέρνει, σε μία σωστότερη κατεύθυνση. 
      Τι αποδεικνύεται όμως ταυτόχρονα με το συγκεκριμένο σχέδιο που αφορά τη σύσταση του Ινστιτούτου Ναυτικής Κατάρτισης με την επωνυμία «ΠΟΣΕΙΔΩΝ Ινστιτούτο Ναυτικής Κατάρτισης Α.Ε.»; Αποδεικνύεται κάτι που εμείς εδώ με πολύ έμφαση τονίζουμε για πάρα πολύ μεγάλο διάστημα: Την ανικανότητα της Κυβέρνησης, κύριε Υπουργέ –κι όχι μόνον την προσωπική σας, γιατί μέχρι τώρα δεν είχατε την ευθύνη γι’ αυτό τον τομέα- να απορροφήσει τους πόρους του Γ’ Κοινοτικού Πλαισίου Στήριξης. Αποδεικνύεται περίτρανα με τη δικιά σας πρωτοβουλία. Την τελευταία στιγμή μετά από δυόμισι χρόνια Υπουργός, ενώ έχετε φέρει νομοσχέδια που αφορούν τη ναυτική εκπαίδευση, φέρνετε εδώ ένα σχέδιο νόμου για την ίδρυση μιας εταιρείας με μοναδικό σκοπό, όπως το είπατε και εδώ μόνος σας, να απορροφήσετε κάποια κονδύλια, 6.5 εκατομμύρια ευρώ από το Γ΄ Κοινοτικό Πλαίσιο Στήριξης για να μην χαθούν.
      Αυτό τι αποδεικνύει στην πράξη; Αυτό αποδεικνύει ότι ενάμιση χρόνο πριν ολοκληρωθεί αυτό το Γ΄ Κοινοτικό Πλαίσιο Στήριξης, πριν τελειώσουν οι προθεσμίες, αγωνιάτε και προσπαθείτε με διάφορους τρόπους να κάνετε απορρόφηση αυτών των κονδυλίων, αγνοώντας βασικές αρχές που έχουν να κάνουν με την κατάρτιση και την εκπαίδευση όχι μόνο των ναυτικών, αλλά και γενικότερα. 
      Είναι γνωστό ότι εάν θέλουμε πραγματικά να ισχυροποιήσουμε τη θέση μας, εάν θέλουμε να ισχυροποιήσουμε τους φορείς εκπαίδευσης και κατάρτισης, θα έπρεπε να τους ενιαιοποιήσουμε και όχι να τους αποδυναμώνουμε και να δημιουργούμε νέες δομές, όταν μάλιστα –όπως πολύ χαρακτηριστικά ειπώθηκε απ’ όλους τους συναδέλφους- υπάρχουν δομές οι οποίες, όταν αξιοποιηθούν, μπορούν να κάνουν αυτό το έργο, όπως ακριβώς εσείς θέλετε να το κάνετε και να απορροφήσουν και τα κονδύλια και ό,τι άλλο χρειαστεί. 
      Όμως, σε αυτήν την προσπάθειά σας να απορροφήσετε κάποιους πόρους του Γ΄ Κοινοτικού Πλαισίου Στήριξης, διαμορφώνετε ένα μηχανισμό. Τι αποδεικνύεται στην πράξη; Αποδεικνύεται –και αυτό δεν το βιώνουμε τώρα, το βιώνουμε σε κάθε νομοθετική πρωτοβουλία της Κυβέρνησης- ότι δεν έχει έρθει εδώ ούτε ένα νομοσχέδιο που να μην δημιουργεί μια υπηρεσία, έναν οργανισμό, μια εταιρεία. Και πού είναι το «λιγότερο κράτος», το οποίο επαγγελλόσασταν προεκλογικά στον ελληνικό λαό; Είναι να υπάρξουν οι πεντακόσιες πενήντα νέες εταιρείες, οι νέοι οργανισμοί και οι υπηρεσίες, για να αυξάνεται το προσωπικό που απασχολείται σε αυτές; Αυτό είναι το «λιγότερο κράτος»; 
      Κύριε Υπουργέ, νομίζω ότι αυτή η πρωτοβουλία σας ναι μεν μπορεί να έχει μια σκοπιμότητα που την καταλαβαίνουμε όλοι, αλλά είναι προς λάθος κατεύθυνση και δεν θα κάνετε τίποτα στο τέλος. Αμφιβάλλω εάν μπορέσετε να απορροφήσετε αυτά τα κονδύλια. Όμως και εάν ακόμα τα απορροφήσετε, δεν θα έχουν αποδώσει την ωφέλεια εκείνη, την οποία φυσιολογικά θα έπρεπε να αποδώσουν. 
      Θέλω να προχωρήσω σε ορισμένα άλλα θέματα που θεωρώ ότι είναι πολύ σημαντικά. Εδώ υπάρχει μια διάταξη, ένα άρθρο, που αναφέρεται στα λιμάνια. Τι παρατηρεί κανείς σήμερα; Ουσιαστικά –το είπε εξάλλου ο κ. Μάνος, δεν το λέω εγώ- υπάρχει μια κατάντια στα μεγάλα λιμάνια και μια εγκατάλειψη των μικρών. Παρατηρούμε ότι σε αυτόν τον τομέα, όπου πραγματικά είναι ένας τομέας στον οποίο θα μπορούσατε να έχετε σημαντικές πρωτοβουλίες λόγω της συγκυρίας και λόγω της κατάστασης όπως διαμορφώνεται, δεν υπάρχει κανένας σχεδιασμός. 
      Ξέρετε πάρα πολύ καλά –και το βιώνουμε στην ιδιαίτερη εκλογική περιφέρειά μας- ότι υπάρχει μια περιοχή, όπου σχεδιάζετε πότε με τους Κινέζους πότε με τους Κορεάτες να κάνετε ένα καινούριο λιμάνι και δεν γνωρίζει κανείς τίποτα. Υπογράφετε μνημόνια –και μόλις προχθές υπογράψατε το μνημόνιο με τους Κορεάτες- αλλά δεν αναφέρετε πουθενά τι προβλέπει και τι θέλει η Κυβέρνηση να κάνει για το συγκεκριμένο θέμα. Και είναι ένα θέμα που απασχολεί μεν την ιδιαίτερη εκλογική περιφέρειά μας και μια ολόκληρη περιοχή, αλλά έχει επίσης να κάνει με το πώς σκεπτόμαστε ως χώρα να διαμορφώσουμε μια ανάπτυξη στο μέλλον, διότι εάν είναι, κύριε Υπουργέ, να εξυπηρετήσουμε μόνο τα συμφέροντα των ξένων αγνοώντας τον εθνικό σχεδιασμό και τα ελληνικά συμφέροντα, τότε ασφαλώς είμαστε ως χώρα προς λάθος κατεύθυνση. 
      Θα πρέπει να ενημερώσουμε τον ελληνικό λαό και τις τοπικές κοινωνίες για να ξέρουν και αυτοί πώς θα αντιδράσουν και πώς θα διαχειριστούν αυτές τις υποθέσεις. 
      Θεωρώ ότι επειδή ακριβώς υπάρχουν πάρα πολλές προσπάθειες προκειμένου να υπάρξει μια ενημέρωση από  μέρους σας σε σχέση μ' αυτό το μεγάλο πραγματικά ζήτημα και επειδή είναι πρόσφατο –γι’ αυτό αναφέρομαι σ' αυτό- νομίζω ότι είναι η ώρα και η ευκαιρία πράγματι εάν υπάρχουν σχεδιασμοί της Κυβέρνησης, εάν υπάρχουν πρωτοβουλίες που να έχουν συγκεκριμένους στόχους προς την  κατεύθυνση τουλάχιστον να εξυπηρετηθούν τα εθνικά και τοπικά συμφέροντα, αυτά θα πρέπει σε αυτόν εδώ το χώρο πρώτα να ανακοινωθούν.
      Θα πρέπει, βέβαια, να ενημερωθούν οι πολίτες και οι τοπικές κοινωνίες για να μην αγωνιούν. Να μην είναι απληροφόρητη για το που βρίσκεται σήμερα ένα έργο που θα μπορούσε πραγματικά να είναι ένα έργο πνοής. Μία πύλη εισόδου της Κρήτης και του νοτιότερου μέρους της Ευρώπης και να μην είναι ένα λιμάνι που δεν θα εξυπηρετεί κανένα εθνικό συμφέρον παρά μόνο συμφέροντα ξένων πολυεθνικών εταιρειών. Εν πάση περιπτώσει, αυτό είναι πέρα και έξω από τη λογική και τη νοοτροπία του κάθε Έλληνα πολίτη. 
      Ευχαριστώ πολύ. 
    (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ. 
      Ο κ. Φωτιάδης έχει το λόγο. 
      ΑΠΟΣΤΟΛΟΣ ΦΩΤΙΑΔΗΣ: Κύριε Πρόεδρε, αγαπητοί συνάδελφοι, ο κύριος Υπουργός δήλωσε πανηγυρικά εντός της Βουλής ότι ο Οργανισμός Λιμένος Πειραιώς, ανώνυμη εταιρεία εισηγμένη στο Χρηματιστήριο, δεν έχει φορολογική ενημερότητα. 
      Κύριε Υπουργέ, ποίον σ’ έπος φύγεν έρκος οδόντων! Καταλάβατε τελικά τι καταγγείλατε και ποιον καταγγείλατε; Ξεχάσατε ότι εσείς μαζί με τον Υπουργό Οικονομικών είστε εποπτεύοντες Υπουργοί του Οργανισμού Λιμένος Πειραιώς;
      Γνωρίζετε ότι αν αυτή η συζήτηση γίνει γνωστή στην Επιτροπή Κεφαλαιαγοράς, αυτή οφείλει να αναστείλει τη διαπραγμάτευση της μετοχής στο Χρηματιστήριο ή μήπως έχετε ξεχάσει ότι κυβερνάτε τρία ολόκληρα χρόνια και τρεις οικονομικές χρήσεις και ότι οι διορισμένοι από σας σύμβουλοι και πρόεδροι δεν έχουν καταβάλλει τις εισφορές; Γνωρίζετε ότι το διοικητικό συμβούλιο που εσείς διορίσατε, τα πολιτικά στελέχη της Νέας Δημοκρατίας, υπέχουν και ποινική ευθύνη υπεξαίρεσης παρακρατηθέντων φόρων ή μη καταβολής του φόρου εισοδήματος, εφόσον ο οργανισμός είναι κερδοφόρος;
      Έτσι, λοιπόν, θα έλεγα ότι αντί να κατηγορείτε το ΠΑ.ΣΟ.Κ. ότι τρία χρόνια μετά φταίει γιατί οι δικοί σας διορισμένοι σύμβουλοι δεν πληρώνουν τους φόρους, καλό θα είναι να δώσετε εντολή να πληρωθούν οι φόροι και να έχει φορολογική ενημερότητα ο εποπτευόμενος από σας οργανισμός. 
      Φέρνετε με άγχος ένα συγκεκριμένο  νομοσχέδιο για την κατάρτιση και την επιμόρφωση των ναυτικών. Είναι προφανές ότι γίνεται κάτω από την πίεση του χρόνου για να μη χαθούν πόροι της Ευρωπαϊκής Ένωσης, με ιδιαίτερα πρόχειρο τρόπο για ένα ζήτημα πολύ-πολύ σημαντικό. Εξάλλου, όπως τονίστηκε και από τον εισηγητή του ΠΑ.ΣΟ.Κ., ο σκοπός δεν εξυπηρετείται με το συγκεκριμένο νομοσχέδιο και σε τελική ανάλυση οδηγεί σε μεγαλύτερη γραφειοκρατία. 
      Καλή η εκπαίδευση και η επιμόρφωση των ναυτικών που εργάζονται στην Εμπορική Ναυτιλία, τι έχετε κάνει, όμως, κύριε Υπουργέ, εσείς για την επιμόρφωση, την κατάρτιση και την εκπαίδευση των εργαζομένων στο Υπουργείο σας; Βρήκατε μια έτοιμη υποδομή από τους προκατόχους σας, ξεκινώντας από τον κ. Παπουτσή. Συνέχισε, την προσπάθεια αυτή ο κ. Ανωμερίτης και ο κ. Πασχαλίδης με τη δημιουργία της Ακαδημίας του Λιμενικού Σώματος, μια πρωτοβουλία η οποία χειροκροτήθηκε από το σύνολο, χωρίς εξαίρεση, των εργαζομένων στο Υπουργείο Εμπορικής Ναυτιλίας, μια και θα έλεγα ότι αναβαθμίζεται το προσωπικό που εργάζεται στο Υπουργείο σας.
      Βρήκατε μια προεργασία, η οποία είχε ξεκινήσει από την Κυβέρνησή μας και είχε σχεδόν ολοκληρωθεί για την κατασκευή της Ακαδημίας του Λιμενικού Σώματος στην Αλεξανδρούπολη. Είχε παραχωρηθεί η έκταση, με πρόταση του τότε Υπουργού Γεωργίας κ. Γιώργου Ανωμερίτη, στο Υπουργείο Εμπορικής Ναυτιλίας για την ίδρυση της Ακαδημίας του Λιμενικού Σώματος, με Υπουργό τον κ. Παπουτσή. Ο κ. Ανωμερίτης συνέχισε μετά, με την ιδιότητα του Υπουργού Εμπορικής Ναυτιλίας, το εγχείρημα και έφθασε να είναι ολοκληρωμένες οι διαδικασίες, όταν εσείς παραλάβατε.
      Ειδικότερα, με απόφαση του Υπουργικού Συμβουλίου παραχωρήθηκε η έκταση στο Υπουργείο Εμπορικής Ναυτιλίας, έγινε διεθνής διαγωνισμός και επιλέχθηκε χρηματοοικονομικός σύμβουλος μια κοινοπραξία τριών σοβαρών, διεθνούς εμβέλειας, εταιρειών. Επακολούθησε νέος διεθνής διαγωνισμός που δημοσιεύτηκε στο επίσημο Φύλλο της Εφημερίδας των Ευρωπαϊκών Κοινοτήτων και υπεβλήθησαν οι φάκελοι από επτά μεγάλες κοινοπραξίες, τις μεγαλύτερες της χώρας μας. Προχώρησε ο έλεγχος των φακέλων, η πρώτη φάση. Απορρίφθηκε μια εταιρεία που υπέβαλε ένσταση. Απέμεινε η εκδίκαση της ένστασης, μεσολάβησαν οι εκλογές. Αναλάβατε την Κυβέρνηση. Είχατε να εκδικάσετε την ένσταση. Μετά έστω από μεγάλη καθυστέρηση εκδικάστηκε και απορρίφθηκε.
      Το Υπουργείο Οικονομικών, κύριε Υπουργέ, σαφώς, κατηγορηματικά και χωρίς περιστροφή δηλώνει ότι είναι υπέρ της συνέχισης κατασκευής της Ακαδημίας του Λιμενικού Σώματος. 
      Μετά από επανειλημμένες κοινοβουλευτικές παρεμβάσεις μας τα τελευταία δύο χρόνια, ο Υπουργός Οικονομικών μιλάει για το έργο και λέει επί λέξει. «Με τη δημοπράτηση του έργου της Ακαδημίας Λιμενικού Σώματος στην Αλεξανδρούπολη, η Κτηματική Εταιρεία του δημοσίου η οποία ανέλαβε και την κατασκευή του έργου υλοποιεί ουσιαστικά το πρώτο κτιριακό έργο στην Ελλάδα με το σύστημα PFI, δηλαδή της αυτοχρηματοδότησης». Αυτά λέει ο Υπουργός της δικής σας Κυβέρνησης.
      Συνεχίζει ο ίδιος Υπουργός, λέγοντας ότι πρόκειται για ένα καινοτόμο έργο, αιτιολογεί για ποιο λόγο είναι καινοτόμο έργο και αναφέρει ότι συνεχίζεται η διαδικασία.
      Έχετε προσωπική ευθύνη, γιατί η ενημέρωση που έχουμε από την Κτηματική Εταιρεία του Δημοσίου, αλλά και από το Υπουργείο Οικονομικών είναι ότι εσείς καθυστερείτε την εξέλιξη του συγκεκριμένου έργου. Και θα έλεγα ότι καθυστερείτε, χωρίς να απαντήσετε καθαρά αν τελικά θα είστε υπεύθυνος και θα λογοδοτήσετε για τη ματαίωση του συγκεκριμένου έργου. Δεν μπορεί να έχουν περάσει δυόμισι χρόνια θητείας σας στο Υπουργείο. Απλά και μόνο ένα τηλεφώνημα δικό σας αρκεί για τη συνέχιση και την ολοκλήρωση της διαδικασίας. 
      Τα έργα, λοιπόν, θα έπρεπε να είχαν ολοκληρωθεί. Είχε εξασφαλιστεί ο τρόπος χρηματοδότησης του συγκεκριμένου έργου, ενός έργου πρωτοποριακού κατά την εκτίμηση της δικής σας Κυβέρνησης και του δικού σας Υπουργού Οικονομικών. Και όμως, μάλλον από εμπάθεια, κύριε Υπουργέ, σταματήσατε μία προσπάθεια η οποία χειροκροτήθηκε από το σύνολο των εργαζομένων στο Υπουργείο σας, μία προσπάθεια η οποία επικροτήθηκε από την ίδια την Κυβέρνησή σας, από τον Υπουργό Οικονομικών, μία προσπάθεια που έτυχε της έγκρισης και της θετικής ανταπόκρισης από την πλευρά όλων των κοινωνικών φορέων της ευρύτερης περιφέρειας της Θράκης, των Δήμων, των Νομαρχιών και όλων των κοινωνικών φορέων. Είστε υπεύθυνος γι’ αυτήν την καθυστέρηση, κύριε Υπουργέ, και πρέπει επιτέλους να δώσετε μία σαφή απάντηση. Θα συνεχίσετε αυτό που παραλάβατε, αυτό για το οποίο ο συνάδελφός σας Υπουργός Οικονομικών συμφωνεί να συνεχισθεί ή θα χρεωθείτε εσείς στο βάθος των χρόνων και στις επόμενες δεκαετίες θα γραφτεί το όνομά σας με μαύρα γράμματα, θα συνδεθεί με αρνητική φήμη, με τη ματαίωση ενός τέτοιου έργου; Τι θα γίνει τελικά με την εκπαίδευση των εργαζομένων στο Υπουργείο σας; 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, έχει απομείνει ένας ομιλητής. Να μιλήσει ο κ. Ανωμερίτης και αμέσως μετά θα πάρετε το λόγο. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, θέλω το λόγο για μία σύντομη παρέμβαση. 
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θα ήθελα να παρακαλέσω το Προεδρείο για ένα πράγμα. Δεν μπορεί να συζητούνται όλα τα θέματα κατά τη διάρκεια της συζήτησης ενός νομοσχεδίου. Και τα δύο θέματα, τα οποία τέθηκαν, είναι πάρα πολύ σοβαρά -και αυτό που έθεσε ο κ. Στρατάκης για την ίδρυση λιμένος στην περιοχή του Τυμπακίου και το θέμα της Ακαδημίας- αλλά είναι θέματα εκτός νομοσχεδίου. Εγώ δεν έχω καμία αντίρρηση να γίνει μία ερώτηση. Καιρός είναι να ανοίξουν αυτά τα θέματα, και το θέμα του νέου Λιμένος στο Τυμπάκι…
      ΠΡΟΕΔΡΕΥΩΝ (Ιωάννης Τραγάκης): Αυτή είναι απάντηση στους συναδέλφους ή υπόδειξη προς το Προεδρείο;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Και το δεύτερο θέμα είναι πολύ σοβαρό, το θέμα της Ακαδημίας. Δεν μπορούμε, όμως, να κάνουμε συζήτηση γι’ αυτά τα θέματα, όταν έχουμε κάτι άλλο που είναι πολύ πιο σοβαρό και είναι το θέμα της σημερινής συζήτησης. Σε κάθε περίπτωση θα ήθελα να παρακαλέσω τους συναδέλφους με τη μορφή του κοινοβουλευτικού ελέγχου να καταθέσουν κάποιες ερωτήσεις.
      ΑΠΟΣΤΟΛΟΣ ΦΩΤΙΑΔΗΣ: Εμείς καταθέτουμε ερωτήσεις, αλλά εσείς δεν απαντάτε, κύριε Υπουργέ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Το μόνο που θέλω να πω ειδικά προς τον αγαπητό συνάδελφο, τον κ. Φωτιάδη, είναι ότι έχει γίνει συζήτηση και με τον ίδιο και με όλους τους φορείς της Αλεξανδρούπολης. Υπάρχει ένα θέμα εκεί. Έγινε σχεδιασμός με πήλινα πόδια. Ζητούν από το Υπουργείο Εμπορικής Ναυτιλίας να έχει χίλιους μαθητές ή χίλιους εκπαιδευόμενους κάθε χρόνο, ενώ την τελευταία τετραετία δεν έχουν προσληφθεί ούτε πεντακόσιοι.
      ΑΠΟΣΤΟΛΟΣ ΦΩΤΙΑΔΗΣ: Δεν γνωρίζετε το θέμα, κύριε Υπουργέ;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Έχουμε ήδη συνεννοηθεί με τον κ. Φωτιάδη –και καταλαβαίνω την ανάγκη να απευθυνθεί στην εκλογική του περιφέρεια- με τον ίδιο προσωπικά εδώ στη Βουλή και με όλους τους φορείς, έχουμε ορίσει μία διαδικασία που σχετίζεται με συγκεκριμένες ενέργειες του νομάρχη, ο οποίος ήταν παρών, του δημάρχου και των Βουλευτών όλων των παρατάξεων για να συζητήσουν και με το Υπουργείο Εμπορικής Ναυτιλίας και με το Υπουργείο Οικονομικών και με τα άλλα συναρμόδια Υπουργεία και να προχωρήσει ένα έργο που δεν μπορεί δυστυχώς, έτσι όπως έχει σχεδιαστεί, να λειτουργήσει μόνο με το Υπουργείο Εμπορικής Ναυτιλίας. Το γνωρίζει πολύ καλά, καταλαβαίνω την ανάγκη του, αλλά δεν είναι το θέμα μας σήμερα.
      ΠΡΟΕΔΡΕΥΩΝ (Ιωάννης Τραγάκης): Τελικά απαντήσατε επί της ουσίας. 
      Το λόγο έχει ο συνάδελφος κ. Ανωμερίτης.
      ΓΕΩΡΓΙΟΣ ΑΝΩΜΕΡΙΤΗΣ: Ευχαριστώ, κύριε Πρόεδρε.
      Πριν από λίγους μήνες σε αυτήν εδώ την Αίθουσα, με τη νομοθετική πρωτοβουλία του Υπουργείου Εμπορικής Ναυτιλίας, είχαμε τη δυνατότητα να συζητήσουμε ξανά τα θέματα της ναυτικής εκπαίδευσης και φυσικά να συμφωνήσουμε σε βασικές παραμέτρους αυτής της ναυτικής εκπαίδευσης. Γι’ αυτό εκπλήσσομαι που πέντε μήνες μετά έρχεται ένα σχέδιο νόμου για την κατάρτιση, που θα μπορούσε να ήταν σε εκείνο το νομοσχέδιο -μία από τις παραμέτρους ήταν και η κατάρτιση- και ενοποιημένα να είχαμε δει όλο το σύστημα «εκπαίδευση, κατάρτιση, επιμόρφωση».
      Γι’ αυτό συμφωνώ με τον εισηγητή μας ότι είναι αποσπασματικό και ότι φυσικά έχει γίνει βιαστικά και χωρίς διάλογο κάτω από ορισμένες σκοπιμότητες τις οποίες και εκτιμώ. 
      Εγώ, όμως, ακριβώς επειδή θεωρώ ήσσονος σημασίας αυτό το νομοσχέδιο, θέλω να θέσω δύο γενικότερα ζητήματα. Το πρώτο έχει σε σχέση με την ομιλία μου στις 3 Μαρτίου του 2006 για την τύχη των Ακαδημιών Εμπορικού Ναυτικού. Θεωρώ, κύριε Πρόεδρε, ότι αυτό που είπε και ο Υπουργός προηγουμένως, ότι πρέπει να αποφεύγουμε τη διασύνδεση των πολιτικών και των λειτουργιών του Υπουργείου Εμπορικής Ναυτιλίας με άλλα Υπουργεία, πράγμα το οποίο είπε για να στηρίξουμε το Υπουργείο Εμπορικής Ναυτιλίας, αυτό στα θέματα της παιδείας το κάνουμε με τον χειρότερο τρόπο. Διασυνδέσαμε τις Α.Ε.Ν. με την απόφαση του Υπουργείου Εμπορικής Ναυτιλίας για τη βάση του «10» -αυτό που έχει δημιουργήσει τεράστιο πρόβλημα στα Τ.Ε.Ι.- αλλά αυτό το θέμα δημιουργεί τεράστιο πρόβλημα στις Α.Ε.Ν.. Εγώ πιστεύω ότι εκτός από τον Ασπρόπυργο και τη Μηχανιώνα οι άλλες Α.Ε.Ν. θα εξαφανιστούν. Εγώ θα ήθελα να ρωτήσω τον αγαπητό φίλο και εκλεκτό συνάδελφο και παλιό ικανό συνδικαλιστή κ. Πίττα από τη Χίο να μας πει τι θα γίνει στις Οινούσσες, διότι η δική μου πληροφορία είναι ότι κλείνουν οι Οινούσσες. 
      Πιστεύω, λοιπόν, ότι το θέμα της εκπαίδευσης είναι ένα συνολικό θέμα. Εγώ θεωρώ ότι είναι θετικό το θέμα της κατάρτισης και όλοι οι πόροι κατάρτισης. Το θέμα, όμως, της ελληνικής ναυτιλίας είναι η παραγωγή αξιωματικών. Εκεί θα κριθούμε τα επόμενα χρόνια και μόνο εκεί, από την έλλειψη αξιωματικών όχι μόνο στα ελληνικά πλοία αλλά και στη διεθνή αγορά, αφού όλες οι μελέτες δείχνουν ότι θα υπάρξει έλλειψη διεθνώς σαράντα δύο χιλιάδων θέσεων αξιωματικών στα πλοία. Επομένως, θα μπορούσαμε εκεί και για τα δικά μας πλοία, αλλά και για άλλες θέσεις να πρωταγωνιστήσουμε. Δυστυχώς, διαπιστώνω ότι από τους χίλιους τριακόσιους ως χίλιους πεντακόσιους σπουδαστές, που θα έπρεπε να μπουν φέτος, μπαίνουν μόνο διακόσιοι συν τριακόσιοι από τα λύκεια και καταρρέει η κολώνα της ναυτιλίας. Και φυσικά καταρρέει και το εκπαιδευτικό σύστημα. Και δεν καταλαβαίνω, γιατί ψηφίσαμε το Μάρτιο όλοι αυτοί που διδάσκουν να έχουν διδακτορικά και τίτλους, αφού σε λίγο δεν θα υπάρχουν ούτε σχολές. 
      Το δεύτερο θέμα για το οποίο ζήτησα το λόγο είναι, κύριε Πρόεδρε, το θέμα της διαχείρισης της κυκλοφορίας των δεξαμενόπλοιων στις θάλασσές μας. Χαιρετίζω τη μακρά προσπάθεια της χώρας μας για τη συμφωνία που έγινε χθες για τον αγωγό Μπουργκάς-Αλεξανδρούπολη. Όμως, από τότε και ιδιαίτερα από το άτυπο Συμβούλιο Υπουργών το 2003 –τονίζω, με αφορμή αυτό, γιατί κάποτε θα συνέβαινε, θα τέλειωναν αυτές οι συνομιλίες- θα έπρεπε τουλάχιστον στο Αιγαίο να καθιερώσουμε διαδρόμους συγκεκριμένων διαδρομών για τα δεξαμενόπλοια, όπως γίνεται και με τα αεροπλάνα στους αιθέρες. Και πιστεύω ότι είναι καιρός να καταλάβουμε όλοι ότι τα πλοία δεν πρέπει να πηγαίνουν μόνο όπου δεν απαγορεύεται, αλλά πρέπει να πηγαίνουν όπου επιτρέπεται. Και γι’ αυτό μαζί με όλα τα θέματα εκπαίδευσης, όπως εισηγήθηκα και από το 2003, θα πρέπει να προχωρήσουμε με αφορμή και τον τερματικό αγωγό πετρελαίου στην Αλεξανδρούπολη στη θαλάσσια χωροθέτηση, ώστε τα πλοία στο Αιγαίο να πρέπει να ακολουθούν συγκεκριμένους διαδρόμους κάτω από αυστηρό έλεγχο, μέσα από συγκεκριμένους σταθμούς απορρύπανσης και φυσικά μέσα από ένα ευρωπαϊκό σύστημα επιτήρησης μέσω δορυφόρων. 
      Εγώ έχω συνειδητοποιήσει, γιατί διαχειρίστηκα το θέμα του «PRESTIGE», τι σημαίνει να συμβεί ένα τέτοιο ναυάγιο στο Αιγαίο. Σημαίνει ότι από τη Θεσσαλονίκη μέχρι την Κρήτη θα πάψει να υπάρχει τουριστική βιομηχανία και περιβάλλον τουλάχιστον για μία δεκαετία. 
      Να γιατί, λοιπόν, το θέμα της επιμόρφωσης της κατάρτισης και της εκπαίδευσης των αξιωματικών στα υπερσύγχρονα πλοία, μαζί με τα επιπλέον μέτρα για τη διαχείριση της θαλάσσιας κυκλοφορίας είναι κορυφαία μέτρα στα οποία πρέπει να δώσουμε ειδικό βάρος, μαζί φυσικά και με άλλα μέτρα, τα οποία αποτελούν κίνδυνο, όπως είναι τα θέματα της χρόνιας ρύπανσης κ.λπ., όπου πράγματι θέλουμε εκπαιδευμένους αξιωματικούς και επιμορφωμένους αξιωματικούς. Για όλα αυτά, όμως, πρέπει να δουλέψουμε σκληρά και εδώ παρατηρούμε, ότι αντί να ανοίγουμε και να στηρίζουμε τις ακαδημίες Εμπορικού Ναυτικού που είναι το κορυφαίο μας σύστημα, κινδυνεύουμε να τις κλείσουμε.
      Τέλος, με τον Υπουργό είχαμε από παλιά μια συνεργασία και πιστεύω ότι είχε κατανοήσει, απ’ ό,τι και ο ίδιος μου είχε πει, το γιατί έπρεπε να υπάρχει ένας Οργανισμός Απασχόλησης Εμπορικού Ναυτικού. Ακριβώς επειδή το Υ.Ε.Ν. είναι αυτόνομο στη λειτουργία του Υπουργείο και εγώ τότε έτσι δούλευα και έτσι σκεπτόμουν, δεν έπρεπε τα θέματα αυτά απλώς να πάνε σαν ένα κομματάκι στον Ο.Α.Ε.Δ.. Ήταν εύκολη λύση. 
      Εμείς, όμως, τότε συγχωνεύαμε τρεις οργανισμούς σε έναν και δεν δημιουργήσαμε έναν καινούργιο ακόμη οργανισμό. Και γι’ αυτό, επειδή πριν από λίγο καιρό διαλύθηκε ένα νομικό πρόσωπο ιδιωτικού δικαίου που είχε σχέση με τα λιμάνια, δημιουργήθηκε ένα νέο νομικό πρόσωπο δημοσίου δικαίου, υπό την εποπτεία του Υπουργείου και σήμερα δημιουργείται μία ανώνυμη εταιρεία, υπό την εποπτεία του Υπουργείου, εγώ αυτή την επέκταση του δημόσιου τομέα δεν την κατανοώ και ξέρω ότι δεν θα αποδώσει.
       Στο κάτω, κάτω αυτό που κάνουμε σήμερα, κύριε Πρόεδρε, είναι ένα Κ.Ε.Κ.. Κ.Ε.Κ. έχει και ο τελευταίος δήμος σήμερα, σιγά το σπουδαίο πράγμα που κάνουμε. Εξάλλου με το ν.3153/03 τα έχουμε προβλέψει. Αλλά το πιο σημαντικό και αυτό αφορά,  όχι το μόνο τον σημερινό Υπουργό, αλλά αφορά   και άλλους Υπουργούς σε σχέση με το νομοσχέδιο που ψηφίζουμε, είναι ότι αυτά τα νομοσχέδια  θα πάρουν δύο και τρία χρόνια για να εφαρμοστούν. Δεν βγάζετε με το ρυθμό που πρέπει τα Προεδρικά Διατάγματα και τις Υπουργικές Αποφάσεις που έχουν προβλεφθεί. Ψηφίζουμε, παράγουμε ένα έργο, έστω με τις δικές σας πολιτικές, αλλά αυτό το έργο δεν θα έχει καμία εφαρμογή και αυτή είναι η τελευταία μου παρατήρηση. Ευχαριστώ.
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε πολύ, κύριε συνάδελφε.
      Ο εισηγητής της Νέας Δημοκρατίας κ. Πίττας έχει το λόγο.
      ΙΩΑΝΝΗΣ ΠΙΤΤΑΣ: Ευχαριστώ, κύριε Πρόεδρε. 
      Είναι γεγονός, ότι η τοποθέτηση του κυρίου Υπουργού Εμπορικής Ναυτιλίας ήταν καταλυτική. Με τις προσθήκες που συμπληρώθηκαν, έγιναν σημαντικές βελτιώσεις σε απόλυτα θετική κατεύθυνση.
       Από εκεί και πέρα, θα  ήθελα να πω τρεις κουβέντες επί του νομοσχεδίου για να μην δημιουργούνται ορισμένες παρανοήσεις. Το Ινστιτούτο Ναυτικής Κατάρτισης δεν κάνει εκπαίδευση. Συμπληρώνει, κάνει επιμόρφωση και κατάρτιση. Παρέχει επιμόρφωση και κατάρτιση, όχι μόνο στους άνεργους ναυτικούς, αλλά και σε ναυτιλιακές ειδικότητες και λιμενικές ειδικότητες. Και βλέπω ότι αυτές οι δύο παράμετροι αγνοήθηκαν από την Αξιωματική Αντιπολίτευση, εν γένει από την Αντιπολίτευση. Δεν πρέπει δηλαδή λιμενικές ειδικότητες να επιμορφωθούν σε θέματα ασφάλειας λιμένων, σε θέματα έργων υποδομής, σε θέματα που αφορούν τη λαθρομετανάστευση ή άλλα θέματα ασφάλειας; 
      Έχω, όμως, την εντύπωση ότι η Αξιωματική Αντιπολίτευση έριξε κυρίως το βάρος στους άνεργους ναυτικούς, επειδή αισθάνεται ενοχές και οι ενοχές αυτές  είναι, ότι όσα χρόνια ήταν κυβέρνηση, επί μία εικοσαετία, δεν έφτιαξε τον οργανισμό επιμόρφωσης και κατάρτισης κατώτερων πληρωμάτων, όπως τότε έφτιαξε τον οργανισμό «ΔΗΜΗΤΡΑ» για την επιμόρφωση και κατάρτιση των αγροτών. Αυτές οι ενοχές, λοιπόν, είναι που δεν αφήνουν την Αξιωματική Αντιπολίτευση να ψηφίσει το νομοσχέδιο και λέει  ότι θα το καταψηφίσει. Και γιατί αυτό; Δεν θέλουν να βρουν δουλειά  άνεργοι ναυτικοί; Γιατί εμποδίζουν αυτή την προσπάθεια, η οποία γίνεται μέσα από την ίδρυση του Ινστιτούτου Ναυτικής Κατάρτισης;
      Θα έλεγα, επίσης, το εξής: Έρχονται και υπερθεματίζουν και λέγουν ότι δεν λύνεται το πρόβλημα παρά μόνο αν φτιαχτεί ένας ολοκληρωμένος Οργανισμός Απασχόλησης Ανέργων Ναυτικών. Και ερωτώ πάλι: Γιατί τόσα χρόνια δεν έφτιαξαν τον οργανισμό αυτό;
      Διαπιστώθηκε επίσης, κύριε Πρόεδρε, από τις τοποθετήσεις των συναδέλφων της Αξιωματικής Αντιπολίτευσης, ότι υπάρχει μία σύγχυση πολιτική. Σταχυολογώ ορισμένα από αυτά τα οποία ακούστηκαν. 
      Είπε ο εισηγητής της Μειοψηφίας: Το νομοσχέδιο αυτό είναι μία παρέμβαση από αυτές που δεν μας έχει συνηθίσει το Υπουργείο Εμπορικής Ναυτιλίας. Βεβαίως χρειάζεται κατάρτιση. Κανείς δεν έχει αντίρρηση. Νομοθετείτε υπό πίεση, να μη χαθούν οι πόροι. Βεβαίως δεν πρέπει να χαθούν.
      Θα ρωτούσα επίσης το εξής: Όταν λέει ότι είναι μία παρέμβαση από αυτές που δεν μας έχει συνηθίσει το Υπουργείο Εμπορικής Ναυτιλίας, τι θέλει να πει; Δηλαδή, ό,τι έχει κάνει, ό,τι έχει νομοθετήσει το Υπουργείο Εμπορικής Ναυτιλίας μέχρι τώρα, είναι θετικό ή δεν είναι; Διότι μέχρι σήμερα καμία νομοθετική ρύθμιση, κανένα νομοθέτημα, που έφερε το Υπουργείο Εμπορικής Ναυτιλίας, δεν έχει ψηφιστεί από την Αξιωματική Αντιπολίτευση. 
      Ακούσαμε τον Κοινοβουλευτικό Εκπρόσωπο που είπε: Σεβόμαστε το έργο που γίνεται στο Υπουργείο Εμπορικής Ναυτιλίας. Θέλουμε να βοηθήσουμε. Νομοθετείτε πρόχειρα.
      Αυτό που έχει σημασία, κύριε Πρόεδρε, είναι ότι αποδεικνύεται για μία ακόμη φορά πως το ΠΑ.ΣΟ.Κ., η Αξιωματική Αντιπολίτευση, δεν έχει πρόγραμμα, δεν έχει σχεδιασμό, δεν έχει στρατηγική. Ακολουθεί μία στείρα πολιτική αντιπαράθεση, μία μικροπολιτική, γιατί έτσι έχει συνηθίσει. Ακολουθεί μία πολιτική χωρίς πρόγραμμα και γι’ αυτό θα παραμείνει πολλά χρόνια στην Αντιπολίτευση.
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο συνάδελφο.
      Το λόγο έχει ο κ. Ρήγας για πέντε λεπτά.
      ΠΑΝΑΓΙΩΤΗΣ ΡΗΓΑΣ: Ευχαριστώ, κύριε Πρόεδρε.
      Είναι προχωρημένη η ώρα και πιστεύω ότι πρέπει να είμαστε σύντομοι. 
      Θα ήθελα απλώς να επισημάνω τον κίνδυνο, που ήδη ανέφερε ο κ. Ανωμερίτης, ότι σήμερα συζητούμε για την κατάρτιση και την επιμόρφωση των ναυτικών, ενώ έχει μπει σε μεγάλη περιπέτεια και σε μεγάλο κίνδυνο το όλο σύστημα εκπαίδευσης στο χώρο των ναυτικών. Το όλο σύστημα ναυτικής εκπαίδευσης και η επιβίωση συγκεκριμένων σχολών του Εμπορικού Ναυτικού, κρέμεται κυριολεκτικά σήμερα από μία κλωστή. 
      Δεν μπορεί, λοιπόν, σήμερα να ξεγελάσει κανέναν το Υπουργείο Εμπορικής Ναυτιλίας.
      Και τουλάχιστον θα πρέπει να απολογηθεί και ο αγαπητός συνάδελφος κ. Πίττας, όταν τάζει στους Χιώτες ινστιτούτα επαγγελματικής κατάρτισης, διότι η Σχολή των Οινουσσών θα κλείσει. Δύο σχολές θα παραμείνουν όλες κι όλες ανοιχτές, εάν δεν υπάρξει άμεση παρέμβαση.
      Κινδυνεύει, λοιπόν, σήμερα η εκπαίδευση των ναυτικών κι εμείς μιλάμε για μία παρέμβαση επιπέδου κέντρου επαγγελματικής κατάρτισης. 
      Ναι, ουσιαστικά –και πρέπει να το πούμε, αυτό που είπε ο κ. Ανωμερίτης είναι αλήθεια- ένα Κ.Ε.Κ. φτιάχνει αυτή τη στιγμή το Υπουργείο Εμπορικής Ναυτιλίας και ισχυρίζεται ότι δεν υπήρχε και δεν μπορεί να υπάρξει παρέμβαση στο θέμα της κατάρτισης για τα κατώτερα πληρώματα. Μα και τα ίδια τα σωματεία των εργαζομένων μπορούν να κάνουν κατάρτιση. Η Ομοσπονδία Επισιτιστικών Επαγγελμάτων Ξηράς κάνει κατάρτιση. Οι πάντες σήμερα κάνουν κατάρτιση. Τα σωματεία των μαγείρων μπορούσαν να κάνουν κατάρτιση.
      Δεν είναι, λοιπόν, πρωτόγνωρο ούτε πρωτοφανές αυτό που μας εμφανίζουν σήμερα. Απλώς είναι μία προσπάθεια δημιουργίας ενός ακόμα οργανισμού, ο οποίος θα καθυστερήσει να στηθεί, θα καθυστερήσει να λειτουργήσει, θα σπαταληθούν πόροι, θα είναι ένας οργανισμός απορρόφησης «ημετέρων» και δεν θα συμβάλει σε τίποτα στην αντιμετώπιση του προβλήματος της ανεργίας των ναυτικών.
      Επειδή, λοιπόν, δεν θέλουμε να κοροϊδεύουμε τους εαυτούς μας και δεν θέλουμε να κοροϊδεύουμε και τους ναυτικούς, δεν πρόκειται να μπούμε σε μία λογική σοβαρής αντιμετώπισης μιας επιπόλαιης νομοθετικής παρέμβασης.
      Δεν έχουμε, λοιπόν, κανένα λόγο να πάρουμε στα σοβαρά αυτή τη νομοθετική ρύθμιση.
      Καταψηφίζουμε, λοιπόν, το νομοσχέδιο.
      Επί των άρθρων θα τοποθετηθούμε αύριο.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ τον κύριο συνάδελφο.
      Ο κ. Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Θέλω να αναφερθώ στο ζήτημα που έχει σχέση με τον Τεχνικό Ασφάλειας, ο οποίος μέχρι τώρα ελέγχει έως τρία πλοία και με την τροπολογία δίνεται η δυνατότητα να ελέγχει περισσότερα πλοία.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Το αντίθετο, λιγότερα.
      ΔΗΜΗΤΡΙΟΣ ΤΣΙΟΓΚΑΣ: Δεν προσδιορίζεται η έκταση των εργασιών, το εργασιακό καθεστώς, με ποιον θα κλείνει σύμβαση ο Τεχνικός Ασφαλείας. Θα είναι υπάλληλος του εφοπλιστή ή του κράτους; Αυτά θα πρέπει να απαντηθούν, γιατί υπάρχουν κενά και ασάφειες.
      Θα αυξηθούν τα ατυχήματα των ναυτεργατών. Βέβαια αυτό το άρθρο είναι πέρα για πέρα πειρατικό. Πάρτε το πίσω για να συζητήσουμε σοβαρά, να γίνει Κρατικό Σώμα Τεχνικών Ασφαλείας. Χάνονται καθημερινά ναυτικοί από εργατικά ατυχήματα. Εν πάση περιπτώσει θέλετε να κάνετε και στο ναυτικό, στην ναυσιπλοΐα ιδιωτικά γραφεία Τεχνικών Ασφαλείας.
      Εμείς υποστηρίζουμε ότι πρέπει να ιδρυθεί Κρατικό Σώμα Τεχνικών Ασφαλείας και όχι τα ιδιωτικά γραφεία.
      Σ’ ό,τι αφορά τις τροπολογίες, θ’ αναφερθούμε αύριο. Πρόκειται πάντως για δευτερεύουσες τροπολογίες. Η Κυβέρνηση δεν αντιμετωπίζει τα μεγάλα προβλήματα των υπαλλήλων στο Λιμενικό Σώμα.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
      Ο κύριος Υπουργός έχει το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αύριο θα συζητήσουμε τις τροπολογίες, αλλά αυτό που θέλω να σας πω όσον αφορά την τελευταία παρατήρησή σας είναι το εξής:
      Πρώτον, αν διαβάσετε την εισηγητική έκθεση θα δείτε ότι μιλάμε για λιγότερες ώρες εργασίας. Είναι δηλαδή στον αντίποδα αυτού του οποίου εσείς αναφέρατε.
      Δεύτερον, μέχρι τώρα ορίζεται ότι οι τεχνικοί ασφαλείας μπορούν να ελέγχουν μέχρι τρία πλοία. Με την κοινή υπουργική απόφαση αυτό που θα αποφασισθεί είναι πώς θα έχουν έλεγχο σε λιγότερα πλοία. Είναι δηλαδή υπέρ της προστασίας των εργαζομένων και υπέρ της βελτίωσης της ποιότητας των ελέγχων. Αυτό το νόημα έχει η κοινή υπουργική απόφαση. Θα έρθει και ο αρμόδιος Υφυπουργός Απασχόλησης και θα σας αναπτύξει τις λεπτομέρειες.
      Μόνο για τα Πρακτικά να πω -γιατί δυστυχώς και ο κ. Πρωτόπαπας και η κ. Τσουρή που αναφέρθηκαν στο θέμα του προεδρικού διατάγματος για τη Συνθήκη της Στοκχόλμης έφυγαν- ας συνεννοηθούν στο ΠΑ.ΣΟ.Κ. επιτέλους. Και ο κ. Ανωμερίτης ο οποίος ήταν Υπουργός, βεβαίως δεν απάντησε διότι γνωρίζει πολύ καλά το θέμα. Μιλούμε για μια Διεθνή Συνθήκη, Οδηγία της Ευρωπαϊκής Ένωσης η οποία εναρμονίζεται στο ελληνικό δίκαιο. Είναι μια Ο δηγία την οποία ψήφισε ομόφωνα το ΠΑ.ΣΟ.Κ., ο κ. Ανωμερίτης, ο κ. Λαμπρόπουλος, Υπουργός και Γενικός Γραμματέας, στις 17.6.2002 στο Συμβούλιο Υπουργών ομόφωνα παρακαλώ. Και επί ελληνικής προεδρίας στις 14.4.2003 έγινε Οδηγία της Ευρωπαϊκής Ένωσης με πρωτοβουλία της Ελληνικής Δημοκρατίας, με υπογραφή του τότε Αναπληρωτή Υπουργού Αναστάσιου Γιαννίτση και Υπουργού Εξωτερικών του σημερινού Αρχηγού της Αξιωματικής Αντιπολίτευσης του κ. Παπανδρέου. Αυτό τα λέει όλα. 
      Αν έχουν κάποιοι θέμα μπορούν να ακολουθήσουν τη διαδικασία των ερωτήσεων, των επερωτήσεων. Δυστυχώς η κ. Τσουρή δεν μπορεί να συμμετέχει σ’ αυτό, διότι την εξαίρεσε το ΠΑ.ΣΟ.Κ. Κάποιοι ισχυρίζονται ότι από το Υπουργείο Εμπορικής Ναυτιλίας της διαρρεύσαμε την πληροφορία και έτσι είναι ανεπιθύμητη στην υποστήριξη αυτής της επερώτησης.
      Επίσης, σ’ ένα σοβαρό θέμα αναφέρθηκε ο κ. Ανωμερίτης, για το οποίο θέλω να πω δυο λόγια. Βεβαίως δεν είναι θέμα του σημερινού νομοσχεδίου. Υπάρχει η βάση του «10». Είναι ένα θέμα που σχετίζεται με την πολιτική του Υπουργείου Παιδείας και βεβαίως βρίσκει τη σύμφωνη γνώμη πολλών ανθρώπων της εκπαίδευσης.
      Θέλω να ενημερώσω τη Βουλή –το γνωρίζει πολύ καλά ο κ. Ανωμερίτης, ο οποίος έθεσε το θέμα- ότι πέρα από τα μηχανογραφικά και τις αιτήσεις τις οποίες καταθέτουν οι μαθητές για την εισαγωγή τους στα Α.Ε.Ι., υπάρχει  και διαδικασία από το Υπουργείο Εμπορικής Ναυτιλίας.
      Με αιτήσεις των συγκεκριμένων μαθητών, οι οποίοι επιθυμούν να θητεύσουν στις Ακαδημίες Εμπορικού Ναυτικού, ένα ποσοστό 30% των εισακτέων μπαίνει πέρα από τις διαδικασίες του Υπουργείου Εμπορικής Ναυτιλίας. Μάλιστα, όταν δεν καλύπτεται το όριο των σχολών, τότε υπάρχει το προηγούμενο της κοινής υπουργικής απόφασης του 2003, όπου επαναπροκηρύχθηκαν πεντακόσιες κενές θέσεις που υπήρχαν εκείνη την εποχή για να καλυφθούν οι σχολές.
      Όλα τα άλλα τώρα περί του ότι θα κλείσουν οι σχολές των Οινουσσών είναι περισσότερο διότι ο εισηγητής μας αντλεί την καταγωγή από την Χίο. Τέτοια θέματα δεν υπάρχουν. Αν υπήρχαν τέτοια θέματα, σχετίζονται με την παρέμβαση του αγαπητού συναδέλφου από τον Έβρο, του κ. Φωτιάδη, διότι όσοι τότε προγραμμάτιζαν να έχουμε χίλιους εκπαιδευόμενους από το Υπουργείο Εμπορικής Ναυτιλίας, όταν γνωρίζουν ότι καθ’ όλο το προηγούμενο διάστημα, δηλαδή σε μια τετραετία, δεν προσλαμβάνονται περισσότεροι από τετρακόσιους ή πεντακόσιους στο Λιμενικό Σώμα, ίσως είχαν κατά νου να κλείσουν κάποιες Σχολές, όπως τις Σχολές των Οινουσσών και άλλων περιοχών της νησιωτικής Ελλάδας για να τους μεταφέρουν όλους στις Ακαδημίες του Εμπορικού Ναυτικού υπό την εποπτεία του Υπουργείου Εμπορικής Ναυτιλίας στην Αλεξανδρούπολη.  Αλλά αυτό είναι άλλο θέμα, το οποίο θα συζητήσουμε αν κατατεθεί ερώτηση ή επερώτηση από τους συναδέλφους. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής του νομοσχεδίου του Υπουργείου Εμπορικής Ναυτιλίας. 
      Ερωτάται το Σώμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς, το νομοσχέδιο του Υπουργείου Εμπορικής Ναυτιλίας: «Σύσταση Ινστιτούτου Ναυτικής Κατάρτισης με την επωνυμία «ΠΟΣΕΙΔΩΝ ΙΝΣΤΙΤΟΥΤΟ ΝΑΥΤΙΚΗΣ ΚΑΤΑΡΤΙΣΗΣ Α.Ε.» και άλλες διατάξεις» έγινε δεκτό επί της αρχής κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, εισερχόμεθα στην 
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      Συζήτηση και ψήφιση, σύμφωνα με τις διατάξεις του άρθρου 118 παράγραφος 6 του Κανονισμού της Βουλής, της πρότασης της Προέδρου της Βουλής «Τροποποιήσεις και προσθήκες στον Κανονισμό της Βουλής (Μέρος Β΄)».
      Είναι γνωστό ότι η πρόταση ψηφίστηκε ομόφωνα στην Επιτροπή Κανονισμού της Βουλής.
      Ερωτάται το Σώμα: Γίνεται δεκτή η πρόταση της Προέδρου της Βουλής;
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΕΥΩΝ (Ιωάννης Τραγάκης): Συνεπώς, η πρόταση της Προέδρου της Βουλής «Τροποποιήσεις και προσθήκες στον Κανονισμό της Βουλής (Μέρος Β΄)» γίνεται δεκτή ομοφώνως και έχει ως εξής:
Άρθρο 1
Η παράγραφος 1 του άρθρου 30 του Κανονισμού της Βουλής (Μέρος Β΄) τροποποιείται ως εξής:
α) Οι θέσεις μετακλητών υπαλλήλων επεξεργασίας κειμένου με βαθμό Δ΄ ή Γ΄ ή Β΄ ή Α΄ των περιπτώσεων Α, Β, Γ, Δ, Ε, ΣΤ και Ζ αυξάνονται κατά μία (1) θέση.
β) Στο εδάφιο αβ) της περιπτώσεως ΣΤ προστίθενται δύο (2) θέσεις και στο εδάφιο ββ) της ιδίας περιπτώσεως μία (1) θέση.
γ) Το εδάφιο ε) της περιπτώσεως ΣΤ αντικαθίσταται ως εξής:
«Ανά τέσσερις (4) επιπλέον θέσεις για κάθε πενήντα Βουλευτές της κάθε Κοινοβουλευτικής Ομάδας, ανά μία (1) επιπλέον θέση για κάθε Κοινοβουλευτική Ομάδα με αριθμό Βουλευτών μικρότερο των πενήντα και ανά μία (1) επιπλέον θέση για το γραφείο του Κοινοβουλευτικού Εκπροσώπου κάθε Κοινοβουλευτικής Ομάδας, με βαθμούς Γ΄ ή Β΄ ή Α΄.»
Άρθρο 2
Στην παράγραφο 3 του άρθρου 30 του Κανονισμού της Βουλής (Μέρος Β΄) προστίθεται εδάφιο, που έχει ως εξής:
«Ειδικώς μία (1) από τις θέσεις μετακλητών υπαλλήλων με βαθμούς Δ΄ ή Γ΄ ή Β΄ ή Α΄ των περιπτώσεων Ε και Ζ του άρθρου αυτού μπορεί να καλύπτεται με Ειδικό ή Επιστημονικό Σύμβουλο ή Ειδικό Επιστημονικό Συνεργάτη. Η πρόσληψη και η λύση της σύμβασης του ανωτέρω γίνεται μετά από πρόταση του πρώην Προέδρου της Βουλής ή πρώην Πρωθυπουργού, κατ’ ανάλογη εφαρμογή του άρθρου 79 παρ. 1, 2, 3 και 11 του παρόντος Κανονισμού.»
Άρθρο 3
Η ισχύς της παρούσας αρχίζει από τη δημοσίευσή της στην Εφημερίδα της Κυβερνήσεως.
      ΠΡΟΕΔΡΕΥΩΝ (Ιωάννης Τραγάκης): Παρακαλείται το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση της παραπάνω πρότασης της Προέδρου της Βουλής.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Το Σώμα παρέσχε τη ζητηθείσα εξουσιοδότηση. 
     Κύριοι συνάδελφοι, έχουν διανεμηθεί τα Πρακτικά των συνεδριάσεων της Τρίτης 25 Ιουλίου 2006, της Τετάρτης 26 Ιουλίου 2006, της Πέμπτης 27 Ιουλίου 2006, της Τρίτης 22 Αυγούστου 2006, της Τετάρτης 23 Αυγούστου 2006 και της Πέμπτης 24 Αυγούστου 2006 και ερωτάται το Σώμα αν τα επικυρώνει. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά των συνεδριάσεων της Τρίτης 25 Ιουλίου 2006, της Τετάρτης 26 Ιουλίου 2006, της Πέμπτης 27 Ιουλίου 2006, της Τρίτης 22 Αυγούστου 2006, της Τετάρτης 23 Αυγούστου 2006 και της Πέμπτης 24 Αυγούστου 2006 επικυρώθηκαν.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 23.47΄ λύεται η συνεδρίαση για αύριο ημέρα Τετάρτη 6 Σεπτεμβρίου 2006 και ώρα 10.30΄, με αντικείμενο εργασιών του Σώματος νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου του Υπουργείου Εμπορικής Ναυτιλίας: «Σύσταση Ινστιτούτου Ναυτικής Κατάρτισης με την επωνυμία «ΠΟΣΕΙΔΩΝ ΙΝΣΤΙΤΟΥΤΟ ΝΑΥΤΙΚΗΣ ΚΑΤΑΡΤΙΣΗΣ Α.Ε.» και άλλες διατάξεις», σύμφωνα με την ημερήσια διάταξη που έχει διανεμηθεί. 
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  


