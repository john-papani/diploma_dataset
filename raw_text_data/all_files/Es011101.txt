 
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΚΒ'
Πέμπτη, 1 Νοεμβρίου 2001
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Eπικύρωση Πρακτικών, σελ.
2. 'Αδεια απουσίας της Βουλευτού Μ. Γιαννάκου, σελ.
3. Ανακοινώνεται πρόταση για την τροποποίηση διατάξεων του Κανονισμού της Βουλής (Μέρος Κοινοβουλευτικό), σελ.
4. Ανακοινώνεται αίτηση εισαγγελικής αρχής για την άρση της ασυλίας των Βουλευτών Π. Γρηγοράκου, Θ. Πάγκαλου, Σ. Παπαδόπουλου και Κ. Τασούλα, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 2 Νοεμβρίου 2001, σελ.
4. Συζήτηση επικαίρων ερωτήσεων: 
α) Προς τον Υπουργό Εθνικής Παιδείας και Θρησκευμάτων, σχετικά με την απόφαση του Υπουργείου η οποία αναγνωρίζει τους μάρτυρες του Ιεχωβά ως γνωστή θρησκεία, με την προσωνυμία "Χριστιανοί μάρτυρες του Ιεχωβά", σελ.
β) Προς τον Υπουργό Γεωργίας, σχετικά με τη χορήγηση των απαιτούμενων κονδυλίων για την ολοκλήρωση των εργασιών αποπεράτωσης του αρδευτικού έργου της Βίστριζας Φθιώτιδας, σελ.
γ) Προς τον Υπουργό Εργασίας και Κοινωνικών Ασφαλίσεων σχετικά με την καταβολή στον Οργανισμό Ασφάλισης Ελευθέρων Επαγγελματιών (ΟΑΕ) των χρεωστούμενων από το κράτος 127 δις δραχμών κ.λπ., σελ.
δ) Προς τον Υπουργό Υγείας και Πρόνοιας: 
ι) σχετικά με την έλλειψη φαρμάκων στην αγορά και τη λήψη μέτρων για τον απρόσκοπτο εφοδιασμό φαρμακείων κ.λπ., σελ.
ιι) σχετικά με την αποπεράτωση του νέου νοσοκομείου Σερρών και τη διασφάλιση της απρόσκοπτης λειτουργίας της μονάδος τεχνητού νεφρού, σελ.
ιιι) σχετικά με τις απεργιακές κινητοποιήσεις των εργαζομένων στο νοσοκομείο Λάρισας, την πρόσληψη του αναγκαίου ιατρικού νοσηλευτικού και διοικητικού προσωπικού κ.λπ, σελ.
ε) Προς τον Υπουργό Ανάπτυξης, σχετικά με την επικίνδυνη για τη δημόσια υγεία τοξική ουσία που χρησιμοποιείται για τη λεύκανση εισαγόμενου τυριού, σελ.
Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων και των τροπολογιών του σχεδίου νόμου του Υπουργείου Μεταφορών και Επικοινωνιών: "Οργάνωση και λειτουργία των δημόσιων επιβατικών μεταφορών με λεωφορεία, τεχνικός έλεγχος οχημάτων και ασφάλεια χερσαίων μεταφορών και άλλες διατάξεις", σελ.
2. Κατάθεση 'Εκθεσης Επιτροπής Οικονομικών: Η Επιτροπή Οικονομικών της Βουλής καταθέτει την έκθεσή της επί του σχεδίου προϋπολογισμού δαπανών της Βουλής για το οικονομικό έτος 2002 και επί του απολογισμού δαπανών της Βουλής για το οικονομικό έτος 2000, σελ.
ΟΜΙΛΗΤΕΣ
Α. Επί των επικαίρων ερωτήσεων:
ΑΜΠΑΤΖΟΓΛΟΥ Γ., σελ.
ΕΥΘΥΜΙΟΥ Π., σελ.
ΘΕΟΔΩΡΟΥ Χ., σελ.
ΚΑΛΛΙΩΡΑΣ Η., σελ.
ΜΠΕΝΤΕΝΙΩΤΗΣ Ε., σελ.
ΝΑΣΙΩΚΑΣ Ε., σελ.
ΠΑΠΑΘΕΜΕΛΗΣ Σ., σελ.
ΣΠΥΡΟΠΟΥΛΟΣ Ρ., σελ.
ΣΤΡΙΦΤΑΡΗΣ Σ., σελ.
ΤΣΙΟΓΚΑΣ Δ., σελ.
ΤΣΙΠΛΑΚΗΣ Κ., σελ.
ΧΑΤΖΗΜΙΧΑΛΗΣ Φ., σελ.
Β. Επί του σχεδίου νόμου του Υπουργείου Μεταφορών και Επικοινωνιών:
ΑΜΠΑΤΖΟΓΛΟΥ Γ., σελ.
ΒΕΡΕΛΗΣ Χ., σελ.
ΒΛΑΧΟΠΟΥΛΟΣ Η., σελ.
ΓΙΑΝΝΑΚΟΠΟΥΛΟΣ Ι., σελ.
ΚΑΛΟΓΙΑΝΝΗΣ Σ., σελ.
ΚΟΛΛΙΑ - ΤΣΑΡΟΥΧΑ Μ., σελ.
ΚΟΥΡΟΥΜΠΛΗΣ Π., σελ.
ΜΑΝΤΕΛΗΣ Α., σελ.
ΠΑΝΤΕΛΗΣ Α., σελ.
ΣΚΟΠΕΛΙΤΗΣ Σ., σελ.
ΣΤΡΑΤΑΚΗΣ Ε., σελ.
ΣΦΥΡΙΟΥ Κ., σελ.
ΤΑΣΟΥΛΑΣ Κ., σελ.
ΤΖΑΜΤΖΗΣ Ι., σελ.
ΧΕΙΜΑΡΑΣ Α., σελ.

ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ B΄
ΣΥΝΕΔΡΙΑΣΗ KB΄
Πέμπτη 1 Νοεμβρίου 2001

Αθήνα, σήμερα στις 1 Νοεμβρίου 2001, ημέρα Πέμπτη και ώρα 10.48' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 31/10/2001 εξουσιοδότηση του Σώματος, επικυρώθηκαν με ευθύνη του Προεδρείου τα πρακτικά της ΚΑ' συνεδριάσεώς του, της 31ης Οκτωβρίου 2001 σε ό,τι αφορά την ψήφιση στο σύνολο των σχεδίων νόμων: 1) "Κύρωση του Κώδικα Διατάξεων Φορολογίας Κληρονομιών, Δωρεών, Γονικών Παροχών, Προικών, και Κερδών από Λαχεία".
2) "Εθνικός Τελωνειακός Κώδικας" και 
3) "Κύρωση της τροποποιημένης Σύμβασης σύστασης του Ευρωπαϊκού Οργανισμού Δορυφορικών Επικοινωνιών EUTELSAT".
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Γεώργιο Αμπατζόγλου, Βουλευτή Περιφέρειας Αττικής, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία ο Πρόεδρος του Λιμενικού Ταμείου Νομού Χανίων ζητεί την εξασφάλιση της αναγκαίας πίστωσης για την κατασκευή έργων στο λιμάνι της Σούδας.
2) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Δήμος Φαλαισίας Αρκαδίας ζητεί την τοποθέτηση τηλεοπτικών αναμεταδοτών των κρατικών καναλιών στην περιοχή του.
3) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία το Εργατοϋπαλληλικό Κέντρο Ζακύνθου ζητεί τη λήψη μέτρων προστασίας και ασφαλείας των εργαζομένων για τον περιορισμό των εργατικών ατυχημάτων.
4) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Σύλλογος Γονέων και Κηδεμόνων 8ου Γυμνασίου Περιστερίου Λάρισας ζητεί την άμεση τοποθέτηση καθηγητών Μαθηματικών και Πληροφορικής στο Γυμνάσιο.
5) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Αθλητικός Οργανισμός Δήμου Λάρισας ζητεί να του χορηγηθεί ένα χλοοκοπτικό συκγρότημα για τη συντήρηση των γηπέδων του.
6) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Σύνδεσμος Βιομηχανιών Θεσσαλίας και Κεντρικής Ελλάδος ζητεί να επιχορηγούνται οι επιχειρήσεις όλων των Νομών της Χώρας που πρόκειται να μετεγκατασταθούν σε ΒΙΠΕ, ΒΙΠΑ ή ΒΙΟΠΑ.
7) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο κ. Η. Βλαχούλης, εκπρόσωπος πρώην Εργαζομένων της ΑΦΟΙ ΜΑΓΡΙΖΟΥ - ALPHATEX ζητεί την έγκριση προγράμματος επιχορήγησης - απασχόλησης για τους πρώην εργαζομένων της ΑΦΟΙ ΜΑΓΡΙΖΟΥ ALPHATEX.
8) Ο Βουλευτής Εύβοιας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία ο Δήμος Κύμης Εύβοιας ζητεί την άμεση κατασκευή έργων οδοποιίας στην περιοχή του.
9) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία οι Νομάρχες Δράμας και Καβάλας ζητούν την ίδρυση και λειτουργία Πανεπιστημίου στην περιοχή τους.
10) Ο Βουλευτής Έβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία η Ένωση Γονέων Συλλόγων Σχολείων του Δήμου Ορεστιάδας ζητεί την εύρυθμη λειτουργία του Τεχνικού Επαγγελματικού Εκπαιδευτηρίου Ορεστιάδας Έβρου με το επαρκές διδακτικό προσωπικό.
11) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Πολιτιστικός Σύλλογος Μεσσαράς - Κουμάνης 'Ανδρου "Ο ΑΓΙΟΣ ΤΑΞΙΑΡΧΗΣ" ζητεί τη συνέχιση της λειτουργίας του κοινοτικού ιατρείου Μεσσαράς 'Ανδρου.
12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για τη δημιουργία ΤΕΙ στο Αίγιο.
13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για τις κινητοποιήσεις των υπαλλήλων του ΟΑΕΔ κατά της τριχοτόμησης του Οργανισμού.
14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για την έλλειψη βιβλίων στα ΤΕΕ.
15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για τα προβλήματα που προκύπτουν από την κακή κατάσταση του οδοστρώματος στο Πλατάνι του Δήμου Ρίου.
16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για τη διαμαρτυρία του Δήμου Μεσσαντίδος σχετικά με τους πυλώνες υψηλής τάσης σε κατοικημένες περιοχές του Δήμου.
17) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για το χείμαρρο Ξυλοκέρας στον 'Άγιο Βασίλειο Ρίου, ο οποίος έχει μετατραπεί σε χώρο απόρριψης μπαζών.
18) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για την ανάγκη λειτουργίας Παιδοογκολογικού Τμήματος στο Π.Π.Γ.Ν.Π.
19) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για τη χαώδη κατάσταση στο ΙΚΑ Πάτρας.
20) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για τη διαμαρτυρία των κατοίκων Γλαύκου Πατρών για την απόρριψη μπαζών στις όχθες του ποταμού Γλαύκου.
21) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για τους διορισμούς αναπληρωτών καθηγητών στην Αχαΐα.
22) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για την κομματική αξιολόγηση των υπαλλήλων του Νοσοκομείου Ρίου.
23) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για την έλλειψη αγωγών αποχέτευσης στην Ακτή Δυμαίων Αχαΐας.
24) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία η Νομαρχιακή Αυτοδιοίκηση Καστοριάς ζητεί τη λήψη μέτρων για τη στήριξη του κλάδου γούνας.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 346/3-7-01 ερώτηση δόθηκε με ο υπ΄ αριθμ. 735/31-7-01 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 346/6-7-01 την οποία κατέθεσαν οι Βουλευτές κύριοι Αντ Σκυλάκος και Γεωργ, Χουρμουζιάδης και η οποία αναφέρεται στην κάλυψη των εξόδων πρώτης εγκατάστασης σε όλους τους δημόσιους υπαλλήλους που μετακινούνται για να υπηρετήσουν στο εξωτερικό, σας γνωρίζουμε τα ακόλουθα:
Σύμφωνα με το αρθ, 23 του ν. 2685/99 στους δημοσίους υπαλλήλους που μετακινούνται στο εξωτερικό ή και αντίστροφα καταβάλλονται τα έξοδα μεταφοράς οικοσκευής και έξοδα πρώτης εγκατάστασης,
Οι ανωτέρω αποζημιώσεις δεν καταβάλλονται στους εκπ/κούς και διοικητικούς υπαλλήλους του ΥΠΕΠΘ που αποσπώνται στο εξωτερικό σύμφωνα με τις διατάξεις του ν 2413/96, διότι δεν συμπεριλαμβάνονται στις δαπάνες που ορίζονται ρητά στο αρ. 28 παρ. 4, του ιδίου νόμου. 
Ήδη με τις διατάξεις του αρθ. 9 παρ. 3 του ν. 2817/2000 άρχισε να καταβάλλεται από 1-1-2000 δαπάνη για τη μεταφορά της οικοσκευής τους.
Ο Υπουργός
ΠΕΤΡΟΣ Δ. ΕΥΘΥΜΙΟΥ"
2. Στην με αριθμό 346/6-7-01 ερώτηση δόθηκε με ο υπ΄ αριθμ. 4109/30-7-01 έγγραφο από τον Υφυπουργό Οικονομικών η ακόλουθη απάντηση:
"Σε απάντηση της με αριθμό 346/6-7-2001 ερώτησης, που κατέθεσαν στη Βουλή των Ελλήνων οι Βουλευτές κύριοι Αντώνης Σκυλλάκος και Γιώργος Χουρμουζιάδης, από πλευράς δικής μας αρμοδιότητας, σας πληροφορούμε τα εξής:
Σύμφωνα με τις διατάξεις του άρθρου 23 του ν. 2685/99 οι μετακινούμενοι πολιτικοί και στρατιωτικοί υπάλληλοι λόγω μετάθεσης ή τοποθέτησης ή απόσπασης από το εσωτερικό στο εξωτερικό και αντίστροφα με εντολή του Δημοσίου για υπηρεσία ή με ειδική αποστολή ή εκπαίδευση, δικαιούνται α) τα έξοδα μετακίνησης των ιδίων και των μελών της οικογένειάς τους, β) τις δαπάνες μεταφοράς της οικοσκευής τους και γ) τα έξοδα πρώτης εγκατάστασης.
Σύμφωνα με τις διατάξεις του άρθρου 28 του ν. 2413/96 στους εκπαιδευτικούς και διοικητικούς υπαλλήλους που αποσπώνται στο εξωτερικό καταβάλλονται οδοιπορικά έξοδα πρώτης μετάβασης στο εξωτερικό και οριστικής επιστροφής στην Ελλάδα των ιδίων και των προστατευόμενων μελών της οικογένειάς τους, καθώς επίσης και δαπάνες μετακίνησης για εκτέλεση υπηρεσίας εντός της ιδίας χώρας απόσπασης ή σε άλλη χώρα ή στην Ελλάδα και αποζημιώσεις για συμμετοχή σε επιτροπές και ομάδες εργασίας που συγκροτούνται στη χώρα απόσπασης ή στην Ελλάδα.
Επίσης με τις διατάξεις του άρθρου 9 του ν. 2817/2000, στους εκπαιδευτικούς πρωτοβάθμιας και δευτεροβάθμιας εκπαίδευσης, καθώς και στους διοικητικούς υπαλλήλους του Υπουργείου Εθνικής Παιδείας και Θρησκευμάτων, που αποσπώνται στο εξωτερικό σύμφωνα με τις διατάξεις του ν. 2413/1996, καταβάλλονται από 1-1-2000 δαπάνες για τη μεταφορά της οικοσκευής τους.
Συνεπώς, οι εκπαιδευτικοί και διοικητικοί υπάλληλοι του Υπουργείου Εθνικής Παιδείας και Θρησκευμάτων, οι οποίοι δεν μετακινούνται στο εξωτερικό με εντολή του Δημοσίου για εκτέλεση συγκεκριμένης υπηρεσίας ή ειδικής αποστολής αλλά με απόσταση κατόπιν αίτησής του βάσει ειδικών διατάξεως (ν. 1566/85, ν. 2413/96), δεν δικαιούνται έξοδα πρώτης εγκατάστασης.
Ο Υφυπουργός
ΓΕΩΡΓΙΟΣ ΔΡΥΣ"
3. Στην με αριθμό 346/6-7-01 ερώτηση δόθηκε με ο υπ΄ αριθμ. 16980/31-7-01 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης με αριθμό 346/6-7-01 που κατέθεσαν στη Βουλή οι Βουλευτές κύριοι Αντώνης Σκυλλάκος και Γεώργιος Χουρμουζιάδης σχετικά με την πλήρη κάλυψη των εξόδων πρώτης εγκατάστασης σε όλους τους δημοσίους υπαλλήλους που μετακινούνται για να υπηρετήσουν στο εξωτερικό, σας γνωρίζουμε, ότι το ζήτημα αυτό πρόκειται να μελετηθεί με σκοπό να αντιμετωπισθεί από τα συναρμόδια Υπουργεία ΕΣΣΔΑ και Οικονομικών με βάση ενιαία κριτήρια έτσι ώστε να μην παρατηρούνται ανισότητες μεταξύ των υπαλλήλων, που μετακινούνται στο εξωτερικό.
Ο Υφυπουργός
ΛΕΩΝΙΔΑΣ ΤΖΑΝΗΣ"
4. Στην με αριθμό 359/9-7-2001 ερώτηση δόθηκε με το υπ' αριθμ. 4312/6-8-2001 έγγραφο από τον Υπουργό Ανάπτυξης η ακόλουθη απάντηση: 
"Σε απάντηση της ερώτησης 359/9-7-2001 του Βουλευτή κ. Γ. Παπαγεωργίου που κατατέθηκε στη Βουλή από τον ως άνω Βουλευτή σας αποστέλλουμε το με Α.Π. 3917/έγγραφο του Διευθύνοντος Συμβούλου της Α.Ε. Ελληνικά Τουριστικά Ακίνητα στο οποίο αναφέρονται η σχετική απόφαση με την οποία οι ιαματικές Πηγές Αιδηψού περιήλθαν στη διοίκηση και διαχείριση της Ε.Τ.Α. Α.Ε. καθώς επίσης και οι ενέργειες στις οποίες έχει προβεί η εταιρεία για την ολοκλήρωση των διαδικασιών για την αξιοποίηση της μονάδας.
Ο Υπουργός
Ν. ΧΡΙΣΤΟΔΟΥΛΑΚΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
5. Στην με αριθμό 369/9-7-2001 ερώτηση δόθηκε με το υπ' αριθμ. 1470/26-7-2001 έγγραφο από τον Υφυπουργό Οικονομικών η ακόλουθη απάντηση: 
"Σε απάντηση της ερώτησης 369/9-7-2001 που κατατέθηκε στη Βουλή από το Βουλευτή κ. Αθανάσιο Χειμάρα και σε ό,τι αφορά ειδικότερα τα ερωτήματα που τίθενται σχετικά με τον τρόπο ελέγχου των ανέλεγκτων υποθέσεων και την επίλυση των σχετικών διαφορών, ειδικά για τις μικρομεσαίες επιχειρήσεις και τα ελευθέρια επαγγέλματα, σας γνωρίζουμε τα εξής:
Τα τελευταία έτη το Υπουργείο Οικονομικών έχει θέσει σε εφαρμογή σειρά μέτρων οργανωτικής αναδιάρθρωσης των υπηρεσιών του και εκσυγχρονισμού των μέσων υποστήριξης των μηχανισμών ελέγχου, στα πλαίσια των οποίων βασική προτεραιότητα αποτελεί η εντατικοποίηση των φορολογικών ελέγχων.
Προς την κατεύθυνση αυτή κινείται και η ισχύουσα σήμερα Υπουργική απόφαση 1061203/1148/ΠΟΛ. 1144/1998 περί διενέργειας ελέγχων και επίλυσης φορολογικών διαφορών, με την οποία καθορίζεται σύντομος και αντικειμενικός τρόπος τακτικού ελέγχου των ανέλεγκτων φορολογικών υποθέσεων καθώς και ειδικός τρόπος επίλυσης των διαφορών, χωρίς ωστόσο να παρακάμπτονται βασικές ελεγκτικές επαληθεύσεις και κανόνες.
Η παραπάνω διαδικασία ελέγχου και περαίωσης των ανέλεγκτων φορολογικών υποθέσεων εφαρμόζεται ήδη από το έτος 1998 με θετικά έως τώρα αποτελέσματα, γεγονός που πέραν των άλλων, καταδεικνύεται και από την αποδοχή των αποτελεσμάτων των ελέγχων από τις ίδιες τις επιχειρήσεις.
Περαιτέρω και σε ό,τι αφορά το ερώτημα που διατυπώνεται για διευθέτηση του ζητήματος των ανέλεγκτων υποθέσεων και των φορολογικών διαφορών, κατά το πρότυπο προφανώς της απόφασης ΠΟΛ 1099/94, με την οποία προεβλέπετο διαδικασία περαίωσης των εκκρεμών φορολογικών υποθέσεων μέχρι και τη χρήση 1992 χωρίς έλεγχο, σημειώνεται ότι δεν αντιμετωπίζεται θέμα επαναφοράς παρόμοιας διαδικασίας, δεδομένου ότι ο τρόπος ελέγχου και επίλυσης των διαφορών με την ανωτέρω απόφαση κρίνεται δίκαιος και αντικειμενικός προσφέροντας παράλληλα σημαντικά πλεονεκτήματα στους επιτηδευματίες που την αποδέχονται.
Τέλος, σε ό,τι αφορά το ποσοστό προσαύξησης των ακαθάριστων εσόδων ή αγορών, που επιβάλλεται επί ανακρίβειας βιβλίων και στοιχείων επιτηδευματιών και την περαιτέρω μείωση αυτού κατά τη διαδικασία επίλυσης των φορολογικών διαφορών, σύμφωνα με τις διατάξεις της παραγρ. 3 του άρθρου 10 της Α.Υ.Ο. ΠΟΛ. 1144/98, όπως ισχύει, το εν λόγω ποσοστό, με την πρόσφατη απόφαση ΠΟΛ. 1168/2001, προκειμένου επί επιτηδευματιών με βιβλία Α' ή Β' κατηγορίας του Κ.Β.Σ. ή χωρίς υποχρέωση τήρησης βιβλίων και για τις ανέλεγκτες υποθέσεις τους μέχρι και τη χρήση 1998, περιορίζεται στο 5% ή 10%, κατά περίπτωση, γεγονός που κρίνεται ιδιαίτερα ευνοϊκό για τις επιχειρήσεις που αποδέχονται την ανωτέρω απόφαση και περαιώνουν τις ανέλεγκτες χρήσεις τους.
Ακόμα, με την ανωτέρω απόφαση παρέχεται η δυνατότητα καταβολής των μετ' έλεγχο διαφορών φόρων μέχρι και σε 24 άτοκες δόσεις, ανάλογα με το ύψος της συνολικής οφειλής.
Ο Υφυπουργός
Α. ΦΩΤΙΑΔΗΣ"
6. Στην με αριθμό 370/9-7-2001 ερώτηση δόθηκε με το υπ' αριθμ. 2606/31-7-2001 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση: 
"Σχετικά με την ερώτηση με αριθμό 370/9-7-2001 του Βουλευτή κ. Προκόπη Παυλόπουλου, σας γνωρίζουμε τα εξής:
Α. Η ενημέρωση των καταναλωτών και των επιχειρήσεων σχετικά με τη μετάβαση στο ευρώ έχει ξεκινήσει με την εφαρμογή της Α' φάσης του Εθνικού Προγράμματος Επικοινωνιακής Πολιτικής για το ευρώ (ΕΠΕΠ - ΕΥΡΩ) από το έτος 1999. Ο προϋπολογισμός του εν λόγω Προγράμματος ανήλθε σε 1.400.000 ευρώ.
Ο προϋπολογισμός της Β΄ φάσης του ΕΠΕΠ - ΕΥΡΩ, που υλοποιήθηκε κατά το Α΄ εξάμηνο του 2001, ανήλθε σε 2.600.000 ευρώ ενώ προγραμματίζεται άμεσα η εφαρμογή της Γ΄ φάσης του Προγράμματος με προϋπολογισμό 3.000.000 ευρώ.
Β. Ο προϋπολογισμός για την υλοποίηση των παραπάνω ορίζεται με βάση: α) Μνημόνιο Συμφωνίας (Memorandum of Understanding), το οποίο υπογράφουν από Ελληνικής πλευράς το ΥΠΕΘΟ και από Ευρωπαϊκής πλευράς το Ευρωπαϊκό Κοινοβούλιο και η Ευρωπαϊκή Επιτροπή
β) Συμφωνία για την Υλοποίηση Κοινών Δράσεων Πληροφόρησης του Κοινού για την Οικονομική και Νομισματική Ένωση, ως μέρος του
Προγράμματος Πληροφόρησης για τους Ευρωπαίους Πολίτες, μεταξύ της Ευρωπαϊκής Επιτροπής και του ΥΠΕΘΟ.
Η Α΄ και Β΄ φάση του Προγράμματος συγχρηματοδοτήθηκε με 50% από τα συμβαλλόμενα μέρη και η Γ΄ φάση κατά 48,33% από την Ευρωπαϊκή Ένωση και 51,67% από το Ελληνικό Δημόσιο.
Γ. 1-2. Την ευθύνη της διαμόρφωσης του πλαισίου και της υλοποίησης του Εθνικού Προγράμματος Επικοινωνιακής Πολιτικής για το ευρώ έχει το ΥΠΕΘΟ ενώ την ευθύνη της παρακολούθησης και της καλής εφαρμογής των δράσεων ενημέρωσης και πληροφόρησης έχει η Επιτροπή Παρακολούθησης, που απαρτίζεται από εκπροσώπους του ΥΠΕΘΟ, της Αντιπροσωπείας της ΕΕ την Ελλάδα και του Ευρωπαϊκού Κοινοβουλίου. Η ανάθεση της εξειδίκευσης της Επικοινωνιακής Στρατηγικής, του Σχεδίου Δράσης και της Υλοποίησης των προκρινόμενων ενεργειών του ΕΠΕΠ ευρώ γίνεται με την προκήρυξη διεθνούς διαγωνισμού σύμφωνα με:
α) Τα προβλεπόμενα στο Παράρτημα ΙΑ και ΙΒ του ΠΔ 346/1998 (ΦΕΚ 230 Α/12.10.98).
β) τις διατάξεις του ΠΔ 346/98 (ΦΕΚ 230 Α/12.10.98) του ΠΔ 18/00 (ΦΕΚ 15Α 66/11.4.96) και των Νόμων 1747/88, 2328/95 και 2842/00.
γ) τις προϋποθέσεις των παραγράφων 2 και 3 του Άρθρου 2, της παραγράφου 5 του Άρθρου 6 και της παραγράφου 3 του Άρθρου 7 του ΠΔ 261/97 καθώς και της παραγράφου 1 του ΄Αρθρου 1 του ΠΔ 82/96, το πιστοποιητικό εγγραφής στο Μητρώο Διαφημιστών του Δημοσίου και στο Μητρώο του Εθνικού Συμβουλίου Ραδιοτηλεόρασης.
δ) Τα προβλεπόμενα για τη δημοσίευση στην Επίσης Εφημερίδα των ΕΚ.
Η εταιρία που ανέλαβε να υλοποιήσει τη Β' φάση του Προγράμματος (Α' εξάμηνο 2001) είναι η ΒΒDO Athens. Έχει ήδη προκηρυχθεί, σύμφωνα με τα ανωτέρω, διεθνής διαγωνισμός για την επιλογή Αναδόχου υλοποίησης της Γ' φάσης του Προγράμματος, που θα καλύψει το δεύτερο εξάμηνο του 2001.
3. Η αμοιβή της εταιρείας που είχε την ευθύνη της διαφημιστικής εκστρατείας για τη Β΄ φάση του ΕΠΕΠ ΕΥΡΩ ανέρχεται στο 12% επί του κόστους των εργασιών τρίτων.
4. Η εταιρεία έχει το δικαίωμα να αμοίβεται με ποσοστό 12% επί του κόστους των προβολών, αναμεταδόσεων και καταχωρίσεων των διαφημιστικών μηνυμάτων για το ΕΥΡΩ στα ΜΜΕ, όπως και σε κάθε εργασία που γίνεται από τρίτους.
Δ. Η επιλογή των ΜΜΕ, μέσω των οποίων πραγματοποιήθηκε η διαφήμιση, έγινε από την διαφημιστική εταιρεία (BBDO Athens) με οδηγίες που δόθηκαν από το ΥΠ.ΕΘ.Ο. Για τη διαμόρφωση του Προγράμματος Μέσων (Media Plan) και για την μέγιστη κάλυψη και αποτελεσματικότητα βασιστήκαμε στις ακόλουθες έρευνες:
- Media Services: για τη μελέτη της διαφημιστικής δραστηριότητας ανά κατηγορία.
- AGB & TNS: ανάλυση μέσων τηλεόρασης.
- South Monitor & North Monitor: αποκλειστική έρευνα της BGM με την Kappa Research για την απήχηση μέσων (τηλεόραση, έντυπα, ραδιόφωνο) Βόρειας Ελλάδος και Κρήτης.
- Bari Focus:απήχηση μέσων (τηλεόρασης, εφημερίδων, περιοδικών, ραδιοφώνου κινηματογράφου, υπαίθρια διαφήμιση).
Ε. Το συνολικό κόστος της Β΄ φάσης του ΕΠΕΠ Ευρώ (Α' εξάμηνο 2001) για την προβολή των διαφημιστικών μηνυμάτων στα ΜΜΕ (εκτός της παραγωγής τους), ανήλθε στο ποσό των 748.808,97 ΕΥΡΩ (255.156.657 δρχ.), εκ του οποίου το 30% διατέθηκε για την προβολή σε ΜΜΕ της περιφέρειας. Η χρήση των μέσων έγινε σύμφωνα με τις διατάξεις του άρθρου 9 του ν. 2328/95 που ορίζει τη συμμετοχή στην κατανομή της διαφημιστικής επένδυσης του Δημοσίου και ευρύτερου Δημοσίου Τομέα στα ΜΜΕ ως εξής:
- Ανά γεωγραφική κάλυψη : Πανελλαδικά Μέσα 70% - Επαρχιακά Μέσα 30%.
- Ανά κατηγορία Μέσου: Τηλεόραση 50% - Εφημερίδες 40% - Ραδιόφωνο 10%.
ΣΤ. Η διαφημιστική εκστρατεία καλύπτει όλη την Ελλάδα και όχι 14 νομούς. Λόγω περιορισμένων πόρων χρησιμοποιήθηκαν κυρίως τα ΜΜΕ πανελλαδικής εμβέλειας και σε τοπικό επίπεδο τα ΜΜΕ των νομών, στους οποίους εδρεύουν οι Περιφέρειες της χώρας. Επιπλέον, λήφθηκε υπόψη και το "μερίδιο φωνής" των μέσων σύμφωνα με σχετικές μετρήσεις. Επισυνάπτονται πίνακες με τα ΜΜΕ που χρησιμοποιήθηκαν ανά κατηγορία.
Ο Υπουργός
ΓΙΑΝΝΟΣ ΠΑΠΑΝΤΩΝΙΟΥ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
7. Στην με αριθμό 371/9-7-01 ερώτηση δόθηκε με το υπ΄ αριθμ. 737/1-8-01 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 371/9-7-01 την οποία κατέθεσε ο Βουλευτής κ. Νικ. Λέγκας, και η οποία αναφέρεται στην εφαρμογή του π.δ. 398/95 περί θητείας των Διευθυντών σχολικών μονάδων, σας γνωρίζουμε τα ακόλουθα:
1. Σύμφωνα με το άρθρο 8, παρ. 11γ΄ του ν. 2817/2000, στις θέσεις των Δ/ντών Σχολικών Μονάδων που κενούνται από 30 Ιουνίου, ημερομηνία λήξης της ισχύος των πινάκων επιλογής, μέχρι την 1η Σεπτεμβρίου που αρχίζει η ισχύς των νέων πινάκων επιλογής, διενεργούνται μεταθέσεις των υπηρετούντων στην ίδια θέση επί μία διετία τουλάχιστον. Προϋπόθεση για τις μεταθέσεις αυτές είναι η δήλωση προτίμησης των υποψηφίων για μετάθεση. Στις περιπτώσεις που για την ίδια θέση ενδιαφέρονται περισσότεροι αιτούντες, τηρείται η σειρά εγγραφής στον αξιολογικό πίνακα επιλογής.
2. Η ισχύς των αξιολογικών πινάκων επιλογής, οι οποίοι καταρτήσθηκαν το έτος 1997 έχει ήδη λήξει και δεν προβλέπεται από καμία διάταξη ότι δύναται να παραταθεί.
3. Επειδή διαπιστώθηκε αφενός η ανάγκη βελτίωσης του συστήματος επιλογής με την έκδοση νέου π.δ. το οποίο καταρτίζεται και σύντομα θα προωθηθεί, και αφετέρου προκειμένου να αποφευχθούν περαιτέρω προβλήματα, ιδίως στις μη πλεονεκτικές περιοχές με τις μετακινήσεις των Δ/ντών επί θητεία, αποφασίστηκε η πλήρωση των κενών θέσεων Δ/ντών σχολικών μονάδων να γίνει με αναπλήρωση σύμφωνα με το άρθρο 11 περ. Γ΄ του ν. 1566/85 και την παρ. 14 της αριθμ. Δ/5716/88 που κυρώθηκε με το ν. 1824/88.
4. Τέλος σύμφωνα με το άρθρο 11 κεφ. Β΄, παρ. 10 του ν. 1566/85 σε θέσεις που κενούνται κατά τη διάρκεια ισχύος των πινάκων τοποθετούνται νέοι διευθυντές κατά τη σειρά του πίνακα επιλογής.
5. Οι νυν Διευθυντές Σχολικών μονάδων, των οποίων η θητεία σύμφωνα με το ν. 2909/2-5-2001 έχει παραταθεί μέχρι 31-8-2002, είχαν το δικαίωμα της μη αποδοχής της παράτασης της θητείας τους καθόσον μάλιστα ενημερώθηκαν με ιδιαίτερο έγγραφο σε εκτέλεση της αρ. Δ2/3989/8-5-2001 εγκυκλίου του ΥΠΕΘΠ. Η παραίτηση των εκπαιδευτικών από τα καθήκοντα των Διευθυντών Σχολικών Μονάδων θα έχει ως επακόλουθο τη μη επιλογή τους για Αναπληρωτές Διευθυντές.
Ο Υφυπουργός
ΦΙΛΙΠΠΟΣ ΠΕΤΣΑΛΝΙΚΟΣ"
8. Στην με αριθμό 397/10-7-01 ερώτηση δόθηκε με το υπ' αριθμ. 208/31-7-01 έγγραφο από τον Υπουργό Εθνικής Οικονομίας η ακόλουθη απάντηση:
"Σε απάντηση της ερώτησης 379/10-7-01 που αναφέρεται στα μέτρα που πρέπει να ληφθούν για την ανακοπή της καθοδικής πορείας του Χρηματιστηρίου και την εν γένει ανάκαμψή του, σας γνωρίζουμε τα εξής:
Η αποτελεσματική λειτουργία της κεφαλαιαγοράς προϋποθέτει την ελεύθερη ζήτηση και προσφορά χρηματιστηριακών τίτλων υπό καθεστώς διαφάνειας. Η μεγάλη ανάπτυξη της ρευστότητας της χρηματιστηριακής αγοράς κατά το 1999 συνοδεύτηκε και από σημαντικές διακυμάνσεις των τιμών των μετοχικών τίτλων. Κατά την περίοδο Ιουλίου - Σεπτεμβρίου 1999 σημειώθηκε στην Ελληνική κεφαλαιαγορά ένας μεγάλος κύκλος υπεθέρμανσης και αυτοτροφοδοτούμενων προσδοκιών. Η λειτουργία τέτοιων κύκλων είναι βέβαια γνωστή από τη διεθνή εμπειρία, αλλά στην Ελλάδα η εμφάνιση του φαινομένου σε ευρεία κλίμακα υπήρξε πρωτόγνωρη: η ταχεία εισροή ρευστότητας ώθησε απότομα προς τα πάνω τις τιμές. Οι γρήγορες ανατιμήσεις προσήλκυσαν νέο κύμα ρευστότητας και ο κύκλος αυτοτροφοδοτήθηκε.
Ο κύκλος υπερθέμανσης και αυτοτροφοδοτούμενων προσδοκιών που σημειώθηκε στην Ελληνική κεφαλαιαγορά κατά το τρίτο τρίμηνο του 1999 είχε πολλαπλά αποτελέσματα, των οποίων η επίδραση παρέμεινε παρούσα για σημαντικό χρονικό διάστημα μετά την εκτόνωση του κύκλου αυτού. Πρώτον, επήλθε στρέβλωση στις τιμές πολλών μετοχών σε σχέση με την προσδοκώμένη κερδοφορία των εταιριών. Δεύτερον, επήλθε μια γενική προτίμηση του κοινού στην χρήση των χρηματιστηριακών τοποθετήσεων αναδεικνύεται σε μέσο και μακρό ορίζοντα. Τρίτον, επήλθε μια αποδιαφοροποίηση επενδυτικών χαρτοφυλακίων με τη συγκέντρωση των επιλογών των επενδυτών σε ολιγάριθμους τίτλους και την παρεπόμενη έκθεσή τους σε περιττό επενδυτικό κίνδυνο. Τέταρτον, παρατηρήθηκαν έντονα φαινόμενα επενδυτικού μιμητισμού που δεν προσανατόλισαν τους επενδυτές στη σωστή επιλογή αλλά στη "δημοφιλή τοποθέτηση" της στιγμής.
Πέραν των ανωτέρω η απελευθέρωση των αγορών αναδεικνύει νέες επενδυτικές ευκαιρίες και οδηγεί στην επέκταση της διεθνούς διαφοροποίησης των επενδυτικών χαρτοφυλακίων. Βεβαίως, ως αποτέλεσμα των εξελίξεων αυτών, οι εθνικές οικονομίες επηρεάζονται περισσότερο από τις επιδράσεις των διεθνών χρηματιστηριακών διακυμάνσεων. Επιπλέον, η απελευθέρωση των αγορών επιτείνει και τις αλληλεπιδράσεις μεταξύ των αγορών χρήματος, κεφαλαίου και συναλλάγματος. Η άνοδος των διακυμάνσεων των χρηματιστηριακών τιμών διεθνώς ενίοτε αποτρέπει τους επενδυτές, ιδιαιτέρως τους θεσμικούς επενδυτές με συντηρητικό επενδυτικό ορίζοντα, από την τοποθέτηση κεφαλαίων σε χρηματιστηριακές επενδύσεις.
Συνεχίζοντας το έργο αυτό οι εποπτεύουσες αρχές έχουν εξαγγείλει σειρά μέτρων για την προώθησην νέων προϊόντων και μέτρων στήριξης της αγοράς καθώς και τη διαφάνεια στις χρηματιστηριακές συναλλαγές, την εξασφάλιση επαρκούς βάθους της αγοράς, την εξομοίωσή της με τις αγορές της Ευρωπαϊκής Ένωσης και την ισότιμη συμμετοχή της στη διαμόρφωση της ενιαίας χρηματιστηριακής αγοράς.
Εξάλλου με μία σειρά από μέτρα που ήδη έχουν δρομολογηθεί αναμένεται να πραγματοποιηθούν σημαντικές περαιτέρω θεσμικές αλλαγές, όπως συγχώνευση ΧΠΑ με ΧΑΑ κατά το πρότυπο των ευρωπαϊκών αγορών, θεσμική αναβάθμιση του ιδίου του ΧΑΑ με την ολοκλήρωση του πλαισίου λειτουργίας του και την εκπόνηση συνολικού και εκτενούς κανονισμού λειτουργίας (Rule Book), που θα δημιουργεί συμβατικές δεσμεύσεις στα μέλη και στις εισηγμένες εταιρίες.
Παράλληλα με τον εκσυγχρονισμό των ήδη υφιστάμενων προϊόντων, προωθείται ήδη η ενεργοποίηση και προώθησην νέων αγορών και προϊόντων όπως είναι η ΝΕΧΑ, η ΕΑΓΑΚ (ΕΛΠΙΣ, ΕΚΑΑ και ΕΧΑΑ), η δευτερογενής εισαγωγή μετοχών ξένων εταιρειών στο Ελληνικό Χρηματιστήριο, η εισαγωγή νέων δεικτών, εθνικών και περιοχής.
Περαιτέρω προσπάθεια πρόκειται να γίνει για την προώθηση της χρηματιστηριακής ιδέας και παιδείας Ελλήνων επενδυτών. 'Ηδη έχει δρομολογηθεί η δημιουργία Μονάδας Υποστήριξης Επενδυτικού Κοινού (Ηelp-Desk Unit), που παρέχει χρήσιμες πληροφορίες στους επενδυτές ως προς τη λειτουργία του Χρηματιστηρίου, δωρεάν - μέσω τηλεφώνου, fax, e-mail, εντύπων.
Τα παραπάνω μέτρα σε συνδυασμό με τη συνεχή και ενεργό προληπτική και κατασταλτική εποπτεία των αρμόδιων φορέων της Κεφαλαιαγοράς και δοθείσης της συνεχούς βελτίωσης των βασικών μεγεθών της Ελληνικής οικονομίας και των εισηγμένων στο Χρηματιστήριο εταιρειών, δημιουργούν θετικές μακροπρόθεσμες προοπτικές για την Ελληνική κεφαλαιαγορά.
Ο Υπουργός
ΓΙΑΝΝΟΣ ΠΑΠΑΝΤΩΝΙΟΥ"
9. Στην με αριθμό 398/10-7-01 ερώτηση δόθηκε με το υπ' αριθμ. 742/1-8-01 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση 398/10-7-01 την οποία κατέθεσε ο Βουλευτής κ. Φ. Κουβέλης και η οποία αναφέρεται στην κατάργηση του Αναπληρωτή Δ/ντή του 2ου Γυμνασίου Ταύρου, κ. Ζάνη Νικολάου, σας γνωρίζουμε τα εξής:
α) Ο Προϊστάμενος της Α΄ Δ/νσης Δ.Ε. Αθήνας με την αριθμ. 5910/30-8-00 Απόφαση σε εκτέλεση της αριθμ. 54/29-8-00 πράξης του οικείου ΠΥΣΔΕ, ανέθεσε την προσωρινή άσκηση καθηκόντων Δ/ντού Σχολείου στον κ. Ζάνη Νικόλαο, εκπαιδευτικό, κλάδου ΠΕ03 Μαθηματικών, στο 2ο Γυμνάσιο Ταύρου, βασιζόμενο στις διατάξεις του άρθρου 11Α' περίπτωση, παρ. 2 - 5 του ν. 1566/1985, σε συνδυασμό με τις διατάξεις της Ε΄ περίπτωσης παρ. 1 του ιδίου άρθρου και νόμου, καθώς και με τα οριζόμενα από την υπ' αριθμ . Δ2/9352/30-8-2000 εγκύκλιο του ΥΠΕΠΘ.
β) Σύμφωνα με την αριθμ. Δ4/292/5-7-00 Υπουργική Απόφαση του ΥΠΕΠΘ με θέμα: "Συγχώνευση και κατάργηση σχολικών μονάδων Δευτεροβάθμιας Εκπαίδευσης", συγχωνεύθηκαν από το σχολικό έτος 2000 - 2001 διάφορες σχολικές μονάδες Δευτεροβάθμιας Εκπαίδευσης χωρίς μείωση του αριθμού των οργανικών θέσεων εκπαιδευτικού προσωπικού Δευτεροβάθμιας Εκπαίδευσης. Κατά συνέπεια, τρεις Δ/ντές Σχολικών Μονάδων έμειναν εκτός Σχολείων ασκήσεως διευθυντικών καθηκόντων καθότι τα Σχολεία στα οποία είχαν τοποθετηθεί ως Διευθυντές, συγχωνεύθηκαν με άλλα, της ίδιας βαθμίδας με αυτά Σχολεία. Οι εν λόγω Διευθυντές είχαν επιλεγεί και τοποθετηθεί στα καταργηθέντα λόγω συγχώνευσης Σχολεία "ως Διευθυντές με τετραετή θητεία", κατά τα οριζόμενα από τις σχετικές διατάξεις του π.δ. 398/1995 και του ν. 2413/1996, η θητεία των οποίων λήγει την 31-8-2001.
γ) Το ΠΥΣΔΕ Α' Αθήνας μετά την κοινοποίηση της αριθμ. Δ4/292/5-7-00 Υπουργικής Απόφασης, με την αριθμ. 61/8-9-00 πράξη του, πρότεινε την άσκηση Διευθυντικών καθηκόντων από 1-9-00 μέχρι 31-8-01, σε σχολεία στους τρεις (3) εκπαιδευτικούς της περιφέρειας αρμοδιότητάς του οι οποίοι, άνευ υπαιτιότητάς τους, έχασαν τη Διευθυντική τους θέση. Μεταξύ αυτών και ο κ. Μενεξής Στυλιανός, κλάδου ΠΕ03 Μαθηματικών στον οποίο το εν λόγω ΠΥΣΔΕ πρότεινε την άσκηση καθηκόντων Διευθυντή στο 2ο Γυμνάσιο Ταύρου (καθόσον το 3ο Γυμνάσιο Δάφνης στο οποίο υπηρετούσε ως Διευθυντής, συγχωνεύθηκε με το 1ο Γυμνάσιο Δάφνης).
Η ανωτέρω ενέργεια έγινε για λόγους χρηστής διοίκησης, δεδομένου ότι κρίθηκε σκόπιμο και δίκαιο από το ΠΥΣΔΕ Α' Αθήνας, να αποκατασταθούν οι εκπαιδευτικοί που λόγω κατάργησης και συγχώνευσης σχολείων έχασαν τη διευθυντική τους θέση.
Ο Υφυπουργός
ΦΙΛ. ΠΕΤΣΑΛΙΝΙΚΟΣ"
10. Στην με αριθμό 405/10-7-01 ερώτηση δόθηκε με το υπ΄ αριθμ. 1126/3-8-01 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Απαντώντας στην ερώτηση 405/10-7-01 του Βουλευτή κ. Παναγιώτη Λαφαζάνη, κάνοντας χρήση των στοιχείων που μας διέθεσε η Τράπεζα της Ελλάδος και η Ένωση Ελληνικών Τραπεζών, σας γνωρίζουμε τα εξής:
1. Το επίπεδο των επίσημων επιτοκίων με τα οποία ασκείται η ενιαία νομισματική πολιτική στις χώρες της ζώνης του ευρώ, στην οποία συμμετέχει και η Ελλάδα από 1-1-2001, δεν προσδιορίζεται σε εθνικό επίπεδο αλλά από την Ευρωπαϊκή Κεντρική Τράπεζα (ΕΚΤ), η οποία αποφασίζει για την κατεύθυνση της ενιαίας νομισματικής πολιτικής στη ζώνη του ευρώ. Οι εκάστοτε μεταβολές των επιτοκίων της ΕΚΤ μεταδίδονται μέσω των μηχανισμών της αγοράς στα τραπεζικά επιτόκια (επιτόκια καταθέσεων και χορηγήσεων) σε κάθε Χώρα. Ειδικότερα ως προς τα επιτόκια καταθέσεων, έχει επέλθει ουσιαστική σύγκλιση του επιπέδου τους στις χώρες της ζώνης του ευρώ. αλλά εξακολουθούν να υπάρχουν μικρές αποκλίσεις μεταξύ τους, οι οποίες αντανακλούν διαφορές που εξακολουθούν να υπάρχουν στο πλαίσιο λειτουργίας των τραπεζών, τις συνθήκες ανταγωνισμού, καθώς και διαφοροποιήσεις σχετικές με παρεχόμενες πρόσθετες υπηρεσίες στους καταθέτες. Ως εκ τούτου, δεν υπάρχει απόλυτη συγκρισιμότητα του ύψους των επιτοκίων καταθέσεων στις διάφορες χώρες, αλλά ούτε και στην ίδια χώρα μεταξύ των επιτοκίων που προσφέρουν οι επιμέρους τράπεζες. Στην ελληνική αγορά για παράδειγμα ο ανταγωνισμός μεταξύ των τραπεζών έχει οδηγήσει στην προσφορά σειράς αποταμιευτικών προϊόντων, με διαφορετικά χαρακτηριστικά το καθένα, πέρα από τη διαφοροποίηση που υπάρχει στα προσφερόμενα επιτόκια στις καταθέσεις τους. 
2. Ο συνημμένος Πίνακας (1) εμφανίζει το μέσο επιτόκιο καταθέσεων ταμιευτηρίου και τον ετήσιο ρυθμό πληθωρισμού (με βάση τον Εναρμονισμένο ΔΚΤ) για την Ελλάδα στην περίοδο Ιανουαρίου-Μαΐου 2001 Επίσης, εμφανίζει το μέσο επιτόκιο των καταθέσεων μιας ημέρας και των καταθέσεων υπό προειδοποίηση μέχρι 3 μηνών(κατηγορίες καταθέσεων στις οποίες εντάσσονται και οι καταθέσεις ταμιευτηρίου στις διάφορες χώρες της ζώνης του ευρώ) καθώς και τον ετήσιο ρυθμό πληθωρισμού (επίσης με βάση τον ΕνΔΚΤ) στη ζώνη του ευρώ Από τον Πίνακα αυτό είναι φανερό ότι τόσο στην Ελλάδα όσο και στις άλλες χώρες της ζώνης του ευρώ τα πραγματικά επιτόκια των καταθέσεων αυτών είναι σε αυτήν την περίοδο αρνητικά. Θα πρέπει όμως να ληφθεί υπόψη ότι οι καταθέσεις ταμιευτηρίου δεν αποτελούν τη μοναδική κατηγορία καταθέσεων στην οποία τοποθετούνται οι αποταμιεύσεις του κοινού. Επιπλέον, οι εν λόγω καταθέσεις χρησιμοποιούνται και για τη διενέργεια πληρωμών (ιδίως πάγιων εντολών πληρωμών) και γι΄ αυτό το λόγο οι καταθέτες είναι δυνατόν να αποδεχθούν στην συγκεκριμένη κατηγορία καταθέσεων για ορισμένες περιόδους και αρνητικές πραγματικές αποδόσεις. Υπάρχει πάντοτε η δυνατότητα για τους αποταμιευτές να εξασφαλίσουν θετικές πραγματικές αποδόσεις στα κεφάλαιά τους μέσω εναλλακτικών τοποθετήσεων (π.χ. repos, καταθέσεις προθεσμίας, μερίδια αμοιβαίων κεφαλαίων διαθεσίμων) ορισμένες από τις οποίες αυξάνονται με ιδιαίτερα υψηλούς ρυθμούς. Στην κατηγορία των repos για παράδειγμα, ο δωδεκάμηνος ρυθμός αύξησής τους διαμορφώθηκε σε 95% τον Ιούνιο του 2001, δηλαδή το υπόλοιπό τους διπλασιάσθηκε σχεδόν στη δωδεκάμηνη περίοδο Ιουλίου 2000-Ιουνίου 2001. 
3. Εξάλλου, θα πρέπει να ληφθεί υπόψη ότι η μείωση των επιτοκίων που ήταν αναπόφευκτη λόγω της σύγκλισής τους προς το επίπεδο των επιτοκίων στη ζώνη του ευρώ, δεν αφορά μόνο τα επιτόκια των τραπεζικών καταθέσεων αλλά και εκείνα των τραπεζικών χορηγήσεων Για παράδειγμα, στην περίοδο Ιανουαρίου 2000-Ιουνίου 2001 το μέσο επιτόκιο των στεγαστικών δανείων μειώθηκε από 11,7% σε 6,5%, των καταναλωτικών δανείων από 19,9% σε 13,3% και των βραχυπρόθεσμων δανείων προς τις επιχειρήσεις από 14,2% σε 8,6%. Επομένως έχουν υπάρξει σημαντικά οφέλη για τα νοικοκυριά και τις επιχειρήσεις και την οικονομία γενικότερα από τη μείωση του κόστους εξυπηρέτησης των σχετικών δανείων. 
4. Η αναφορά της Ερώτησης, στο ότι οι τράπεζες συμπεριφέρονται ως καρτέλ, αυτή διαψεύδεται από την πραγματικότητα της συνεχούς μείωσης των επιτοκίων και τον συνεχή ανταγωνισμό των τραπεζών για την δημιουργία νέων ελκυστικών τραπεζικών προϊόντων.
Ο Υπουργός
Γ. ΠΑΠΑΝΤΩΝΙΟΥ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
11. Στην με αριθμό 421/11-7-01 ερώτηση δόθηκε με το υπ'αριθμ. 4341/6-8-01 έγγραφο από τον Υπουργό Ανάπτυξης η ακόλουθη απάντηση:
"Σε απάντηση της ερώτησης 421/11-7-01 που κατατέθηκε στη Βουλή από τον Βουλευτή κ. Γ. Τσούρνο σας γνωρίζουμε ότι για το θέμα της ανέγερσης Σχολής Τουριστικών Επαγγελμάτων στο Ναύπλιο, έχει κατατεθεί φάκελος με αίτημα στην Περιφέρεια Πελοποννήσου και στην Νομαρχιακή Αυτοδιοίκηση Αργολίδος ο οποίος περιέχει: 
- Κτιριολογικό Διάγραμμα Πρότυπης Σχολής Τουριστικής Εκπαίδευσης
- Έκθεσης Σκοπιμότητας του έργου
- Εμπειρική Οικονομοτεχνική Μελέτη Προϋπολογισμού του έργου και 
- Απόσπασμα Πρακτικών του Δ. Σ των ΣΤΕ με θέμα "Ένταξη έργων που αφορούν τα Εκπαιδευτήρια των ΣΤΕ στα ΠΕΠ". 
Προκειμένου να εξασφαλιστούν οι αναγκαίοι πόροι στα πλαίσια του Γ΄ Κ.Π.Σ. από το Π.Ε.Π. - Πελοποννήσου ύψους 2,6 δισ (δρχ) και το Ναύπλιο να αποκτήσει μια Πρότυπη Τουριστική Σχολή που θα συμβάλλει στην ανάπτυξη της περιοχής και του Νομού γενικότερα ενώ παράλληλα θα λυθεί οριστικά το στεγαστικό πρόβλημα που αντιμετωπίζει η εκπαιδευτική μονάδα του Ναυπλίου.
Μέχρι σήμερα δεν έχουμε λάβει καμία απάντηση σχετικά με το θέμα από την Περιφέρεια Πελοποννήσου πλην όμως έχουν προγραμματιστεί σε συνεργασία με την Νομαρχία Αργολίδας όλες οι απαραίτητες ενέργειες που απαιτούνται και η υποβολή του Αρχικού τεχνικού Δελτίου του έργου.
Ο Υπουργός
Ν. ΧΡΙΣΤΟΔΟΥΛΑΚΗΣ"
12. Στην με αριθμό 415/10.7.01 ερώτηση δόθηκε με το υπ' αριθμ. 4299/18.2.01 έγγραφο από τον Υφυπουργό Οικονομικών η ακόλουθη απάντηση:
"Σε απάντηση της με αριθμό 415/10.7.2001 ερώτησης που κατέθεσε στη Βουλή των Ελλήνων ο Βουλευτής κ. Ιωάννης Λαμπρόπουλος, από πλευράς δικής μας αρμοδιότητας, σας πληροφορούμε τα εξής:
Σύμφωνα με τις διατάξεις του ν.1217/81 οι κοινοτικοί φύλακες (και ήδη Αγροφύλακες) εξελίσσονται στο 10ο βαθμό στον οποίο αντιστοιχούσε βασικός μισθός 13.880 δρχ. χωρίς να έχουν καμία περαιτέρω μισθολογική εξέλιξη.
Αργότερα, σύμφωνα με τις διατάξεις του ν.1505/84 κατατάχθηκαν απευθείας στο εισαγωγικό μισθολογικό κλιμάκιο του κλάδου τους, δηλαδή στο 28ο Μ.Κ. του κλάδου ΣΕ, στο οποίο αντιστοιχούσε βασικός μισθός 25.000 δρχ., με αποτέλεσμα να έχουν σημαντική διαφορά αποδοχών.
Επίσης με την αριθμ. 2025680/2971/0022/23.3.89 κοινή υπουργική απόφαση, που κυρώθηκε με το άρθρο 8 του ν.1859/89, οι ανωτέρω εξελίσσονται στην κατηγορία που ανήκουν σε τέσσερα (4) μισθολογικά κλιμάκια πέραν εκείνου που είναι καταταγμένοι με τις διατάξεις του άρθρου 23 του ν. 1505/84.
Με τις διατάξεις του νέου μισθολογίου (ν.2470/97) "Αναμόρφωση μισθολογίου προσωπικού της Δημόσιας Διοίκησης και άλλες συναφείς διατάξεις" και ειδικότερα του άρθρου 21 οι αγροφύλακες και οι αρχιφύλακες και οι αρχιφύλακες Αγροφυλακής, που βάσει ειδικών διατάξεων έχουν περιορισμένη εξέλιξη ή διαβάθμιση, εξελίσσονται στον ίδιο αριθμό μισθολογικών κλιμακίων που ορίζεται από τις ειδικές αυτές διατάξεις, με αφετηρία το εισαγωγικό της κατηγορίας στην οποία ανήκουν δηλαδή το 36ο Μ.Κ. με βασικό μισθό 125.400 δρχ.
Τέλος, σας πληροφορούμε ότι η αλλαγή του μισθολογικού καθεστώτος του εν λόγω υπαλλήλων, ανάγεται στην ευχέρεια του καθ' ύλην αρμόδιου Υπουργού.
Ο Υφυπουργός
ΓΕΩΡΓΙΟΣ ΔΡΥΣ"
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 2 Νοεμβρίου 2001.
Α. Επίκαιρες Ερωτήσεις Πρώτου Κύκλου (Άρθρα 129 παρ. 2 και 3, 130 παρ. 2 και 3 Καν. Βουλής)
1. Η με αριθμό 90/31.10.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Στυλιανού Παπαθεμελή προς τον Υπουργό Εθνικής Παιδείας και Θρησκευμάτων, σχετικώς με τις προθέσεις του Υπουργείου να αναθεωρήσει την εγκύκλιό του, βάσει της οποίας δικαιούνται, κατά τις Εθνικές Εορτές, να κρατούν την Ελληνική Σημαία, αριστούχοι αλλοδαποί μαθητές.
2. Η με αριθμό 82/5/29.10.2001 επίκαιρη ερώτηση του Βουλευτή της Νέας Δημοκρατίας κ. Εμμανουήλ Κεφαλογιάννη προς τον κ. Πρωθυπουργό, σχετικώς με τις προθέσεις της Κυβέρνησης να αποκλείσει με νομοθετική ρύθμιση, τη συμμετοχή υπεράκτιων εταιρειών σε δημόσια έργα, κρατικές προμήθειες κλπ.
3. Η με αριθμό 88/31.10.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικώς με τη λήψη μέτρων για την επίλυση του προβλήματος της σχολικής στέγης, στα δημόσια σχολεία, Δευτεροβάθμιας Εκπαίδευσης της Θεσσαλονίκης.
4. Η με αριθμό 89/31.10.2001 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Παναγιώτη Λαφαζάνη προς τους Υπουργούς Εμπορικής Ναυτιλίας, Ανάπτυξης, σχετικώς με το πρόσφατο εργατικό ατύχημα στη ναυπηγοεπισκευαστική ζώνη Σαλαμίνας, την άμεση διαλεύκανση της υπόθεσης κλπ.
Β. Επίκαιρες Ερωτήσεις Δευτέρου Κύκλου (Άρθρο 130 παρ. 2 και 3 Καν. Βουλής)
1. Η με αριθμό 91/31-10-2001 επίκαιρη ερώτηση του Βουλευτή της Νέας Δημοκρατίας κ. Σωτήρη Χατζηγάκη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με την επίλυση του στεγαστικού προβλήματος των Ελλήνων Ποντίων στη Φαρκαδόνα Τρικάλων.
2. Η με αριθμό 87/31.10.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Εθνικής Παιδείας και Θρησκευμάτων, σχετικώς με την αντιμετώπιση των προβλημάτων των σχολείων της Δευτεροβάθμιας Εκπαίδευσης στο Νομό Αιτωλοακαρνανίας.
3. Η με αριθμό 92/31.10.2001 επίκαιρη ερώτηση του Ανεξάρτητου Βουλευτή κ. Γεωργίου Καρατζαφέρη προς τον Υπουργό Τύπου και Μέσων Μαζικής Ενημέρωσης, σχετικώς με τις διαδικασίες για τη χορήγηση αδειών σε ραδιοφωνικούς σταθμούς.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου.
Πρώτη είναι η με αριθμό 76/29-10-2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Στυλιανού Παπαθεμελή προς τον Υπουργό Εθνικής Παιδείας και Θρησκευμάτων, σχετικώς με την απόφαση του Υπουργείου η οποία αναγνωρίζει τους Μάρτυρες του Ιεχωβά ως γνωστή θρησκεία, με την προσωνυμία "Χριστιανοί Μάρτυρες του Ιεχωβά".
Η επίκαιρη ερώτηση του κ. Παπαθεμελή έχει ως εξής : 
"Κατά το προ ημερών συνέδριό τους οι Χιλιαστές πανηγύρισαν την αναγνώρισή τους με απόφαση του Υπουργείου Εθνικής Παιδείας και Θρησκευμάτων ως "γνωστής θρησκείας" και δη ως "Χριστιανών Μαρτύρων του Ιεχωβά". Αυτό όταν σε πολλές ευρωπαϊκές χώρες λαμβάνονται δρακόντεια μέτρα κατά των νεοφανών αιρέσεων ("σεκτών") ....
ΣΤΥΛΙΑΝΟΣ -ΑΓΓΕΛΟΣ ΠΑΠΑΘΕΜΕΛΗΣ : Εντός παρενθέσεως.
ΠΡΟΕΔΡΕΥΩΝ (Κωνσταντίνος Γείτονας): Ναι, εντός παρενθέσεως, κύριε Παπαθεμελή. Ξέρουμε όλοι κάτι από "σέκτες". 
...όπως τα νομοθετικά και άλλα στη Γαλλία. ( Εκτενώς Monde Diplomatique , Μάιος 2001).
Εξ΄ άλλου το Ευρωπαϊκό Δικαστήριο θεωρεί του Χιλιαστές "αμφισβητούμενη θρησκεία", ενώ τα Συμβούλια Επικρατείας Γαλλίας και Γερμανίας αποφάνθηκαν ότι είναι "μη ανεγνωρισμένη Θρησκεία". Εδώ σωρεία αποφάσεων των πολιτικών δικαστηρίων αποφαίνεται παγίως ότι δεν αποτελούν γνωστή θρησκεία, ενώ το Συμβούλιο Επικρατείας θεωρεί ότι δεν είναι Χριστιανοί. Η όποια διχοστασία πολιτικών δικαστηρίων Συμβουλίου Επικρατείας δύναται να επιλυθεί μόνον από το Ανώτατο Ειδικό Δικαστήριο του άρθρου 100 του Συντάγματος. Εν πάση περιπτώσει, αρμόδια να αποφανθούν περί του τι είναι οι Χιλιαστές είναι μόνον τα δικαστήρια και όχι η διοίκηση, η οποία δεσμεύεται από την διαπλαστική ενέργεια του δεδικασμένου.
Άρα η απόφαση Α3/102/13.8.2001 είναι παράνομη και πρέπει να ανακληθεί.
Ερωτάται, τι θα πράξει το Υπουργείο;"
Θα απαντήσει ο Υπουργός Εθνικής Παιδείας και Θρησκευμάτων κ. Ευθυμίου.
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Είναι περίληψη της ερωτήσεώς μου.
ΠΡΟΕΔΡΕΥΩΝ (Κωνσταντίνος Γείτονας): Κύριε Παπαθεμελή, είναι η διατύπωση της ερώτησης κατά τον Κανονισμό. Αλλιώς δεν θα μπορούσε να εισαχθεί προς συζήτηση. Για να ακριβολογώ και εγώ, όπως πάντα και εσείς ακριβολογείτε.
Ορίστε, κύριε Υπουργέ, έχετε το λόγο.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κύριε συνάδελφε, στην ανεπτυγμένη ερώτησή σας και όχι στην περίληψη, υπάρχει ένα θέμα ουσίας που είναι ότι ιδίως μετά την κατάρρευση των ανατολικών καθεστώτων, η ανθρωπότητα έχει μπει παγκόσμια σε μια κρίση ορατή, μια κρίση που συνδέεται και με κρίση αξιών, με κρίση νοήματος ζωής, έτσι ώστε πράγματι να παρατηρείται στο σύνολο του σημερινού κόσμου μια αναβίωση, μια αναρρίπιση παραδόξων "σεκτών" όπως και εσείς προσδιορίσατε σε εισαγωγικά, οι οποίες ενέχουν πάρα πολλές φορές και ουσιωδώς επικίνδυνα στοιχεία για τη δημοκρατική συγκρότηση των πολιτευμάτων και για την κοινωνική ζωή των χωρών.
Υπάρχουν δύο θεμελιώδεις τρόποι να αντιμετωπιστούν αυτά ως κρίση νοήματος ζωής και αξιών: το ένα είναι η ολόπλευρη δράση της δημοκρατικής πολιτείας, ώστε να προσανατολίζει αξιακά τους πολίτες της, να δίνει νόημα και αξία στους θεσμούς, νόημα και αξία στη ζωή και ιδίως στις νέες γενιές. Αυτό το επιχειρεί η πολιτεία με το σύνολο των δράσεών της και καθένας από εμάς με το σύνολο του παραδείγματός του. 
Το δεύτερο σκέλος είναι το σκέλος που αφορά τις εκκλησίες συγκεκριμένα στη χώρα μας την Εκκλησία της Ελλάδας, η οποία έχει την ολόπλευρη αρωγή του κράτους, της πολιτείας ώστε να επιτελεί το πνευματικό της έργο, να δίνει τη μάχη της συνείδησης, τη μάχη των αξιών, να κερδίζει ψυχές και να πείθει για τα περιεχόμενα της πίστης, όπως αυτή προσδιορίζεται από το ορθόδοξο δόγμα. Αλλά όλα αυτά συντελούνται σε μια κοινή απαράβατη θεμελιώδη αρχή. Ότι συντελούνται σ' ένα κράτος δικαίου, σε ένα κράτος στο οποίο προσδιορίζει ο νόμος και αυτές οι θεμελιώδεις αρχές, τις συμπεριφορές της πολιτείας και τις συμπεριφορές των πολιτών.
Συγκεκριμένα το δικαίωμα της θρησκευτικής ελευθερίας κατοχυρώνεται και προστατεύεται από τις διατάξεις του άρθρου 13 του Συντάγματος και τις διεθνείς συμβάσεις ιδίως στο άρθρο 9 της σύμβασης για την προάσπιση των δικαιωμάτων των ανθρώπων και των ελευθεριών. Οι συμβάσεις αυτές έχουν κυρωθεί από την Ελλάδα, αποτελούν αναπόσπαστο μέρος του εσωτερικού της δικαίου και υπερισχύουν κάθε άλλης αντίθετης διάταξης νόμου, όπως ρητά ορίζει το άρθρο 28 παράγραφος 1 του Συντάγματος.
Απόρροια και παρακολούθημα του συνταγματικώς κατοχυρωμένου ατομικού δικαιώματος της θρησκευτικής ελευθερίας, αποτελεί το δικαίωμα κάθε προσώπου και ασφαλώς και κάθε θρησκευτικής συσσωματεύσεως να αυτοπροσδιορίζεται. Η προσωνυμία "Χριστιανοί μάρτυρες του Ιεχωβά" είναι ακριβώς η επωνυμία με την οποία αυτοπροσδιορίζονται οι ίδιοι και έχει γίνει δεκτή ως επωνυμία των νομικών εκείνων προσώπων που έχουν συσταθεί με δικαστικές αποφάσεις των αρμοδίων προς τούτο πολιτικών δικαστηρίων. (Απόφαση Πολυμελούς Πρωτοδικείου Αθηνών 520/89). Και σύμφωνα με τον αριθμό 59/1995 απόφαση του Ευρωπαϊκού Δικαστηρίου Ανθρωπίνων Δικαιωμάτων, το δικαίωμα στην ελευθερία της θρησκείας, αποκλείει οποιαδήποτε εκτίμηση από την πλευρά του κράτους πάνω στη νομιμότητα των θρησκευτικών πεποιθήσεων, ή πάνω στον τρόπο έκφρασής τους.
Και επίσης, καταλήγω κύριε Πρόεδρε, από το Συμβούλιο της Επικρατείας έχει γίνει παγίως δεκτό με τις αποφάσεις 2105, 2106, ότι το δόγμα των μαρτύρων του Ιεχωβά έχει δοξασίες φανερές και ευρέως γνωστές και επομένως τηρεί τις προϋποθέσεις της κατά το Σύνταγμα γνωστής θρησκείας και τούτο ανεξαρτήτως σχέσεώς του με την Ανατολική Ορθόδοξη Χριστιανική Θρησκεία ή άλλες θρησκείες. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Παπαθεμελής έχει το λόγο.
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Έχω την αίσθηση ότι ο Υπουργός Παιδείας έχει ατυχήσει εντελώς με αυτά τα οποία είπε. Η μείζων πρότασή του, δηλαδή η γενική θεωρία περί πολιτείας, δημοκρατίας, Ορθόδοξης Εκκλησίας, είναι εν μέρει σωστή.
Η ελάσσων πρότασή του δεν έχει σχέση με τη μείζονα πρότασή του. Το συμπέρασμα στο οποίο κατέληξε είναι εντελώς αυθαίρετο.
Εδώ μιλάμε για συγκεκριμένα πράγματα. Κατ' αρχήν έχει υπάρξει μία διχοστασία ανάμεσα στα πολιτικά δικαστήρια της χώρας και στο Συμβούλιο της Επικρατείας. Τα πολιτικά δικαστήρια με παγία νομολογία -αλλά το Συμβούλιο της Επικρατείας με μία απόφαση και επομένως όχι με παγία νομολογία, ούτε καν με νομολογία- τα πολιτικά, λοιπόν, δικαστήρια δέχονται ότι δεν είναι γνωστή θρησκεία προστατευόμενη από το νόμο. Το Συμβούλιο της Επικρατείας το οποίο δέχεται ότι είναι γνωστή θρησκεία δεν δέχεται την ονομασία τους ως χριστιανών μαρτύρων. 
Η θεωρία περί αυτοπροσδιορισμού την οποία μας εισάγει ο Υπουργός Παιδείας είναι εν πολλοίς πρωτότυπη. Έχει ξεκινήσει από μία διαδικασία της ΟΑΣΕ. Δεν έχει γίνει δεκτή πουθενά ακόμη η θεωρία του αυτοπροσδιορισμού, διότι αν φθάσουμε στη θεωρία του αυτοπροσδιορισμού τότε θα τρελαθούμε όλοι. 
Ήθελα δε, να υποδείξω στον κύριο Υπουργό να διαβάσει ορισμένα πράγματα. Μάλιστα μπορεί να διαβάσει αυτό το αφιέρωμα της Monde diplomatique το άρθρο του Μπρούνο Φουσερώ, ενός κορυφαίου ερευνητή για τα θέματα των παραθρησκειών -αυτό έχει δημοσιευθεί και στην "ΚΥΡΙΑΚΑΤΙΚΗ ΕΛΕΥΘΕΡΟΤΥΠΙΑ", δεν έχω την ημερομηνία της πρόχειρη, αλλά μπορώ να το στείλω στον Υπουργό- για να δει τι αποφάσεις έχουν ληφθεί στη Γαλλία και στη Γερμανία. Να λάβει δε υπόψη του ότι αυτό που λέει στην απόφασή του - την περίεργη αυτή απόφαση, η οποία έχει χαρακτήρα επιστολιμαίας μορφής, διότι στέλνουν γράμμα στο δικηγόρο των Χιλιαστών από το Υπουργείο Παιδείας για να αναγνωρίσουν ως δήθεν Χριστιανούς τους Χιλιαστές- έρχεται σε αντίθεση με την απόφαση του Ευρωπαϊκού Δικαστηρίου, το οποίο Ευρωπαϊκό Δικαστήριο χαρακτηρίζει τους Χιλιαστές αμφισβητούμενη θρησκεία, Religion Refragable ...
ΠΡΟΕΔΡΕΥΩΝ (Κωνσταντίνος Γείτονας): Ελληνικά, κύριε Παπαθεμελή, για να καταλαβαίνουν και οι πολίτες που μας ακούν.
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Το λέω, κύριε Πρόεδρε, "αμφισβητούμενη θρησκεία". 
Το Συμβούλιο της Επικρατείας της Γερμανίας με αλλεπάλληλες αποφάσεις του ...
ΠΡΟΕΔΡΕΥΩΝ (Κωνσταντίνος Γείτονας): Κύριε Παπαθεμελή, παρακαλώ κλείστε με μία φράση. 
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: ... από τις οποίες τελευταία του το 1997, το Συμβούλιο της Επικρατείας της Γαλλίας ... 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Παπαθεμελή, τελειώστε.
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Αυτό, κύριε Υπουργέ, είναι πανευρωπαϊκή πρωτοτυπία. Και θέλω να σας θυμίσω ότι η απόφασή σας αυτή είναι παράνομη, διότι δεν μπορεί δεν δικαιούται να αποφανθεί η διοίκηση. Σε περίπτωση διχοστασίας πολιτικών δικαστηρίων και Συμβουλίου της Επικρατείας αρμόδιο είναι το Ανώτατο Ειδικό Δικαστήριο του άρθρου 100. Εκεί να στείλετε την υπόθεση. Δεν μπορεί να αποφανθεί ως διοίκηση περί του ποιος είναι θρησκεία και περί του ποιος δεν είναι θρησκεία. Υπό τα δεδομένα αυτά η απόφαση είναι παράνομη και πρέπει να ανακληθεί. 
ΠΡΟΕΔΡΕΥΩΝ (Κωνσταντίνος Γείτονας): Ο Υπουργός Εθνικής Παιδείας και Θρησκευμάτων έχει το λόγο.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Επισημαίνω και πάλι, κύριε Παπαθεμελή, ότι η θέση του Υπουργείου εδράζεται σε καθαρώς νομικές αποφάσεις, είτε των εθνικών δικαστηρίων ...
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Σας παραπλανούν, κύριε Υπουργέ.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Παπαθεμελή, αφήστε τον κύριο Υπουργό να πει τον αντίλογο. Σας ακούσαμε. 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Θα μου επιτρέψετε να πω ότι η θέση του Υπουργείου εδράζεται στην απόφαση του Μονομελούς Πρωτοδικείου Αθηνών 520/89, στην απόφαση του Ευρωπαϊκού Δικαστηρίου Ανθρωπίνων Δικαιωμάτων και σε αποφάσεις του Συμβουλίου της Επικρατείας.
Προσθετικώς θέλω να πω ότι μέσα σε αυτό το νομικό πλέγμα και των εθνικών δικαστηρίων και των διεθνών συμβάσεων τις οποίες έχει κυρώσει η χώρα μας και άρα βάσει του Συντάγματος είμαστε υποχρεωμένοι να τις ακολουθούμε, προέκυψε η εξής λογική επαγωγή, η οποία επικυρώθηκε οριστικά με το έγγραφο που γνωρίζετε του Συνηγόρου του Πολίτη. Όπως σημειώνει το έγγραφο του Συνηγόρου του Πολίτη, έγγραφο με αριθμό πρωτοκόλλου 12597/31-8-2000, το οποίο έχει κοινοποιηθεί στο Υπουργείο, τίθεται το θέμα ως εξής. "Εάν οι μάρτυρες του Ιεχωβά είναι Χριστιανοί ή όχι, είναι ζήτημα καθαρώς θεολογικής φύσεως, στερείται εννόμων συνεπειών και κατά τούτο το θέμα δεν είναι δυνατόν να απασχολήσει τη διοίκηση, πολλώ μάλλον δεν είναι δυνατόν να στηρίξει διοικητικές πράξεις, οι οποίες θα περιορίζουν θρησκευτική ελευθερία".
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Δεν είναι έργο της διοίκησης.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Θα με αφήσετε να ολοκληρώσω, κύριε Παπαθεμελή, διότι σας διαφεύγει προφανώς και στα ευρωπαϊκά επιχειρήματα που χρησιμοποιήσατε η εντελώς πρόσφατη εξέλιξη. Να σας την καταθέσω και εγώ, να μελετήσετε κι εσείς κείμενα.
Στις 21 Σεπτεμβρίου, το Σεπτέμβριο τώρα αυτής της χρονιάς, πριν ενάμιση μήνα, η Επιτροπή Υπουργών του Συμβουλίου της Ευρώπης, όπου εκπροσωπούνται σαράντα τρεις ευρωπαϊκές χώρες, έθεσε υπό έλεγχο τις σχετικές αποφάσεις της Γαλλίας και της Αυστρίας και τόνισε στην κοινή αυτή θέση ότι ο σεβασμός της θρησκευτικής ελευθερίας και της αρχής της ισότητας που εγγυάται η ευρωπαϊκή σύμβαση για τα δικαιώματα του ανθρώπου πρέπει να είναι απαρέγκλιτη και ότι τα μέτρα που επιθυμούν να λάβουν οι κυβερνήσεις πρέπει να εναρμονίζονται όχι μόνο με το άρθρο 9, αλλά με όλους τους όρους της συμβάσεως και να μην προβλέπουν έκτακτα νομοθετικά μέτρα, αλλά να χρησιμοποιούν τις διαθέσιμες τακτικές διαδικασίες της ποινικής και της αστικής νομοθεσίας. 
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υπουργέ.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων):
Επομένως να μην εμπλέκουμε το θέμα ουσίας που είναι η ανάγκη κάθε κοινωνία να διαπαιδαγωγεί τα μέλη της με αρχές δημοκρατικές και με αξίες ζωής, κάθε εκκλησία όπως η Ελληνική Ορθόδοξη Εκκλησία να δίνει τον πνευματικό της αγώνα με μέτρα, τα οποία θα αλλοιώσουν την κοινή βάση όλων αυτών, που είναι το δημοκρατικό μας πολίτευμα, οι θεμελιώδεις διατάξεις των ανθρωπίνων και δημοκρατικών δικαιωμάτων και η δυνατότητα να ασκούνται αυτά τα δικαιώματα από κάθε πολίτη. 
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Δυστυχώς οι Βουλευτές δεν έχουν δευτερολογία, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Πώς να το κάνουμε, κύριε Παπαθεμελή; Αυτός είναι ο Κανονισμός. Πρέπει να τον σεβαστούμε. Σας εδόθη ο λόγος και με υπέρβαση χρόνου και δεν πρέπει να διαμαρτύρεστε.
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Μου εδόθη ο λόγος και τι δεν μου εδόθη... 
ΠΡΟΕΔΡΕΥΩΝ (Κωνσταντίνος Γείτονας): Επόμενη είναι η δεύτερη με αριθμό 70/29.10.2001 επίκαιρη ερώτηση του Βουλευτή της Νέας Δημοκρατίας κ. Ηλία Καλλιώρα προς τον Υπουργό Γεωργίας, σχετικώς με τη χορήγηση των απαιτούμενων κονδυλίων για την ολοκλήρωση των εργασιών αποπεράτωσης του αρδευτικού έργου της Βίστριζας Φθιώτιδας.
Η επίκαιρη ερώτηση του κ. Καλλιώρα έχει ως εξής:
"Το Υπουργείο Γεωργίας απαντώντας με το υπ' αριθμόν πρωτοκόλλου 1629/21.6.2001 έγγραφό του σε σχετική ερώτηση που κατέθεσα στην Εθνική Αντιπροσωπεία στις 29.5.2001, σχετικά με την άρνηση του Υπουργού Γεωργίας να διαθέσει τα απαιτούμενα κονδύλια για την ολοκλήρωση των εργασιών αποπεράτωσης του αρδευτικού έργου της Βίστριζας, μου γνωστοποίησε ότι έχει τελειώσει η διαδικασία της ανάδειξης αναδόχου, ότι έχει εγκριθεί το αποτέλεσμα του διαγωνισμού και ότι γίνονται οι απαραίτητες ενέργειες για την ένταξη του έργου αυτού στο Γ΄ Κοινοτικό Πλαίσιο Στήριξης για χρηματοδότηση.
Επειδή, όπως αναφέρεται παραπάνω, το έργο αυτό είναι ζωτικής σημασίας για την περιοχή του Δήμου Σπερχειάδας, επειδή επιβάλλεται η άμεση έναρξη των εργασιών αποπεράτωσής του και επειδή έχει αρχίσει η εκταμίευση κονδυλίων από το Γ΄ Κοινοτικό Πλαίσιο Στήριξης. 
Ερωτάται ο κύριος Υπουργός:
Πότε χρονικά θα χρηματοδοτηθεί το συγκεκριμένο αρδευτικό έργο και πότε θα ολοκληρωθεί η αποπεράτωσή του;
Πότε θα υλοποιηθεί το πρόγραμμα αναδασμού που έχει καταδικάσει σε οικονομικό μαρασμό τον αγροτικό πληθυσμό της εν λόγω περιοχής;"
Το λόγο έχει ο Υφυπουργός Γεωργίας κ. Χατζημιχάλης.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ευχαριστώ, κύριε Πρόεδρε.
Είναι γεγονός, κύριε συνάδελφε, ότι για την Κυβέρνηση το πρόβλημα της αντιμετώπισης του φαινομένου της λειψυδρίας, που εμφανίζεται και στη χώρα μας το τελευταίο διάστημα, είναι μία από τις πρώτες προτεραιότητες. Αυτό έχει φανεί στο παρελθόν και θα φανεί και στο μέλλον. 
Με δεδομένο αυτό δεν είναι δυνατόν να υπάρχει κανείς προβληματισμός για το αν θα ολοκληρωθούν ή όχι έργα, τα οποία έχουν ήδη ξεκινήσει. Το λέω αυτό επειδή στόχος μας δεν είναι να ολοκληρώσουμε μόνο έργα που έχουν ξεκινήσει, αυτής της έκτασης ή αυτής της διάστασης που έχει το αρδευτικό της Βίστριζας, αλλά μέσα από έναν ολοκληρωμένο μακροπρόθεσμο σχεδιασμό δεκαετούς διάρκειας το Υπουργείο Γεωργίας έχει εντοπίσει στο σύνολο της χώρας τις ανάγκες που υπάρχουν και σταδιακά αξιοποιώντας τους διαθέσιμους εθνικούς πόρους, αλλά και τους πόρους του Γ΄ Κοινοτικού Πλαισίου Στήριξης, ολοκληρώνοντας τα έργα θα αντιμετωπίσει οριστικά και το πρόβλημα της διαφαινόμενης λειψυδρίας.
Στα πλαίσια αυτά, λοιπόν, μία από τις πρώτες προτεραιότητες θα έλεγα ότι είναι η ολοκλήρωση έργων που ήδη βρίσκονται στο τελικό τους στάδιο. Γνωρίζετε πολύ καλά κι εσείς ότι το συγκεκριμένο έργο, το αρδευτικό της Βίστριζας, έχει ξεκινήσει. Είναι ένα έργο που εντάχθηκε στο Β΄ Κοινοτικό Πλαίσιο Στήριξης, προχώρησε σε αρκετές φάσεις ολοκλήρωσης του έργου και είχε κάποιες εμπλοκές.
Υπάρχουν δύο θέματα. Το θέμα του αρδευτικού δικτύου και το θέμα του αναδασμού στη συγκεκριμένη περιοχή. Στη μεγαλύτερη έκταση, που καλύπτει περίπου είκοσι τρεις χιλιάδες στρέμματα, τα έργα έχουν προχωρήσει. Σχεδόν ολοκληρώνονται. Έχουν ολοκληρωθεί δηλαδή τα αποστραγγιστικά δίκτυα, έχουν ολοκληρωθεί τα αντιπλημμυρικά δίκτυα και το οδικό δίκτυο. Μένει μία έκταση που θα πρέπει να συμπληρωθεί με το αρδευτικό δίκτυο για να ολοκληρωθεί το έργο. Με την ολοκλήρωση αυτού του έργου θα προχωρήσουμε μετά στον αναδασμό. 
Και για τις διαδικασίες του αναδασμού, όπως ξέρετε, έχουμε προχωρήσει σε αρκετά στάδια. Έχουν γίνει οι αποτυπώσεις, οι ποιοτικές εκτιμήσεις των εδαφών, η καταγραφή των αγροτεμαχίων που υπάρχουν εκεί, η προηγούμενη κατάσταση και είμαστε έτοιμοι να προχωρήσουμε στον αναδασμό.
Για να προχωρήσουμε στον αναδασμό θα πρέπει να ολοκληρωθεί το αρδευτικό δίκτυο. Και για να ολοκληρωθεί το αρδευτικό δίκτυο, εφόσον υπήρξαν εμπλοκές -γνωστές σε εσάς φαντάζομαι- και διαδικαστικού τύπου και δικαστικού χαρακτήρα και δεν ολοκληρώθηκε στα πλαίσια του Β΄ Κοινοτικού Πλαισίου Στήριξης, θα πρέπει να το ολοκληρώσουμε μέσω των πόρων του Γ΄ Κοινοτικού Πλαισίου Στήριξης.
Η απόφαση του Υπουργείου είναι να προχωρήσει αυτό το έργο. Μάλιστα, το Υπουργείο Γεωργίας έχει συντάξει τα τεχνικά δελτία τα οποία και έχουμε στείλει στην Αρχή Διαχείρισης με πρόταση για ένταξη του έργου στο Γ΄ Κοινοτικό Πλαίσιο Στήριξης. Μόλις ολοκληρωθεί αυτή η διαδικασία και αρχίσει η ολοκλήρωση του Γ΄ Κοινοτικού Πλαισίου Στήριξης, που είναι θέμα θα έλεγα ημερών, εβδομάδων, θα μπορέσουμε να ολοκληρώσουμε το έργο, την τελική φάση του αρδευτικού δικτύου και στη συνέχεια τον αναδασμό και να κλείσουμε με το έργο.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Καλλιώρας.
ΗΛΙΑΣ ΚΑΛΛΙΩΡΑΣ: Κύριε Υφυπουργέ, έκανα αυτήν την ερώτηση γιατί πρόσφατα επισκέφθηκα την εν λόγω περιοχή στη Δυτική Φθιώτιδα και πράγματι στο μπαράζ των ερωτήσεων που τέθηκαν, δεν είχα λόγο και επιχειρήματα σαν και αυτά που αναφέρατε εσείς, να πω στους αγρότες. Πράγματι στην περιοχή αυτή, όπου είκοσι πέντε χιλιάδες περίπου στρέμματα σχετίζονται με το αρδευτικό έργο της Βίστριζας, οι περισσότεροι άνθρωποι βρίσκονται σε απόγνωση. Και δεν έχω να τους δώσω απάντηση. Ως εκ τούτου, λοιπόν, έφερα το θέμα με επίκαιρη ερώτηση στη Βουλή.
Οι άνθρωποι ρωτούν τα εξής: Έντεκα χρόνια το έργο αυτό για είκοσι πέντε χιλιάδες στρέμματα σέρνεται. Έχει προκύψει ενδιάμεσα η εταιρεία "ΕΡΕΤΒΟ", η οποία είναι η ανάδοχος εταιρεία, μετά από τρία χρόνια, όπως και εσείς είπατε και με τη δικαστική οδό, με το Συμβούλιο της Επικρατείας, που υπήρχε πρόβλημα και με την αργοπορία του Υπουργείου Γεωργίας -μην το συζητάτε καθόλου- όπου τρία χρόνια είχαμε αποφάσεις που δεν παίρνονταν. Και τελικά το κυρίαρχο ερώτημα που μου έθεσαν -και παρακαλώ να το απαντήσετε- είναι γιατί εφόσον υπήρχε η πολιτική βούληση, υπήρχε το Β' Κοινοτικό Πλαίσιο Στήριξης, εσείς ως Υπουργείο Γεωργίας δεν δώσατε 50, 70, 100 εκατομμύρια δραχμές ούτως ώστε να αρχίσει το έργο. Διότι το θέμα ήταν να ξεκινήσει το έργο. Αυτό, λοιπόν, είναι το πρώτο ερώτημα κυρίαρχο ερώτημα.
Το δεύτερο είναι γιατί σε ό,τι αφορά τον αναδασμό έχουμε τόση μεγάλη καθυστέρηση. Οι ρυθμοί χελώνας -όπως μου ειπώθηκε ακριβώς- δεν επιτρέπονται τη στιγμή που υπήρχε το Β' Κοινοτικό Πλαίσιο Στήριξης. Τώρα βέβαια προχωράτε -και καλά κάνετε ως Κυβέρνηση- να ενταχθεί το έργο στο Γ' Κοινοτικό Πλαίσιο Στήριξης.
Εάν τα συνδυάσουμε όλα αυτά με γνωστά θέματα και πράγματα τα οποία τα ξέρετε, η περιοχή εκείνη σχετίζεται λίγο με την ελιά. Ξέρετε τι συμβαίνει φέτος με την ελιά, με τον καπνό; Με την τελευταία απόφαση του Ευρωπαϊκού Κοινοβουλίου όλοι μας -και εσείς- έχουμε πανικοβληθεί με τις επιδοτήσεις των καπνών. Εκεί, λοιπόν, έχει και βαμβάκι. Μόνο βιομηχανική ντομάτα δεν έχει που έχει ο Δομοκός που και εκεί υπάρχει μία καταστροφή.
Τι θέλω να πω; Μήπως, κύριε Υπουργέ, δεν έχετε καταλάβει ότι η ύπαιθρος ερημώνει; Μήπως δεν έχετε πραγματικά σχέση με τα προβλήματα της περιφέρειας; Πραγματικά έχω ιδιαίτερη αγωνία γι' αυτό. Μιλάω με πολύ σεβασμό, αλλά από την άλλη πλευρά έχω ιδιαίτερη αγωνία. Δεν μπορώ να περιέλθω στα χωριά. Σταμάτησα να περιοδεύω, κύριε Υπουργέ.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Θα σας διευκολύνουμε εμείς. Να περιοδεύσουμε μαζί, κύριε συνάδελφε, στα χωριά για να εξηγήσουμε στους αγρότες -το ξέρουν ήδη, αλλά για να το διαπιστώσετε και εσείς επειδή αναφέρεστε σε συγκεκριμένα προϊόντα- ότι η τιμή του βαμβακιού...
ΠΡΟΕΔΡΕΥΩΝ (Κωνσταντίνος Γείτονας): Θα ήταν καλό αυτό. Μία κοινή πορεία, σε βαμβακερούς δρόμους.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Δεν έχω καμία αντίρρηση, κύριε Πρόεδρε.
Η τιμή του βαμβακιού πέρυσι ήταν η καλύτερη των τελευταίων δεκαετιών.
ΗΛΙΑΣ ΚΑΛΛΙΩΡΑΣ: Κύριε Υπουργέ, φέτος είναι...
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Φέτος δεν είναι ακόμα, κύριε Καλλιώρα.
Υποτίθεται ότι αγωνιάτε για τις αγροτικές παραγωγές και για την ύπαιθρο και γνωρίζετε τα προβλήματα. Φέτος δεν έχει διαμορφωθεί ακόμα η τιμή στο βαμβάκι, πλην της προκαταβολής των 193,5. 
ΗΛΙΑΣ ΚΑΛΛΙΩΡΑΣ: Στο χωριό μου έχει διαμορφωθεί η τιμή.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Αν στο χωριό σας διαμορφώθηκε ήδη η τιμή στο βαμβάκι, αυτό αποτελεί παγκόσμια πρωτοτυπία, γιατί δεν έχει κλείσει ακόμα ο κύκλος. Το ίδιο ισχύει και για τα καπνά αλλά ξεφεύγω από την απάντηση στην ερώτησή σας. Δεν είμαστε πανικόβλητοι. Υπάρχει μια πρώτη ανάγνωση στο Ευρωπαϊκό Κοινοβούλιο. Η Ελλάδα σε συνεργασία της Κυβέρνησης με όλους τους φορείς δίνει μάχη για να αντιμετωπίσει αυτό το πρόβλημα και όχι μόνο στο εσωτερικό μέτωπο, με αρραγές το εσωτερικό μέτωπο αλλά σε συμμαχίες και με άλλες χώρες όπως η Ισπανία, η Ιταλία. Ο Υπουργός μας επισκέπτεται άμεσα άλλες χώρες και συναντάται με τους αντίστοιχους Υπουργούς διαμορφώνοντας ένα μέτωπο για να προασπίσουμε τα συμφέροντα των καπνοπαραγωγών. Δεν υπάρχει τέτοιο πρόβλημα. 
Υπάρχει πρόβλημα λειψυδρίας. Μπορεί τα επόμενα χρόνια το πρόβλημα αυτό να είναι σοβαρό για τη χώρα. Δεν υπάρχουν όμως καθυστερήσεις για το συγκεκριμένο έργο που έχουν σχέση με το Υπουργείο. Όταν ένα έργο είναι ενταγμένο στο Β' Κοινοτικό Πλαίσιο Στήριξης δεν μπορεί να αφαιρεθεί και να χρηματοδοτηθεί ξαφνικά από το Υπουργείο Γεωργίας. Αυτό οφείλετε να το γνωρίζετε και θα σας παρακαλούσα να ενημερώσετε τους παραγωγούς στην περιοχή σας επειδή τέθηκε αυτό το ερώτημα από τους ίδιους.
Όταν έχουμε ένα έργο ενταγμένο σε συγκεκριμένο πρόγραμμα δεν μπορούμε να αναλάβουμε τη χρηματοδότησή του από εθνικούς πόρους αφαιρώντας το από το πρόγραμμα. Θα χάσουμε όλους τους πόρους και την εκτέλεση του έργου. Δεν είναι θέμα μόνο 10 ή 20 ή 50 εκατομμυρίων. Για να γίνει ο αναδασμός πρέπει να ολοκληρωθεί το αρδευτικό δίκτυο. Για να ολοκληρωθεί το αρδευτικό δίκτυο επειδή υπήρχαν οι δικαστικές εμπλοκές χάσαμε το Β' Κοινοτικό Πλαίσιο Στήριξης -δεν ήταν θέμα του Υπουργείου Γεωργίας- και επομένως εντάσσουμε το έργο στο Γ΄ Κοινοτικό Πλαίσιο Στήριξης.
Μέχρι τώρα όμως στη συγκεκριμένη περιοχή έχει γίνει το αποστραγγιστικό δίκτυο, έχει γίνει το αντιπλημμυρικό δίκτυο, έχει γίνει το οδικό δίκτυο, έχει γίνει σε πέντε χιλιάδες στρέμματα το αρδευτικό δίκτυο και μένουν περίπου δεκαεπτά χιλιάδες στρέμματα ή ίσως κάτι παραπάνω για να ολοκληρωθεί. Μόλις ολοκληρωθεί, σε διάστημα δύο μηνών εκτιμώ ότι μπορεί να γίνει και ο αναδασμός. Γιατί και για τον αναδασμό έχουν γίνει οι αποτυπώσεις.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ ολοκληρώστε.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Για να ολοκληρωθεί το αρδευτικό δίκτυο πρέπει να "τρέξει" το Γ΄ Κοινοτικό Πλαίσιο Στήριξης .
ΠΡΟΕΔΡΕΥΩΝ (Κωνσταντίνος Γείτονας): Παρακαλώ να κλείσετε, κύριε Υπουργέ.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Το έργο είναι με πρότασή μας στην Επιτροπή Παρακολούθησης. Το τεχνικό δελτίο έχει κατατεθεί στη διαχειριστική αρχή και επομένως το έργο πρόκειται να ολοκληρωθεί μόλις "τρέξει" αυτή η διαδικασία. 
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 73/29.10.2001 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σπυρίδωνος Στριφτάρη προς τον Υπουργό Εργασίας και Κοινωνικών Ασφαλίσεων, σχετικώς με την καταβολή στον Οργανισμό Ασφάλισης Ελευθέρων Επαγγελματιών (ΟΑΕ), των χρεωστούμενων από το κράτος, 127 δισεκατομμυρίων δραχμών κλπ. 
Η επίκαιρη ερώτηση του κ. Στριφτάρη έχει ως εξής:
"Παγιώνεται η πρακτική των Κυβερνήσεων να μην καταβάλλουν κάθε χρόνο τα ποσά που είναι υποχρεωμένες από το ν. 2084/92 "Αναμόρφωση της κοινωνικής ασφάλισης και άλλες διατάξεις" (ΦΕΚ 165/Α/1992) στον Οργανισμό Αφάλισης Ελευθέρων Επαγγελματιών (ΟΑΕΕ), ο οποίος προήλθε από την συγχώνευση του Ταμείου Επαγγελματιών και Βιοτεχνών Ελλάδος (ΤΕΒΕ), του Ταμείου Ασφάλισης Εμπόρων (ΤΑΕ) και του Ταμείου Συντάξεων Αυτοκινητιστών (ΤΣΑ). Έτσι δεν αξιοποιούνται προς όφελος του ταμείου τα ποσά αυτά, εμφανίζονται καθυστερήσεις και σοβαρά προβλήματα στην καθημερινή λειτουργία του, καταρρακώνεται το κύρος του ενώ όπως υποστηρίζει σε ανακοίνωσή της η Πανελλήνια Ομοσπονδία Συνταξιούχων ΤΕΒΕ προκαλείται ανησυχία, ότι ο ΟΑΕΕ δεν θα είναι σε θέση να πληρώσει τις συντάξεις Δεκεμβρίου-Ιανουαρίου καθώς και το δώρο Χριστουγέννων. Να σημειωθεί ότι σωρευτικά από το 1995 το κράτος χρωστά στο ταμείο περίπου 127 δισεκατομμύρια δραχμές.
Ερωτάται ο κύριος Υπουργός ποια μέτρα πρόκειται να πάρει η Κυβέρνηση και πότε, ώστε επειγόντως να καταβληθούν τα 127 δισεκατομμύρια στον ΟΑΕΕ όπως εξάλλου επανειλημμένα έχει υποσχεθεί αλλά και να μην δημιουργηθούν προβλήματα για την καταβολή των συντάξεων Δεκεμβρίου-Ιανουαρίου και του δώρου Χριστουγέννων;"
Ο Υφυπουργός Εργασίας και Κοινωνικών Ασφαλίσεων κ. Σπυρόπουλος έχει το λόγο.
Είδα και σχετικά δημοσιεύματα στον Τύπο σήμερα, κύριε Υπουργέ.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε πριν απαντήσω στην ερώτησή σας κρίνω σκόπιμο να διευκρινίσω ότι σε κανένα συνταξιούχο στη χώρα μας, σε οποιοδήποτε ταμείο και αν ανήκει εν όψει των Χριστουγέννων και όχι μόνο δεν θα τεθεί εν κινδύνω η σύνταξή του ή το δώρο του.
Είναι σύνηθες το φαινόμενο σ' αυτήν την περίοδο τα κόμματα μείζονος και ελάσσονος Αντιπολίτευσης να επιχειρούν να διαμορφώσουν όρους σύγχυσης, αποπροσανατολισμού, πανικού θα έλεγα, όχι μόνο στους συνταξιούχους αλλά ίσως και στην αγορά. Και κάθε χρόνο αποτυγχάνουν.
Με την ευκαιρία, λοιπόν, θα ήθελα να πω ότι δεν υπάρχει κανένας κίνδυνος και κανένα πρόβλημα για την πληρωμή των συντάξεων και του δώρου των Χριστουγέννων.
Κύριε συνάδελφε, όπως αναφέρετε κι εσείς και όπως πολύ καλά γνωρίζετε, συγκροτήθηκε το κοινό ταμείο και ο ν.2084 προβλέπει την καταβολή του τμήματος των εισφορών, που αντιστοιχεί στο κράτος. Αυτήν τη στιγμή έχουν ζητηθεί από το ενοποιημένο ταμείο 176 δισεκατομμύρια δραχμές. Έχουν αποδοθεί 55 δισεκατομμύρια και βέβαια από τα μέσα του Σεπτέμβρη, όπως πρέπει να γίνεται, δεν μπορεί να γίνεται διαφορετικά, δεδομένου ότι τα ταμεία και το ενοποιημένο ταμείο στερούνται ακόμη -σε λίγο καιρό όμως δεν θα υπάρχει αυτή η στέρηση- ολοκληρωμένων πληροφοριακών συστημάτων. Άρα, λοιπόν, δεν υπάρχει άλλη οδός παρά πρέπει να γίνονται μικρές και σύντομες αναλογιστικές μελέτες, προκειμένου να καθοριστεί το ποσό που διεκδικεί το εν λόγω ταμείο.
Συγκροτήθηκε, λοιπόν, κοινή επιτροπή από τα μέσα του Σεπτέμβρη. Σε δεκαπέντε μέρες περίπου θα έχει ολοκληρωθεί η πιστοποίηση των οφειλών του δημοσίου προς το εν λόγω ταμείο και σε κάθε περίπτωση θα γίνει πλήρης αρίθμηση των οφειλών του δημοσίου προς το ενοποιημένο ταμείο. Δεν υπάρχει, λοιπόν, κανένα πρόβλημα, είμαστε σε επαφή με τη διοίκηση του ταμείου, υπάρχουν συχνές επαφές, ολοκλήρωσε το έργο η επιτροπή. Άρα, λοιπόν, θέλω να διαβεβαιώσω το Σώμα ότι δεν υπάρχει κανένας απολύτως κίνδυνος σε σχέση με την ολοκλήρωση αυτής της διαδικασίας. Άλλωστε, πρέπει να γνωρίζετε ότι για ένα θέμα, αν θέλετε εκ του εύρωστου, μείζονος σημασίας, σε σχέση δηλαδή με την αναγνώριση των οφειλών του δημοσίου προς το ΙΚΑ, ήδη σε πρόσφατη συνάντηση της Γενικής Συνομοσπονδίας Εργατών Ελλάδας, αλλά όχι μόνο βέβαια, έχουμε επικοινωνία και εμείς σαν Υπουργείο Κοινωνικών Ασφαλίσεων με τον Υπουργό Εθνικής Οικονομίας, έγινε ένα σημαντικό βήμα κι έγινε πια γνωστό για την εκκίνηση της διαδικασίας τιτλοποίησης των οφειλών του δημοσίου προς το ΙΚΑ.
Θέλω για μια φορά ακόμη να διαβεβαιώσω ότι δεν υφίσταται πρόβλημα. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Στριφτάρης έχει το λόγο.
ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, κατ΄ αρχήν να πω κι εγώ ότι δεν είναι ούτε στις προθέσεις μας ούτε ήταν ούτε θα είναι ποτέ να δημιουργούμε θορύβους. Και ο διοικητής του ΤΕΒΕ κ. Κοντός, και το ξέρετε πολύ καλά κι εσείς κι εμείς και η Ομοσπονδία των Συνταξιούχων, ότι αυτό που τους ανησυχεί δεν είναι ότι δεν θα πάρουν τις συντάξεις τους. Είναι ότι από το ταμείο τους δεν θα έχουν να πληρώσουν. Αυτό ισχυρίζονται, αν δεν αποδώσετε αυτά που χρωστάτε.
Πέρα απ΄ αυτό θέλω να πω τούτο, κύριε Υπουργέ. Σεις όταν ψηφίστηκε ο νόμος αυτός, δεν τον ψηφίσατε και είπατε μάλιστα ότι θα τον καταργήσετε. Ήρθατε τον συνεχίσατε, τον κρατάτε. Εκτίμηση δική σας είναι και τον αποδεχθήκατε ουσιαστικά με όλα τα κακά που έχει, αλλά δεν δίνετε και αυτά τα μικροποσά που προβλέπει αυτός ο νόμος, για να νιώσουν αυτοί οι άνθρωποι μια ασφάλεια. Και δεν φταίμε εμείς αν δημιουργείται θόρυβος. Ο θόρυβος δημιουργείται από τις δικές σας καθυστερήσεις, τις οποίες και ομολογήσατε, ότι ακόμη δεν έχετε αποδώσει. Αποδώσατε από τα 179 δισεκατομμύρια τα 55 και είναι το υπόλοιπο αυτό που γράφουμε κι εμείς εδώ, είναι καθαρό. 
Γι' αυτό νομίζω ότι δεν πρέπει να αιτιάσθε τα κόμματα που σας ελέγχουν για τις παραλείψεις σας, αλλά να δείτε πραγματικά ότι οφείλετε αυτό το ποσό τουλάχιστον να μην υπήρχε, να το χρωστάει η Κυβέρνηση. Δεν μπορεί κάθε χρόνο να καθυστερεί να δώσει αυτά που δίνει κάθε χρόνο, αυτά που πρέπει να τα αποδώσει κάθε χρόνο, να μην έχουμε σωρευτικό έλλειμμα.
Όσον αφορά στο ΙΚΑ, ξέρουμε τη ρύθμιση που κάνατε πριν περίπου ένα χρόνο με το 2%, 1,3 τρις για δεκαπέντε χρόνια. Τα δικά σας λεφτά θα τα δίνατε έτσι;
ΠΡΟΕΔΡΕΥΩΝ (Κωνσταντίνος Γείτονας): Ο κ. Σπυρόπουλος έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, κύριοι συνάδελφοι, νομίζω ότι οι απαντήσεις δόθηκαν στην πρώτη αναφορά, θα συμπληρώσω όμως κάποια πράγματα. 
Σε σχέση με τον ν.2084 ξέρετε πάρα πολύ καλά ότι και με τις νομοθετικές παρεμβάσεις που έγιναν από την μεριά της Κυβέρνησης του ΠΑΣΟΚ, έγιναν εκείνες οι τροποποιήσεις που κατά την άποψή μας θα μπορούσαν να γίνουν, προκειμένου να βελτιώσουμε τις προϋποθέσεις που θεσμοθέτησε ο ν. 2084. Θέλω όμως να συμφωνήσω μαζί σας ότι ενδεχομένως δεν έγιναν νομοθετικές παρεμβάσεις -κατά την άποψή μου και κατά την άποψη του ΠΑΣΟΚ δεν θα μπορούσαν να γίνουν- σε σχέση με θέματα που ίσως τέθηκαν κάποτε και από το εργατικό κίνημα, όταν ο νόμος ψηφιζόταν στη Βουλή. Με υπευθυνότητα και ρεαλισμό και η ηγεσία του Υπουργείου και το ΠΑΣΟΚ και η Κυβέρνηση επιχείρησαν να προσαρμόσουν το ν. 2084 στα μέτρα που η ίδια η Κυβέρνηση και το ΠΑΣΟΚ έκριναν ότι μπορούσαν να το κάνουν. Και αυτό έκαναν. 
Σε σχέση τώρα με την εν λόγω καθυστέρηση, αναγνώριση των οφειλών, πιστεύω ότι το ζήτημα μπορεί να λυθεί κάτω από δύο παραμέτρους. Η μία παράμετρος είναι οργανωτική-λειτουργική, δηλαδή με την ανάπτυξη ολοκληρωμένων πληροφοριακών συστημάτων θα γίνει πιο εύκολη. Αυτή είναι η μία παράμετρος. Μία δεύτερη παράμετρος, η πιο ουσιαστική, η πιο κρίσιμη, είναι να διαμορφώσουμε όρους στην εθνική μας οικονομία, όπου οι προϋπολογισμοί μας και ιδιαίτερα ο τακτικός προϋπολογισμός να μπορούν πράγματι όταν πρέπει, να είναι συνεπείς με τις υποχρεώσεις τους. 
Αυτό προσπαθούμε να κάνουμε ως Κυβέρνηση. Αποσπασματικές ρυθμίσεις ή, εάν θέλετε, διεκδικήσεις δεν μπορούμε να υλοποιήσουμε. Το κρίσιμο θέμα είναι ότι υπάρχει ο στόχος να διαμορφώσουμε τους όρους και τις προϋποθέσεις, έτσι ώστε στις πτυχές, ιδιαίτερα του κοινωνικού μας προϋπολογισμού, να είμαστε απόλυτα συνεπείς. Αυτό το στόχο έχουμε και προς αυτή την κατεύθυνση κινούμαστε. 
ΠΡΟΕΔΡΕΥΩΝ (Κωνσταντίνος Γείτονας): Τέταρτη είναι η με αριθμό 81/29-10-2001 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Γεωργίου Αμπατζόγλου προς τον Υπουργό Υγείας και Πρόνοιας, σχετικώς με την έλλειψη φαρμάκων στην αγορά και τη λήψη μέτρων για τον απρόσκοπτο εφοδιασμό φαρμακείων.
Η επίκαιρη ερώτηση του κ. Αμπατζόγλου έχει ως εξής:
"Οι αρμόδιοι σύλλογοι, Πανελλήνιος Φαρμακευτικός και Φαρμακευτικός Σύλλογος Αττικής με σχετικά δελτία τύπου ενημερώνουν για τη συνεχιζόμενη έλλειψη από την αγορά αρκετών φαρμακευτικών σκευασμάτων, όπως κορτιζόνες, διουρητικά, αντιτετανικοί οροί κλπ.
Συγκεκριμένα επισημαίνουν ότι η έλλειψη φαρμάκων που ταλαιπωρεί 'Ελληνες φαρμακοποιούς και ασθενείς οφείλεται σχεδόν αποκλειστικά στην κατ' αρχήν νόμιμη, πλην όμως αλόγιστη εξαγωγική δραστηριότητα κάποιων φαρμακαποθηκών, που καθιστά προβληματική την ομαλή τροφοδοσία της εγχώριας αγοράς και καταλήγει εντέλει σ' ένα "παράλογο παιχνίδι κερδοσκοπίας" σε βάρος της υγείας του ελληνικού λαού.
Παρ' ότι έχει δοθεί μεγάλη δημοσιότητα στο θέμα, μέχρι σήμερα δεν έχει υπάρξει παρέμβαση για την ομαλοποίηση της αγοράς και τον εφοδιασμό των φαρμακείων με τα φαρμακευτικά σκευάσματα που λείπουν.
Με βάση τα παραπάνω, ερωτάται ο κύριος Υπουργός:
Τι μέτρα προτίθεται να πάρει ώστε να υπάρξει απρόσκοπτος εφοδιασμός των φαρμακείων με τα φάρμακα που λείπουν και να μην υπάρξει στο μέλλον παρόμοιο πρόβλημα;"
Ο Υφυπουργός Υγείας και Πρόνοιας κ. Έκτορας Νασιώκας έχει το λόγο.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Το θέμα που θίγει ο κύριος συνάδελφος με την επίκαιρη ερώτησή του, κύριε Πρόεδρε, είναι ένα υπαρκτό θέμα που απασχολεί και το Υπουργείο Υγείας και το Υπουργείο Ανάπτυξης και βεβαίως τον ΕΟΦ. Η βάση του προβλήματος είναι το νόμιμο σύστημα των παράλληλων εισαγωγών-εξαγωγών, που ισχύει απρόσκοπτα και ανεμπόδιστα στην Ευρώπη και που στη δική μας περίπτωση δημιουργεί προβλήματα, επειδή εμείς έχουμε και θέλουμε να διατηρήσουμε το φθηνότερο φάρμακο σε όλη την Ευρωπαϊκή Ένωση.
Οι εισαγωγές φαρμάκων στην Ελλάδα, παίρνοντας τη φθηνότερη τιμή, γίνονται προϊόν εξαγωγών πάλι, κύριε Πρόεδρε, για κέρδος εκ μέρους των εταιρειών και των βιομηχανιών. Έτσι, λοιπόν, παρατηρούνται προβλήματα τα οποία δεν είναι σημαντικά, αλλά αυτό δεν αποκλείει ότι μπορούν κάποια στιγμή να γίνουν πάρα πολύ σημαντικά. 
Παράλληλα βεβαίως με την αρχή της ελεύθερης διακίνησης των αγαθών πρέπει να γίνει σεβαστή και η αρχή της επάρκειας των φαρμάκων στην εγχώρια αγορά. Τα κατασταλτικά μέτρα που πήρε ο Ε.Ο.Φ. προσκρούουν στην ενδοκοινοτική διακίνηση, η οποία δεν μπορεί να παρεμποδιστεί. Γι΄ αυτό προχωρήσαμε σε δύο μέτρα. Το ένα ήδη ισχύει. Δηλαδή καθιερώθηκε η υποχρέωση όλων των φαρμακευτικών εταιρειών να ενημερώνουν κάθε μήνα τον Ε.Ο.Φ. για τα αποθέματα των φαρμάκων τους. Τώρα η αντίστοιχη υποχρέωση επεκτείνεται και στις φαρμακαποθήκες ώστε να καταθέτουν όμοια στοιχεία που μπορούμε να τα ελέγξουμε από την ετικέτα, για τον ευχερέστερο έλεγχο της διακίνησης σε όλη την αλυσίδα της διανομής, φαρμακευτική εταιρεία, φαρμακαποθήκη, φαρμακείο, εξαγωγές.
Πέρα από τον έλεγχο που κάνει ο Ε.Ο.Φ., προχωράμε σε μια συνάντηση-σύσκεψη των δύο Υπουργείων Ανάπτυξης και Υγείας με όλους τους εμπλεκόμενους φορείς, γιατί πρέπει κάποτε να καταλάβουμε ότι πρέπει να καθιερώσουμε και να κρατήσουμε το φάρμακο φθηνό, διατηρώντας παράλληλα την επάρκεια. Φυσικά, υπάρχουν πάρα πολλά ομοειδή σκευάσματα στη χώρα μας, έτσι ώστε μπορούν κάποτε να αντιμετωπισθούν οι έκτακτες ανάγκες. Και ο ΥΦΕΤ μπορεί να φέρει εκτάκτως φάρμακα, αλλά δεν πρέπει να φθάσουμε στην ακραία περίπτωση έλλειψης. Γι΄ αυτό πρέπει να εξασφαλίσουμε την επάρκειά μας. Νομίζω ότι θα την επιτύχουμε με αυτήν τη συμφωνία. Παραπέρα θα δούμε τι μπορεί να γίνει.
ΠΡΟΕΔΡΕΥΩΝ (Κωνσταντίνος Γείτονας): Ο κ. Αμπατζόγλου έχει το λόγο.
ΓΕΩΡΓΙΟΣ ΑΜΠΑΤΖΟΓΛΟΥ: Κύριε Πρόεδρε, η ερώτηση βασίζεται σε πρόβλημα που παρουσιάζεται στον πολύπαθο χώρο της υγείας, πρόβλημα που ήρθε στην επικαιρότητα από δημοσίευμα του Τύπου και από ανακοινώσεις των φαρμακευτικών συλλόγων. Οι πρακτικές για την αντιμετώπιση παρόμοιων προβλημάτων είναι δύο. Η μία είναι η υποβάθμιση και εν τέλει η αποσιώπηση του προβλήματος που γίνεται πολλές φορές από την ελληνική πολιτεία. Η άλλη είναι η αναγνώριση και η αντιμετώπιση του προβλήματος.
Είμαι ικανοποιημένος από τον κύριο Υπουργό ο οποίος δήλωσε ότι το πρόβλημα είναι υπαρκτό. Αυτή η διαπίστωση είναι πολύ σημαντική. Στη χώρα μας η μέση διακίνηση ενός συνήθους φαρμάκου είναι περίπου τέσσερις χιλιάδες εμβαλάγγια το μήνα ή συνολικά πενήντα χιλιάδες το χρόνο. Οι φαρμακαποθήκες που κάνουν εξαγωγές, δίδουν παραγγελίες στις εταιρείες παραγωγής και διακίνησης που ανέρχονται μέχρι εξήντα χιλιάδες μονάδες το μήνα η κάθε φαρμακαποθήκη. Έτσι, λοιπόν, παρουσιάζεται η χώρα μας να διαθέτει φθηνό φάρμακο που το εξάγουν για να κερδοσκοπήσουν, με αποτέλεσμα να μένει ακάλυπτη η ελληνική αγορά.
Αυτό αποτελεί ένα ανήθικο κερδοσκοπικό παιχνίδι σε βάρος του ελληνικού λαού. Γι΄ αυτό δεν μπορούμε να δεχθούμε τη δήλωση του κυρίου Υπουργού ότι υπάρχουν εμπόδια από την κοινοτική νομοθεσία και γι' αυτό δεν μπορεί να παρέμβει. Αυτό γιατί και το προεδρικό διάταγμα 194/95 αλλά και η οδηγία 9225 της Ευρωπαϊκής Ένωσης καθορίζουν τις ανάγκες, τα πλαίσια και τις δυνατότητες εξασφάλισης επάρκειας σε γεωγραφικές ενότητες. Έτσι νομίζουμε ότι μέχρι σήμερα η κατάσταση που διαμορφώθηκε, οφείλεται στην αντίληψη της Κυβέρνησης ότι οι νεοφιλελεύθερες επιλογές και η πλήρως απελευθερωμένη αγορά αυτομάτως θα εξασφαλίσουν και το δημόσιο συμφέρον.
Δεν θα πρέπει η χώρα μας να γίνει φθηνή μπανανία της Ευρωπαϊκής Ένωσης. Πρέπει να παρθούν όλα τα αναγκαία μέτρα, ώστε να υπάρχει επάρκεια φαρμάκων, διότι εάν παρ' ελπίδα παρουσιαστεί δυσμενές περιστατικό, που οφείλεται σε απουσία κάποιου σκευάσματος, τότε θα υπάρχουν τεράστιες ηθικές, πολιτικές και ποινικές ευθύνες. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Κύριε συνάδελφε, δέχομαι και την ευαισθησία σας και το πάθος με το οποίο στηρίξατε ένα ευαίσθητο κοινωνικό θέμα, το οποίο μας απασχολεί. Αναγνωρίστε και σε μας την ίδια ευαισθησία. 
Πραγματικά θέλουμε όχι μόνο να είναι επαρκή τα αποθέματα, αλλά να έχουμε μεγαλύτερες ποσότητες, γιατί υπάρχουν και έκτακτες περιπτώσεις. 
Βεβαίως κατασταλτικά μέτρα πειθαρχικής φύσης που πήρε σαν απόφαση ο ΕΟΦ δεν προσκρούουν και δεν μπορούν να εφαρμοστούν. Υπάρχουν όμως μέτρα που στηρίζονται και στις οδηγίες που αναφέρονται και τις οποίες από την 1.1.2002 θα τις εφαρμόζουμε στην επέκτασή του, δηλαδή την υποχρέωση ανά τρίμηνο που θα έχουν όλοι οι εμπλεκόμενοι στο κύκλωμα των φαρμάκων -και όχι μόνο οι φαρμακευτικές εταιρείες εισαγωγής- να δηλώνουν αποθέματα και αυτά να τα ελέγχουμε. Ακόμα όμως θα προχωρήσουμε το επόμενο βήμα που σας είπα, στην κοινή σύσκεψη, από την οποία πιστεύουμε ότι θα καταλήξουμε στο ότι μπορούμε να το τηρήσουμε αυτό απολύτως.
Δύο κουβέντες ακόμα. Έχουμε το φθηνότερο φάρμακο και στόχος μας είναι να το διαφυλάξουμε. Γιατί αν αυτό δεν το διαφυλάσσαμε, η αγορά θα ισορροπούσε μόνη της. Ξέρετε ότι και πάρα πολλές μεγάλες φαρμακοβιομηχανίες δεν δίνουν τις παραγγελίες που ζητούν οι δικές μας εταιρείες για εισαγωγή, γιατί ξέρουν ότι δεν κάνουν τίποτε άλλο παρά να εκμεταλλεύονται την κοινοτική διαδικασία και να εξάγουν για να κερδοσκοπούν. Έχουν ευθύνη, λοιπόν, οι πάντες, η πολιτεία πρώτα από όλους. Αλλά και όλοι όσοι εμπλέκονται έχουν ευθύνη και πρέπει να τις αναλάβουν αυτές τις ευθύνες και απέναντι των πολιτών και απέναντι των νόμων. 
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Πάντως, κύριε Υπουργέ και κύριοι συνάδελφοι, κερδοσκοπία στο φάρμακο δεν πρέπει να επιτρέψουμε. 
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Συμφωνώ, κύριε Πρόεδρε:
ΠΡΟΕΔΡΕΥΩΝ (Κωνσταντίνος Γείτονας): Χαίρομαι για την απάντησή σας. Αυτό ακριβώς λέω. Εδώ μέσα είναι σύμφωνοι όλοι πάνω σε αυτό το θέμα. Δεν υπάρχει διαφορά πάνω σε αυτό. Πρέπει να είμαστε αμείλικτοι.
Εισερχόμαστε στις επίκαιρες ερωτήσεις δεύτερου κύκλου:
Πρώτη θα συζητηθεί η δεύτερη επίκαιρη ερώτηση η με αριθμό 71/29.10.2001 του Βουλευτή της Νέας Δημοκρατίας κ. Κωνσταντίνου Τσιπλάκη προς τον Υπουργό Υγείας - Πρόνοιας, σχετικώς με την αποπεράτωση του νέου Νοσοκομείου Σερρών και τη διασφάλιση της απρόσκοπτης λειτουργίας της μονάδος τεχνητού νεφρού.
Η επίκαιρη ερώτηση του κ. Τσιπλάκη σε περίληψη έχει ως εξής:
"Με την υπ΄ αριθμόν πρωτ. 853/30.4.01 επίκαιρη ερώτηση μου προς Υμάς που συζητήθηκε τον Μάιο του 2001, αναφερόμουν στο εκκρεμούν προς παράδοση και λειτουργία νέο Γενικό Κρατικό Νοσοκομείο Σερρών και ζητούσα με βάση διαψευσθείσες κατά καιρούς προβλέψεις των αρμοδίων περί παράδοσης και ενάρξεως λειτουργίας του να μας προσδιορίσετε καταληκτικό χρονικό όριο ως προς αυτό.
Η τέως Υφυπουργός κα Σπυράκη δήλωσε πέραν των άλλων ότι οι απομείνασες προς εκτέλεση εργασίες δεν υπερέβαιναν τότε το 5% του έργου και επιδείξασα αισιοδοξία εξέφρασε την πεποίθηση ομαλής εξέλιξης της σύμβασης και παράδοσης εντός του προσεχούς τριμήνου. Πρόσφατα -περί την 20.9.2001 ο κύριος Υπουργός Υγείας δήλωσε: "...οι κτιριακές εγκαταστάσεις του νέου νοσοκομείου θα είναι έτοιμες στο τέλος του τρέχοντος έτους, ενώ η κατασκευάστρια εταιρείας προχωρεί στην αγορά ιατρικού και λοιπού εξοπλισμού, προϋπολογισμού 2,6 δισεκατομμυρίων δραχμών μέσω του Περιφ. Επιχειρησιακού Προγράμματος Κεντρικής Μακεδονίας"
Ακόμη οι υπάρχουσες ανάγκες στο Νομό Σερρών από πλευράς υγειονομικής συνδρομής των νεφροπαθών -ενόσω δεν ολοκληρώνεται το νέο νοσοκομείο- είναι μεγάλες και ανεκοινώθη παρά του προέδρου του Νοσοκομείου Σερρών πρόσφατα του λειτουργίας της υπάρχουσας μονάδας (στο λειτουργούν νοσοκομείο) τεχνητού νεφρού και με τέταρτη βάρδια (10.30 μ.μ -2.30 π.μ) κατά τη διάρκεια του εικοσιτετραώρου. Η απόφαση αυτή προκάλεσε αντίδραση του διευθυντού αυτής της μονάδας ως "...βεβιασμένη, χωρίς αναζήτηση και διασφάλιση των σχετικά απαιτούμενων προϋποθέσεων σε ιατρικό προσωπικό και σε απαιτούμενα μηχανήματα, μη δυνάμενου να εγγυηθεί την υγεία των ασθενών..."
Υπό τα ανωτέρω ερωτάσθε, κύριε Υπουργέ:
Πότε θα παραδοθεί προς λειτουργία το νέο Νοσοκομείο Σερρών και τι προτίθεστε να κάνετε μπρος στην άμεσα ενδιαφερόμενη διακινδύνευση της υγείας πολιτών από αυτήν την απόφαση υπάρξεως τέταρτης βάρδιας στην υπάρχουσα μονάδα τεχνητού νεφρού, υπό τις ατελείς αναφερόμενες προϋποθέσεις:"
Ο Υφυπουργός Υγείας και Πρόνοιας κ. Νασιώκας έχει το λόγο. 
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Κύριε συνάδελφε, διάβασα και την προηγούμενη ερώτησή σας και τα Πρακτικά της Βουλής και ενημερώθηκα πλήρως για ένα τόσο σημαντικό θέμα όχι μόνο για το λαό του Νομού των Σερρών αλλά και για τις γύρω περιοχές και για το σύστημα υγείας της Κεντρικής Μακεδονίας. 
Έχει δοθεί παράταση μέχρι την 30η Νοεμβρίου 2001 και έχει εκτελεστεί περισσότερο από το 98,5% των εργασιών και αυτές τις ημέρες εκτελεί ο ανάδοχος δοκιμές που αφορούν τη λειτουργία των εγκαταστάσεων του νοσοκομείου.
΄Εχει δοθεί παραγγελία για την προσκόμιση του λοιπού ιατρικού εξοπλισμού και όπως ξέρετε ο ιατρικός εξοπλισμός έγινε με τη δεύτερη δημοπράτηση το 1999 και βεβαίως ανήκει στα ΠΕΠ, είναι έργο γέφυρα είναι ύψους 2,8 δισεκατομμυρίων και γίνονται οι τελευταίες συζητήσεις για την ένταξή του και πληρωμή του από το Γ΄ Κοινοτικό Πλαίσιο Στήριξης. Υπάρχουν και κάποια διαδικαστικά θέματα που συζητιούνται αυτές τις μέρες. ΄Ολοι οι παράγοντες εκτιμούν από τη ΔΕΠΑΝΟΜ μέχρι και τους τοπικούς που ήρθα σε επαφή ότι σε μια σύσκεψη θα προσδιορισθεί ο ακριβής χρόνος για το ξεκίνημα της μεταφοράς του παλιού νοσοκομείου στο νέο. Δεν μπορούμε να προσδιορίσουμε ακριβή ημερομηνία για πολλούς λόγους, αλλά είναι εκεί κοντά τώρα. 
Όσο για το νέο νοσοκομείο πριν από λίγες μέρες πέρασα απέξω δεν μπήκα μέσα ήμουν με δύο άλλους συναδέλφους και θέλω να πω ότι θα δώσει μια άλλη ποιότητα παροχής υπηρεσιών πρωτοβάθμιας δευτεροβάθμιας, αλλά και τριτοβάθμιας όπως λέτε στην ερώτησή σας.
Θα πω και δύο λέξεις για τον τρόπο που παρουσιάσατε την επικινδυνότητα της ύπαρξης τετάρτης βάρδιας στο παλιό ακόμα νοσοκομείο. Σήμερα ογδόντα ασθενείς του Νομού Σερρών κάνουν τεχνητό νεφρό στη μονάδα σας. Βέβαια πάρα πολλά άτομα πηγαινοέρχονται στη Θεσσαλονίκη. Τα ογδόντα άτομα εξυπηρετούνται σε τρεις βάρδιες που ξεκινά από τις 07:00΄ το πρωί και τελειώνουν γύρω στις 7-8 το απόγευμα. Το διοικητικό συμβούλιο αποφάσισε αλλά και ο τομέας παθολογικού που ανήκει ο νεφρός και που εξυπηρετείται με ένα διευθυντή νεφρολόγο και δύο άλλοι γιατροί ένας της γενικής ιατρικής με πολύ εμπειρία και ένα ειδικευόμενος και αυτός με μεγάλη εμπειρία, αυτοί λοιπόν θέλουν να βάλουν στα πέντε καλύτερα μηχανήματα και μια τέταρτη βάρδια 8-12 το βράδυ μέχρι να λειτουργήσει το καινούριο νοσοκομείο γιατί είναι κρίμα οι συμπολίτες σας να πηγαινοέρχονται μέχρι τότε στη Θεσσαλονίκη. Εγώ, λοιπόν, δεν βρίσκω πουθενά να δημιουργείτε κανένα πρόβλημα.
ΠΡΟΕΔΡΕΥΩΝ (Κωνσταντίνος Γείτονας): Ο κ.Τσιπλάκης έχει το λόγο.
ΚΩΝΣΤΑΝΤΙΝΟΣ ΤΣΙΠΛΑΚΗΣ: Υποσχέθηκα στον εαυτό μου, κύριε Πρόεδρε, αλλά και στο λαό των Σερρών ότι θα σταθώ επίμονα, διαχρονικά, ελεγκτικά σ΄ αυτό το καταλυτικής αξίας ζήτημα της ετοιμασίας και παράδοσης του Νοσοκομείου Σερρών, εκ της οποίας καθυστέρησης μέχρι σήμερα δημιουργούνται πάμπολλα προβλήματα και ένα από αυτά είναι αυτό που τίθεται με τη μορφή του διπλού αντικειμένου της συζητούμενης ερώτησης της ομαλής λειτουργίας ή όχι της μονάδας τεχνικού νεφρού. Θα σας έλεγα μάλιστα και σε επίπεδο συμβολισμού, ίσως με την έννοια ότι ο αρμόδιος Υπουργός μακρόχρονα υπηρετεί στο συγκεκριμένο Υπουργείο και ίσως αυθεντικότερα διερμηνεύοντας αν θέλετε και την άποψη του Σερραϊκού λαού θα μπορούσε να μας πει πιο συγκεκριμένα πράγματα. Επισημαίνω ότι η παρουσία του στη δεύτερη σήμερα συζητούμενη με συναφές περιεχόμενο ερώτηση, θα ήταν επιβεβλημένη. Πάντως επειδή θεωρώ ότι γίνεται μια ουσιαστική καλόπιστη και εποικοδομητική συζήτηση μεταξύ μας στο πρώτο σκέλος της παράδοσης του νοσοκομείου εγώ ευπρόσδεκτα αντιμετωπίζω τα όσα είπατε, αλλά δεν γνωρίζω αν στη δευτερολογία σας θα πιθανολογήσετε αυτό το ξεκίνημα μεταφοράς για έναρξη του νέου Νοσοκομείου Σερρών αν μπορεί να προσδιοριστεί από πλευράς απώτατου χρονικού σημείου. Θα ήθελα να μας πείτε ότι στο πρώτο εξάμηνο του 2002 ή στο τέλος του 2002, εσείς να μας πείτε αρκεί να είναι βάσιμο και να προσδίδει αξιοπιστία στον πολιτικό λόγο, αρκεί λέω να μας πείτε ότι υποσχόμαστε ως απώτατο χρονικό σημείο την παράδοση του νοσοκομείου. Επιμένω γιατί είναι αυτονόητο, ότι συνάπτονται με τη μη παράδοση διάφορα προβλήματα, όπως αυτό της λειτουργίας σε τέταρτη βάρδια της μονάδας του τεχνικού νεφρού. Πάντως αν δεν κάνω λάθος υπερβαίνουν τους εκατόν τριάντα οι νεφροπαθείς του Νομού Σερρών και υφίστανται ταλαιπωρίες πηγαίνοντας σε ιδιωτικές κλινικές εκτός του Νομού Σερρών και κανείς δεν μπορεί να πει, ότι δεν πρέπει να καλυφθούν και οι λοιποί ασθενείς.
Aλλά πρέπει να ξέρετε -και διαφαίνεται τουλάχιστον με δική σας έγκριση- ότι αυτή η λειτουργία της τέταρτης βάρδιας θα εξυπηρετεί μόνο πέντε νεφροπαθείς, δεν θα λύνει το πρόβλημα. Και πάντως, αν μπορείτε σήμερα να μας πείτε, ελλείποντος προσωπικού ιατρικού και νοσηλευτικού και που κυρίως σε αυτόν τον τομέα πρέπει να ακούσετε και την επιστημονική επιτροπή του νοσοκομείου ....
ΠΡΟΕΔΡΕΥΩΝ (Κωνσταντίνος Γείτονας): Εντάξει, κύριε Τσιπλάκη, τα είπατε. 
ΚΩΝΣΤΑΝΤΙΝΟΣ ΤΣΙΠΛΑΚΗΣ : ...της οποίας πρακτικά θα σας καταθέσω, αν μπορείτε να μας πείτε, ότι σε άμεσο χρονικό διάστημα θέλετε να ενισχύσετε αυτήν τη μονάδα και αν -τελειώνω, κύριε Πρόεδρε, αυτή η μονάδα έχει μεγάλη σημασία στο διαμεσολαβούν διάστημα της λειτουργίας του νέου νοσοκομείου και ύστερα- κρίνετε ότι δεν καλύπτονται οι ανάγκες στο νέο νοσοκομείο, αν θα λειτουργήσει παράλληλα, προκειμένου να μην υπάρχει κανένας Σερραίος ευρισκόμενος στην ανάγκη να πηγαίνει εκτός ωρών για παροχή ιατρικής συνδρομής. Και πάντως -και τελειώνω κύριε Πρόεδρε-....
ΠΡΟΕΔΡΕΥΩΝ (Κωνσταντίνος Γείτονας): Δεν τελειώνετε, συνεχίζετε, κύριε Τσιπλάκη, και θα με αναγκάσετε να κλείσω το μικρόφωνο. 
ΚΩΝΣΤΑΝΤΙΝΟΣ ΤΣΙΠΛΑΚΗΣ: Τελειώνω, κύριε Πρόεδρε, με μια πρόταση. Δεν πρέπει ...
ΠΡΟΕΔΡΕΥΩΝ (Κωνσταντίνος Γείτονας): Κάνατε το ερώτημα. Είναι σαφές, ζητάτε δεσμευτικό χρονοδιάγραμμα, μην επανέρχεσθε .
ΚΩΝΣΤΑΝΤΙΝΟΣ ΤΣΙΠΛΑΚΗΣ : Τέλειωσα, κύριε Πρόεδρε,....
ΠΡΟΕΔΡΕΥΩΝ (Κωνσταντίνος Γείτονας): Παρακαλώ! Δεν χρειάζεται να πάμε στα τρία λεπτά. Να τηρήσουμε και τον Κανονισμό. 
ΚΩΝΣΤΑΝΤΙΝΟΣ ΤΣΙΠΛΑΚΗΣ : ... εναρμονιζόμενος και με την παράταση που δώσατε σε παρόμοιες ερωτήσεις. 
Θα σας παρακαλούσα ιδιαίτερα, με διοικητικά και μόνο κριτήρια ...
ΠΡΟΕΔΡΕΥΩΝ (Κωνσταντίνος Γείτονας): Λυπάμαι που συνεχίζετε...
ΚΩΝΣΤΑΝΤΙΝΟΣ ΤΣΙΠΛΑΚΗΣ : ...δεν μπορεί να επιλύονται θέματα που σε επίπεδο αρχής συμφωνούμε, αν δεν λάβουμε υπόψη μας πρωτίστως την άποψη του ιατρικού προσωπικού, το οποίο επιμένει σε διακινδύνευση της υγείας των νεφροπαθών, το οποίο πρέπει να λάβετε λίαν σοβαρώς υπόψη. Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Όμως αυτή η τακτική δεν εξυπηρετεί τη λειτουργία μας. Δεν είναι θέμα μόνο του Προεδρείου. Αν αυτό το κάνουν όλοι οι συνάδελφοι, εσείς θα διαμαρτύρεστε μετά και η διαδικασία εκτρέπεται.
ΚΩΝΣΤΑΝΤΙΝΟΣ ΤΣΙΠΛΑΚΗΣ : Λειτουργώ στα πλαίσια τα διαμορφούμενα και φαντάζομαι ότι λόγω της σοβαρότητας του θέματος έχω και τη συμπάθειά σας.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ βοηθήστε το Προεδρείο να λειτουργήσουμε σύμφωνα με τον Κανονισμό και αποδοτικά.
ΚΩΝΣΤΑΝΤΙΝΟΣ ΤΣΙΠΛΑΚΗΣ : Εναρμονίζομαι πλήρως.
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Υγείας και Πρόνοιας κ. Νασιώκας, έχει το λόγο.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Μέχρι τέλους του χρόνου, κύριε συνάδελφε, εφόσον όλα επιβεβαιωθούν -οι λεπτομέρειες που σας τις περιέγραψα στην πρώτη μου ομιλία- το νοσοκομείο θα έχει παραδοθεί. Θα έχουν εγκατασταθεί και τα ιατρικά μηχανήματα, τα οποία δεν είναι χρονοβόρο θέμα για να γίνει. Αλλά επειδή και την προηγούμενη φορά θεωρούσαμε ότι νωρίτερα θα είχαν ολοκληρωθεί, γι΄ αυτό η συζήτηση για λίγες ημέρες πριν ή μετά δεν είναι το κρίσιμο. Το κρίσιμο θέμα που υπάρχει από εδώ και πέρα είναι η μεταφορά του ενός νοσοκομείου στο άλλο και αυτή η απόφαση πρέπει να παρθεί το συντομότερο δυνατό. Βεβαίως σε τοπική σύσκεψη του Πε.ΣΥ, του διοικητικού συμβουλίου του νοσοκομείου, αλλά και των παραγόντων του νομού -γιατί είναι μια πάρα πολύ δύσκολη υπόθεση η μεταφορά ενός νοσοκομείου εν λειτουργία σ΄ ένα άλλο νοσοκομείο- ...
ΑΡΙΣΤΟΤΕΛΗΣ ΠΑΥΛΙΔΗΣ: Στη Ρόδο...
ΕΚΤΟΡΑΣ ΝΑΣΙΩΚΑΣ ( Υφυπουργός Υγείας και Πρόνοιας) : Στη Ρόδο έγινε μέσα σε τρεις ημέρες με το Στρατό. Αλλά εγώ έχω εμπειρία από άλλο νοσοκομείο που κάναμε ένα χρόνο για να γίνει ολόκληρη η μεταφορά. ΄Ετσι, η έναρξη λειτουργίας του νοσοκομείου που θα γίνει με τα πρώτα τμήματα που θα μεταφερθούν, πρέπει να είναι πολύ κοντά μας. Δεν θέλω να δεσμευθώ με χρόνο, γιατί θα ήθελα να ήμουν εκεί να το παρακολουθώ από κοντά για να σας πω το χρόνο. Δεν θέλω μετά από δύο μήνες να πούμε ότι πέσαμε έξω κάποιες μέρες ή κάποιους μήνες. Αλλά πάντως θα υπάρξει ένα διάστημα ομαλής μεταφοράς εν λειτουργία. Πράγματι καταλαβαίνω και τις δικές σας ανησυχίες και ευαισθησίες και για τις γενικότερε ελλείψεις. Θέλουμε να δούμε το καινούριο νοσοκομείο το οποίο αμέσως μετά τη μεταφορά θέλει και ένα χρόνο να αποκτήσει την λειτουργικότητά του. Όσοι δουλέψαμε πολλά χρόνια σε νοσοκομεία, το ξέρουμε ότι αυτό είναι πολύ δύσκολο. Ακόμα και οι παλαιές κλινικές που θα μπουν σε νέους χώρους, αντιμετωπίζουν προβλήματα, πόσο μάλλον όταν θα μπουν και νέοι άνθρωποι και νέες συνεργασίες σε νέα σχήματα. Άρα, βλέποντας όλες εκείνες τις ελλείψεις, δεσμευόμαστε ότι θα κάνουμε ό,τι είναι δυνατόν να τις καλύψουμε. Δεν τίθεται θέμα κύριε συνάδελφε. Να πω, κύριε συνάδελφε, ότι δέκα ασθενείς προτείνουν να μπουν στη βάρδια.
ΚΩΝΣΤΑΝΤΙΝΟΣ ΤΣΙΠΛΑΚΗΣ : Πάλι δεν λύνεται ολοσχερώς το πρόβλημα.
ΕΚΤΟΡΑΣ ΝΑΣΙΩΚΑΣ ( Υφυπουργός Υγείας και Πρόνοιας): Ξέρω, δεν λύνεται ολοσχερώς, αλλά νομίζω ότι λειτουργικά δεν υπάρχει πρόβλημα. Αυτά είχα να πω, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 74/29/10/2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Υγείας-Πρόνοιας , σχετικώς με τις απεργιακές κινητοποιήσεις των εργαζομένων στο Νοσοκομείο Λάρισας, την πρόσληψη του αναγκαίου ιατρικού, νοσηλευτικού και διοικητικού προσωπικού κλπ.
Η επίκαιρη ερώτηση του κ. Τσιόγκα έχει ως εξής:
"Η εκρηκτική κατάσταση που έχει δημιουργηθεί στο πανεπιστημιακό Νοσοκομείο Λάρισας ανάγκασε τους γιατρούς του ιδρύματος να πραγματοποιήσουν απεργία διαρκείας. Το νοσοκομείο άρχισε να λειτουργεί στα τέλη του 1997 με προοπτική η δυναμικότητα του να φτάσει τα επτακόσια κρεβάτια, αλλά μέχρι σήμερα υπάρχουν μόλις εκατόν πενήντα. Επιπλέον, τεράστιες είναι οι ελλείψεις σε ιατρικό, νοσηλευτικό και διοικητικό προσωπικό. Χαρακτηριστική είναι η περίπτωση του Νεογνολογικού Τμήματος, το οποίο καλείται να "αντιμετωπίσει" εξακόσια περιστατικά ετησίως με τέσσερις μόνο γιατρούς . Και σαν να μην έφτανε αυτό η Κυβέρνηση περικόπτει και τα κονδύλια για τις εφημερίες των γιατρών με κίνδυνο να μένουν τμήματα ή κλινικές χωρίς γιατρό για πολλές ώρες το είκοσιτετράωρο.
Ερωτάται ο κύριος Υπουργός ποια μέτρα θα πάρει η Κυβέρνηση, ώστε να επιχορηγηθεί επαρκώς το Πανεπιστημιακό Νοσοκομείο Λάρισας, να γίνουν άμεσα και αναγκαίες προσλήψεις ιατρικού, νοσηλευτικού και διοικητικού προσωπικού και να αναπτυχθεί πλήρως, να εφημερεύει μέρα παρά μέρα -διαθέτοντας και τις αναγκαίες πιστώσεις για τις εφημερίες- προκειμένου να καλύψει τις μεγάλες ανάγκες υγειονομικής φροντίδας της Θεσσαλίας και να αξιοποιηθεί από τη Ιατρική Σχολή για έρευνα και διδασκαλία;"
Ο Υφυπουργός Υγείας και Πρόνοιας κ. Νασιώκας έχει το λόγο.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Κύριε συνάδελφε, το Νοσοκομείο της Λάρισας από τότε που ήταν να γίνει και ήταν ακόμη στα χαρτιά παλέψαμε για να γίνει και παράλληλα δύο χρόνια μετά από τότε που παραδόθηκε παλέψαμε για να ξεκινήσει να λειτουργεί. Ξεκίνησε να λειτουργεί το Σεπτέμβριο του 1999 ακριβώς δύο χρόνια από τώρα κύριε συνάδελφε. Βεβαίως ο Οργανισμός αναφέρεται σε εξακόσιες σαράντα τρεις κλίνες και τώρα έχουν αναπτυχθεί διακόσιες σαράντα τέσσερις.
ΠΡΟΕΔΡΕΥΩΝ (Κωνσταντίνος Γείτονας): Από το 1997, κύριε Υφυπουργέ -συγγνώμη που παρεμβαίνω- έγιναν οι πρώτες αποσπάσεις επί των ημερών μου στο νοσοκομείο και άρχισε η προετοιμασία της λειτουργίας το 1997.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ναι, συμφωνώ, οι πρώτες όμως κλινικές που μεταφέρθηκαν ήταν το Σεπτέμβριο 1999, κύριε Πρόεδρε. Βεβαίως επί των ημερών σας άρχισε και τις δυσκολίες τις γνωρίζω και το ενδιαφέρον σας που ήταν πάρα πολύ μεγάλο.
ΠΡΟΕΔΡΕΥΩΝ (Κωνσταντίνος Γείτονας): Το λέω για να διευκρινίσω ότι ο κύριος συνάδελφος, είναι ακριβής σ΄ αυτό που γράφει. 
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ναι, βεβαίως, αλλά ενημερώνω ότι οι πρώτες κλινικές που μεταφέρθηκαν και άρχισε να λειτουργεί σαν νοσοκομείο με νοσηλευόμενους ήταν το 1999. 
Τώρα βρίσκεται σε εξέλιξη ένας διαγωνισμός. Και εκεί καταφέραμε αυτήν την πρώτη χρονιά να πάρουμε ένα αρκετά μεγάλο αριθμό θέσεων εργαζομένων. Αυτό δείχνει και την ευαισθησία και της Κυβέρνησης αλλά και την προτεραιότητα την οποία δίνει στο συγκεκριμένο νοσοκομείο σαν πρώτο θέμα για όλη τη Θεσσαλία. Προκηρύχθηκαν, λοιπόν, διακόσιες δεκαέξι νοσηλευτικού και λοιπού βοηθητικού προσωπικού που αναμένεται να καλυφθούν τους επόμενους μήνες -θα σας πω πού βρίσκεται το θέμα- και σαράντα πέντε θέσεις τεχνικού και λοιπού επιστημονικού προσωπικού. Επίσης, δώδεκα θέσεις ιατρών. Το σύνολο αυτών προσελήφθησαν εκτός τριών που βρίσκονται στη διαδικασία αυτή. Υπηρετούν εκατόν ενενήντα γιατροί σήμερα. Επίσης, βρίσκεται στη διαδικασία πρόσληψης το θέμα των ΤΕ και ΠΕ. ΄Εχει αναρτηθεί δε ο πίνακας, έγιναν οι ενστάσεις, εκδικάστηκαν οι ενστάσεις και είναι στους τελικούς πίνακες των ΔΕ και ΥΕ προχωράει η διαδικασία μοριοποίησης και η επιτροπή μέχρι της 15.11.2001 -έτσι έχει δεσμευτεί- θα κάνει τον πρώτο πίνακα. 
Όταν, λοιπόν, δοθούν και αυτά, θα είμαστε σε θέση να λειτουργήσουμε ένα ακόμη πολύ σημαντικότερο κομμάτι του νοσοκομείου ξεπερνώντας το 60%-65% σε κάλυψη. Βεβαίως το κρίσιμο θέμα είναι από δω και πέρα για το χρονοδιάγραμμα, που με όλη την ευαισθησία βάζει ο κύριος συνάδελφος. Στο φετινό προγραμματισμό ο οποίος δεν ολοκληρώθηκε ακόμα είναι βέβαιο, ότι θα υπάρχει μια γενναία παρέμβαση για να πλησιάζουμε την ολοκλήρωση του νοσοκομείου. 
Δυο λόγια μόνο να πω για τα θέματα που θίγει στην ερώτησή του ο κύριος συνάδελφος. Πράγματι το Νεογνολογικό Τμήμα έχει τέσσερις γιατρούς, κύριε συνάδελφε, και βρισκόμαστε στη διαδικασία πρόσληψης ενός πέμπτου η οποία θα ολοκληρωθεί μέχρι το Δεκέμβριο και θα δώσει μία αναπνοή. Δεν τίθεται θέμα περικοπής εφημεριών. Αντίθετα τα 770 εκατομμύρια που δόθηκαν από την αρχή υπήρξαν, συμπληρώθηκαν και με 20 και υπάρχουν και άλλα 15 και έτσι θα είναι χωρίς κανένα πρόβλημα οι εφημερίες όλων των συναδέλφων. Να σας πω και ένα δείκτη μόνο.
ΠΡΟΕΔΡΕΥΩΝ (Κωνσταντίνος Γείτονας): Στη δευτερολογία σας, κύριε Υπουργέ, για να μην καθυστερήσουμε. ΄Εχουμε και νομοθετικό έργο στη συνέχεια.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Εντάξει στη δευτερολογία μου, κύριε Πρόεδρε.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Τσιόγκας έχει το λόγο.
ΔΗΜΗΤΡΙΟΣ ΤΣΙΟΓΚΑΣ: Κύριε Πρόεδρε, βεβαίως τα σημερινά προβλήματα που αντιμετωπίζει το Πανεπιστημιακό Νοσοκομείο Θεσσαλίας, οφείλονται πρώτα και κύρια στην προβληματική έναρξη της λειτουργίας του. Και ήταν προβληματική η έναρξη της λειτουργίας καθώς ξεκίνησε βεβιασμένα και πρόχειρα με τη μεταφορά κλινικών από το παλιό Νοσοκομείο της Λάρισας, το Νομαρχιακό Νοσοκομείο, το οποίο έχει υποβαθμιστεί ακόμα περισσότερο αφού μεταφέρθηκαν κλινικές στο νέο νοσοκομείο. Και βέβαια πρέπει να πούμε ότι αυτή η έναρξη της λειτουργίας έγινε χωρίς το απαραίτητο νοσηλευτικό και ιατρικό προσωπικό, χωρίς το απαραίτητο διοικητικό προσωπικό. 
Έκτοτε πρέπει να παραδεχτούμε ότι λειτουργεί χάρη στις προσπάθειες των γιατρών και του νοσηλευτικού και διοικητικού προσωπικού χωρίς βεβαίως να καλύπτει τις ανάγκες των Θεσσαλών ασθενών για τριτοβάθμια περίθαλψη για επιστημονική έρευνα, ακόμη αν θέλετε και για τη λειτουργία και για την εκπαίδευση των φοιτητών της Ιατρικής Σχολής του Πανεπιστημίου Θεσσαλίας.
Και βέβαια αυτή η κατάσταση είναι ευθύνη εξ ολοκλήρου της Κυβέρνησης με την πολιτική της λιτότητας που εφαρμόζει στον τομέα της υγείας. Και βεβαίως τα όσα γίνονται αυτό το διάστημα σε αυτό το νοσοκομείο -και είναι γνωστά και σε σας, κύριε Υπουργέ- πρέπει να πούμε ότι δημιουργούν σοβαρά προβλήματα στους ίδιους τους ασθενείς, οι οποίοι σε πολλές περιπτώσεις αναγκάζονται ακόμα να φεύγουν είτε στην Αθήνα είτε στη Θεσσαλονίκη, για να βρουν γιατρειά.
Πρέπει να πούμε ότι το τελευταίο διάστημα είχαμε τις κινητοποιήσεις των γιατρών για τις εφημερίες, που είναι ένα σοβαρό πρόβλημα. Βεβαίως, οι γιατροί δεν θίγουν μόνο αυτό το ζήτημα, θίγουν όμως και αναδεικνύουν και το ζήτημα της ολοκληρωμένης λειτουργίας του νοσοκομείου, έτσι όπως μας τα παρουσιάσανε. Και βεβαίως απαιτούν -τουλάχιστον αυτό είπαν σε μας- να προσληφθεί και διοικητικό προσωπικό και γιατροί και αναφερόμαστε συγκεκριμένα στην επίκαιρη ερώτηση στις ελλείψεις που υπάρχουν.
Βεβαίως, παρακαλούμε και ζητάμε από την Κυβέρνηση να πάρει εκείνα τα απαραίτητα μέτρα, έτσι ώστε το Περιφερειακό Πανεπιστημιακό Νοσοκομείο Θεσσαλίας να λειτουργήσει ολοκληρωμένα, να εξυπηρετήσει τις ανάγκες του λαού της Θεσσαλίας.
ΠΡΟΕΔΡΕΥΩΝ (Κωνσταντίνος Γείτονας): Ο κ. Νασιώκας έχει το λόγο.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ναι, κύριε συνάδελφε, συμφωνούμε. Το 38% του νοσοκομείου λειτουργεί ως τώρα κα ως εκ τούτου υπάρχουν ελλείψεις και αυτό δεν τίθεται υπό συζήτηση. Βεβαίως να πούμε κι εμείς -το είπατε κι εσείς- ότι η προσφορά των εργαζομένων και των γιατρών είναι σημαντική σε αυτήν την προσπάθεια, γιατί ένα καινούριο νοσοκομείο, με όσες δυσκολίες ή με όσες ευκολίες και να ξεκινήσει, θα αντιμετωπίσει μεγάλα προβλήματα την έναρξή του, στο να αποκτήσει αποτελεσματικότητα, ποιότητα κλπ.
Είναι και δική μας ανησυχία και στόχος η όσο το δυνατόν γρηγορότερη ολοκλήρωση της λειτουργίας του νοσοκομείου, αλλά και η σωστή λειτουργία του. ΄Αρα, δεχόμαστε πολλά απ' αυτά που είπατε κι εσείς στις παρατηρήσεις σας.
Να πούμε όμως δυο πράγματα ακόμη. Μέσα σε αυτό το χρόνο θα ανακοινώσουμε το χρονοδιάγραμμα και αυτό θα φανεί από τις δυνατότητες που θα έχουμε για προσλήψεις τον επόμενο χρόνο, το 2002. Το 2001, όμως, οι προκηρύξεις που είναι σε εξέλιξη, δηλαδή οι διακόσιες εξήντα εννιά προσλήψεις, δώδεκα γιατρών και διακοσίων πενήντα επτά εργαζομένων διαφόρων ειδικοτήτων, δείχνει ένα στίγμα. Είναι σημαντικό βήμα και ελπίζουμε ότι ένα τέτοιο βήμα τον επόμενο χρόνο θα μας πλησιάσει στην ολοκλήρωση.
Σε αυτό δίπλα υπάρχει και ένας σημαντικός αριθμός πανεπιστημιακών γιατρών. ΄Εχει κινηθεί η διαδικασία από το Υπουργείο Παιδείας και από το πανεπιστήμιο, αλλά δεν έχει ολοκληρωθεί. Εμείς μιλάμε για τους γιατρούς που διορίζονται μέσω του ΕΣΥ, δεν μιλάμε για τους πανεπιστημιακούς γιατρούς. Επίσης συμπληρώνω ότι σήμερα πλησιάζουμε τους εκατόν ενενήντα γιατρούς.
Να πω για τις εφημερίες. Επτακόσια εβδομήντα εκατομμύρια ήταν, συν είκοσι εκατομμύρια που δώσαμε, συν δεκαπέντε εκατομμύρια που υπάρχουν για να ολοκληρωθεί η πλήρης κάλυψη. Κάθε γιατρός από τους εκατόν ογδόντα που δούλευαν κατά μέσο όρο -γιατί ξεκινήσαμε με λιγότερους και υπάρχουν προσλήψεις κι η διαδικασία του χρόνου- πήρε κατά μέσο όρο 4,3 εκατομμύρια, όταν ο μέσος γιατρός σε όλα τα πανεπιστημιακά νοσοκομεία της Ελλάδος παίρνει 3,3 εκατομμύρια ετησίως από εφημερίες.
Τι θέλω να πω με αυτό; Αυτό δικαιολογείται, γιατί είναι ένα νοσοκομείο που αναπτύσσεται, είναι ένα νοσοκομείο που αναγκάζεται να κάνει πολύ περισσότερες εφημερίες. Είναι όμως αυτό ένα δείγμα ότι δεν υπάρχει περικοπή εφημεριών. Ίσα-ίσα θα υπάρχει χρηματοδότηση αρκετή έτσι ώστε να γίνονται οι εφημερίες που χρειάζονται, για να λειτουργεί σωστά το νοσοκομείο.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, θα συζητηθεί η πρώτη του δεύτερου κύκλου με αριθμό 78/29.10.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Ανάπτυξης, σχετικώς με την επικίνδυνη, για τη δημόσια υγεία, τοξική ουσία, που χρησιμοποιείται για τη λεύκανση εισαγόμενου τυριού,κλπ.
Η επίκαιρη ερώτηση του κ. Μπεντενιώτη έχει ως εξής:
"Σε τηλεοπτική εκπομπή σχολιάσθηκε ότι χρησιμοποιείται τοξική ουσία επικίνδυνη για τη δημόσια υγεία για τη λεύκανση του τυριού, που εισάγεται ως φέτα και καταναλώνεται στη χώρα μας.
Αν αυτά τα στοιχεία είναι έγκυρα, έχουμε την κυκλοφορία στην ελληνική αγορά τυριού από γάλα αγελάδας, που για να εμφανίζεται λευκό ως φέτα, λευκαίνεται με τοξική ουσία, η οποία κρίνεται επικίνδυνη για τη δημόσια υγεία.
Ερωτάται ο κύριος Υπουργός:
α. Μπορεί να κυκλοφορεί στην αγορά τυρί από γάλα αγελάδας ως φέτα;
β. Μπορεί, για να έχει λευκό χρώμα, να λευκαίνεται με τοξική ουσία;"
Στην επίκαιρη ερώτηση θα απαντήσει ο Υφυπουργός Ανάπτυξης κ. Χρήστος Θεοδώρου.
Και καλορίζικος, κύριε Υπουργέ. Πρώτη φορά απαντάτε, έτσι δεν είναι; Καλή δουλειά.
Ορίστε, έχετε το λόγο.
ΧΡΗΣΤΟΣ ΘΕΟΔΩΡΟΥ (Υφυπουργός Ανάπτυξης): Ευχαριστώ, κύριε Πρόεδρε.
Κύριε συνάδελφε, η επίκαιρη ερώτησή σας έχει δύο σκέλη. Το πρώτο σκέλος είναι αν επιτρέπεται να κυκλοφορεί στην ελληνική αγορά τυρί από αγελαδινό γάλα με την ονομασία "φέτα" και το δεύτερο σκέλος αφορά το αν μπορεί να λευκαίνεται με διάφορες χρωστικές ουσίες που βάζουν μέσα σε αυτό. Απαντώντας, λοιπόν, θα ήθελα να πω ότι σύμφωνα με απόφαση του Υπουργού Γεωργίας, την 313025, στις 11-1-1994 ως "φέτα" ορίζεται το τυρί που παρασκευάζεται αποκλειστικά από πρόβειο γάλα ή από μίγμα αυτού με γίδινο. Επίσης απαγορεύεται η προσθήκη χρωστικών, συντηρητικών και αντιβιοτικών στο τυρί ή στην άλμη.
Συνεπώς δεν επιτρέπεται η παραγωγή και η κυκλοφορία στην αγορά φέτας από γάλα αγελάδας και η τήρηση της απαγόρευσης αυτής έχει ανατεθεί στα αρμόδια ελεγκτικά όργανα του κράτους. Φυσικά επιτρέπεται η μίξη αγελαδινού, πρόβειου κλπ., αλλά πρέπει να τηρούνται οι απαιτήσεις της επισήμανσης, όπως ορίζεται από τον Κώδικα Τροφίμων και Ποτών και τις αντίστοιχες υπουργικές αποφάσεις για τα τυριά. Και φυσικά τα τυριά αυτά δεν μπορούν να ονομάζονται "φέτα".
Όσον αφορά το δεύτερο σκέλος της ερώτησής σας, αν δηλαδή η φέτα προκειμένου να αποκτήσει λευκό χρώμα μπορεί να λευκαίνεται με τοξικές ουσίες, έχω να πω τα εξής: Ο αριθμός των επιτρεπομένων από τον Κώδικα Τροφίμων και Ποτών χρωστικών ουσιών είναι πολύ μεγάλος. Οι ουσίες αυτές δεν είναι τοξικές, μπορούν όμως να γίνουν όταν η περιεκτικότητά τους υπερβεί το όριο ανοχής. Σε κάθε περίπτωση πάντως, με βάση το άρθρο 35 του Κώδικα Τροφίμων και Ποτών και τα παραρτήματα 1 και 2, απαγορεύεται η χρήση συγκεκριμένων ουσιών σε γάλατα και τυριά, εκτός από τις περιπτώσεις που αναφέρονται στον πίνακα 3 και τον οποίο θα καταθέσω και στα Πρακτικά.
ΠΡΟΕΔΡΕΥΩΝ (Κωνσταντίνος Γείτονας): Ο κ. Μπεντενιώτης έχει το λόγο.
ΜΑΝΩΛΗΣ ΜΠΕΝΤΕΝΙΩΤΗΣ: Κύριε Πρόεδρε, θα συμφωνήσουμε με τον κύριο Υφυπουργό σε σχέση με το νομοθετικό πλαίσιο μέσα στο οποίο κινείται η εισαγωγή, η εμπορία και η διάθεση των τυριών. Όμως μπαίνει ένα πελώριο ερώτημα και μετά από την απάντησή σας, κύριε Υφυπουργέ. Τα στοιχεία με βάση τα οποία κατατέθηκε η επίκαιρη ερώτηση προέκυψαν από τηλεοπτική συζήτηση ειδικών και στη συγκεκριμένη τηλεοπτική συζήτηση των ειδικών ειπώθηκε ότι έχουμε εισαγωγή λευκού τυριού που δεν είναι φέτα και ίσως κυκλοφορεί ως φέτα και αυτό πρέπει να το ελέγξουμε με τις αρμόδιες καθ΄ ύλην υπηρεσίες, που είναι επιφορτισμένες με αυτήν την ευθύνη με βάση στο πλαίσιο το οποίο αναφερθήκατε. Και το δεύτερο στοιχείο το οποίο είναι το σοβαρότερο και ουσιωδέστερο -και αυτό ειπώθηκε με έμφαση από ειδικό- είναι ότι λευκό τυρί που έρχεται εισαγόμενο από το εξωτερικό για να παρουσιάζεται λευκό λευκαίνεται με τοξική ουσία, η οποία και αναφέρθηκε και επισημάνθηκε ότι μπορεί να είναι ιδιαίτερα επικίνδυνη.
Άρα, λοιπόν, μένει στις ευθύνες του Υπουργείου σας να ελέγξετε όλη αυτήν την τυχόν πραγματικότητα, έτσι ώστε να προασπιστεί ο καταναλωτής τόσο από την κυκλοφορία λευκού τυριού που έχει λευκανθεί ή και λευκού τυριού που καταναλώνεται και πωλείται ως φέτα, άρα σε διαφορετική τιμή. Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Υφυπουργέ, έχετε το λόγο.
ΧΡΗΣΤΟΣ ΘΕΟΔΩΡΟΥ (Υφυπουργός Ανάπτυξης): Θα ήθελα να πω στον κύριο συνάδελφο ότι πράγματι έτσι είναι, ότι τα συμβούλια που έχουν επιφορτισθεί με αυτούς τους ελέγχους έχουν αυτήν την υποχρέωση και πιστεύω ότι με την πλήρη ενεργοποίηση του ΕΦΕΤ πράγματι θα υπάρχει καλύτερη προστασία για τον καταναλωτή. Εκείνο δε που έχω να δηλώσω είναι ότι η πολιτική του Υπουργείου ήταν πάντα να προστατεύει τον καταναλωτή και προς αυτήν την κατεύθυνση θα κινηθώ και εγώ. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης επί των άρθρων και του συνόλου του σχεδίου νόμου του Υπουργείου Μεταφορών και Επικοινωνιών "Οργάνωση και λειτουργία των δημόσιων επιβατικών μεταφορών με λεωφορεία, τεχνικός έλεγχος οχημάτων και ασφάλεια χερσαίων μεταφορών και άλλες διατάξεις". 
Υπενθυμίζω στους κυρίους συναδέλφους ότι κατά τη χθεσινή συνεδρίαση συζητήθηκαν και ψηφίστηκαν τα άρθρα 1 έως και 32 του νομοσχεδίου. Απομένουν τα άρθρα 33 έως και 51, το ακροτελεύτιο. Υπάρχουν επίσης δεκαεννέα τροπολογίες εμπρόθεσμες Βουλευτών και επτά εκπρόθεσμες. 
Σύμφωνα με τη χθεσινή απόφαση έγινε συζήτηση, σήμερα θα συζητηθούν όλα τα υπόλοιπα άρθρα σε μία ενότητα και στη συνέχεια όλες οι τροπολογίες που είναι εμπρόθεσμες και δεν επιφέρουν πρόβλημα στο δημόσιο προϋπολογισμό. 
Συμφωνεί το Σώμα;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς το Σώμα συμφώνησε ομόφωνα.
Προχωρούμε στη συζήτηση της ενότητας των άρθρων 33 έως και 50, πλην του ακροτελεύτιου. 
Κύριε Υπουργέ, χθες δώσατε ό,τι είχατε σε βελτιώσεις - διορθώσεις σχετικά με τα άρθρα του νομοσχεδίου. Δεν έχετε να δώσετε κάτι νέο σήμερα.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Δεν έχω να δώσω κάτι σχετικό με τα άρθρα, αλλά θα ήθελα να πω ότι επειδή σε δύο διατάξεις που περάσαμε, υπάρχουν μικρά προβλήματα, τα οποία είχαν συζητηθεί με τους συναδέλφους, στην εκφώνηση...
ΠΡΟΕΔΡΕΥΩΝ (Κωνσταντίνος Γείτονας): Μην αναφέρεστε, παρακαλώ, σε ψηφισθέντα άρθρα, κύριε Υπουργέ. Εγώ σας ρώτησα για τα συζητούμενα άρθρα 33 έως 51. Καλώς δεν έχετε άλλες βελτιώσεις.
Το λόγο έχει ο εισηγητής του ΠΑΣΟΚ κ. Βλαχόπουλος. Τα δεκαπέντε λεπτά θα είναι αρκετά; 
ΗΛΙΑΣ ΒΛΑΧΟΠΟΥΛΟΣ: Είναι αρκετά, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Υπενθυμίζω στους κυρίους συναδέλφους ότι όσοι θέλουν, πρέπει να εγγραφούν κανονικά με την κάρτα τους, για να μιλήσουν.
Ορίστε, κύριε Βλαχόπουλε.
ΗΛΙΑΣ ΒΛΑΧΟΠΟΥΛΟΣ: Κύριε Πρόεδρε, συζητούμε τα άρθρα 33 έως 51, είναι το δεύτερο και το τρίτο κεφάλαιο. 
Το κεφάλαιο Β΄ αφορά τον τεχνικό έλεγχο των οχημάτων και εκείνο το οποίο είναι σημαντικό, είναι ότι ήδη υιοθετείται ο θεσμός των ιδιωτικών ΚΤΕΟ που ιδρύονται σύμφωνα με τις διατάξεις του παρόντος κεφαλαίου και διενεργούν τους περιοδικούς τεχνικούς ελέγχους σε όλες τις κατηγορίες οχημάτων, εκτός από τα επιβατικά δημόσιας χρήσης, τα φορτηγά αυτοκίνητα άνω των τρεισήμισι τόνων και τα λεωφορεία. Προσδιορίζεται λοιπόν περίπου το έργο των ιδιωτικών ΚΤΕΟ με το άρθρο 33. 
Το άρθρο 34 αναφέρεται στην ίδρυση των ιδιωτικών ΚΤΕΟ και στο ποιοι μπορούν να ιδρύουν. Τα ιδιωτικά ΚΤΕΟ ιδρύονται από φυσικά ή νομικά πρόσωπα, που έχουν ως αποκλειστικό έργο των τεχνικό έλεγχο των οχημάτων που ορίζονται στο προηγούμενο άρθρο, όπως προανέφερα. Τα ιδιωτικά ΚΤΕΟ δεν δύναται να ιδρυθούν από φυσικά ή νομικά πρόσωπα που δραστηριοποιούνται στους τομείς της εμπορίας αυτοκινήτων ή από συγγενείς πρώτου βαθμού, δεύτερου βαθμού κλπ.
Τρίτον, η ίδρυση και λειτουργία ιδιωτικών ΚΤΕΟ επιτρέπεται σε περιοχές μη οχλούσας βιομηχανίας-βιοτεχνίας, οχλούσας βιομηχανίας-βιοτεχνίας και χονδρεμπορίου και φυσικά δεν επιτρέπεται σε περιοχές αμιγούς κατοικίας. Τα ιδιωτικά ΚΤΕΟ δεν μπορούν να συστεγάζονται με επιχειρήσεις συναφούς δραστηριότητας και ιδίως συνεργεία επισκευής και συντήρησης αυτοκινήτων, εταιρειών εισαγωγής και εμπορίας αυτοκινήτων και λοιπές εγκαταστάσεις, καθώς και με εγκαταστάσεις επιχειρήσεων οδικής βοήθειας.
Απαγορεύεται η εγκατάσταση των ιδιωτικών ΚΤΕΟ σε απόσταση μικρότερη των εκατό μέτρων από νοσοκομεία, κλινικές, αποθήκες ευφλέκτων και εκρηκτικών υλών, από περίγραμμα αρχαιολογικών χώρων κ.ο.κ. Οι διατάξεις της παραγράφου 5 ισχύουν και για την ίδρυση και λειτουργία των δημοσίων ΚΤΕΟ. Για τα ήδη λειτουργούντα δημόσια ΚΤΕΟ, η διάταξη αυτή τίθεται σε ισχύ εντός έξι μηνών, δηλαδή σε απόσταση εκατό μέτρων από τις προαναφερθείσες δραστηριότητες.
Στο άρθρο 35 αναφέρεται αναλυτικότερα το έργο των ιδιωτικών ΚΤΕΟ, τα οποία προβαίνουν στον περιοδικό τεχνικό έλεγχο των οχημάτων. Υποχρεούται να επιμορφώνεται το προσωπικό σε τακτά χρονικά διαστήματα του φορέα, να συγκεντρώνονται και επεξεργάζονται στοιχεία σχετικά από τους διενεργούμενους ελέγχους, με στατιστικά στοιχεία και συμπεράσματα, να χορηγούν δελτίο τεχνικού ελέγχου οχήματος και κάρτα ελέγχου καυσαερίων. Επίσης υποχρεούνται να ασφαλίζουν την επαγγελματική τους ευθύνη. 
Με τα άρθρα 36 και 37, που είναι δύο σημαντικά άρθρα, προσδιορίζονται οι προϋποθέσεις με σαφήνεια αλλά και με αυστηρότητα και αυτό ακριβώς μπορούμε να πούμε ότι προσδιορίζει και μια σωστή αφετηρία από της ιδρύσεως των ΚΤΕΟ.
΄Ετσι λοιπόν με το άρθρο 38 προσδιορίζονται οι προϋποθέσεις για την άδεια ίδρυσης των ΚΤΕΟ και αναφέρονται τα δικαιολογητικά, τα οποία θα πρέπει να προσκομιστούν. 
Φυσικά στο άρθρο 36 έχει γίνει μία αντικατάσταση του εδαφίου α΄ και την διαβάζω, όπως διανεμήθηκε από τον κύριο Υπουργό: 
"Υπεύθυνη δήλωση του άρθρου 8 του ν. 1599/1986 που βεβαιώνει την κυριότητα ή κατοχή οικοπέδου επιφάνειας τουλάχιστον 1.500 τ.μ." -εδώ, δηλαδή, είναι η αλλαγή από την προηγούμενη παράγραφο α΄ που προέβλεπε 3.000 τ.μ.- "σε περιοχές των Νομών Αττικής και Θεσσαλονίκης εντός σχεδίου πόλεως ή εντός ορίων οικισμού προϋφισταμένων του έτους 1923 ή οριοθετημένους, σύμφωνα με τους όρους του από 24.4.1985 προεδρικού διατάγματος ή γηπέδου επιφανείας τουλάχιστον 4.000 τ.μ. σε εκτός σχεδίου πόλεως ή οικισμού περιοχές". 
Στην ίδια υπεύθυνη δήλωση βεβαιώνεται ότι το οικόπεδο ή γήπεδο είναι κατάλληλο για την εγκατάσταση και λειτουργία ιδιωτικού ΚΤΕΟ με έναν τουλάχιστον διάδρομο ελέγχου επιβατικών ιδιωτικής χρήσεως αυτοκινήτων και τους αναγκαίους χώρους για την αναμονή των ελεγχόμενων οχημάτων, την εξυπηρέτηση των κατόχων οχημάτων και τις βοηθητικές λειτουργίες του ΚΤΕΟ. Αυτή είναι η μια προϋπόθεση που αφορά την έκταση του γηπέδου για το ιδιωτικό ΚΤΕΟ. 
Επίσης είναι το τοπογραφικό διάγραμμα, το οποίο πρέπει να είναι αναλυτικό. Να υπάρχουν λεπτομερή αρχιτεκτονικά διαγράμματα, έγκριση κυκλοφοριακής σύνδεσης του ΚΤΕΟ με την υπόλοιπη περιοχή, μελέτη εγκατάστασης αυτόματων γραμμών ελέγχων, βεβαίωση για την υποβολή μελέτης για τις περιβαλλοντικές επιπτώσεις. Αυτές είναι οι προϋποθέσεις, όπως είπαμε, για την άδεια ίδρυσης των ΚΤΕΟ.
Το άρθρο 37 προβλέπει τις προϋποθέσεις και τα δικαιολογητικά, τα οποία απαιτούνται για την άδεια λειτουργίας των ΚΤΕΟ. Και εδώ πάλι υπάρχει η υποβολή της προβλεπόμενης οικοδομικής άδειας, η κατασκευή των κτιριακών και ηλεκτρομηχανολογικών εγκαταστάσεων -βεβαίωση, δηλαδή- και η εγκατάσταση αυτόματων γραμμών. Θα πρέπει να υπάρχει και για τα ιδιωτικά μηχανογράφηση αντίστοιχη των δημόσιων ΚΤΕΟ, εγκατάσταση πυρασφάλειας, στελέχωση και διαπίστευση του ΚΤΕΟ από το Εθνικό Συμβούλιο Διαπίστευσης. Επίσης να υπάρχει απόφαση έγκρισης περιβαλλοντικών όρων. Τώρα χρειάζεται απόφαση και όχι υποβολή μελέτης. 
Με απόφαση του Υπουργού Μεταφορών και Επικοινωνιών καθορίζονται οι υποχρεώσεις των ιδιωτικών ΚΤΕΟ, όπως η πιστοποίηση και η επιμόρφωση του προσωπικού, η συγκέντρωση στοιχείων, όπως έχω πει προηγουμένως. Τα δημόσια ΚΤΕΟ διαπιστεύονται από το Εθνικό Συμβούλιο Διαπίστευσης ή από άλλο φορέα διαπίστευσης μέσα σε προθεσμία ενός έτους από την έναρξη ισχύος του παρόντος νόμου. 
Με αυτά, δηλαδή, τα δύο άρθρα νομίζω ότι προσδιορίζονται αυστηρότατα αλλά σαφέστατα κριτήρια, έτσι ώστε να πούμε ότι θα ιδρύονται ΚΤΕΟ που θα έχουν όλες αυτές τις προϋποθέσεις που είναι απαραίτητες. 
Έρχομαι στα άρθρα 38 μέχρι 41 που πέρα από τη χορήγηση αδειών, προβλέπονται θα έλεγα διαδικασίες εποπτείας ελέγχου και κυρώσεων που πρέπει να υπάρχουν για τη σωστή και ποιοτική λειτουργία των ΚΤΕΟ.
Έτσι λοιπόν, το άρθρο 38 προβλέπει ότι οι άδειες ίδρυσης και λειτουργίας χορηγούνται με αποφάσεις των γενικών γραμματέων μετά από εισήγηση των αρμοδίων υπηρεσιών των περιφερειών. Μέχρι να συσταθούν αυτές οι υπηρεσίες της περιφέρειας οι άδειες θα χορηγούνται από τη Διεύθυνση Ασφάλειας Χερσαίων Μεταφορών. Επίσης η άδεια λειτουργίας ιδιωτικού ΚΤΕΟ ανακαλείται προσωρινά ή οριστικά με ειδική αιτιολογημένη απόφαση της αρχής που την εξέδωσε, αν διαπιστωθεί οποτεδήποτε ότι έπαυσαν να ισχύουν οι προϋποθέσεις με τις οποίες χορηγήθηκε. Ο έλεγχος των ιδιωτικών ΚΤΕΟ ασκείται από τη Διεύθυνση Ασφάλειας Χερσαίων Μεταφορών και το Σώμα Ελεγκτών Επιθεωρητών του Υπουργείου Μεταφορών και Επικοινωνιών.
Το άρθρο 39 αναφέρεται στο αντίτιμο για τη διενέργεια του τεχνικού ελέγχου και το άρθρο 40, που είναι και αυτό ένα σημαντικό άρθρο, αναφέρεται στην σύσταση της Διεύθυνσης Ασφάλειας Χερσαίων Μεταφορών. Και αυτή η διεύθυνση είναι αρμόδια για την ίδρυση και λειτουργία των ιδιωτικών ΚΤΕΟ με την επιφύλαξη του προηγούμενου άρθρου, που είπαμε ότι αυτά θα περάσουν στις περιφέρειες.
Επίσης η διεύθυνση αυτή έχει την αρμοδιότητα της εποπτείας των ιδιωτικών ΚΤΕΟ, τον έλεγχο της τήρησης των κανόνων ποιότητας και των δημοσίων ΚΤΕΟ και του συστήματος Κάρτας Ελέγχου Καυσαερίων, καθώς και για θέματα ασφάλειας και ελέγχου των οδικών μεταφορών και των μέσων σταθερής τροχιάς. 
Στη διεύθυνση αυτή συνιστώνται τμήματα τα οποία θα έχουν τις αρμοδιότητες αυτές που ανέφερα προηγουμένως, όπως είναι το Τμήμα Εποπτείας, το ΚΤΕΟ, το Τμήμα Ασφάλειας Μέσων Σταθερής Τροχιάς, το Τμήμα Τεχνικού Ελέγχου και Πραγματογνωμοσυνών και φυσικά για τη στελέχωση αυτής της διεύθυνσης προβλέπεται η πρόσληψη είκοσι πέντε υπαλλήλων εκ των οποίων περίπου οι είκοσι θα είναι πτυχιούχοι ΑΕ και οι υπόλοιπο τρεις-τέσερις θα είναι τεχνολόγοι οικονομικοί και διοικητικοί υπάλληλοι.
Επομένως μπορούμε να πούμε ότι το 80% των υπαλλήλων θα είναι πτυχιούχοι τριτοβάθμιας εκπαίδευσης. Έτσι ολοκληρώνεται η αναφορά μου στην ίδρυση των ΚΤΕΟ.
Θα αναφερθώ τώρα στο κεφάλαιο Γ΄ το οποίο περιέχει άρθρα με διάφορες ρυθμίσεις, όπως είναι το άρθρο 42, με το οποίο προβλέπονται θα λέγαμε κάποιες προσαρμογές σε αντίστοιχη οδηγία που έχει σχέση με τις ηλικίες και τα αντίστοιχα διπλώματα οδήγησης.
Με το άρθρο 43 γίνονται κάποιες ρυθμίσεις στον Κώδικα Οδικής Κυκλοφορίας που έχουν σαν στόχο να μειώσουμε τα τροχαία ατυχήματα. Μια ρύθμιση είναι αυτή που έχει σχέση με το δίπλωμα και την αναπηρική σύνταξη, δηλαδή αυτοί που ζητούν αναπηρική σύνταξη υποχρεούνται να καταθέσουν στις αρμόδιες υπηρεσίες των ασφαλιστικών φορέων την άδεια οδήγησης και μετά από θετική, θα έλεγα, γνωμάτευση δευτεροβάθμιας επιτροπής της Νομαρχιακής Αυτοδιοίκησης, θα μπορεί να ξαναπαίρνουν την άδεια ή να μην την παίρνουν. 
Επίσης προστέθηκε και ένα άλλο εδάφιο στη διάταξη αυτή, όπου και οι μέχρι σήμερα δικαιούχοι αναπηρικής σύνταξης από οποινοδήποτε ασφαλιστικό φορέα υποχρεούνται εντός ενός έτους να καταθέσουν την άδεια οδήγησης ή υπεύθυνη δήλωση ότι δεν κατέχουν άδεια οδήγησης. Σε περίπτωση που δεν καταθέσουν την άδεια οδήγησης, τότε θα ακολουθείται μία διαδικασία, όπου θα αναστέλλεται η χορήγηση της αναπηρικής άδειας. Αυτό γίνεται για να αποφεύγονται ατυχήματα από συμπολίτες μας, συνανθρώπους μας, οι οποίοι δεν έχουν την ικανότητα να οδηγούν μετά από κάποια αναπηρία. 
Το ίδιο άρθρο 43, που τροποποιεί το άρθρο 42 του Κώδικα Οδικής Κυκλοφορίας, αναφέρεται σ΄ αυτά που είπαμε και προηγουμένως, στην υιοθέτηση και του τρόπου ελέγχου του οινοπνεύματος με τον εκπνεόμενο αέρα -μέχρι τώρα είπαμε ότι ήταν με την αιμοληψία- και καθορίζονται αντίστοιχα όρια 0,25 χιλιοστά από τον εκπνεόμενο αέρα και 0,50 χιλιοστά του γραμμαρίου από την αιμοληψία. Αυτά είναι τα όρια τα οποία, όταν ξεπερνιούνται, αρχίζουν και οι ποινές, οι οποίες προβλέπονται με την παράγραφο 7 αυτού του άρθρου. Οι ποινές αυτές μπορούμε να πούμε ότι διαβαθμίζονται, ανάλογα με την ποσότητα του αλκοόλ το οποίο περιέχεται κ.ο.κ.
Επίσης υπάρχουν ρυθμίσεις που αναφέρονται στο άρθρο 44 που έχουν σχέση με την επίλυση και ικανοποίηση κάποιων διαχρονικών αιτημάτων κάποιων κατηγοριών και ομάδων συμπολιτών μας. Προβλέπεται, δηλαδή, η αύξηση μικτού βάρους φορτηγών δημόσιας χρήσης που ήταν τα πρώην τρίκυκλα από τέσσερις τόνους σε έξι τόνους και από έξι τόνους σε οκτώ τόνους, αυτά που προέρχονταν από από τους πρώην καραγωγείς. 
Επίσης προβλέπονται και κάποιες ποινές για την υπέρβαση σε ποσοστό 20% του ορίου βάρους των οχημάτων και αντίστοιχες ποινές που φθάνουν και μέχρι 400.000 δραχμές και αφαίρεση πινακίδων.
Με την παράγραφο 8 του ιδίου άρθρου δίνεται η δυνατότητα στον ΗΛΠΑΠ και στον ΗΣΑΠ να μπορεί να αξιοποιεί τις δυνατότητες των υποδομών του και προς την κατεύθυνση συνεργασίας με τηλεπικοινωνιακές εταιρίες να ιδρύει θυγατρικές εταιρείες, έτσι ώστε να μπορεί να μπει στην αγορά των τηλεπικοινωνιών, η οποία έχει απελευθερωθεί. Συνεργασίες λοιπόν ή θυγατρικές για την αξιοποίηση των υποδομών.
Με το άρθρο 45 γίνονται κάποιες ρυθμίσεις που έχουν σχέση με την οδική ασφάλεια και τον τεχνικό έλεγχο, προβλέπονται κάποιες ποινές για συνεργεία τα οποία δεν έχουν την άδεια αντικατάστασης καταλυτών ή καταλυτικών μετατροπέων, όταν δεν έχουν την πιστοποίηση γι' αυτήν τη δραστηριότητα κ.ο.κ. Δεν προχωρώ σε λεπτομέρειες.
Το άρθρο 46 αναφέρεται σε ρυθμίσεις της Υπηρεσίας Πολιτικής Αεροπορίας και φυσικά στο πρώτο εδάφιο στο α΄, προβλέπεται ότι η ΥΠΑ χρεώνει τις αεροπορικές εταιρείες με το ποσόν των τελών εκσυγχρονισμού αεροδρομίων που προεισπράχθηκε από τους επιβάτες, ελέγχει την απόδοση στους αντίστοιχους ειδικούς λογαριασμούς, επιβάλλει επίσης με διατάξεις που υπάρχουν πρόσθετα τέλη, αν καθυστερεί η απόδοση αυτών των τελών, και φυσικά αποστέλλεται και στη Δ.Ο.Υ. προς είσπραξη το αντίστοιχο ποσό, ο κατάλογος κλπ.
Ένα σημαντικό που προβλέπεται από το άρθρο 46 είναι ότι προσδιορίζεται από το εδάφιο β΄ αυτού του άρθρου ότι ένα ποσό από τα ΤΕΑΑ θα διατίθεται για την επιδότηση υποχρεώσεων παροχής δημόσιας υπηρεσίας, που όπως είπαμε ήδη το Υπουργείο Μεταφορών και Επικοινωνιών, με μια συντονισμένη προσπάθεια και θα έλεγα με επιμονή, κατόρθωσε να αξιοποιήσει μια οδηγία της Ευρωπαϊκής Ένωσης και ήδη για δέκα γραμμές, οι οποίες συνδέουν στην ουσία την Αθήνα με τα νησιά του Αιγαίου, με κάποια ακριτικά νησιά και για δύο γραμμές που συνδέουν τη Θεσσαλονίκη με τη Χίο και τη Σάμο, υπάρχει η δυνατότητα επιδότησης αυτών των γραμμών.
Όπως είπε και ο κύριος Υπουργός αυτές οι γραμμές, δεν επελέγησαν τυχαία, αλλά υπήρχαν κάποιες προϋποθέσεις που είχαν σχέση με τις διαθέσιμες θέσεις ετησίως γι΄ αυτές τις γραμμές και φυσικά και με άλλα κριτήρια οικονομικά, αναπτυξιακά κ.ο.κ.
Επίσης η Υπηρεσία Πολιτικής Αεροπορίας μπορεί να καταρτίζει να οργανώνει και να εκτελεί με αμοιβή και χωρίς αμοιβή διάφορα σεμινάρια εκπαίδευσης και επιμόρφωσης και για δικούς μας, αλλά και για αλλοδαπούς, οι οποίοι έχουν μια δυσχέρεια να επιμορφωθούν. 
Με το εδάφιο 3 αυτού του άρθρου προβλέπεται ότι πρέπει για όλα τα ήδη λειτουργούντα αεροδρόμια εκτός του Διεθνούς Αερολιμένα Αθηνών να χορηγείται άδεια λειτουργίας και εκμετάλλευσης από τον Υπουργό Μεταφορών και Επικοινωνιών σύμφωνα με βασικό κανονισμό αδειοδότησης, λειτουργίας -εκμετάλλευσης των αεροδρομίων. Ο βασικός κανονισμός αδειοδότησης και λειτουργίας- εκμετάλλευσης αεροδρομίων περιλαμβάνει το εγχειρίδιο λειτουργίας των αεροδρομίων κ.ο.κ.
Το άρθρο 47 δείχνει την ευαισθησία προς τα άτομα με ειδικές ανάγκες και, όπως είπα και στη συζήτησή μας επί της αρχής, προβλέπεται για τους τυφλούς οι εννιακόσιες μονάδες σταθερής τηλεφωνίας, που ήταν δωρεάν να γίνουν χίλιες μονάδες, κάτι το οποίο προβλέπεται και γι΄ αυτούς που έχουν παραπληγικές αδυναμίες. Επίσης για τα άτομα που έχουν προβλήματα ακοής σε ποσοστό 50% δίνεται έκπτωση κατά 50% σε μονάδες κινητής τηλεφωνίας.
Με το άρθρο 48 ρυθμίζονται θέματα επιτροπών που λειτουργούν στα πλαίσια του Υπουργείου Μεταφορών και Επικοινωνιών και ορίζονται συγκεκριμένα ποιες είναι αυτές οι επιτροπές, ο αριθμός των μελών κ.ο.κ.
Με το άρθρο 49 γίνονται κάποιες ρυθμίσεις. Θα αναφερθώ μόνο στη ρύθμιση που γίνεται για το Ταχυδρομικό Ταμιευτήριο. Εδώ όπως φαίνεται προβλέπεται ένα ποσό 2,5 δισεκατομμυρίων δραχμών, το οποίο μπορεί να διατεθεί για να αγοραστούν τα διαμερίσματα που θα δοθούν δωρεάν σε πληγέντες από το σεισμό της 7ης Σεπτεμβρίου 1999.
( Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
Κύριε Υπουργέ, επειδή από τη συζήτηση και στην επιτροπή προέκυψε ότι μάλλον αυτά τα 2,5 δισεκατομμύρια δεν θα επαρκέσουν, επειδή ίσως πέρασε και ένα χρονικό διάστημα από τότε που καθορίστηκε αυτό το ποσόν, μήπως είναι δυνατόν να μπορεί να ανταποκριθεί και να αρκεί αυτό το ποσόν για τα αντίστοιχα διαμερίσματα, μήπως αυτό μπορεί να φθάσει πάνω από 3 μέχρι 3,5 δισεκατομμύρια δραχμές.
ΠΡΟΕΔΡΕΥΩΝ (Κωνσταντίνος Βρεττός): Η κα Μαρία Κόλλια-Τσαρουχά έχει το λόγο.
ΜΑΡΙΑ ΚΟΛΛΙΑ-ΤΣΑΡΟΥΧΑ: Κύριε Πρόεδρε, κύριε Υπουργέ, θα μου επιτρέψετε πριν αρχίσω την αναφορά μου στα άρθρα που θα συζητήσουμε να επανέλθω σε ένα θέμα που σας έθεσα χθες και θέλω να το ξαναδείτε μέχρι την ψήφιση του νομοσχεδίου. Συνεχίζω να επιμένω και πιστεύω ότι για τους ιδιοκτήτες που έχουν αλλάξει τα αυτοκίνητά τους μέχρι το τελευταίο εξάμηνο θα έπρεπε μέσα στην ψήφιση του νόμου να υπάρξει μια τέτοια ρύθμιση, μια μεταβατική διάταξη, η οποία να τους βοηθήσει. Να βρούμε έναν τρόπο δηλαδή που να τους βοηθήσουμε με κάποια ευνοϊκή ρύθμιση για να ενταχθούν και αυτοί στις ευνοϊκές ρυθμίσεις αυτού του νόμου. Δεν είναι πάρα πολλοί και νομίζω ότι θα μπορέσουμε να τους ικανοποιήσουμε και είναι θεμιτό το αίτημά τους.
Στο άρθρο 34 στην παράγραφο 4 που έχει σχέση με τα ΚΤΕΟ υπάρχει η άρνηση να συστεγάζονται με συνεργεία επισκευής και συντήρησης αυτοκινήτων. Συνεχίζουμε να επιμένουμε ότι αυτό έχει μια αντίφαση όταν αυτοί οι άνθρωποι επειδή είναι επιφορτισμένοι με το έργο της επισκευής, όπου ξέρουν πολύ καλά ένα αυτοκίνητο να μην μπορούν να δώσουν την έγκριση ότι έχει περάσει από τον απαιτούμενο έλεγχο, να μην μπορούν δηλαδή να λειτουργούν και σαν ΚΤΕΟ.
Επίσης στο άρθρο 35 παράγραφος 2 εδάφιο γ΄ το νομοσχέδιο προβλέπει ότι τα ιδιωτικά ΚΤΕΟ χορηγούν και κάρτα ελέγχου καυσαερίων.
Ο ν. 2052/92 που υπάρχει στο άρθρο 3 παράγραφοι 4 και 7 είναι σαφής και ως προς το ότι τα κέντρα ελέγχου υπάγονται στο ν.1575/85 περί συνεργείων αυτοκινήτων. 
Είναι λοιπόν προφανές ότι με αυτό το άρθρο επιχειρείται μια καταστρατήγηση του ν. 2052/92. 
Σε ό,τι έχει να κάνει τώρα με τα ΚΤΕΟ, επιμένουμε ο έλεγχος και εν γένει όλη η δράση των ΚΤΕΟ να εντάσσεται μέσα στα πλαίσια της Νομαρχιακής Αυτοδιοίκησης όπως επίσης και η έκδοση των αδειών και όχι αυτό να γίνεται από τον Περιφερειάρχη και τον Γενικό Γραμματέα της Περιφέρειας, προκειμένου να αναδείξουμε για άλλη μια φορά την σημασία του θεσμού και να δώσουμε το ρόλο εκείνον που πρέπει να έχει η Νομαρχιακή Αυτοδιοίκηση, η οποία προσπαθεί και αγωνίζεται παρ' όλες τις αντιξοότητες που αντιμετωπίζει και παρά το γεγονός ότι την έχουμε κατοχυρώσει μόνο λεκτικά. 
Επίσης, κύριε Υπουργέ, στο άρθρο 44 παράγραφος 5 που λέγει ότι "άδειες κυκλοφορίας αυτοκινήτων οχημάτων, που χορηγήθηκαν προ της έναρξης ισχύος του άρθρου 15 του ν.2867/2000 κλπ. και πληρούν προϋποθέσεις ταξινόμησης και κυκλοφορίας αυτής της διάταξης, δεν ανακαλούνται", θα μπορούσαμε να συμπεριλάβουμε και τα αυτοκίνητα που έχουν εισαχθεί μέχρι τη δημοσίευση του παρόντος νόμου και δεν έχουν περιορισμό του άρθρου 11 παράγραφος 1. 
Αναφορικά με το άρθρο 46, κύριε Υπουργέ δεν μπορούμε να δώσουμε εν λευκώ εξουσιοδότηση για το σπατόσημο. Επιμένουμε σε αυτό ότι πρέπει να είμαστε πολύ προσεκτικοί και φειδωλοί σε ό,τι έχει να κάνει με το άρθρο 46.
Έρχομαι στο άρθρο 47. Είναι πολύ θετικό ότι δίνουμε αυτές τις μονάδες στα άτομα με βαριά κινητική αναπηρία κλπ. Όμως εδώ ο Σύλλογος Τυφλών ζητά την προσαρμογή αυτών των πλεονεκτημάτων που χορηγεί η πολιτεία και σε αυτούς, όπως και αυτά που θα προκύψουν στο μέλλον όταν οι συνθήκες γίνουν ιδιαίτερα ανταγωνιστικές -μιλάμε για όλες τις εταιρείες που ασκούν κινητή τηλεφωνία- με την απελευθέρωση που θα ακολουθήσει. 
Επίσης -είναι κάτι που είπα και κατά την πρώτη ημέρα συζήτησης του νομοσχεδίου- πιστεύω ότι πρέπει να ενταχθούν στις ευνοϊκές ρυθμίσεις αυτού του νόμου και οι πάσχοντες από αμφοτερόπλευρο ακρωτηριασμό των άνω άκρων. Πρόκειται, κύριε Υπουργέ, για πολύ λίγα άτομα. Συγκεκριμένα αφορά μερικές δεκάδες άτομα σε όλη τη χώρα που δεν πρέπει να τα αποκλείσουμε από αυτές τις ευνοϊκές ρυθμίσεις. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Μπράβο, κυρία συνάδελφε! Λίγα λόγια με πολλή ουσία. 
Το λόγο έχει ο κ. Σκοπελίτης.
ΣΤΑΥΡΟΣ ΣΚΟΠΕΛΙΤΗΣ: Σε σχέση τώρα με το κεφάλαιο αυτό και τα άρθρα 33 έως και 41, που αφορούν τα ΚΤΕΟ, θέλουμε να πούμε ότι και εδώ προωθείται η ίδια πολιτική η πολιτική της ιδιωτικοποίησης. Βέβαια διατηρείται ένα μικτό καθεστώς και δημόσια και ιδιωτικά ΚΤΕΟ. Όμως είναι σίγουρο ότι σιγά-σιγά αλλά σταθερά θα συρρικνώνονται τα δημόσια ΚΤΕΟ προς όφελος των ιδιωτικών αφού βέβαια φροντίζετε να δώσετε και το φιλέτο του ελέγχου στα ιδιωτικά ΚΤΕΟ, δηλαδή τον έλεγχο των ιδιωτικών αυτοκινήτων. Και όταν λέμε και το επαναλαμβάνουμε πάλι-προς όφελος των ιδιωτικών ΚΤΕΟ, εννοούμε προς όφελος του μεγάλου κεφαλαίου, γιατί αυτό μόνο θα μπορέσει να δραστηριοποιηθεί σε αυτόν τον τομέα. Και αυτό δεν αφορά μόνο την έκταση του οικοπέδου αλλά και τον εξοπλισμό των ΚΤΕΟ ο οποίος είναι πανάκριβος και πολύ δύσκολα μπορεί να τον αποκτήσει κάποιος που δεν έχει τα ανάλογα εισοδήματα, τα ανάλογα κεφάλαια.
Η κατάσταση αυτή με τη δημιουργία των ιδιωτικών ΚΤΕΟ κάθε άλλο παρά θα οδηγήσει στη βελτίωση της πραγματικά όχι καλής κατάστασης που υπάρχει στον τομέα του ελέγχου των αυτοκινήτων.
Και αυτό γιατί ο ανταγωνισμός που θα αναπτυχθεί και που θα είναι σε ένα επίπεδο που κάθε άλλο μπορεί να φανεί αν είναι υγιής. Αν σήμερα μιλάμε για προβλήματα, ακούμε πού φτάνουν μέχρι το επίπεδο του χρηματισμού, καταλαβαίνετε ότι στα πλαίσια αυτού του ανταγωνισμού που όλο και περισσότερο θα γίνεται αθέμιτος, αυτά θα γνωρίσουν έξαρση αν δεν γίνουν κανόνας στη λειτουργία τους. Δηλαδή το ένα ΚΤΕΟ θα ανταγωνίζεται το άλλο στην προσπάθεια εξασφάλισης πελατείας και τα δύο μαζί τα δημόσια ΚΤΕΟ. Και αυτό θα αποβεί και σε βάρος του ελέγχου των αυτοκινήτων και κατ' επέκταση της ανθρώπινης ζωής στην άσφαλτο. 
Επίσης μέσα απ' αυτόν τον ανταγωνισμό θα οδηγηθούμε στη συρρίκνωση των δημόσιων ΚΤΕΟ με αποτέλεσμα να δημιουργηθούν μεγάλα προβλήματα στους εργαζομένους σε αυτά και αρκετοί απ' αυτούς θα χάσουν ίσως και τη δουλειά τους.
Επαναλαμβάνουμε ακόμη μια φορά ότι για μας τα Κέντρα Τεχνικού Ελέγχου Αυτοκινήτου πρέπει να είναι αποκλειστική υπόθεση του δημοσίου και αυτό γιατί η ασφάλεια του αυτοκινήτου, της ζωής του οδηγού, των ανθρώπων που ταξιδεύουν με αυτά δεν μπορεί να αφεθεί στις κερδοσκοπικές διαθέσεις κανενός. Και το δημόσιο μπορεί να προσφέρει υπηρεσίες σ΄ αυτόν τον τομέα, αρκεί να υπάρχει η ανάλογη πολιτική βούληση. Και η βούληση αυτή θα εκδηλώνεται στον εξοπλισμό και στη στελέχωση των λειτουργούντων σήμερα ΚΤΕΟ στη λειτουργία εκείνων που αποφασίστηκαν να δημιουργηθούν, αλλά ποτέ δεν λειτούργησαν, στη δημιουργία νέων ΚΤΕΟ που θα γίνει ύστερα από συγκεκριμένη μελέτη των αναγκών κλπ. 
Εμείς, λοιπόν, καταψηφίζουμε το συγκεκριμένο κεφάλαιο και τα άρθρα, μπορεί να υπάρχουν και σωστά, που αφορούν τις αποστάσεις κλπ., αλλά έχουν την αναφορά τους στα ιδιωτικά ΚΤΕΟ. 
Τώρα όσον αφορά το κεφάλαιο Γ΄ σε σχέση με το άρθρο 42. Το άρθρο αυτό έρχεται να προσαρμόσει τη νομοθεσία μας με αρκετή καθυστέρηση, όσον αφορά τη χορήγηση αδειών στη νομοθεσία της Ευρωπαϊκής Ένωσης, αν θέλουμε να αποφύγουμε και τα δικαστήρια. Και έρχεται να την προσαρμόσει με έναν τρόπο που υποβιβάζει το επίπεδο και τη νοημοσύνη του Έλληνα πολίτη. Και αυτό έχει σχέση και με τα όρια ηλικίας, δεκαέξι στην Ευρωπαϊκή Ένωση, δεκαοκτώ στη χώρα μας. Επίσης, θα δημιουργήσει προβλήματα με την αλλαγή της ηλικίας από τα εικοσιένα στα δεκαοκτώ στις επαγγελματικές κατηγορίες και θα επιφέρει και κόστος στους εκπαιδευτές με τη νέα κατηγορία αυτοκινήτων που εισάγει, αυτή των επτάμισι τόνων που σήμερα δεν υπάρχει. Θα αναγκαστούν, δηλαδή, οι άνθρωποι αυτοί να προβούν στις αγορές των ανάλογων αυτοκινήτων για να κάνουν την εκπαίδευσή τους. Θα έχουμε δηλαδή δαπάνες και συνάλλαγμα χαμένο. Καταψηφίζουμε, λοιπόν, το άρθρο 42. 
Στο άρθρο 43 δεν έχουμε καμία αντίρρηση σε ό,τι αφορά την παράγραφο 1, που αναφέρεται στους συνταξιούχους κλπ.
Όσον αφορά την παράγραφο 2, που αναφέρεται στην επίδραση ποτών ή φαρμάκων και τοξικών ουσιών, σίγουρα πρέπει να παρθούν μέτρα. Θρηνούμε αρκετά θύματα απ' αυτήν τη δουλειά και πρέπει να παρθούν μέτρα. Όμως έχουμε τη γνώμη ότι όποια μέτρα και να παρθούν, αν δεν συνδυαστούν με την ανάλογη αγωγή που πρέπει να γίνει, τα μέτρα αυτά δεν θα αποδώσουν και κύρια θα αναφέρουν τον εισπρακτικό τους χαρακτήρα. Με την έννοια αυτή δεν λέμε όχι, δεν καταψηφίζουμε το άρθρο, αλλά θα δηλώσουμε "παρών".
Στο άρθρο 44 δεν έχουμε να προσθέσουμε τίποτε. Το μόνο που λέμε είναι να μην έχουμε καταστρατήγηση των διατάξεων αυτού του άρθρου, όσον αφορά την αύξηση του μεικτού βάρους των αυτοκινήτων.
Όσον αφορά δε στα πρόστιμα, θα λέγαμε ότι πρέπει, κύριε Υπουργέ, να μειωθούν στο 50%. Όσον αφορά στην αφαίρεση άδειας δημιουργείται ένα πρόβλημα στο πώς θα επιβιώσουν αυτοί οι άνθρωποι με τους έξι μήνες κλπ, όταν προβαίνουμε στην αφαίρεση της άδειας. 
Στο άρθρο 45: Εδώ φοβόμαστε ότι με την παράγραφο 2 θα μπει κλειδί σε ορισμένα συνεργεία επισκευής οχημάτων και ότι θα προβεί η συγκέντρωση της δουλειάς αυτής σε λίγα χέρια. Και για να μην έχουμε μια τέτοια κατάληξη πρέπει να έχουν πιστοποίηση από επαγγελματικά κέντρα, δηλαδή από τα ΚΕΚ. 
Τονίσαμε και στην επιτροπή, λέμε και σήμερα ότι κατά τη δική μας άποψη και χωρίς αυτό να σημαίνει ότι είμαστε ενάντια στην εκπαίδευση αυτών των ανθρώπων θα αρκούσε η κατοχή πτυχίου βάσει του ν. 1575 του 1985 και η άδεια λειτουργίας βάσει του π.δ. 78 του 1988, παράγραφος 1, άρθρο 13, που ορίζει τι μπορούν να κάνουν αυτά τα συνεργεία, τι μπορούν να επισκευάσουν και τι μπορούν να συντηρήσουν. Εάν έχουν αυτό το δίπλωμα ή πτυχίο και αυτήν την άδεια δεν χρειάζεται να τους βάλουμε να υποστούν κόπο, ανάλογες δαπάνες για να πάρουν πιστοποιητικό για μια δουλειά που ξέρουν να την κάνουν. Με την έννοια αυτή εμείς δεν μπορούμε να ψηφίσουμε το άρθρο αυτό. 
Στο άρθρο 46: Αυτό το άρθρο το καταψηφίζουμε γιατί προωθείται παραπέρα η λεγόμενη απελευθέρωση των αερομεταφορών που οδηγεί στην πλήρη παράδοση των αεροσυγκοινωνιών στο ντόπιο και ξένο ιδιωτικό κεφάλαιο. Τονίζουμε ότι ο ελληνικός λαός δεν έχει να ωφεληθεί τίποτα απ' αυτήν την άλωση των άγονων στην αρχή αερογραμμών, αλλά και οι τοπικές κοινωνίες μόνο χάσιμο θα έχουν. 
Το παράδειγμα των ακτοπλοϊκών συγκοινωνιών, όπου οι εφοπλιστές θησαυρίζουν χωρίς να προσφέρουν αυτό που χρειάζεται ο λαός, είναι χαρακτηριστικό. Και αυτό ακριβώς θα συμβεί και με τις αερογραμμές που θα επιδοτούνται πλουσιοπάροχα, αλλά και μια υπηρεσία που προσφερόταν μέχρι τώρα από την Ολυμπιακή Αεροπορία, η οποία αποξενώνεται περισσότερο από μια απαγορευμένη εξέλιξη από την Ευρωπαϊκή Ένωση. 
Είναι φανερό ότι η λύση βρίσκεται στη δημιουργία ενός κρατικού φορέα αερομεταφορών που θα εξυπηρετεί αποκλειστικά τα συμφέροντα του λαού και όχι των κάθε είδους κερδοσκόπων που θα λυμαίνονται τις πολύ άγονες -γόνιμες γι' αυτούς- αερογραμμές που αναφέρονται στο συγκεκριμένο άρθρο. 
Το άρθρο 47 αναφέρεται στην παροχή τηλεφωνίας σε άτομα με ειδικές ανάγκες. Εδώ συμφωνούμε. Να δούμε και την επέκτασή του. 
Στο άρθρο 48: Δεν μπορούμε να κατανοήσουμε την ανάγκη δημιουργίας των επιτροπών εκτός εάν την αναζητήσουμε σε άλλους λόγους. Δεν το ψηφίζουμε. 
Στο άρθρο 49: Συμφωνούμε. Εκείνο που θα θέλαμε να επισημάνουμε είναι ότι καθυστερήσαμε πάρα πολύ στο να προχωρήσουμε στην αποκατάσταση αυτών των ανθρώπων. Δεν χρειαζόταν να περάσουν δύο χρόνια για να διαπιστώσουμε την αδυναμία των εργολάβων -τι λέγεται εκεί μέσα- στο να κάνουν αυτήν τη δουλειά. Έπρεπε να είχαμε προχωρήσει νωρίτερα. Ίσως το ποσό μονάχα να είναι μικρό σε σχέση με το να καλύψει τις ανάγκες. 
Σε σχέση με τη μεταφορά του πλεονάζοντος προσωπικού, που αναφέρεται στην παράγραφο 2 του συγκεκριμένου άρθρου 49, μπορεί να συμφωνούμε, όμως το πρόβλημα είναι να μη δημιουργηθεί πλεονάζον προσωπικό, γιατί η εμπειρία μάς έχει δείξει ότι εάν δημιουργηθεί, τότε θα έχουμε πρόβλημα. 
Ευχαριστώ, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Γεώργιος Αμπατζόγλου, Κοινοβουλευτικός Εκπρόσωπος του Συνασπισμού, έχει το λόγο. 
ΓΕΩΡΓΙΟΣ ΑΜΠΑΤΖΟΓΛΟΥ: Κύριε Πρόεδρε, στην τοποθέτησή μας επί της αρχής του νομοσχεδίου είχαμε δηλώσει την αντίθεσή μας στη δυνατότητα ίδρυσης ιδιωτικών ΚΤΕΟ. Μ' αυτήν την έννοια, λοιπόν, οι ρυθμίσεις που προβλέπονται στο κεφάλαιο Β΄ μας βρίσκουν αντίθετους. 
Θα θέλαμε να πούμε ότι η ελληνική πολιτεία επί είκοσι χρόνια ολιγώρησε, δεν υλοποίησε τους σχεδιασμούς του 1982, ώστε τα δημόσια ΚΤΕΟ να παρέχουν την αναγκαία υποδομή για να πραγματοποιούνται αριθμητικά και ποιοτικά οι απαραίτητοι έλεγχοι. 
Ερχόμαστε σήμερα και αφού διαπιστώνουμε την ελλιπή υποδομή, η λύση την οποία προτείνει το Υπουργείο είναι η δυνατότητα ίδρυσης ιδιωτικών Κ.Τ.Ε.Ο. Επί δεκαεννέα χρόνια, όμως, η ελληνική πολιτεία εισπράττει 9.000.000.000 ετησίως από τη λειτουργία των κρατικών Κ.Τ.Ε.Ο. Αυτά τα χρήματα δεν επενδύθηκαν για να καλύψουν τις ανάγκες σε υποδομή.
Είμαστε αντίθετοι με τη δημιουργία των ιδιωτικών Κ.Τ.Ε.Ο., γιατί θα δημιουργήσουν ολιγομονοπωλιακές καταστάσεις. Θα διενεργούνται οι έλεγχοι με διαφορετικό εξοπλισμό και μέθοδο και αυτό θα δώσει αμφίβολης ποιότητας αποτελέσματα και θα οδηγήσει, με τη σειρά του, σε συνέπειες στην οδική ασφάλεια.
Τέλος, εάν σήμερα υπάρχουν υπόνοιες για τη φερέγγυα λειτουργία των δημόσιων Κ.Τ.Ε.Ο., οι υπόνοιες αυτές θα αποτελέσουν βεβαιότητα για την επισφαλή λειτουργία, για τον επισφαλή έλεγχο που θα πραγματοποιείται στα ιδιωτικά Κ.Τ.Ε.Ο. Ίσως γι' αυτόν το λόγο και το Υπουργείο θεωρεί ότι τα ιδιωτικά Κ.Τ.Ε.Ο. δεν δύνανται να χρησιμοποιηθούν για τον έλεγχο επιβατικών δημόσιας χρήσης, φορτηγών αυτοκινήτων μεγαλύτερων των τρεισήμισι 3,5 τόνων και των λεωφορείων.
Στο άρθρο 34 το σχετικό νομοσχέδιο προβλέπει τη δυνατότητα ίδρυσης Κ.Τ.Ε.Ο. σε περιοχές μη οχλουσών επαγγελματικών εγκαταστάσεων, ΕΜ, σε περιοχές οχλουσών επαγγελματικών εγκαταστάσεων, που αποκαλούνται ΕΟ, σε ζώνες χονδρεμπορίου. Και χαρακτηρίζει τα Κ.Τ.Ε.Ο. ως χαμηλής όχλησης.
Ο κύριος Υπουργός με τροποποίηση, που κατέθεσε χθες ειδικά για την περιοχή της Αθήνας και της Θεσσαλονίκης, τροποποιεί τη σχετική ρύθμιση και επιτρέπει τα Κ.Τ.Ε.Ο. να ιδρύονται εντός περιοχής γενικής κατοικίας, εντός σχεδίου πόλης και μειώνει την έκταση του αναγκαίου οικοπέδου στα χίλια πεντακόσια τετραγωνικά μέτρα. Είναι μία ρύθμιση η οποία μας βρίσκει ριζικά αντίθετους και θα θέλαμε να αναφερθούμε ιδιαίτερα.
Κύριε Υπουργέ, με το ν. 2465/1997 πήρατε τα συνεργεία και τα βαφεία αυτοκινήτων από τον έλεγχο του Υ.ΠΕ.ΧΩ.Δ.Ε., τα εντάξατε στο Υπουργείο Μεταφορών, θεωρήσατε ότι ανεξαρτήτως ισχύος είναι επαγγελματικά εργαστήρια χαμηλής όχλησης και επιτρέπεται να λειτουργούν μέσα στις περιοχές γενικής κατοικίας. 
Το αποτέλεσμα δεν κοσμεί τη χώρα μας. Όλες οι δραστηριότητες όταν έχουν ισχύ πάνω από 15 KW εγκατεστημένη και 50 θερμική, είναι βιοτεχνίες. Εσείς τα συνεργεία και τα βαφεία τα θεωρείτε επαγγελματικά εργαστήρια ανεξαρτήτως ισχύος. Επιτρέπετε τα βαφεία, ακόμα και αν χρησιμοποιούν διαλύτες και οργανικές ουσίες, να εγκαθίστανται δίπλα στα σπίτια και τα ονομάζετε χαμηλής όχλησης. 
Έρχεστε τώρα και λέτε, το ίδιο να ισχύσει και για τα Κ.Τ.Ε.Ο. Δεν μπορούμε να καταλάβουμε, γιατί εισηγείστε αυτήν τη ρύθμιση για την περιοχή της Αθήνας και της Θεσσαλονίκης.
Στην περιοχή της Αττικής υπάρχουν πενήντα χιλιάδες στρέμματα χαρακτηρισμένα για επαγγελματικές δραστηριότητες. Βιομηχανικές, βιοτεχνικές και χονδρεμπόριο. Δεν επαρκούν αυτοί οι χώροι; Θα πρέπει και πάλι να πάμε δίπλα στη γενική κατοικία; Και αν έχετε τόση ανάγκη από έκταση, γιατί δεν επιτρέπετε την ίδρυσή τους και στην αμιγή κατοικία; Εκεί κατοικεί ο περιούσιος λαός; Οι έχοντες και οι κατέχοντες; Οι προνομιούχοι οι οποίοι δεν πρέπει να θιγούν; Την περιοχή της γενικής κατοικίας, που κατοικεί το 90% του λαού της περιοχής της πρωτεύουσας, πόσο ακόμα θα πρέπει να την υποβαθμίσουμε; Τι θα πρέπει να προσθέσουμε; Άλλωστε, η περιοχή της πρωτεύουσας περιβάλλεται από τις ζώνες επαγγελματικών δραστηριοτήτων. Δεν βρίσκονται σε κάποια απόσταση. Γιατί θα πρέπει τις ελάχιστες εκτάσεις άνω του ενάμισι στρέμματος που έχουν απομείνει και που αγωνίζονται οι δήμοι να τις μετατρέψουν σε πλατείες και κοινόχρηστους χώρους, να τις παραδώσουμε στις μεγάλες εταιρείες που θα δημιουργήσουν τα ιδιωτικά Κ.Τ.Ε.Ο.;
Κύριε Πρόεδρε, δεν έχω άλλες παρατηρήσεις. Τα άρθρα του Γ΄ κεφαλαίου μας βρίσκουν σύμφωνους. Για μια ακόμη φορά, όμως, θα πρέπει να δηλώσουμε τη ριζική μας αντίθεση με τη δυνατότητα ίδρυσης ιδιωτικών Κ.Τ.Ε.Ο. και κυρίως με τη ρύθμιση στο εδάφιο α΄ του άρθρου 36 που εισηγήθηκε ο κύριος Υπουργός.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Θα μιλήσετε τώρα, κύριε Υπουργέ ή θέλετε να ακούσετε και τους ομιλητές.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Θα μιλήσω αργότερα.
ΠΡΟΕΔΡΕΥΩΝ (Κωνσταντίνος Βρεττός): Ας ξεκινήσουμε, λοιπόν, από τον κ. Μαντέλη.
Κύριε Μαντέλη, έχετε το λόγο για πέντε λεπτά.
ΑΝΑΣΤΑΣΙΟΣ ΜΑΝΤΕΛΗΣ: Κύριοι συνάδελφοι, θέλω να πω πρώτα απ' όλα ότι όλες οι ρυθμίσεις για τα ιδιωτικά ΚΤΕΟ είναι και σωστές και θετικές και έτσι πρέπει να ψηφιστούν. Άκουσα τις διαφορετικές απόψεις που λέχθηκαν σε αυτήν την Αίθουσα, αλλά τα προβλήματα είναι τέτοια που η διαρθρωτική ρύθμισή τους θα τα λύσει. Θα λύσει κύρια το πρόβλημα της αδυναμίας διοίκησης των ΚΤΕΟ από τις νομαρχίες, που είναι μία αντικειμενική διαπίστωση και τα προβλήματα διαφθοράς, που δυστυχώς έχουν εμφανισθεί σε ορισμένες περιπτώσεις. 
Οι τρεις παρατηρήσεις που θέλω να κάνω όσον αφορά στα ιδιωτικά ΚΤΕΟ, κύριε Υπουργέ, είναι οι εξής: 
Πρώτον, είναι προφανές ότι μεταξύ δημόσιου και ιδιωτικού ΚΤΕΟ δημιουργείται ένας ανταγωνισμός και μία ισορροπία, η οποία αυτή ακριβώς θα λύσει και τα ζητήματα που σας ανέφερα. Θα πρέπει, όμως, αυτήν την ισορροπία και τον ανταγωνισμό να τα επεκτείνουμε και στις άλλες συναφείς δραστηριότητες, θα πρέπει δηλαδή το ασυμβίβαστο μεταξύ ιδιωτικού ΚΤΕΟ και εμπορικών εταιρειών εισαγωγής και εμπορίας αυτοκινήτων να επεκταθεί και στις ασφαλιστικές εταιρείες και στις εταιρείες οδικής βοήθειας και στα μεμονωμένα συνεργεία. Μόνο τότε θα υπάρξει αυτός ο ανταγωνισμός που θα εξυγιάνει το σύστημα και προφανώς δεν θα δημιουργηθούν και καταστάσεις αθέμιτου ανταγωνισμού, δηλαδή μία επιχείρηση να τροφοδοτεί αθέμιτα την άλλη επιχείρηση. 
Θα έλεγα ότι μόνο μία εξαίρεση μπορούμε να προβλέψουμε. Τα συνεργεία επισκευής και συντήρησης αυτοκινήτων θα μπορούσαν πράγματι κάτω από κοινοπραξίες, ή συνεταιρισμούς ή εταιρείες που θα συστήσουν να αναλάβουν αυτή την ευθύνη υπό μία προϋπόθεση, ότι σε αυτές τις εταιρείες ή κοινοπραξίες των συνεργείων να είναι δυνατή η συμμετοχή όλων των συνεργείων της περιοχής που θα αφορούν στο ΚΤΕΟ. Δεν πρέπει δηλαδή να αποκλείεται κανένα συνεργείο επισκευής, ώστε να είναι δυνατή η συμμετοχή όλων και μόνο όποιο δεν θέλει να μη συμμετέχει. Αυτό θα εξυγιάνει το σύστημα και δεν θα λειτουργήσει ως αθέμιτος τροφοδοτικός εμπορικός μηχανισμός.
Επίσης θα ήθελα να προσθέσω -εδώ αναφέρομαι στο άρθρο 37- ότι τα δημόσια ΚΤΕΟ πρέπει να αναβαθμισθούν. Στην πράξη θα εξειδικευθεί ο τομέας, τα μεν αυτοκίνητα δημοσίας χρήσεως να χρησιμοποιούν τα δημόσια ΚΤΕΟ, τα δε επιβατηκά αυτοκίνητα να χρησιμοποιούν τα ιδιωτικά ΚΤΕΟ. 
Όμως στα δημόσια ΚΤΕΟ μπορούμε να αναθέσουμε μία λειτουργία, κύριε Υπουργέ, την οποία δεν την έχετε προβλέψει, δηλαδή να ασκούν τον έλεγχο των ιδιωτικών ΚΤΕΟ με δειγματοληπτικούς ελέγχους. Αυτό θα εντείνει την ισορροπία και τον ανταγωνισμό και θα προφυλάξει τα ιδιωτικά ΚΤΕΟ από το να περιπέσουν σε καταστάσεις αθέμιτες, όπως αυτές που ζούμε ενδεχόμενα, όταν θα ξέρουν ότι τα ανταγωνιστικά τους δημόσια ΚΤΕΟ θα καλούν το 10% των ελεγχθέντων αυτοκινήτων από αυτά να ελεγχθούν από τα δημόσια ΚΤΕΟ.
Τρίτον, όχι μόνο για λόγους συμβολισμού, αλλά και για λόγους σωστής λειτουργίας, στις κυρώσεις ρητά να προβλέψετε, κύριε Υπουργέ, ότι εάν μετά από τροχαίο ατύχημα διαπιστωθεί ότι το αυτοκίνητο είχε ελαττώματα ενώ είχε περάσει ΚΤΕΟ, να ανακαλείται η άδεια του ιδιωτικού ΚΤΕΟ. Θα ξέρει οποιοσδήποτε έχει επενδύσει σε ιδιωτικό ΚΤΕΟ -χρειάζονται σοβαρές επενδύσεις για να κάνεις ένα ιδιωτικό ΚΤΕΟ- ότι η ποινή εάν πιαστεί αυτοκίνητο σε τροχαίο που το πιστοποίησε ότι ήταν εντάξει και δεν ήταν εντάξει, ότι θα κλείσει η επιχείρησή του. 
Θέλω να έλθω, κύριε Υπουργέ, και σε τρεις άλλες διατάξεις, τις οποίες θέλω να τις μνημονεύσω, γιατί θεωρώ ότι τιμούν και εσάς και το Υπουργείο Μεταφορών, που τηρεί τις υποσχέσεις και τις αναλήψεις υποχρεώσεων που έχει.
Άρθρο 44: Η παράγραφος 6, που αφορά στην αύξηση της μεταφορικής ικανότητας των μικρών φορτηγών αυτοκινήτων, είναι υλοποίηση συμφωνίας που είχε γίνει μεταξύ των εθνικών μεταφορέων και των μικρών μεταφορέων. Σε δεδομένο χρονικό διάστημα να γίνει αυτή η τακτοποίηση, την οποία τη θεωρώ ευεργετική για τους επαγγελματίες και στην ουσία δεν αφορά μεταφορικό έργο από τους εθνικούς μας μεταφορείς. Τιμά το Υπουργείο, γιατί τήρησε την υπόσχεσή του σε αυτό το σημείο. 
Το άρθρο 47 αφορά στη χρήση τηλεφωνίας από άτομα με ειδικές ανάγκες. Το Νοέμβριο του 2000 είχα ζητήσει με τροπολογία μου να υπάρξει μία αντίστοιχη ρύθμιση. Ο Υπουργός Μεταφορών ανέλαβε να μελετήσει το θέμα και να το φέρει σε επόμενο νομοσχέδιό του.
Έχουμε το επόμενο νομοσχέδιο και τήρησε αυτό που υποσχέθηκε.
Θα κάνω μόνο μια μικρή βελτιωτική παρατήρηση. Θεωρώ λάθος ότι τις υπηρεσίες αυτές τις φορτίζουμε στο φορέα καθολικής υπηρεσίας. Θα έπρεπε αυτό να ρυθμιστεί με κανονισμό της Ε.Ε.Τ.Τ. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, επιτρέψτε μου, γιατί μιλάμε για σημαντικό θέμα.
ΠΡΟΕΔΡΕΥΩΝ (Κωνσταντίνος Βρεττός): Όχι, γιατί την άλλη φορά μου δημιουργήσατε πρόβλημα. Δεν επιτρέπω. Είσαστε αγαπητός φίλος, αλλά κατ' αυτόν τον τρόπο δημιουργείται πρόβλημα.
ΑΝΑΣΤΑΣΙΟΣ ΜΑΝΤΕΛΗΣ: Κύριε Υπουργέ, στην κινητή τηλεφωνία απαγορεύεται να υπάρχει καθολική υπηρεσία και επομένως η ρύθμισή σας είναι ανεφάρμοστη.
Τέλος, όσον αφορά το Ταχυδρομικό Ταμιευτήριο, είναι σωστή η ρύθμισή σας αλλά λόγω διαφοράς χρόνου από τα αρχικώς υπολογισθέντα θα έλεγα να υπάρξει μεγαλύτερη χρηματοδότηση από τα 3 δισεκατομμύρια τα οποία δεχτήκατε, γιατί ανταποκρίνεται και στο χρόνο και στον αριθμό των θυμάτων.
Ευχαριστώ για την ανοχή σας, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ο κ. Καλογιάννης έχει το λόγο.
ΣΤΑΥΡΟΣ ΚΑΛΟΓΙΑΝΝΗΣ: Ευχαριστώ, κύριε Πρόεδρε.
Θα ήθελα να μιλήσω για το άρθρο 47 περί χρήσης τηλεφωνίας από άτομα με ειδικές ανάγκες και θέλω να δηλώσω εξαρχής ότι με βρίσκει απολύτως σύμφωνο το περιεχόμενό του. Ήταν μια πρόταση την οποία πολλοί Βουλευτές πέρυσι το Νοέμβριο είχαμε προτείνει στον κύριο Υπουργό να συμπεριληφθεί στο νομοσχέδιο περί οργάνωσης και λειτουργίας των τηλεπικοινωνιών. Καθυστέρησε βέβαια το Υπουργείο ένα χρόνο στο να φέρει τη διάταξη αυτή αλλά "κάλλιο αργά παρά ποτέ".
Κύριε Πρόεδρε, στην πρόταση που είχαμε κάνει πέρυσι είχαμε επισημάνει ότι παράλληλα με τις ειδικές αρχές κοστολόγησης τηλεπικοινωνιών υπηρεσιών για άτομα με ειδικές ανάγκες θα έπρεπε να εφαρμοστεί και ειδική κοστολόγηση για την παροχή υπηρεσιών διαδικτύου στους νέους έως είκοσι πέντε ετών που παρακολουθούν οποιασδήποτε βαθμίδας εκπαίδευση. 
Σύμφωνα με τα προχθεσινά στοιχεία της EUROSTAT αλλά και του ΟΟΣΑ είναι αποκαρδιωτική η εφαρμογή των νέων τεχνολογιών στην Ελλάδα. 
ΑΝΑΣΤΑΣΙΟΣ ΜΑΝΤΕΛΗΣ: Υπάρχει τροπολογία ειδικά για το συγκεκριμένο θέμα.
ΣΤΑΥΡΟΣ ΚΑΛΟΓΙΑΝΝΗΣ: Χαίρομαι.
Παρά την οικονομική στήριξη της Ευρωπαϊκής Ένωσης μόνο έξι στους εκατό Έλληνες έχουν σήμερα ηλεκτρονικό υπολογιστή, όταν ο μέσος κοινοτικός όρος είναι 25%. Υπολειπόμαστε ακόμα και των υποψηφίων προς ένταξη χωρών, όπως για παράδειγμα η Πολωνία και η Τσεχία στο συγκεκριμένο τομέα.
Επειδή ζούμε στην κοινωνία της πληροφορίας και επειδή υστερούμε απελπιστικά στο συγκεκριμένο τομέα, θα πρότεινα -και χαίρομαι που ο κύριος Υπουργός φέρνει τέτοια τροπολογία- να δούμε το θέμα της ειδικής κοστολόγησης των υπηρεσιών διαδικτύου για τους νέους.
Θα ήθελα επίσης στο ίδιο άρθρο να κάνω την εξής επισήμανση. Αναφέρεται ότι η δαπάνη των υπηρεσιών που παρέχονται στα άτομα με ειδικές ανάγκες βαρύνει τον εκάστοτε πάροχο της καθολικής υπηρεσίας του τόπου διαμονής του. Θέλουμε να ζητήσουμε από τον κύριο Υπουργό να μας πει ποιος θα είναι αυτός ο πάροχος καθολικής υπηρεσίας. Μέχρι 31.12.2001 είναι ο ΟΤΕ. Από κει και πέρα τι συμβαίνει; 
Σχετικό με αυτό είναι το έγγραφο-απάντηση της Εθνικής Επιτροπής Τηλεπικοινωνιών και Ταχυδρομείων σε ερώτησή μου για το συγκεκριμένο θέμα με ημερομηνία 8.5.2001 σύμφωνα με την οποία στα πλαίσια της καθολικής υπηρεσίας μελετώνται και άλλα μέτρα τα οποία θα επιτρέπουν τόσο σε νέους μέχρι είκοσι πέντε ετών την εκμετάλλευση των ωφελειών της κοινωνίας της πληροφορίας, όσο και σε άλλες κατηγορίες χρήζουσας ειδικής μέριμνας.
Την καταθέτω για τα Πρακτικά.
(Στο σημείο αυτό ο Βουλευτής κ. Σταύρος Καλογιάννης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Έχουν περάσει από τότε επτά-οκτώ μήνες. Μια τελευταία παρατήρηση. Το συγκεκριμένο έγγραφο το οποίο υπογράφει ο αντιπρόεδρος της Εθνικής Επιτροπής Τηλεπικοινωνιών και Ταχυδρομείων και απευθύνεται σε μένα και ξεκινάει ως εξής: "Η Κυβέρνηση δείχνει ιδιαίτερη ευαισθησία στα ζητήματα της κοινωνίας της πληροφορίας και στη μεγαλύτερη δυνατή διεύρυνση του αριθμού των ατόμων που μπορεί να εκμεταλλεύονται όλα τα οφέλη που η κοινωνία των πληροφοριών αποφέρει".
Η Εθνική Επιτροπή Τηλεπικοινωνιών, κύριε Υπουργέ, οφείλει να είναι ανεξάρτητη αρχή. Δεν είναι δυνατόν ο αντιπρόεδρός της να δίνει τέτοια έγγραφα στη δημοσιότητα υπερασπιζόμενος την πολιτική της Κυβέρνησης.
ΠΡΟΕΔΡΕΥΩΝ (Κωνσταντίνος Βρεττός): Ο κ. Τασούλας έχει το λόγο.
ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Υπουργέ, η προσπάθεια να εκσυγχρονιστούν τα ΚΤΕΛ είναι συνυφασμένη με την ελληνική περιφέρεια. Το ΚΤΕΛ ως θεσμός υπηρέτησε κατ' εξοχήν την επαρχία. Στους περισσότερους από μας είναι γνώριμο από τα φοιτητικά μας χρόνια. Ο κοινωνικός ρόλος του ΚΤΕΛ που δεν λαμβάνεται όσο θα έπρεπε υπόψη από τα άρθρα του νομοσχεδίου μου θυμίζει μία πλάνη που είχαμε πολλοί από εμάς. Στη δεκαετία του '70 νομίζαμε ότι τα ΚΤΕΛ είναι κρατικά. Προσωπικώς εγκατέλειψα αυτήν την πλάνη όταν είδα τα καινούρια λεωφορεία στην πατρίδα μου, στα Γιάννενα. Έβγαλα το συμπέρασμα ότι δεν είναι δυνατόν τόσο ωραία λεωφορεία να είναι κρατικά. Άρα θα είναι ιδιωτικά. 
Μ΄ αυτό θέλω να πω ότι αυτή η επιχείρηση ήταν συνυφασμένη με ένα ρόλο ο οποίος στις συνειδήσεις των πολιτών πάντα ξεπερνούσε τη στενή έννοια της ιδιωτικής επιχείρησης που ασχολείται με τα συμφέροντά της. Σήμερα γίνεται μία προσπάθεια από την Κυβέρνηση για να εκσυγχρονιστούν τα ΚΤΕΛ. 
Στην ενότητα των άρθρων που συζητάμε τώρα μεταξύ άλλων καθιερώνεται, προφανώς για να διευκολυνθεί η ασφάλεια των ΚΤΕΛ και όλων των μέσων μετακινήσεως, το ιδιωτικό ΚΤΕΟ. Καθιερώνεται όμως με τρόπο εξαιρετικά καθυστερημένο, με έναν τρόπο που μπερδεύει τα πράγματα γιατί η εποπτεία του ανατίθεται σε μία υπό σύσταση υπηρεσία του Υπουργείου Μεταφορών, ενώ το δημόσιο ΚΤΕΟ υπάγεται στη Νομαρχιακή Αυτοδιοίκηση. Όλα τα άλλα που έχουν σχέση με την ασφάλεια όπως είναι η κινητροδότηση αγοράς νέων λεωφορείων είναι εξαιρετικά δειλά. Το ποσό των 30 δισεκατομμυρίων είναι μικρό. Είναι μικρός ο χρόνος της πενταετίας που βάζετε με την τροποποίηση που καταθέσατε χθες για κινητροδότηση εκσυγχρονισμού και αγοράς νέων λεωφορείων.
Έτσι πιστεύω και φοβάμαι ότι η προσπάθεια που κάνετε είναι μισή. Έχει μία κατεύθυνση, αλλά σαφώς δεν διευκολύνει τη λήψη σοβαρών αποφάσεων από την πλευρά των ιδιοκτητών των ΚΤΕΛ. Ένα καινούριο λεωφορείο στοιχίζει περισσότερο από 70 εκατομμύρια και ένα μεταχειρισμένο κάνει περισσότερο από 40 εκατομμύρια. Όταν επιδοτείτε μόνο τα μέχρι πενταετίας, αυτό δεν θα διευκολύνει τους ιδιοκτήτες να αντιμετωπίσουν το εξαιρετικά μεγάλο κόστος αγοράς έστω μεταχειρισμένων αλλά σε καλή κατάσταση λεωφορείων. Εάν αυτό διορθωνόταν και πηγαίναμε στην επταετία, θα διευκολυνόταν σημαντικά η ανανέωση του στόλου.
Τελειώνοντας υπογραμμίζω ότι η πολιτεία αντιλαμβάνεται ότι πρέπει να υπάρξει εκσυγχρονισμός σε έναν τομέα ο οποίος υπήρξε πρωτίστως κοινωνικός και εν συνεχεία επιχειρηματικός.
Αλλά αυτά που θεσπίζετε αποτελούν δειλά βήματα που θα αναγκάσουν την πολιτεία σύντομα να επανέλθει με διορθώσεις, ώστε να πετύχουμε ένα καλύτερο αποτέλεσμα από αυτό που επιτυγχάνεται με το συζητούμενο νομοσχέδιο.
ΠΡΟΕΔΡΕΥΩΝ (Κωνσταντίνος Βρεττός): Ο κ. Χειμάρας έχει το λόγο.
ΑΘΑΝΑΣΙΟΣ ΧΕΙΜΑΡΑΣ: Εμένα, κύριε Πρόεδρε, με έχει καλύψει η συνάδελφος εισηγήτρια της Νέας Δημοκρατίας, αλλά θέλω να κάνω δύο παρατηρήσεις σε δύο άρθρα. 
Το μεν ένα αφορά τα ΚΤΕΟ και θα έλεγα με τη συμφωνία και των άλλων συναδέλφων, κύριε Υπουργέ, να βάλουμε ένα πλαφόν για να αποφύγουμε το μονοπώλιο κάποιων εταιρειών που περιμένουν να απλωθούν σε όλη την Ελλάδα. 
Η δεύτερη παρατήρηση αφορά ότι αυτά πρέπει να υπαχθούν στη Νομαρχιακή Αυτοδιοίκηση. Δεν μπορεί να υπάγονται στον περιφερειάρχη ή στον Υπουργό γιατί δημιουργείται ένα αλαλούμ. Νομίζω ότι η Νομαρχιακή Αυτοδιοίκηση θα πρέπει να βάλει κάποιες αρμοδιότητες και νομίζω πως ξέρει καλύτερα από τον καθένα τις ανάγκες κάθε περιοχής.
Έρχομαι τώρα στο θέμα της ΥΠΑ στο άρθρο 46. Βέβαια θέλω να επανέλθω σε μια ερώτηση που σας έκανα χθες που φάνηκε ότι κι εγώ δεν ήμουν καλά ενημερωμένος αλλά και σεις το ίδιο. Έχει σχέση με την ανάπτυξη των αεροδρομίων και είναι επίσης σχετική με την ασφάλεια των πτήσεων. Στο παλιό αεροδρόμιο του Ελληνικού η φύλαξη είναι από ανύπαρκτη έως υποτυπώδης. Επισκέφτηκα πριν από δύο εβδομάδες μαζί με τον κ. Νικήτα Κακλαμάνη το παλιό αεροδρόμιο και διαπιστώσαμε από κοντά τις πραγματικές ανάγκες έλλειψης προσωπικού, συζητώντας και με την ομοσπονδία και με τον αερολιμενάρχη. Απόδειξη αυτού είναι ότι μπήκαν άνετα μέσα κάποιοι δημοσιογράφοι και δημιούργησαν το γνωστό θέμα. 
Έρχομαι τώρα στο νέο αεροδρόμιο. Ασφαλώς τα πράγματα είναι πολύ καλύτερα κι εγώ θα έλεγα ότι είναι ασφαλέστατο. Όμως τη μια μπαίνουν δημοσιογράφοι με πλαστές κάρτες και προχθές μπήκε ένας Ιρακινός λαθρομετανάστης με στοιχεία άλλου συμπατριώτη του ή φίλου του. Το εισιτήριο δεν είχε το όνομά του ούτε το διαβατήριο. Δεν πέρασε μόνο από τον έλεγχο της εταιρείας, πέρασε και από δύο ελέγχους του αεροδρομίου και μπήκε μέσα στο αεροσκάφος. Δεν ξέρω ποια στιγμή το αντιλήφθηκαν. Πριν από λίγο καιρό πάλι μπήκαν οι δημοσιογράφοι. Έχω τη γνώμη ότι πρέπει και επιβάλλεται και το έχουμε προτείνει με ερώτησή μας να ασκεί την άμεση εποπτεία και τον αυστηρό έλεγχο η αστυνομία και η ΥΠΑ βεβαίως με τους security και από τις επισκέψεις που κάναμε διαπιστώσαμε ότι είναι νέα παιδιά και είναι κυρίως ανεκπαίδευτα. Τα λέω για να μην έχουμε κάποιο γεγονός που ασφαλώς θα μας στεναχωρέσει όλους. Αντιλαμβάνεστε τι εννοώ και δεν θέλω να κινδυνολογώ. Θέλω την προσωπική σας παρέμβαση.
Έρχομαι τώρα στο άρθρο 46. Αυτό αναφέρεται στη ρύθμιση του σπατόσημου. Και αναφέρομαι στην παράγραφο 1β΄ Αναφέρεται ότι τα ποσά που καταβάλλονται από τις αεροπορικές εταιρείες ως τέλη μπορεί να χρησιμοποιούνται εκτός από την ανάπτυξη και τον εκσυγχρονισμό των αεροδρομίων και για την επιδότηση υποχρεώσεων παροχής δημόσιας υπηρεσίας που θα αποφασίσετε με κοινή υπουργική απόφαση. Το θέμα του σπατοσήμου έχει αμαρτωλό παρελθόν. Έχουν δοθεί χρήματα από το σπατόσημο παράνομα και θα ασχοληθεί σύντομα η Βουλή με αυτό το θέμα σε άλλες κατευθύνσεις άσχετες με τα αεροδρόμια.
Θα παρακαλούσα, λοιπόν, αυτήν την παράγραφο να τη βγάλετε, γιατί εμείς όχι μόνο δεν θα το ψηφίσουμε αλλά φοβόμαστε ότι τώρα νόμιμα πλέον μπορεί να χρησιμοποιείται κατά βούληση μέρος του σπατόσημου. Βεβαίως αυτό δεν αφορά εσάς, αλλά τον οποιονδήποτε βρίσκεται στη δική σας θέση και στη θέση του Υπουργού Οικονομικών. Οι παλαιότερες αποφάσεις αφορούσαν κυρίως τον Υπουργό ΠΕΧΩΔΕ και τον Υπουργό Οικονομικών, θέλω να πιστεύω με την σύμφωνη γνώμη του Υπουργού Μεταφορών και Επικοινωνιών.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Ήθελα να πω, επειδή το κουβεντιάσαμε χθες το βράδυ το θέμα αυτό που έθεσε ο κ. Χειμάρας -και σωστά το επαναφέρει- ότι προδιαγραφές υπάρχουν, κανονισμοί υπάρχουν. Στην περίπτωση που αναφέρατε, δυστυχώς οι αρμόδιοι υπάλληλοι δεν ανταποκρίθηκαν σε αυτό το οποίο ήταν επιφορτισμένοι να κάνουν. Και αυτός ήταν ο λόγος για τον οποίον απομακρύνθηκαν. Και οι δύο εταιρείες ποινολογήθηκαν με το μέγιστο δυνατό πρόστιμο και ειδοποιήθηκαν ότι σε επανάληψη του γεγονότος θα αφαιρεθεί και η άδεια. Ήταν δύο ιδιωτικές εταιρείες, όπως σας είπα. Η μία, η αεροπορική εταιρεία και η άλλη εταιρεία παροχής επίγειας εξυπηρέτησης. 
Από τον Εθνικό Κανονισμό Ασφάλειας Πτήσεων, το άρθρο 14, τον επιπλέον έλεγχο ταυτοπροσωπίας πέραν του check in τον κάνουν στην πύλη εξόδου ο αερομεταφορέας και ο φορέας επίγειας εξυπηρέτησης. Του συγκεκριμένου Ιρακινού -ο οποίος ήταν οικονομικός μετανάστης, δεν ήταν τρομοκράτης- οι αποσκευές του ήταν καθαρές. Δεν πήγε στον έλεγχο διαβατηρίων, αλλά πήγε κατευθείαν σε μια πύλη εξόδου σε εσωτερική πτήση και εκεί τον έλεγχο, όπως σας είπα, τον κάνει αυτός ο οποίος έχει την επίγεια εξυπηρέτηση και η αεροπορική εταιρεία. Και οι δύο. 
ΑΘΑΝΑΣΙΟΣ ΧΕΙΜΑΡΑΣ: Πέρασε και από τον έλεγχο του αεροδρομίου μέχρι να φθάσει εκεί!
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Δεν περνά από τον έλεγχο του αεροδρομίου. Ο έλεγχος του αεροδρομίου γίνεται στην ταυτοπροσωπία την ώρα που παίρνει το boarding pass, την κάρτα εισόδου. 
Υπάρχει βέβαια ένα θέμα. Το θέμα αυτό έχει να κάνει περισσότερο με την προσπάθεια διοχέτευσης λαθρομεταναστών σε χώρες κυρίως της Δυτικής Ευρώπης, διότι από τα στοιχεία και από την έρευνα που έγινε, ενώ το εισιτήριο στοιχίζει για τον προορισμό του εκατό χιλιάδες, αυτός το πλήρωσε επτακόσιες χιλιάδες για την εξυπηρέτηση η οποία του έγινε. Βεβαίως δεν οδηγήθηκε σωστά, διότι υποθέτω ότι τον εγκατέλειψαν και δεν μπορούσε να βρει τι έπρεπε να κάνει. 
ΝΙΚΗΤΑΣ ΚΑΚΛΑΜΑΝΗΣ: Δεν υπάρχουν αρκετοί αστυνομικοί!
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Για το αεροδρόμιο του Ελληνικού υπάρχουν τριάντα πέντε αστυνομικοί της ΕΛ.ΑΣ, οι οποίοι είναι επιφορτισμένοι. Έχουμε ζητήσει επιπλέον δυνάμεις, ώστε να υπάρχουν συνεχείς δυνατότητες επιθεωρήσεων. 
ΝΙΚΗΤΑΣ ΚΑΚΛΑΜΑΝΗΣ: Είκοσι πέντε είναι, κύριε Υπουργέ!
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Σας λέω αυτό που με έχει ενημερώσει η Ελληνική Αστυνομία. 
ΝΙΚΗΤΑΣ ΚΑΚΛΑΜΑΝΗΣ: Πηγαίνετε να ελέγξετε επί τόπου!
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Δεν προσπαθώ να σας παραπλανήσω, κύριε Κακλαμάνη, απλά σας λέω τα στοιχεία τα οποία μου έχει δώσει η Ελληνική Αστυνομία, ότι είναι τριάντα πέντε. Ακούω αυτό που μου λέτε με μεγάλη προσοχή και θα έχω μια συζήτηση και με τον επικεφαλής, ο οποίος μου έχει δώσει αυτά τα στοιχεία. 
Ήθελα να πω τώρα δύο λέξεις ειδικά για το σπατόσημο, για το οποίο γίνεται μια συζήτηση, όσον αφορά στο άρθρο 46.
Ο λόγος θέσπισης του σπατοσήμου ήταν να χρησιμοποιείται η άδεια εκσυγχρονισμού και ανάπτυξης αερολιμένων αλλά και για εφαρμογή πολιτικής αερομεταφορών. Τι ποιο σημαντικό από την πολιτική εφαρμογής αερομεταφορών από το να καλύψει κανείς περιοχές οι οποίες έχουν προβλήματα με τη λογική της επιδότησης της γραμμής ως δημόσιας υπηρεσίας με βάση τη διαδικασία την οποία έχει θεσπίσει η Ευρωπαϊκή Ένωση.
Υπήρξε λοιπόν οικονομική μελέτη, οικονομικοτεχνικοί όροι εφαρμογής του προγράμματος με μειοδοτικό διαγωνισμό και όροι και προϋποθέσεις καταβολής του αντισταθμίσματος. Όλα αυτά υπεβλήθησαν στην Ευρωπαϊκή 'Ενωση σύμφωνα με τα προβλεπόμενα από τον κανονισμό 2408/92 και πρέπει να σας πληροφορήσω ότι έχουν εγκριθεί. Και τα οφέλη είναι βεβαίως προφανή, είναι μείωση του κόστους μεταφοράς, θετικές επιπτώσεις στην αναπτυξιακή διαδικασία, δημιουργία τουριστικής αγοράς κατά τη θερινή περίοδο και είναι και κάλυψη των αναγκών μεταφοράς των κατοίκων. Δεν βλέπω για ποιο λόγο αυτό δημιουργεί ένα πρόβλημα, όταν δηλαδή χρήματα του σπατοσήμου τα οποία πρέπει και από το νόμο και από το σκοπό της ίδρυσης να χρησιμοποιηθούν και για εφαρμογή πολιτικής αερομεταφορών, να μην το κάνουμε. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Ιωάννης Γιαννακόπουλος έχει το λόγο.
ΙΩΑΝΝΗΣ ΓΙΑΝΝΑΚΟΠΟΥΛΟΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, θα ήθελα κατ' αρχήν να πω πως το νομοσχέδιο κινείται προς τη σωστή κατεύθυνση, αφού εκτός από ορισμένα προβλήματα των Κ.Τ.Ε.Λ., επιλύει και άλλα χρονίζοντα προβλήματα, που πιστεύω ότι παίρνουν το σωστό δρόμο.
Θέλω όμως, κύριε Υπουργέ, να κάνω μία παρατήρηση σχετικά με την τελευταία παράγραφο του άρθρου 44, που αφορά περισσότερο τους ταξιτζήδες και τα αγοραία αυτοκίνητα. Λέτε συγκεκριμένα: "Στον ιδιοκτήτη του οχήματος επιβάλλεται και διοικητικό πρόστιμο εκατόν πενήντα χιλιάδων δραχμών κατά τις κείμενες διατάξεις". Προηγουμένως όμως υπάρχει μία διάταξη, που είναι το άρθρο 18 του ν. 1903/1990, με την οποία επιβάλλεται ποινή μέχρι τριών μηνών και προσθετικά πενήντα χιλιάδες χρηματική ποινή από το δικαστήριο σε όποιον παίρνει πελάτες των οποίων η μεταφορά έχει ανατεθεί σε άλλον.
Για να είμαι εξαρχής ξεκάθαρος, εγώ δεν είμαι υπέρ της κλοπής -σε εισαγωγικά ή χωρίς εισαγωγικά η λέξη- πελατείας από τα Κ.Τ.Ε.Λ. από τους ταξιτζήδες και από τα αγοραία. Όμως, κύριε Υπουργέ, δεν είμαι και υπέρ της άποψης εξόντωσης κάποιων ανθρώπων επαγγελματιών, που είναι οι ταξιτζήδες και τα αγοραία.
Και να σας πω μία συγκεκριμένη περίπτωση. Ξέρετε, κατά την άποψή μου, οι τροχονόμοι ή ορισμένοι από τους τροχονόμους ορισμένων περιοχών είναι οι θεματοφύλακες ή οι φύλακες ή εισπράκτορες των εκάστοτε Κ.Τ.Ε.Λ.. Δεν μπορώ, λοιπόν, εγώ από το χωριό μου να αποφασίσω με έναν-δύο φίλους μου να μισθώσω ένα ταξί να πάμε στην Αθήνα, γιατί στο δρόμο, στην Καλαμάτα, στην Τρίπολη, στο Άργος, στην Κόρινθο, θα περάσουμε από πέντε μπλόκα. Και αν δεν προκύπτει ότι είμαστε συγγενείς μεταξύ μας, θα πάμε στο αυτόφωρο μαζί με τον ταξιτζή.
Και υπάρχει διάταξη, κύριε Υπουργέ. Η διάταξη η καινούρια που βάζετε για τις εκατόν πενήντα χιλιάδες, πέραν από εξοντωτική στην κυριολεξία, δεν αναφέρεται και ποιος θα την επιβάλει. Ας πούμε ότι θα επιβληθεί απ' την εφορία. Δηλαδή ο τροχονόμος θα "γράψει" τον ταξιτζή ή τον ιδιοκτήτη ή τον οδηγό του αγοραίου, θα το στείλει στην εφορία και η εφορία είναι υποχρεωμένη να κόψει ένα "κουστούμι" εκατόν πενήντα χιλιάδων δραχμών, πράγμα και γεγονός που δεν μπορεί να το κάνει ούτε το δικαστήριο. Και εξυπακούεται ότι θα έχει επιβληθεί η ποινή των τριών μηνών ή των πενήντα χιλιάδων. Ούτε όμως αυτό είναι ξεκάθαρο, κύριε Υπουργέ. Γιατί ακόμα και σε περίπτωση που δεν επιβληθεί η ποινή, που ο οδηγός του ταξί ή του αγοραίου απαλλαγεί, είναι ξεκάθαρη και αυτόνομη αυτή η "τιμή" του προστίμου που είναι εξοντωτική.
Ποια είναι η πρότασή μου; Θα πρέπει μόνον όταν συλλαμβάνονται επ' αυτοφώρω δηλαδή όταν παίρνουν πελάτες από τις στάσεις των λεωφορείων ή απ' τα πρακτορεία των λεωφορείων, που βεβαίως είναι κλοπή δουλειάς που έχει ανατεθεί σε άλλους, να τιμωρούνται. Όμως, κύριε Υπουργέ, γίνονται πολύ μεγάλες καταχρήσεις. Τα Κ.Τ.Ε.Λ. -και καλά κάνουν, τη δουλειά τους κάνουν- στέλνουν έγγραφα στο Υπουργείο το δικό σας, στο Υπουργείο Δημόσιας Τάξης και οι αστυνομικοί και οι τροχονόμοι τις περισσότερες φορές, αντί να κυνηγούν τους πραγματικούς εγκληματίες, ασχολούνται με το πώς θα πιάσουν κάποιους ταξιτζήδες, οι οποίοι πιθανότατα -γιατί δεν το κάνουν όλοι οι ταξιτζήδες αυτό- να έχουν πάρει πελατεία απ΄ τα Κ.Τ.Ε.Λ..
Θα πρέπει κατά την άποψή μου -και απευθύνομαι σε όλο το Σώμα- να απαλειφθεί αυτή η διάταξη, γιατί είναι εξοντωτική. Και όπως είναι ο νόμος, κύριε Υπουργέ, πιστεύω ότι αρκεί. Και τονίζω εκ νέου ότι δεν είμαι υπέρ της κλοπής πελατείας από τα Κ.Τ.Ε.Λ.. Αλλά θα πρέπει να αποδεικνύεται αυτό και όχι να στηρίζεται στην αυθαιρεσία του όποιου τροχονόμου.
Θα πρέπει να το δείτε, κύριε Υπουργέ, αυτό. Πιστεύω ότι είναι ένα πολύ σημαντικό ζήτημα, που δεν έχει στόχο να υποστηρίξει τους ταξιτζήδες. Θα πρέπει όμως να βρεθεί η χρυσή τομή και σ΄ αυτό το θέμα, για να μην υπάρχει αυτή η αντιπαλότητα, για να μην υπάρχει αυτή η μεταχείριση, στους ταξιτζήδες.
Υπήρξαν περιπτώσεις στη Μεσσηνία που συγκεκριμένος τροχονόμος ή τροχονόμοι κατέβασαν τουρίστες από το ΤΑΧΙ στο δρόμο ή τους οδήγησαν στο αυτόφωρο. Και οι άνθρωποι δεν ήξεραν τι γινόταν. Αυτό είναι το σύγχρονο κράτος, αυτή είναι η έννοια του ευνομούμενου κράτους; Και θέλουμε να επιβάλει ο τροχονόμος και 150.000 πρόστιμο από πάνω;
Ας δούμε λοιπόν καλύτερα αυτήν τη διάταξη, κύριε Υπουργέ. Άποψή μου και πρότασή μου είναι να καταργηθεί. Είναι ήδη αυστηρή αυτή η διάταξη που ισχύει. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Παυλίδης.
Να μην ξεχνάει ότι έχω σταματήσει τους πάντες στα πέντε λεπτά.
ΑΡΙΣΤΟΤΕΛΗΣ ΠΑΥΛΙΔΗΣ: Αυτό λέγεται προληπτικός έλεγχος. Ό,τι κάνουν και τα ΚΤΕΟ δηλαδή.
ΠΡΟΕΔΡΕΥΩΝ (Κωνσταντίνος Βρεττός): Το καταλάβατε, κύριε συνάδελφε!
ΑΡΙΣΤΟΤΕΛΗΣ ΠΑΥΛΙΔΗΣ: Κοινοβουλευτικό ΚΤΕΟ ο κύριος Πρόεδρος!
ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Παυλίδη, έχετε το λόγο.
ΑΡΙΣΤΟΤΕΛΗΣ ΠΑΥΛΙΔΗΣ: ΚΤΕΟ, λοιπόν. Κύριε Υπουργέ, κατά την επί της αρχής ομιλία μου σας είπα ότι παίρνετε μία καλή απόφαση με καθυστέρηση βεβαίως, μεγάλη καθυστέρηση. Η χώρα μας έχει ανάγκη οχημάτων -όπως και οι άλλες χώρες βεβαίως- ασφαλούς μεταφοράς επιβατών και φορτίων. Απεδείχθη ότι ο καλύτερος τρόπος για να επιτευχθεί αυτό είναι να ελέγχονται τα κάθε είδους μεταφορικά μέσα. Στην επί της αρχής ομιλία μου στην οποία επανέρχομαι, σας είπα ότι αυτό γίνεται και στις θαλάσσιες μεταφορές. Πρέπει να ελέγχονται. Τι είναι λοιπόν τα ΚΤΕΟ εν προκειμένω; Οι νηογνώμονες της ξηράς. Ας αντιγράψουμε το σύστημα εμείς η θαλασσινή Ελλάδα και να πρωτοπορήσουμε. 
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Όλα τα μεταφράζετε με ναυτικούς όρους, κύριε Παυλίδη.
ΑΡΙΣΤΟΤΕΛΗΣ ΠΑΥΛΙΔΗΣ: Υπουργέ μου, αυτήν τη δουλειά έμαθα, με τη γλώσσα της δουλειάς μιλώ. Αν θέλετε την καταλαβαίνετε, αν δεν θέλετε όχι. 
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Σοφράνο λοιπόν. 
ΑΡΙΣΤΟΤΕΛΗΣ ΠΑΥΛΙΔΗΣ: Σοφά, λοιπόν. Να τα αντιγράψουμε. 
Τι γίνεται: Ιδρύονται οι νηογνώμονες βάσει προδιαγραφών καθιερωμένων διεθνώς -έτσι κάνετε και εσείς εδώ, στην Ευρωπαϊκή Ένωση είμαστε, δεν μπορείτε να θεσπίσετε προδιαγραφές διάφορες- και εποπτεύονται από το κράτος ή από ιδιωτικούς φορείς. Στην Ευρωπαϊκή Ένωση πάρα πολλά κράτη εμπιστεύθηκαν τους πολίτες τους, τους ιδιώτες είτε τα φυσικά πρόσωπα είτε τα νομικά πρόσωπα και τους ανέθεσαν να κάνουν ό,τι κάνει το Υπουργείο Μεταφορών. Και πολύ καλά κάνετε και βάζετε αυτήν τη διάταξη που προβλέπει και κάποιο φορέα παρόμοιο προς αυτόν που ισχύει στην Ευρωπαϊκή Ένωση, ώστε να απαλλάξει το δημόσιο από την υποχρέωση να ελέγχει εκείνο τα ΚΤΕΟ και να έχετε εσείς, το Υπουργείο, σαν επιτελικό όργανο που θέλετε να είστε και πρέπει να είστε -και πρέπει να είναι τα Υπουργεία μας- να συζητάτε και να ελέγχετε τρεις ή τέσσερις τέτοιους φορείς. Και αυτοί αυστηρώς επαναλαμβάνω να ελέγχονται, όπως γίνεται στους νηογνώμονες. Ανέφερα τον ΙACS. Εσείς κάτι παρόμοιο θα κάνετε εδώ.
Δεν συμφωνώ με την ιδέα την οποία και οι συνάδελφοι της Νέας Δημοκρατίας προτείνουν του να βάλουμε άνω όριο. Τι θα επιτύχουμε; Φοβούμεθα τον οποιονδήποτε οικονομικά ισχυρό που θα γεμίσει την Ελλάδα με ΚΤΕΟ; Ας το κάνει. Αφαιρεί αυτό τη δυνατότητα από τον μικρό να κάνει παρόμοια επιχείρηση; Όχι. Συνήθως, στις επαρχίες προπάντων, καταφεύγουν σε εκείνον με τον οποίο συνδέονται. Το ίδιο για παράδειγμα θα κάνω και εγώ. Έτσι λειτουργεί το σύστημα και λειτούργησε και στις ευρωπαϊκές χώρες, όπου ισχύει.
Στη Γερμανία για παράδειγμα που είναι "φορέας η ΟEKRA VERITAS -στη θάλασσα έχουμε το BEAVRO VERITAS- τι έγινε; Γερμανοί μικροεπιχειρηματίες σε κάποιες περιοχές έκαμαν ΚΤΕΟ, τέτοια μονάδα και ελέγχονται από κάποιο φορέα, την ΟEKRA. Να βάλουμε κάτω όριο ώστε να προσελκύσουμε τον ικανό, αυτό ναι. Πώς να έχω ένα τεκμήριο πως ο άλλος είναι ικανός να συστήσει τέτοια μονάδα; Κάτω όριο λοιπόν, το καταλαβαίνω. Άκουσε, κύριε του λέγει το κράτος, αν θέλεις να κάνεις σοβαρή επιχείρηση, θα αποδείξεις ότι είσαι επιχειρηματίας. Δεν μπορεί ο οιοσδήποτε να κάνει μια τόσο σοβαρή δουλειά. Να του βάλω κάτω όριο, δηλαδή κάτω από δέκα μονάδες δεν σου δίνω άδεια, το καταλαβαίνω, αλλά να του βάλω άνω όριο αυτού του φορέα, δεν το θεωρώ σωστό.
Aν θέλει να επεκταθεί σε όλη την Ελλάδα ο άλφα έχων δυνατότητα ή ο βήτα και να αναπτυχθεί ανταγωνισμός, εγώ θα τον παρεμποδίσω; Αυτή είναι η άποψή μου, καθόσον αφορά στα ΚΤΕΟ. 
Τι δεν προβλέψατε: Τα νησιά! Δεν βλέπω να προβλέπει το νομοσχέδιο κινητές μονάδες, εκτός αν κάπου τις έχει στριμώξει και δεν το πήρα είδηση εγώ, οι οποίες και στην ξηρά, αλλά κυρίως στις νησιωτικές περιοχές, προπάντων στις νησιωτικές περιοχές, μπορούν να προσφέρουν εντυπωσιακό έργο, αυτό που θέλουμε να κάμομε, δηλαδή, για να εξυπηρετηθούν οι νησιώτες. 
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Το εξαγγείλαμε. Δεν χρειάζεται να γραφεί στο νόμο.
ΑΡΙΣΤΟΤΕΛΗΣ ΠΑΥΛΙΔΗΣ: Τέλος, εφόσον είναι απόφαση και ανακοινώθηκε στο Κοινοβούλιο, είναι μία καλή λύση.
Πάμε τώρα στα άλλα θέματα. Στο άρθρο 44 αναφέρεσθε στα μέσα μεταφοράς. Όσο είναι καιρός και πριν ακόμη φέρετε το νομοσχέδιο για τα ταξί, ενημερώστε τους νομάρχες ότι το καθεστώς θα αλλάξει. Έχουν αποδυθεί σε έκδοση αδειών κυκλοφορίας ταξί, όταν ήδη στο νομοσχέδιο έχετε προβλέψει δυνατότητα στα ΚΤΕΛ να ενοικιάζουν πούλμαν για να αντιμετωπίζουν τις περιόδους αιχμής, και όταν αναμένεται ότι για τις εταιρείες ΤΑΧΙ. σύντομα θα περάσει η ιδέα των mini buses, προκαλούνται κοινωνικά προβλήματα και συγκρούσεις άνευ λόγου και αιτίας. Παρακαλώ, λοιπόν, θερμώς, μεταβιβάστε το στις διοικητικές μονάδες σε επίπεδο νομαρχιών. 
Και πάμε τώρα εις τα του σπατοσήμου. 
ΠΡΟΕΔΡΕΥΩΝ (Κωνσταντίνος Βρεττός): Πού πάτε τώρα; Τώρα που τελείωσε ο χρόνος σας; Δεν γίνεται. 
ΑΡΙΣΤΟΤΕΛΗΣ ΠΑΥΛΙΔΗΣ: Μισό λεπτό. 
Όσα μας είπατε για τη διάθεση σπατοσήμου, μερικώς δεκτά. Διότι, αν θα πάτε στην Κάσο θα διαπιστώσετε ότι δεν μπορεί να γίνει νυκτερινή προσγείωση, παρά το ότι εγκαταστήσαμε σύστημα ηλεκτροφωτισμού του διαδρόμου προσγειώσεως, λόγω ελλείψεως των απαραίτητων "ραδιοβοηθημάτων".
ΠΡΟΕΔΡΕΥΩΝ (Κωνσταντίνος Βρεττός): Θα τα πείτε στη δευτερολογία σας, κύριε Παυλίδη.
ΑΡΙΣΤΟΤΕΛΗΣ ΠΑΥΛΙΔΗΣ: Θα φύγω, κύριε Πρόεδρε ταξίδι. 
ΠΡΟΕΔΡΕΥΩΝ (Κωνσταντίνος Βρεττός): Πού θα πάτε; Στην Κάσο;
ΑΡΙΣΤΟΤΕΛΗΣ ΠΑΥΛΙΔΗΣ: Θα πάω στην Κω σήμερα. Δώστε μου τη δευτερολογία μου και θα απαλλαγείτε και από εμένα.
ΠΡΟΕΔΡΕΥΩΝ (Κωνσταντίνος Βρεττός): Ένα λεπτό για την Κω και τελείωσε. 
ΑΡΙΣΤΟΤΕΛΗΣ ΠΑΥΛΙΔΗΣ: Στην Κάρπαθο, κύριε Υπουργέ, δεν έχουμε πύργο ελέγχου. Ελέγχεται η πτήση, και δίδονται οδηγίες προσγειώσεως και απογειώσεως από "παράγκα". Καλά μας είπατε χθες για τα διάφορα, Α/4, τόσο για το αεροδρόμιο της Κω τόσο για το αεροδρόμιο της Ρόδου, αλλά πολλά είναι υπερβολές -τα ήλεγξα σήμερα το πρωί και να ενημερωθούν οι υπηρεσίες σας, όταν δίνουν χαρτάκια στους Υπουργούς- τριάντα πέντε δισεκατομμύρια εδώ, εβδομήντα δισεκατομμύρια εκεί. 
Σας είπα ότι σας έχουν μηνύσει, δηλαδή την Πολιτική Αεροπορία για λαθροχειρία και θα εκδικαστεί η μήνυση για παρακράτηση του σπατοσήμου. Και θα αναγκατασταθείτε ή στείλετε δικηγόρους να υπερασπιστούν τους διοικητές Πολιτικής Αεροπορίας; 
Για το αεροδρόμιο δε Καλύμνου, ό,τι σας είπα. Οκτακόσια μέτρα διάδρομος, δεκατέσσερα χρόνια γίνεται από την Πολιτική Αεροπορία, η οποία πήρε είδηση μόλις και μετά βίας το 2000 ότι κατασκευάζεται αεροδρόμιο. 
Κύριε Υπουργέ, ειδικώς στα νησιά αν κάτι πρέπει να επιδοτήσετε, είναι το αεροπορικό εισιτήριο. Είναι μία παγία τακτική, την οποία και άλλες χώρες έχουν εφαρμόσει κι όχι μόνο στις άγονες γραμμές, που σας επιβάλλει η Ευρωπαϊκή Ένωση να τις συντηρείτε και για τις οποίες εκάματε μεν έναν διαγωνισμό που είναι σε εξέλιξη, αλλά είναι φωτογραφία μόνο της Αεροπλοϊας. 
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Διαγωνισμός που έχει εγκριθεί από την Ευρωπαϊκή Ένωση;
ΑΡΙΣΤΟΤΕΛΗΣ ΠΑΥΛΙΔΗΣ: Να σας απαντήσω αμέσως. 
ΠΡΟΕΔΡΕΥΩΝ (Κωνσταντίνος Βρεττός): Ούτε να ρωτήσετε ούτε να απαντήσετε. Κύριε Παυλίδη, δεν έχετε το λόγο.
ΑΡΙΣΤΟΤΕΛΗΣ ΠΑΥΛΙΔΗΣ: Δεν ζητήσατε εκείνα τα εχέγγυα τα οποία αποδεικνύουν ότι είναι κατά τους σχετικούς νόμους εντάξει η αεροπλοΐα, ότι δεν οφείλει στην εφορία. Εμένα μου τα ζητάτε και από την αεροπλοΐα δεν τα ζητάτε; Θα δείτε μεθαύριο ότι αυτός ο διαγωνισμός θα καταλήξει αποκλειστικά και μόνο σε μία εταιρεία, η οποία δεν έχει και αεροπλάνα. Τα Ντορνιέ τέλος. 
ΠΡΟΕΔΡΕΥΩΝ (Κωνσταντίνος Βρεττός): Τέλος. Αυτό θέλω κι εγώ: τέλος.
ΑΡΙΣΤΟΤΕΛΗΣ ΠΑΥΛΙΔΗΣ: Επιχειρείτε τώρα με όσα σας απέμειναν να εξυπηρετήσετε όλη τη νησιωτική Ελλάδα. 
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Κύριε Πρόεδρε, θα ήθελα να πω μία λέξη μόνο. 
ΠΡΟΕΔΡΕΥΩΝ (Κωνσταντίνος Βρεττός): Ορίστε, έχετε το λόγο.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Τα στοιχεία, κύριε Παυλίδη, τα οποία σας δίνουμε για τη διακίνηση των λογαριασμών του σπατοσήμου δεν είναι καν της Υπηρεσίας της Πολιτικής Αεροπορίας, είναι της Τραπέζης της Ελλάδος, από τους λογαριασμούς τους οποίους τηρεί. Μηνύστε και την Τράπεζα Ελλάδος, για να τους έχετε όλους στο δικαστήριο, να βγάλετε την αλήθεια. Αυτή είναι η πραγματικότητα.
ΑΡΙΣΤΟΤΕΛΗΣ ΠΑΥΛΙΔΗΣ: Η Τράπεζα της Ελλάδας δεν δίδει για τις δαπάνες της Πολιτικής Αεροπορίας στοιχεία. Αυτό το αποφασίζεται εσείς και προπάντων το γνωρίζουμε εμείς. Γι΄αυτό ό,τι σας λέγω δεν επιδέχεται αμφισβητήσεως.
ΠΡΟΕΔΡΕΥΩΝ (Κωνσταντίνος Βρεττός): Καθήστε, σας παρακαλώ. Δεν έχετε το λόγο, κύριε Παυλίδη. 
Δεν γράφεται τίποτα από αυτά που λέει ο κ. Παυλίδης. 
Ο κ. Στρατάκης έχει το λόγο.
ΕΜΜΑΝΟΥΗΛ ΣΤΡΑΤΑΚΗΣ: Κύριε Υπουργέ, κύριοι συνάδελφοι, στο δεύτερο κεφάλαιο κάνουμε πράγματι μία καινούρια τομή σε σχέση με τα ΚΤΕΟ, ίσως ακολουθώντας την πορεία των καιρών και την εξέλιξη, αλλά νομίζω ότι εκείνο που προέχει, είναι να δούμε τους ελεγκτικούς μηχανισμούς, τους οποίους συνολικά στερείται η Δημόσια Διοίκηση. 
Και βέβαια προβλέπεται, αν θυμάμαι καλά, στο άρθρο 40 η σύσταση Διεύθυνσης Ασφάλειας Χερσαίων Μεταφορών, αλλά όπως αντιλαμβάνεσθε, το έργο της είναι τόσο πολυδαίδαλο και πολύπλοκο με τις άδειες και με το ένα και με το άλλο, ώστε στην πράξη δεν θα πρέπει να γίνεται ο σωστός έλεγχος είτε των ιδιωτικών είτε και των δημόσιων ΚΤΕΟ για όσον καιρό υπάρχουν αυτά.
Θα έλεγα, λοιπόν, ότι η περιμεριοποίηση αυτής της υπηρεσίας, όπως το λέτε αλλά δεν το προσδιορίζετε με σαφήνεια σ΄ αυτό το άρθρο, θα έπρεπε να γίνει άμεσα, για να μπορούμε πράγματι να έχουμε τη δυνατότητα να κάνουμε ελέγχους στα δημόσια και ιδιωτικά ΚΤΕΟ και βέβαια να γίνεται σωστά η δουλειά του ελέγχου των οχημάτων.
Θα έλεγα, λοιπόν, ότι ίσως θα έπρεπε να προβλεφθεί σ' αυτήν τη φάση -μια και δεν υπάρχει η πρόβλεψη για τη δημιουργία των ανάλογων θέσεων στις περιφερειακές διευθύνσεις- και επίσης να υπάρξει προσθήκη, ώστε με αποσπάσεις από έμπειρους ανθρώπους που ήδη υπηρετούν στα ΚΤΕΟ, να στελεχωθούν αυτές οι υπηρεσίες του ελεγκτικού μηχανισμού, που είναι εντελώς απαραίτητες για να λειτουργήσουν σωστά αυτές οι υπηρεσίες.
Θέλω ακόμη να κάνω μία παρατήρηση, μία σημείωση στο άρθρο 44, που αφορά τις εμπορευματικές μεταφορές. Βέβαια μετά από αρκετό διάστημα με δεσμεύσεις όλων των Υπουργών που έχουν περάσει από το Υπουργείο Μεταφορών, υλοποιείται μία απόφαση, που περνάει στο νομοσχέδιο, που τα φορτηγά αυτοκίνητα τεσσάρων και έξι ετών αλλάζουν και πάνε στα οκτώ κλπ.
Θα έλεγα όμως ότι υπάρχει ακόμη μία μικρή αδικία, που πρέπει να τη διορθώσουμε. Και η μικρή αδικία αφορά τα φορτηγά αυτοκίνητα, που γίνονται μεν 8 τόνοι, που είναι όμως ψυγεία ή ανατρεπόμενα, τα οποία λόγω της φύσεως τους έχουν αυξημένο απόβαρο και άρα σ΄ αυτά θα πρέπει να δώσουμε κάτι παραπάνω. Τουλάχιστον γι΄ αυτές τις δύο κατηγορίες του ν.δ. 531 πρέπει να πάμε στους δέκα τόνους, γιατί θεωρώ ότι είναι πάρα πολύ σημαντικό αυτά τα αυτοκίνητα που έχουν αυξημένο απόβαρο, να μην αδικούνται έναντι των υπολοίπων που έχουν μικρότερο απόβαρο και τα πάμε στους οκτώ τόνους. 
Γιατί το ωφέλιμο φορτίο σ' αυτές τις περιπτώσεις, κύριε Υπουργέ, κατεβαίνει πολύ χαμηλά, δεν είναι ούτε καν στο έξι, όπως θα έπρεπε να είναι στην προκειμένη περίπτωση, ακριβώς γιατί είναι το μεγάλο απόβαρο στη μέση.
Θα έλεγα, λοιπόν, ότι θα πρέπει να γίνει η εξής διόρθωση, που θα ήθελα να την καταθέσω ακριβώς όπως εδώ γράφεται: "Φορτηγά αυτοκίνητα δημόσιας χρήσης των οποίων το αρχικό δικαίωμα χορηγήθηκε με το ν.δ.531/70 (Α101) όπως τροποποιήθηκε με το ν.δ.1358/73 (Α52) και έχουν ταξινομηθεί ή πρόκειται να ταξινομηθούν σαν ψυγεία ή ανατρεπόμενα δύνανται να αντικαθίστανται με άλλα μικτού βάρους μέχρι 10.000 χιλιόγραμμων ή να αναθεωρείται το μικτό βάρος τους μέχρι του ύψους των 10.000 χιλιόγραμμων. Δύνανται δε να κυκλοφορήσουν ανά την επικράτεια".
(Στο σημείο αυτό ο Βουλευτής κ. Στρατάκης καταθέτει για τα Πρακτικά την προαναφερθείσα διόρθωση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Νομίζω ότι αυτό είναι ένα σημείο που πρέπει να το δούμε και βέβαια στο ίδιο άρθρο, στην παρ. 6, υπάρχει το στοιχείο β΄, που λέει ότι η ισχύς της παρούσης παραγράφου αρχίζει από τις 1.6.2002. Δεν ξέρω αν έχει γίνει κάποιο λάθος και αυτό αναφέρεται στην επόμενη παράγραφο, αλλά εν πάση περιπτώσει από την παράγραφο αυτή θα πρέπει να αφαιρεθεί, γιατί δεν νομίζω ότι πρέπει να βάλουμε προθεσμίες, από τις οποίες θα αρχίζει η ισχύς της συγκεκριμένης διάταξης.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ο κ. Τζαμτζής έχει το λόγο.
ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, θα ήθελα να σταθώ στο άρθρο 42. Έχω στα χέρια μου κάποια δημοσιεύματα συγκεκριμένα από τη σύγχρονη Επιθεώρηση Συγκοινωνιακού Δικαίου και ταυτόχρονα ένα άρθρο του κ. Τσούγκα, ο οποίος είναι ειδικός ιατροδικαστής, χημικός-τοξικολόγος, αναπληρωτής καθηγητής του Πανεπιστημίου Θεσσαλονίκης.
Στέκομαι σ΄ αυτό διότι έτσι όπως μπαίνουν κάποια θέματα σχετικά με τον έλεγχο από τα αλκοολόμετρα, υπάρχει πραγματικά πρόβλημα. Δεν θα πρέπει, κύριε Υπουργέ, σε καμιά περίπτωση να αποκλείσουμε κάποιον στον οποίο γίνεται έλεγχος με αλκοολόμετρο από τη δυνατότητα, εάν το ζητήσει, να του γίνει αιματολογικός έλεγχος. Και το λέω αυτό διότι τουλάχιστον απ' όσα γνωρίζουμε μέχρι πρότινος τα αλκοολόμετρα τα οποία είχε η Ελληνική Αστυνομία ήταν δωρεές των ασφαλιστικών εταιρειών. Τώρα άρχισαν να γίνονται προμήθειες σύγχρονων αλκοολομέτρων, για τα οποία δεν υπάρχει περίπτωση να υπάρξει πρόβλημα. 
Αυτά τα δύο άρθρα θα τα καταθέσω και στη Βουλή. Νομίζω ότι δεν τα έχετε υπόψη σας. 
(Στο σημείο αυτό ο Βουλευτής κ. Ιορδάνης Τζαμτζής καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Συγκεκριμένα ο κ. Τσούγκας, ο οποίος είναι επιστήμονας ειδικός στο θέμα, λέει ότι υπάρχει πραγματικά μεγάλη απόκλιση ανάμεσα σε ένα νέο άνθρωπο και σε έναν ηλικιωμένο ως προς το πόση μεγάλη ποσότητα αλκοόλης θα εκπνεύσει στο αλκοολόμετρο. Είναι ένα σοβαρό πρόβλημα και θα πρέπει να ληφθεί πολύ σοβαρά υπόψη. Δεν θέλω να κάνω μεγάλη αναφορά, όμως ουσιαστικά αν απομονώσουμε το θέμα και δεν δώσουμε τη δυνατότητα στον πολίτη στον οποίο γίνεται έλεγχος να έχει το δικαίωμα να του γίνεται αιματολογικός έλεγχος, τότε ουσιαστικά πάμε σε μια πριμοδότηση των εταιρειών. 
Σε ένα τροχαίο ατύχημα, σύμφωνα με το ν. 489 και δυνάμει της Κ4/585/78 απόφασης του Υπουργείου Εμπορίου "περί εξαιρέσεως ασφαλιστικής κάλυψης", η ασφαλιστική εταιρεία έχει το δικαίωμα να στρέφεται αναγωγικά στον ίδιο στον ασφαλισμένο οδηγό, ο οποίος βρίσκεται μεθυσμένος. Σκεφθείτε τώρα να υπάρχει μία ζημιά φέρ' ειπείν πενήντα εκατομμυρίων, να είναι στο όριο η περίπτωση αυτή και να ζητάει η ασφαλιστική εταιρεία να πάρει τα πενήντα εκατομμύρια από τον οδηγό. Νομίζω ότι είναι ακραία η περίπτωση και θα πρέπει να λάβετε υπόψη σας στο άρθρο αυτό να υπάρχει η πρόβλεψη εάν το ζητά ο πολίτης να πηγαίνει στο κοντινό νοσοκομείο, να του γίνεται αιματολογικός έλεγχος, για να φαίνεται ξεκάθαρα το αν είναι πράγματι μεθυσμένος ή όχι. Διότι, όπως σας είπα και πριν, κυκλοφορούν αυτήν τη στιγμή αλκοολόμετρα, τα οποία είναι παλιάς τεχνολογίας και τα οποία έχουν αποκλίσεις μέχρι και 30% και 40%. Καταλαβαίνετε, λοιπόν, ότι υπάρχει σοβαρότατο πρόβλημα. Είναι ένα θέμα το οποίο πιστεύω ότι πρέπει να το δείτε και θα πρέπει να τοποθετηθείτε σ΄ αυτό το θέμα, ούτως ώστε να ρυθμιστεί. 
Ένα δεύτερο θέμα είναι το θέμα της βαθμονόμησης αυτών των αλκοολομέτρων. Θα πρέπει να γίνεται έλεγχος. 
Ένα τρίτο θέμα είναι το ότι στα παλιάς τεχνολογίας αλκοολόμετρα εκτυπώνονται τα χαρτιά σε αγγλική γλώσσα. Νομίζω ότι θα πρέπει να το έχετε υπόψη σας. Γι΄ αυτό όμως ειδικά το θέμα εκκρεμεί στα δικαστήρια μία απόφαση για το αν θα γίνονται δεκτά ή όχι. Καταλαβαίνετε, λοιπόν, ότι υπάρχουν παράθυρα να πάει ουσιαστικά ο νόμος στο καλάθι. Ο στόχος είναι να μειωθούν τα ατυχήματα μέσα από τη διαδικασία του ελέγχου του αν κάποιος είναι μεθυσμένος ή όχι και οδηγεί, αλλά σίγουρα θα πρέπει να αποφύγουμε όλες εκείνες τις περιπτώσεις, οι οποίες πραγματικά αδικούν τον πολίτη. 
Τέλος θα ήθελα να κάνω μια πολύ σύντομη αναφορά, κύριε Υπουργέ, στο θέμα του αεροδρομίου το οποίο θίχθηκε πριν. Πραγματικά ο έλεγχος είναι ελλιπής. Η μεγάλη ευθύνη βρίσκεται σε σας, βρίσκεται στη υπογραφή της σύμβασης σχετικά με τον έλεγχο από τις ιδιωτικές εταιρείες. Δεν ξέρω όταν πηγαίνετε εσείς, κύριε Υπουργέ ως Υπουργός Μεταφορών ποια αντιμετώπιση έχετε. 
Όλοι εμείς θέλουμε τον έλεγχο. Αυτό όμως το οποίο πρέπει να προσεχθεί είναι ένα. Δεν είναι δυνατόν δεκαοχτάχρονα παιδιά, τα οποία δεν έχουν καμία γνώση πάνω στα θέματα της ασφάλειας και τα οποία εκπροσωπούν κάποιες εταιρείες, οι οποίες έχουν αναλάβει την ασφάλεια του Αεροδρομίου, να εξευτελίζουν κυριολεκτικά τους επιβάτες. Και δεν λέω ούτε τους Βουλευτές ούτε κανέναν άλλο. Όλοι θέλουμε τον έλεγχο, αλλά όχι, κύριε Υπουργέ, τον εξευτελισμό. Και η ευθύνη βαρύνει εσάς και τον Πρόεδρο της Βουλής. 
Ο μόλις εισερχόμενος στην Αίθουσα Υφυπουργός γνωρίζει το θέμα πολύ καλά. Το γνωρίζουν όλοι οι Βουλευτές της περιφέρειας, οι οποίοι αναγκάζονται να πετούν από το αεροδρόμιο. Πραγματικά ο πολίτης περνάει από έναν εξευτελισμό. Η αντιμετώπιση είναι πολύ κακή και νομίζω ότι ήρθε η ώρα πλέον να δείτε πολύ σοβαρά το θέμα αυτό.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Να δώσουμε το λόγο στον κ. Σφυρίου και να του ευχηθούμε και "χρόνια πολλά" για τη γιορτή του.
ΚΟΣΜΑΣ ΣΦΥΡΙΟΥ: Ευχαριστώ την Έδρα κύριε Πρόεδρε, καθώς και τους συναδέλφους. 
ΠΡΟΕΔΡΕΥΩΝ (Κωνσταντίνος Βρεττός): Κανονικά πρέπει να χειροκροτούμε για να δείξουμε ότι λέμε "χρόνια πολλά".
(Χειροκροτήματα)
ΚΟΣΜΑΣ ΣΦΥΡΙΟΥ: Κύριε Υπουργέ, θα ήθελα να διαθέσω το χρόνο που μου διαθέτει το Προεδρείο ειδικά για το άρθρο 46. Το άρθρο 46 αναφέρεται κυρίως στα ζητήματα του τέλους εκσυγχρονισμού των αεροδρομίων.
Θέλω κατ' αρχήν να τονίσω ότι είναι ιδιαίτερα σωστή η ρύθμιση που γίνεται γιατί εκτός από το ότι προβλέπει ακόμη μια φορά ρητά για τη διάθεση των χρημάτων που συλλέγονται από τα τέλη εκσυγχρονισμού αεροδρομίων για την κατασκευή έργων εκσυγχρονισμού των αερολιμένων είτε των ίδιων από τα οποία συλλέγονται τα έσοδα είτε άλλων αεροδρομίων, θεωρώ ότι είναι ιδιαίτερα θετικό το γεγονός ότι προβλέπουμε σε αυτήν τη διάταξη ότι από αυτά τα χρήματα μπορεί να αντλείται και το κονδύλι που είναι απαραίτητο για την επιδότηση των υποχρεώσεων παροχής δημόσιας υπηρεσίας. Δηλαδή, για να μπορούν να καλύπτονται ζημιές ή απώλειες κατά την εκτέλεση δρομολογίων σε άγονες προσεγγίσεις, ώστε να μπορεί να υπάρχει ένα επαρκές δίκτυο συγκοινωνιακής εξυπηρέτησης των επιβατών. Αυτά είναι ιδιαίτερα θετικά. 
Ήθελα όμως, κύριε Υπουργέ, να προτείνω τη συμπλήρωση της παραγράφου β10 του άρθρου 46 με τα εξής:
Στην τρίτη σειρά που λέτε ότι δύνανται να χρησιμοποιούνται για την ανάπτυξη και τον εκσυγχρονισμό του αερολιμένα να προσθέσουμε τη φράση "και ζώνης πέριξ του χώρου του αεροδρομίου που προσδιορίζεται με απόφαση του Υπουργού Μεταφορών και Επικοινωνιών".
Και θέλω να προσέξουν οι αγαπητοί συνάδελφοι, κύριε Πρόεδρε, το εξής. Το προτείνω αυτό γιατί πολλές φορές ενώ γίνονται έργα εκσυγχρονισμού μέσα στο αεροδρόμιο πέριξ του αεροδρομίου δεν μας τιμά ιδιαίτερα η εικόνα που εμφανίζεται. Για να μην πω ότι μερικές φορές είναι αχαρακτήριστη η εικόνα που εμφανίζεται. Είναι σκουπιδότοπος, δεν υπάρχουν οι αξιοπρεπείς εκείνες συνθήκες που θα έπρεπε να υπάρχουν πέριξ του αεροδρομίου. 
ΠΑΝΑΓΙΩΤΗΣ ΚΟΥΡΟΥΜΠΛΗΣ: Είναι και η αισθητική.
ΚΟΣΜΑΣ ΣΦΥΡΙΟΥ: Δεν είναι μόνο θέμα αισθητικής, αλλά είναι και θέμα δημόσιας υγείας πολλές φορές.
Γι΄ αυτό προτείνουμε να μπορούν να διατεθούν χρήματα από αυτό το κονδύλι και για έργα εκσυγχρονισμού πέριξ του αεροδρομίου. Και είναι απαραίτητο να μπει, κύριε Υπουργέ, αυτή η διάταξη γιατί, αν δεν τη βάλουμε, πιθανόν η Υπηρεσία Πολιτικής Αεροπορίας να μην έχει την αρμοδιότητα και τη δικαιοδοσία να εκτελέσει έργα έξω από την περίφραξη του αεροδρομίου. Γι' αυτό θεωρώ ότι είναι απαραίτητο να περιληφθεί αυτό.
Θέλω δε στο τέλος της παραγράφου β10 να συμπληρώσουμε τη διάταξη και με την εξής φράση: 
"Για τα έργα ανάπτυξης και εκσυγχρονισμού στη ζώνη πέριξ του αεροδρομίου συνάπτονται προγραμματικές συμβάσεις της Υπηρεσίας Πολιτικής Αεροπορίας με τον οικείο δήμο".
Δηλαδή, να δώσουμε αυτήν τη δυνατότητα γιατί ο δήμος δεν μπορεί να κάνει έργα μέσα στο χώρο του αεροδρομίου και η Υπηρεσία Πολιτικής Αεροπορίας δεν μπορεί να κάνει έργα έξω από το χώρο του αεροδρομίου. Να διαμορφώσουμε επομένως, ένα καθεστώς που να εξωραϊστεί και να εξανθρωπιστεί ο χώρος πέριξ του αεροδρομίου και να δώσουμε τη δυνατότητα να συνάπτονται τέτοιου είδους συμβάσεις.
Με τον τρόπο αυτό εφοδιάζουμε την πολιτεία με ένα εργαλείο, το οποίο νομίζω ότι μπορεί να αποδειχτεί ιδιαίτερα χρήσιμο. Δεν λέει κανείς ότι θα είναι αναγκαστικό, θα είναι όμως μια δυνατότητα που θα έχει τόσο η Υπηρεσία Πολιτικής Αεροπορίας στα χέρια της όσο και ο οικείος δήμος στα χέρια του, για να μπορούν να παρέμβουν στους χώρους πέριξ των αεροδρομίων.
Ελπίζουμε, αν ψηφιστεί η διάταξη, όπως προτείνω, κύριε Υπουργέ και κύριοι συνάδελφοι, να έχουμε καλύτερη εμφάνιση με την εφαρμογή αυτής της διάταξης και καλύτερες συνθήκες πέριξ των αεροδρομίων της χώρας μας. 
Σας ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Ο κ. Κουρουμπλής έχει το λόγο για προτασσόμενη δευτερολογία.
ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, θα ήθελα να αναφερθώ στο άρθρο 43 όπου υπάρχει μία διάταξη που αναφέρεται στα πρόστιμα για τα ΤΑΧΙ που μεταφέρουν επιβάτες εκτός της έδρας τους, από τους νομούς τους προς την Αθήνα και σε άλλες περιοχές.
Υπάρχει ένα πραγματικό πρόβλημα για πάρα πολλούς ανθρώπους που δυσκολεύονται να μετακινηθούν με τις συγκοινωνίες. Πρέπει δηλαδή η πολιτεία να κατανοήσει και να δείξει μια ευαισθησία και σ' αυτήν την κατηγορία των ανθρώπων, οι οποίοι πολλές φορές εξυπηρετούνται από τα ΤΑΧΙ αυτά. 
Τα πρόστιμα που προβλέπονται είναι πάρα πολύ σκληρά και νομίζω ότι θα πρέπει να βρεθεί μια χρυσή τομή σε ό,τι αφορά το ζήτημα αυτό, ώστε να διευκολύνεται ένας κόσμος που έρχεται το ΤΑΧΙ, τον παίρνει από το σπίτι του και τον πάει εκεί που θέλει. 
Για πάρα πολλούς ανθρώπους το πρόβλημα μεταφοράς τους μέσα από τα συγκοινωνιακά μέσα, μέσα από τα ΚΤΕΛ, είναι πάρα πολύ μεγάλο και πολύ δύσκολο. Νομίζω ότι θα πρέπει να υπάρξει κατανόηση. Άλλωστε δε νομίζω ότι είναι τόσο μεγάλος ο αριθμός των ανθρώπων αυτών, ώστε να θεωρείται ότι το ΚΤΕΛ χάνει απ' αυτήν την υπόθεση.
Κύριε Υπουργέ, νομίζω ότι θα πρέπει να το αντιμετωπίσετε. Το βιώνουμε έντονα και στην ιδιαίτερη πατρίδα μας την Αιτωλοακαρνανία, αλλά και σε άλλους νομούς. Νομίζω ότι θα πρέπει να υπάρξει μια λύση πιο δίκαιη, απ' αυτήν που υπάρχει στο σχέδιο νόμου.
Σε ό,τι αφορά το άρθρο 47 θέλω να πω ότι είναι μια διάταξη που ειλικρινά τιμά το Κοινοβούλιο και την Κυβέρνηση. Έρχεται να δώσει ικανοποίηση σε ένα χρόνιο αίτημα των κινητικά αναπήρων και των κωφών. Εδώ θα ήθελα να τονίσω πως, όταν η χρήση των νέων τεχνολογιών γίνεται σωστά, αναβαθμίζει την ποιότητα ζωής των ανθρώπων, διότι οι κωφοί συνάνθρωποί μας σήμερα, μέσα από την κινητή τηλεφωνία, με τα γραπτά μηνύματα μπορούν πολύ εύκολα να επικοινωνούν με φίλους τους κωφούς, αλλά και με τους υπόλοιπους ακούοντες πολίτες. 
Είναι μια σημαντική διάταξη, είναι ένα αίτημα το οποίο έθεταν οι φορείς εδώ και χρόνια, το παλεύαμε και σήμερα βρίσκει τη δικαίωσή του. 
Πιστεύω, λοιπόν, ότι στα πλαίσια αυτής της ρύθμισης θα πρέπει να υπάρξει και η δικαίωση του αιτήματος των τυφλών, κύριε Υπουργέ. Υπάρχει μια προηγούμενη ρύθμιση, που έγινε πάλι από τις κυβερνήσεις του ΠΑΣΟΚ σε ό,τι αφορά τους τυφλούς. Τους έδινε εννιακόσιες μονάδες για να εξομοιωθούν, στα πλαίσια και της ισότητας, με τους παραπληγικούς. Νομίζω ότι με μια τέτοια ρύθμιση, πραγματικά βρίσκει λύση ένα σοβαρό πρόβλημα, για το οποίο οι φορείς αυτοί αγωνίζονταν πάρα πολλά χρόνια.
Σας ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Η κα Μαριέττα Γιαννάκου έχει ζητήσει ολιγοήμερη άδεια απουσίας στο εξωτερικό.
Εγκρίνει η Βουλή;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Βρεττός): Συνεπώς η Βουλή ενέκρινε.
Κύριοι συνάδελφοι, έχουν ολοκληρωθεί οι πρωτολογίες των εγγεγραμμένων να μιλήσουν Βουλευτών.
Ο κύριος Υπουργός έχει το λόγο.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Κύριε Πρόεδρε, κατ' αρχήν ήθελα να αναφερθώ σε δύο θέματα για την πρώτη ενότητα και θα ήθέλα να παρακαλέσω τους συναδέλφους ότι κατά την ημέρα που θα ψηφιστεί το σχέδιο νόμου στο σύνολό του να υπάρξει στο άρθρο 15, παράγραφος 1 στην περίπτωση γ' διαγραφή των λέξεων "όχι εντός των σταθμών ΚΤΕΛ". Αφορά ένα θέμα το οποίο είχε ζητηθεί και παρεισέφρησε εδώ λανθασμένα, με αποτέλεσμα να δημιουργεί ένα ευρύτερο πρόβλημα, όπως με ενημέρωσαν οι ομοσπονδίες των ΚΤΕΛ, αλλά και οι εργαζόμενοι. 
Αυτό το οποίο ήθελα να πω είναι ότι στο κομμάτι της ίδρυσης των ΚΤΕΟ υπάρχει μία γενικότερη αναγκαιότητα, την οποία σχεδόν το σύνολο των Βουλευτών την κατανόησε και θεώρησε ο καθένας με διάφορες προτάσεις ότι θα πρέπει να προχωρήσουμε στην ίδρυσή τους.
Υπάρχουν τα δημόσια ΚΤΕΟ. Μάλιστα έγινε μία κουβέντα στην επιτροπή και μια κουβέντα επί της αρχής και υπήρξε μία υπογράμμιση των αδυναμιών που έχουν τα δημόσια ΚΤΕΟ, αδυναμιών που οφείλονται στο ότι όλα αυτά τα εξήντα ΚΤΕΟ τα οποία λειτουργούν, λειτουργούν αποκομμένα μεταξύ τους στις Νομαρχιακές Αυτοδιοικήσεις. Δεν είναι στόχος μας να τα αφαιρέσουμε από τις Νομαρχιακές Αυτοδιοικήσεις παρ' όλο που υπάρχει και μία σχετική τροπολογία, δεν θα γίνει δεκτή, ο στόχος μας όμως είναι να δημιουργήσουμε συνθήκες καλύτερου συντονισμού που είναι απαραίτητες διότι τα ΚΤΕΟ δεν μπορούν να λειτουργούν σαν μια τελείως αποκομμένη, μεμονωμένη υπηρεσία λόγω της τεχνικής φύσης της δουλειάς την οποία κάνουν και η οποία πρέπει μονίμως να βρίσκεται σε μία προσαρμογή με τις συνθήκες και τις εξελίξεις. 
Γι' αυτό έκανα μία συζήτηση με τον Υπουργό Εσωτερικών τον κ. Σκανδαλίδη και τον παρεκάλεσα να έχει μία συνεννόηση με την 'Ενωση των Νομαρχών και να παρακληθεί η ΕΝΑΕ να υποδείξει τρόπους προκειμένου να υπάρχει ένας ευρύτερος συντονισμός των ΚΤΕΟ σε επίπεδο διοίκησης και αν αυτό το πράγμα προχωρήσει τότε μαζί με τον κ. Σκανδαλίδη κάποια στιγμή να φέρουμε μία αντίστοιχη τροπολογία πάντοτε στα πλαίσια της αρμοδιότητας του ελέγχου των ΚΤΕΟ από τις Νομαρχίες εκεί που θα παραμείνουν. 
Στόχος μας, λοιπόν, είναι να δημιουργήσουμε καλύτερες προϋποθέσεις ελέγχου, συντονισμού, λειτουργίας των ΚΤΕΟ διότι φαντάζεστε εάν έχουμε ένα ΚΤΕΟ σε μία μικρή περιοχή λίγων ανθρώπων ενδεχομένως να χρειάζεται υποστήριξη το ΚΤΕΟ αυτό, την οποία μπορεί η Νομαρχία να μην μπορεί να την προσφέρει, αλλά να υπάρχουν άλλα ΚΤΕΟ τα οποία είναι μεγάλα, είναι πιο σύγχρονα. Πρέπει, λοιπόν, να υπάρχει μια δυνατότητα συντονισμού. Η ΕΝΑΕ, λοιπόν, ας προτείνει κάποια πράγματα, θα κληθεί από τον Υπουργό Εσωτερικών προκειμένου να γίνει αυτή η συζήτηση.
Ένα τρίτο θέμα το οποίο είναι σε εκκρεμότητα από τη χθεσινή συζήτηση και απασχόλησε τους Βουλευτές της Αχαΐας αφορά το ΚΤΕΛ της Αχαΐας και υπάρχουν μια σειρά από εκκρεμότητες από οφειλές σε ασφαλιστικά ταμεία. 
(Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ).
ΜΑΡΙΑ ΚΟΛΛΙΑ-ΤΣΑΡΟΥΧΑ: Και σε άλλα ΚΤΕΛ
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Και σε άλλα, βεβαίως. Είπα ότι μας απασχόλησε το θέμα της Αχαϊας. 'Αλλωστε όλοι αντιμετωπίζεστε σε ίδια βάση. 
Θέλω, λοιπόν, να πω ότι με τον Υπουργό Εργασίας είχα μια συζήτηση και ο Υπουργός Εργασίας θα αναλάβει μία πρωτοβουλία να εξετάσει τα θέματα αυτά.
Επειδή έλειπαν οι συνάδελφοι ο κ. Χειμάρας και η κα Κόλλια που είχαν την ευθύνη της συζήτησης από την πλευρά της Νέας Δημοκρατίας, ήθελα να επαναλάβω ότι κατά τη συνεδρίαση που θα ψηφιστεί στο σύνολο το νομοσχέδιο θα ζητήσω στην ψηφισμένη διάταξη να υπάρξει μία διαγραφή, που αφορά αυτούς που πρακτορεύουν ΚΤΕΛ μέσα σε οργανισμούς. Είναι κάτι που παρεισέφρησε και πιστεύω ότι πρέπει να διαγραφεί. Την ημέρα εκείνη θα ανακοινώσουμε ότι υπάρχει μία τέτοια συγκατάβαση.
Υπάρχει και ένα δεύτερο το οποίο θέλω να σας πω. Είπαμε χθες -και πολύ σωστά- ότι σε περίπτωση συνενώσεων δίνουμε 30% για τα καινουργή. Θα πρέπει να αυξήσουμε και για τα μεταχειρισμένα το ποσοστό και να το πάμε από 10% στο 15%. 
ΑΘΑΝΑΣΙΟΣ ΧΕΙΜΑΡΑΣ: Είπαμε 30% όπως είναι τα ΚΤΕΛ.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Εγώ λέγω τη δική μου απόφαση, η οποία βρίσκεται πολύ κοντά, αλλά θα επιμείνω σε αυτό.
Αυτό που δεν βάλαμε χθες ήταν η περίπτωση των μεταχειρισμένων, που είναι 10%. Σε συνενώσεις, λοιπόν, το 10% να γίνει 15%. Το κίνητρο των συνενώσεων να είναι δηλαδή συνολικό. Γι αυτό πάλι κατά την εκφώνηση θα το διαμορφώσω αντιστοίχως. 
Σας διαβάζω τώρα όπως το έχω διαμορφώσει. Στο άρθρο 12 παράγραφος 3β μπαίνει λατινικό στοιχείο ΙΙΙ ως ακολούθως: "Στις περιπτώσεις συνένωσης δύο ή περισσότερων ΚΤΕΛ ενός ή περισσοτέρων νομών ή ΚΤΕΛ και δημοτικής επιχείρησης, εφόσον συμμετέχουν στη συνένωση αυτή όλα τα ΚΤΕΛ του νομού ή των νομών ή της μεμονωμένης νήσου, το ποσοστό της ενίσχυσης ... 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Με συγχωρείτε, κύριε Υπουργέ, επανέρχεστε σε διάταξη που ψηφίστηκε χθες; 
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Ναι, κυρία Πρόεδρε, και κάνω ενημέρωση του Σώματος. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εάν πρέπει να διορθωθεί, πρέπει να γίνει μια νέα διάταξη κατά κάποιο τρόπο. Πώς θα γίνει αλλιώς; Ή στο σύνολο αν είναι βέβαια βελτίωση, που μπορεί να γίνει κατά την ψήφιση στο σύνολο.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Κάνω ενημέρωση για να ψηφιστεί όταν θα έρθει στο σύνολο το νομοσχέδιο. Και το κάνω αυτό επειδή υπάρχει γενική συμφωνία και δεν δημιουργείται κανένα πρόβλημα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Μόνο αν υπάρχει συμφωνία όλης της Βουλής. 
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Ενημερώνω τη Βουλή κυρία Πρόεδρε, διότι από τη συζήτηση που έγινε υπήρξε γενική συμφωνία. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Καλώς. Συνεχίστε, λοιπόν. 
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Συνεχίζω. 
"...το ποσοστό της ενίσχυσης για την περίπτωση του στοιχείου Ι για την αγορά καινουργών λεωφορείων ανέρχεται σε 30% και για την περίπτωση του στοιχείου ΙΙ για την αγορά μεταχειρισμένων λεωφορείων σε 15%". Αυτή είναι η διάταξη και ζητώ τη συναίνεσή σας. Θα εκφωνηθεί δε κατά την ψήφιση στο σύνολο. 
ΙΟΡΔΑΝΗΣ ΤΖΑΜΤΖΗΣ: Εάν κάποιος, κύριε Υπουργέ, πήρε πριν από δέκα μέρες τι γίνεται;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριε Τζαμτζή. Δεν έχετε το λόγο. Πώς παρεμβαίνετε κατ' αυτόν τον τρόπο; Εδώ είναι Βουλή.
Συνεχίστε, κύριε Υπουργέ.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Υπήρξε μια σειρά παρατηρήσεων πρώτα από όλα για τη συστέγαση. Δεν μπορούμε να επιτρέψουμε συστέγαση, διότι σας είπα ότι θα εμπεριέχεται σε μια μονάδα ο ελεγχόμενος και ο ελέγχων μάλιστα δεν επιτρέπεται και σε άλλες χώρες η συστέγαση. Θα πρέπει, πιστεύω, κι εμείς να είμαστε αυστηροί σε αυτό το διαχωρισμό. 
ΑΝΑΣΤΑΣΙΟΣ ΜΑΝΤΕΛΗΣ: Το ασυμβίβαστο, κύριε Υπουργέ;
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Το ασυμβίβαστο καλύπτεται από το άρθρο, αν θυμάμαι καλά, 34. Τα ιδιωτικά ΚΤΕΟ ιδρύονται από νομικά πρόσωπα που έχουν ως αποκλειστικό έργο τον τεχνικό έλεγχο. 
Να έρθω τώρα σε μια σειρά από διατάξεις τις οποίες, μετά από τη συζήτηση που έγινε, μπορούμε να διαμορφώσουμε. 
Έρχομαι στο άρθρο 34 παράγραφος 1. Μετά το τέλος τίθενται οι λέξεις "Κάθε ένα από τα παραπάνω πρόσωπα δεν μπορεί να ιδρύσει περισσότερα των 7 ιδιωτικών ΚΤΕΟ στο σύνολο της επικράτειας". Είναι το πλαφόν για το οποίο έγιναν οι συζητήσεις.
Επίσης στο άρθρο 34 παράγραφος 5 οι λέξεις "από το περίγραμμα ορατών αρχαιολογικών χώρων" αντικαθίστανται από τις λέξεις "από τα όρια κηρυγμένων αρχαιολογικών χώρων και από κηρυγμένα μνημεία". Είναι μια διατύπωση η οποία μου υπεδείχθη από τον κ. Θωμά και πιστεύω ότι είναι σωστή αυτή η διατύπωση. Επίσης στο άρθρο 44 παράγραφος 9 -υπήρξαν συνάδελφοι οι οποίοι μίλησαν γι αυτό το θέμα- οι λέξεις "πρόστιμο εκατόν πενήντα χιλιάδων (150.000) δραχμών" αντικαθίστανται από τις λέξεις "πρόστιμο πενήντα χιλιάδων (50.000) δραχμών". 
Στο άρθρο 49 παράγραφος 1 στο λατινικό στοιχείο Ι οι λέξεις "έως 2,5 δισεκατομμυρίων δραχμών" αντικαθίστανται από τις λέξεις "έως 3 δισεκατομμυρίων δραχμών". Είναι η συζήτηση που είχαμε για τους σεισμοπαθείς, οι οποίοι είχαν μια καθυστέρηση στο να πάρουν τα χρήματά τους και πιστεύω ότι με την αύξηση αυτή θα μπορούν να έχουν ένα ποσό προκειμένου να αποκτήσουν κατοικία. 
Τέλος το άρθρο 51 αναδιατυπώνεται ως εξής: "Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως, εκτός εάν ορίζεται διαφορετικά στο νόμο αυτό και εκτός των άρθρων 1έως 32 του κεφαλαίου Α που αρχίζει την 1.7.2001". 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Αυτή η διάταξη θα ψηφιστεί στο τέλος, κύριε Υπουργέ, μετά τις τροπολογίες.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Εντάξει.
Τέλος, μετά από παρατήρηση, η οποία έγινε από συνάδελφο, στο άρθρο 46, στο β΄ 10, στην τρίτη σειρά προστίθεται: "Και ζώνης πέριξ του χώρου του εκάστοτε αεροδρομίου, η έκταση της οποίας προσδιορίζεται με απόφαση του Υπουργού Μεταφορών και Επικοινωνιών". Αυτές είναι οι παρατηρήσεις.
Επίσης, στο άρθρο 47 -παρατήρηση της κας Κόλλια, εγώ το παρέλειψα- στο πρώτο εδάφιο μετά τις λέξεις "αμφοτερόπλευρο ακρωτηριασμό" προστίθενται οι λέξεις "άνω ή". "Άνω ή κάτω", λοιπόν.
ΑΝΑΣΤΑΣΙΟΣ ΜΑΝΤΕΛΗΣ: Το "κάτω";
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Το "κάτω" υπάρχει ήδη.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, εισερχόμεθα στις δευτερολογίες εκτός αν υπάρχει Κοινοβουλευτικός Εκπρόσωπος που θέλει να μιλήσει.
Ο κ. Μαντέλης έχει ζητήσει να δευτερολογήσει.
Ορίστε, έχετε το λόγο.
ΑΝΑΣΤΑΣΙΟΣ ΜΑΝΤΕΛΗΣ: Η παρατήρησή μου για τα ΚΤΕΟ ότι στις ποινές πρέπει να βάλουμε ρητά την ανάκληση σε περίπτωση που διαπιστωθεί ότι σε τροχαίο το αυτοκίνητο είχε περάσει από κάποιο ιδιωτικό ΚΤΕΟ και παρ' όλα αυτά παρουσίαζε ελλείψεις που προκάλεσαν το ατύχημα, νομίζω ότι οδηγεί στην ανάκληση της αδείας. Θεωρώ ότι είναι πολύ ισχυρό μήνυμα αυτό για την πρόληψη τροχαίων ατυχημάτων και πρέπει να περιληφθεί.
Και θέλω να έρθω μόνο στο άρθρο 47, επειδή δεν πρόλαβα να ολοκληρώσω λόγω παρελεύσεως του χρόνου στην πρωτολογία μου: Με το άρθρο 47 βαρύνεται με όλες αυτές τις διευκολύνσεις προς τα άτομα με ειδικές ανάγκες, που είναι επιβεβλημένες, ο φορέας καθολικής υπηρεσίας μέχρι 31 Δεκεμβρίου, δηλαδή ο ΟΤΕ. Μετά τις 31 Δεκεμβρίου δεν θα είναι ο ΟΤΕ. 
Το ερώτημά μου είναι το εξής: Για ποιο λόγο, εάν έχουμε άλλον πάροχο σταθερής τηλεφωνίας ή αν έχουμε άλλους παρόχους κινητής τηλεφωνίας, οι οποίοι είναι ήδη άλλοι πάροχοι κινητής τηλεφωνίας -είναι η "COSMOTE", είναι η "PANAFON", είναι η "TELESTET"- για ποιο λόγο πρέπει να βαρύνεται ο ΟΤΕ να πληρώνει τα τέλη σε άλλο πάροχο σταθερής τηλεφωνίας; Και για ποιο λόγο πρέπει να πληρώνει ο ΟΤΕ την "PANAFON" όταν θα παρέχει τη διευκόλυνση προς τους κωφούς, όταν η παροχή αυτής της διευκόλυνσης προς τους κωφούς, παραδείγματος χάρη, για την κινητή τηλεφωνία οδηγεί σε αύξηση της κίνησης και σε αύξηση των εσόδων της "PANAFON" ή της "TELESTET" ή της "COSMOTE" ή οποιασδήποτε υπηρεσίας κινητής τηλεφωνίας; 
Είναι λάθος να βαρύνουμε μία άλλη εταιρεία του ιδιωτικού τομέα να πληρώνει τη διευκόλυνση αυτή που παρέχει μία άλλη υπηρεσία, ένας άλλος πάροχος τηλεπικοινωνιακών υπηρεσιών. Είναι πέρα για πέρα λάθος και δεν μπορώ να καταλάβω πώς μπορεί να γίνει αυτό οποιοσδήποτε και αν είναι ο πάροχος φορέας της καθολικής υπηρεσίας. Σήμερα είναι ο Ο.Τ.Ε. Οποιοσδήποτε και να βγει -πιστεύω ότι θα είναι πάλι ο Ο.Τ.Ε.- δεν επιτρέπεται και από την ευρωπαϊκή νομοθεσία που αποκλείει από την καθολική υπηρεσία την κινητή τηλεφωνία. Δεν θα μπορέσει να εφαρμοστεί όσον αφορά στην κινητή τηλεφωνία πέραν του ότι δημιουργούμε ένα αθέμιτο βάρος στο φορέα της καθολικής υπηρεσίας.
Η συγκεκριμένη πρότασή μου, κύριε Υπουργέ, η οποία είναι ξεκάθαρη, είναι ότι οι εκπτώσεις και οι διευκολύνσεις αυτές πρέπει να βαρύνουν τους παρόχους των τηλεπικοινωνιακών υπηρεσιών υπό όρους και προϋποθέσεις που ρυθμίζονται με κανονισμό της ΕΕΤΤ. Η ΕΕΤΤ έχει το μηχανισμό εκείνον που μπορεί να θέσει τις προϋποθέσεις, που ο πάροχος των τηλεπικοινωνιακών υπηρεσιών υποχρεούται να δώσει χωρίς να εμπλακούμε εμείς και να αναζητήσουμε με ποιο τρόπο η κινητή ή η σταθερή τηλεφωνία θα επιβαρύνεται με εκπτώσεις, που αφορούν σε άλλον τομέα και σε άλλη οικονομική και τεχνική δραστηριότητα. 
Επομένως η πρότασή μου είναι να τροποποιηθεί το άρθρο 47 ως προς αυτό το σημείο με την επιβάρυνση των παρόχων τηλεπικοινωνιακών υπηρεσιών γενικά.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Στρατάκης έχει το λόγο.
ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κυρία Πρόεδρε.
Κύριε Υπουργέ, θέλω να παρακαλέσω ξανά για το άρθρο 44, γιατί όσοι γνωρίζουμε και πιστεύω ότι είστε κι εσείς απ' αυτούς που γνωρίζουν καλά τις συνθήκες που υπάρχουν στις περιφέρειες, και να πω ότι γνωρίζουμε ότι αυτό που λέμε να κάνουμε, το έξι οκτώ, είναι μια αναγκαιότητα τοις πράγμασι, όπως συνηθίζουμε να λέμε. 
Αυτό σημαίνει δηλαδή ότι εξυπηρετούμε ανάγκες σύγχρονες. Διότι υπάρχουν ολόκληρες περιφέρειες και νομοί που αυτοκίνητα αυτού του τονάζ δεν υπάρχουν καν για να εξυπηρετήσουν ανάγκες που όμως είναι μία πραγματικότητα. Και εν πάση περιπτώσει νομίζω ότι αυτή η αδικία που δημιουργείται και που στην πράξη θα καταστρατηγείται, δηλαδή ένα ανατρεπόμενο αυτοκίνητο ή ένα ψυγείο εκ των πραγμάτων θα φορτώνει παραπάνω βάρος, γιατί έτσι επιβάλλουν οι συνθήκες. Γιατί εμείς να μην το προβλέψουμε, ώστε και οι άνθρωποι αυτοί να είναι νομότυποι, να είναι μέσα στα πλαίσια του νόμου, να μπορούν να κάνουν σωστά τη δουλειά τους, να εξυπηρετήσουν τις ανάγκες κανονικά. Και νομίζω ότι η διατύπωση, όπως ακριβώς την κατέθεσα στα Πρακτικά για ένα δεύτερο εδάφιο στην ίδια παράγραφο στο συγκεκριμένο άρθρο, λύνει το πρόβλημα. Εάν δηλαδή για τις δύο τουλάχιστον αυτές κατηγορίες των αυτοκινήτων-ψυγείων και των ανατρεπομένων που εκ των πραγμάτων έχουν μεγαλύτερο απόβαρο, δώσαμε τη δυνατότητα να πάμε στους δέκα τόνους, στα δέκα χιλιάδες χγμ. μικτού βάρους.
Νομίζω, κύριε Υπουργέ, ότι είναι ένα ζήτημα που λύνει προβλήματα και πρέπει να το κάνουμε δεκτό. Ευχαριστώ πολύ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Τζαμτζής έχει το λόγο.
ΙΟΡΔΑΝΗΣ ΤΖΑΜΤΖΗΣ: Κύριε Υπουργέ, θα επανέλθω σε αυτό το οποίο είπα εκτός μικροφώνου. Υπάρχει ένα πρόβλημα με τα λεωφορεία. Υπάρχουν άνθρωποι οι οποίοι πριν από λίγες ημέρες αγόρασαν αυτοκίνητα. Τους δίνετε το δικαίωμα να ανανεώσουν τον εξοπλισμό, το στόλο ουσιαστικά των αυτοκινήτων, αλλά δεν συμπεριλαμβάνονται αυτοί οι άνθρωποι, οι οποίοι ατυχώς, αν θέλετε, πριν από λιγες ημέρες, αγόρασαν τα αυτοκίνητά τους. Νομίζω ότι θα πρέπει να το δείτε αυτό το θέμα, να έχει μία αναδρομικότητα, ούτως ώστε και αυτοί οι άνθρωποι να μην εξαιρεθούν, είναι αμαρτία. 
Επανέρχομαι και στο άρθρο 43 όπου αναφέρεται το παλιό άρθρο 42, αυτό που είπα πριν για τα αλκοολόμετρα. Νομίζω ότι θα πρέπει να μπει διάταξη, διότι θα αδικηθεί κόσμος. Είναι τόσο λεπτά τα όρια, μιλούμε για πολύ μικρές διαφορές. Τα πρόστιμα είναι πολύ μεγάλα. Η ποινική ευθύνη την οποία έχει κάνει κάποιος ο οποίος θα πιαστεί μεθυσμένος είναι πολύ μεγάλη, γι' αυτό και νομίζω ότι πρέπει να δοθεί η ανάλογη προσοχή, να δοθεί η δυνατότητα, εφόσον το ζητήσει -όχι να είναι υποχρεωτικό- να γίνει και έλεγχος αιματολογικός. Ευχαριστώ πολύ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Δεν υπάρχει άλλος συνάδελφος να δευτερολογήσει.
Ορίστε, κύριε Υπουργέ, έχετε το λόγο.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Πολύ σύντομα, κύριε Πρόεδρε. 
Κατ΄ αρχήν θέλω να πω σε ό,τι αφορά τις τιμές, που πολύ σωστά ανέφερε ο κ. Μαντέλης, υπάρχει το άρθρο 41, διοικητικές κυρώσεις και ποινές με βάση το οποίο θα εκδοθεί ένα προεδρικό διάταγμα με πρόταση των Υπουργών Μεταφορών και Οικονομικών που θα καθορίζονται οι κυρώσεις, προσωρινή, οριστική, ανάκληση αδείας κ.ο.κ. Μέσα εκεί προφανώς θα περιγραφεί και αυτό το οποίο προτείνετε. Νομίζω ότι μπορεί να είναι ένα στοιχείο συγκεκριμένο, αλλά το προεδρικό διάταγμα μπορεί να βγει πάρα πολύ γρήγορα, πράγμα το οποίο και θα κάνουμε.
Δεύτερον, για το άρθρο 47, πάροχος αυτήν τη στιγμή βεβαίως είναι ο ΟΤΕ. Η δαπάνη λέει, λοιπόν, στο άρθρο 47, που βαρύνει τον εκάστοτε πάροχο της υπηρεσίας του τόπου της διαμονής τους. 'Αρα θα βαρύνει τον πάροχο όποιος και αν είναι. Για ένα διάστημα, λοιπόν, μπορεί να λειτουργήσει έτσι όταν υπάρξει αλλαγή του έχοντος την καθολική υπηρεσία, βεβαίως μπορεί να υπάρξει και αλλαγή συγκεκριμένης διάταξης. 
ΑΝΑΣΤΑΣΙΟΣ ΜΑΝΤΕΛΗΣ: Είναι άλλη εταιρεία. 
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): 'Όχι βέβαια. Μα, όσο διαρκεί η ύπαρξη του ΟΤΕ ως παρόχου της καθολικής υπηρεσίας, μέχρι τότε. Μετά θα πρέπει να υπάρξει άλλη διάταξη, είναι προφανές.
ΑΝΑΣΤΑΣΙΟΣ ΜΑΝΤΕΛΗΣ: Μου επιτρέπετε;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Καταχρηστικώς.
ΑΝΑΣΤΑΣΙΟΣ ΜΑΝΤΕΛΗΣ: Ένας ανάπηρος μπορεί να είναι συνδρομητής σε μια οποιαδήποτε άλλη εταιρεία εκτός από τον ΟΤΕ, όπως συμβαίνει σήμερα στην κινητή τηλεφωνία και αύριο μπορεί να συμβεί και στη σταθερή τηλεφωνία. Με ποια λογική επιβάλλουμε στον ΟΤΕ να πληρώσει στην άλλη εταιρεία την έκπτωση που εμείς σήμερα επιβάλλουμε και δεν βάζουμε τον ίδιο τον πάροχο είτε είναι ο ΟΤΕ είτε οποιαδήποτε άλλη εταιρεία ...
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Προφανώς έτσι πρέπει να είναι.
ΑΝΑΣΤΑΣΙΟΣ ΜΑΝΤΕΛΗΣ: Όχι ο φορέας όμως. Ο πάροχος της τηλεπικοινωνιακής υπηρεσίας.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Ο πάροχος βεβαίως.
ΑΝΑΣΤΑΣΙΟΣ ΜΑΝΤΕΛΗΣ: Όχι της καθολικής υπηρεσίας. Της τηλεπικοινωνιακής υπηρεσίας. Η "PANAFON" δηλαδή πρέπει να αναλάβει το βάρος της δικής της διευκόλυνσης ή έκπτωσης. Διότι εγώ πιστεύω ότι θα έχει αύξηση εσόδων η "PANAFON". Πείτε, όμως, ότι δεν θα έχει αύξηση. Η ίδια θα το κάνει αυτό από το σύνολο των κερδών της. Η Ε.Ε.Τ.Τ., που θα δίνει την άδεια, λαμβάνει υπόψη της όταν δίνει την άδεια και στην κοστολόγηση και στην τιμολόγηση των υπηρεσιών της ότι παρέχεται...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εντάξει, κύριε Μαντέλη, το εξηγήσατε.
ΑΝΑΣΤΑΣΙΟΣ ΜΑΝΤΕΛΗΣ: Οπότε ο πάροχος της υπηρεσίας πρέπει να είναι, όχι ο φορέας.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η διαφορά σας είναι μεταξύ καθολικού φορέα και παρόχου. Εκεί είναι η διαφορά.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Θα το δούμε.
Αναδρομικότητα δεν μπορεί να υπάρξει και δεν θα υπάρξει για τις περιπτώσεις των κινήτρων. Αντιλαμβάνεστε ότι αν μπούμε στην αναδρομικότητα μετά θα μπούμε αν οι πέντε μέρες είναι σωστές ή οι δέκα μέρες, μετά θα πάμε στις δεκαπέντε και ένα σύνολο ανθρώπων θα θεωρούν ότι θα πρέπει να υπάρξει αναδρομικότητα από την ημερομηνία που οι ίδιοι έκαναν τη συγκεκριμένη πράξη της αγοράς.
Τέλος για τον κ. Στρατάκη, αυτό το οποίο κάναμε ήταν ένας ευρύτατος διάλογος με όλους τους κλάδους των ιδιοκτητών φορτηγών δημοσίας χρήσης όλων των κατηγοριών. Είναι μία διαδικασία πάρα πολύ δύσκολη και λεπτής ισορροπίας. Και καταλήξαμε εδώ όπου καταλήξαμε. Στη φάση αυτή πιστεύω ότι είναι αδόκιμο να μεταφέρουμε με μία απόφαση της Βουλής δικαιώματα από τη μία ή την άλλη πλευρά στην άλλη ή την πρώτη πλευρά διαμορφώνοντας έτσι συνθήκες οικονομικές τις οποίες αυτήν τη στιγμή δεν μπορούμε να υποστηρίξουμε.
Θα παραμείνει, λοιπόν, η διάταξη έτσι όπως έχει.
ΠΑΝΑΓΙΩΤΗΣ ΚΟΥΡΟΥΜΠΛΗΣ: Για τα ταξί δεν θα μας πείτε τίποτα, κύριε Υπουργέ;
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Είπα αλλά δεν το καταλάβατε, κύριε συνάδελφε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κυρίες και κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 33 έως και 50 και τίθενται σε ψηφοφορία κεχωρισμένως.
Ερωτάται το Σώμα: Γίνεται δεκτό το άρθρο 33, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 33 έγινε δεκτό, ως έχει, κατά πλειοψηφία.
Ερωτάται το Σώμα: Γίνεται δεκτό το άρθρο 34, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 34 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Σώμα: Γίνεται δεκτό το άρθρο 35, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 35 έγινε δεκτό, ως έχει, κατά πλειοψηφία.
Ερωτάται το Σώμα: Γίνεται δεκτό το άρθρο 36, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 36 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Σώμα: Γίνεται δεκτό το άρθρο 37, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 37 έγινε δεκτό, ως έχει, κατά πλειοψηφία.
Ερωτάται το Σώμα: Γίνεται δεκτό το άρθρο 38, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 38 έγινε δεκτό, ως έχει, κατά πλειοψηφία.
Ερωτάται το Σώμα: Γίνεται δεκτό το άρθρο 39, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 39 έγινε δεκτό, ως έχει, κατά πλειοψηφία.
Ερωτάται το Σώμα: Γίνεται δεκτό το άρθρο 40, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 40 έγινε δεκτό, ως έχει, κατά πλειοψηφία.
Ερωτάται το Σώμα: Γίνεται δεκτό το άρθρο 41, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 41 έγινε δεκτό, ως έχει, κατά πλειοψηφία.
Ερωτάται το Σώμα: Γίνεται δεκτό το άρθρο 42, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 42 έγινε δεκτό, ως έχει, κατά πλειοψηφία.
Ερωτάται το Σώμα: Γίνεται δεκτό το άρθρο 43, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 43 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Σώμα: Γίνεται δεκτό το άρθρο 44, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 44 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Σώμα: Γίνεται δεκτό το άρθρο 45, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 45 έγινε δεκτό, ως έχει, κατά πλειοψηφία.
Ερωτάται το Σώμα: Γίνεται δεκτό το άρθρο 46, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 46 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Σώμα: Γίνεται δεκτό το άρθρο 47, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 47 έγινε δεκτό όπως τροποποιήθηκε από τον κύριο Υπουργό, κατά πλειοψηφία.
Ερωτάται το Σώμα: Γίνεται δεκτό το άρθρο 48, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 48 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Σώμα: Γίνεται δεκτό το άρθρο 49, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 49 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Σώμα: Γίνεται δεκτό το άρθρο 50, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 50 έγινε δεκτό, ως έχει, κατά πλειοψηφία.
Η ψήφιση του άρθρου 51, του ακροτελεύτιου, θα γίνει μετά το τέλος της συζήτησης των τροπολογιών.
Εισερχόμαστε στη συζήτηση των τροπολογιών. Είναι κατατεθειμένες δεκαεννιά εμπρόθεσμες τροπολογίες των κυρίων Βουλευτών και επτά εκπρόθεσμες. Προηγούνται οι εμπρόθεσμες.
Κύριε Υπουργέ, υπάρχουν τροπολογίες, τις οποίες κάνετε δεκτές;
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Όχι, κυρία Πρόεδρε, καμία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Καμία.
Επομένως προχωρούμε στη συζήτηση των εμπροθέσμων τροπολογιών των κυρίων συναδέλφων, αν θέλουν κάτι να παρατηρήσουν.
Πρώτη είναι η τροπολογία με γενικό αριθμό 749 των κυρίων Σμυρλή-Λιακατά και Κουράκη. Δεν είναι εδώ οι κύριοι συνάδελφοι.
Προχωρούμε στη συζήτηση των τροπολογιών του κ. Κουρουμπλή. 
Κύριε Κουρουμπλή, έχετε τέσσερις τροπολογίες. Δεν γίνονται δεκτές από τον κύριο Υπουργό, αλλά αν θέλετε να μιλήσετε και για τις τέσσερις ταυτοχρόνως, ευχαρίστως.
ΠΑΝΑΓΙΩΤΗΣ ΚΟΥΡΟΥΜΠΛΗΣ: Από τη στιγμή που δεν τις δέχεται ο κύριος Υπουργός, τι να πω;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Όπως θέλετε. Εγώ έχω το καθήκον, επειδή είναι εμπρόθεσμες, να σας δώσω το λόγο, εάν το θέλετε.
ΠΑΝΑΓΙΩΤΗΣ ΚΟΥΡΟΥΜΠΛΗΣ: Όχι, κυρία Πρόεδρε, ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Επόμενη είναι η τροπολογία με γενικό αριθμό 761 του κ. Μαντέλη.
Θέλετε να πείτε κάτι, κύριε Μαντέλη;
ΑΝΑΣΤΑΣΙΟΣ ΜΑΝΤΕΛΗΣ: Κύριε Υπουργέ, για να προλάβω συναδέλφους που μπορούσαν να ρωτήσουν γιατί αυτό δεν έγινε νωρίτερα, οι Υπουργοί Μεταφορών από το 1984 μέχρι σήμερα σας δίνουν την τιμή και τη χαρά να διορθώσετε μία παράλειψη της ελληνικής πολιτείας. Από το 1984 η ελληνική πολιτεία με νόμο έχει αναλάβει την υποχρέωση, άδειες ταξί από τις οποίες επωφελήθηκε λόγω του ότι τις πήρε από πολύτεκνους μισές και τις έδωσε ολόκληρες σε επαγγελματίες και δεν ικανοποίησε από δική της παράλειψη είκοσι πέντε επαγγελματίες. Από τους είκοσι οκτώ αυτούς για την ακρίβεια πολίτες μερικοί πέθαναν, μερικοί συνταξιοδοτήθηκαν κάποιοι βγήκαν από το επάγγελμα και έχουν μείνει έντεκα επαγγελματίες, οι οποίοι δικαιούνται με βάση το ν. 1437/84 να πάρουν την άδεια που τους έδωσε τότε η πολιτεία και δεν την έχουν πάρει. Νομίζω ότι πρέπει κάποια στιγμή να τιμήσετε τη θεσμοθετημένη υποχρέωση της πολιτείας. Σε σας πέφτει αυτός ο λαχνός. Είναι μεγάλη τιμή και μεγάλη χαρά. 
Ευχαριστώ. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κύριος Υπουργός έχει το λόγο. 
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Νομίζω ότι το αίτημα πραγματικά έχει βάση και πιστεύω ότι πρέπει να το συζητήσουμε, αλλά διακεκριμένα όταν θα έλθει νομικό πλαίσιο για τα ταξί. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η τροπολογία με γενικό αριθμό 764 είναι του κ. Βαλυράκη. Ο κ. Βαλυράκης δεν είναι εδώ. 
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Η τροπολογία του κ. Βαλυράκη έχει ενσωματωθεί. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η τροπολογία με γενικό αριθμό 766 υπογράφεται από τον κ. Γιαννακόπουλο και την κα Ζήση. Δεν είναι εδώ για να την αναπτύξουν. 
Η τροπολογία με γενικό αριθμό 767 είναι του κυρίου Χειμάρα και της κας Κόλλια. 
Ο κ. Χειμάρας έχει το λόγο. 
ΑΘΑΝΑΣΙΟΣ ΧΕΙΜΑΡΑΣ: Θέλω να εκφράσω τη λύπη μου γιατί ο κύριος Υπουργός παρά τις όποιες υποχωρήσεις έκανε σε ορισμένα θέματα, τις αποδοχές θα έλέγα κάποιων σοβαρών προτάσεων, δεν δέχθηκε αυτήν την τροπολογία, η οποία έπρεπε οπωσδήποτε να γίνει αποδεκτή και θα σας εξηγήσω γιατί. 
Πριν από αυτό όμως, κύριε Υπουργέ, ήθελα να σας κάνω μία ερώτηση. Κάποια ΚΤΕΛ στην Κρήτη συνενώθηκαν πριν από λίγο καιρό. Αυτά δεν πρέπει να τύχουν της επιδότησης από 20% σε 30%; Παρακαλώ να το λάβετε υπόψη σας, γιατί θα είναι άνιση η μεταχείριση από εδώ και πέρα. 
Έρχομαι, λοιπόν, στην τροπολογία, κυρία Πρόεδρε. Ζητάμε τα εισιτήρια με μειωμένη τιμή και τα ελευθέρας να τα πληρώνει το κράτος. Τι ποιο λογικό από αυτό; Στην Αθήνα και στη Θεσσαλονίκη τα πληρώνει το κράτος. Θα έλεγα ότι στην Αθήνα δεν πληρώνει μόνο τα ελευθέρας, αλλά πληρώνει συνολικά τα ελλείμματα. Πληρώνουν όμως αυτοί οι άνθρωποι 12,5 δισεκατομμύρια το χρόνο για τα αστικά και υπεραστικά ΚΤΕΛ. Δεν μπορούν να αντέξουν τον ανταγωνισμό, δεν μπορούν να αντέξουν τον εκσυγχρονισμό που πάμε να κάνουμε. 
Νομίζω ότι θα πρέπει να το ξανασκεφθεί η Κυβέρνηση και να το ξαναφέρει με την πρώτη ευκαιρία, ώστε να πληρώνονται τα χρήματα από το Υπουργείο στο οποίο ανήκει η κοινωνική ομάδα που εξυπηρετείται με το μειωμένο εισιτήριο, όπως οι φοιτητές και οι μαθητές από το Υπουργείο Παιδείας. Νομίζω ότι και σας σας εξυπηρετεί, κύριε Υπουργέ. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κύριος Υπουργός έχει το λόγο. 
( Στο σημείο αυτό την Προεδρική Έδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ ) 
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Στο θέμα της κάλυψης του κόστους που δημιουργούν οι μεταφορές ατόμων που πληρώνουν μειωμένο εισιτήριο, όπως είχαμε την ευκαιρία να συζητήσουμε στην επιτροπή και στη συζήτηση επί της αρχής θεωρώ ότι πραγματικά πρέπει να βαδίσουμε προς αυτήν την κατεύθυνση. Σας είπα μάλιστα προχθές ότι δημιουργούνται θέματα προϋπολογισμού και γι' αυτό το λόγο τα Υπουργεία που έχουν ασκήσει κοινωνική πολιτική και θα συνεχίσουν να ασκούν, πρέπει να έχουν τη δυνατότητα να το κάνουν μετά από συμφωνία με τα ΚΤΕΛ. Το Υπουργείο Μεταφορών θα κάνει μία προσπάθεια προκειμένου να γίνει μία τέτοια συνεννόηση. 
ΠΡΟΕΔΡΕΥΩΝ (Παναγιώτης Σγουρίδης): Κύριε Χειμάρα, θέλετε το λόγο;

ΑΘΑΝΑΣΙΟΣ ΧΕΙΜΑΡΑΣ: 'Oχι, χαίρομαι και θέλω να πιστεύω ότι με τη διαμεσολάβηση του κυρίου Υπουργού θα λυθεί το θέμα. 
ΠΡΟΕΔΡΕΥΩΝ (Παναγιώτης Σγουρίδης): Υπάρχει κάποιος συνάδελφος που θέλει να συζητήσει την τροπολογία του;
ΑΘΑΝΑΣΙΟΣ ΧΕΙΜΑΡΑΣ: 'Εχουμε μια ακόμη τροπολογία.
ΠΡΟΕΔΡΕΥΩΝ (Παναγιώτης Σγουρίδης): Σας έδωσε το χρόνο η κα Μπενάκη να συζητήσετε και τις δύο μαζί.
ΑΘΑΝΑΣΙΟΣ ΧΕΙΜΑΡΑΣ: 'Oχι, για μία είπε. Για την 767. Θέλω να μιλήσω για την τροπολογία με γενικό αριθμό 768 και ειδικό 43.
ΠΡΟΕΔΡΕΥΩΝ (Παναγιώτης Σγουρίδης): Κύριε Χειμάρα έχετε το λόγο.
ΑΘΑΝΑΣΙΟΣ ΧΕΙΜΑΡΑΣ: 'Οπως είπα και προηγουμένως, κύριε Υπουργέ, οι άνθρωποι καταβάλλουν περίπου 12,5 δισεκατομμύρια το χρόνο για δαπάνες, που έπρεπε να πληρώνει η πολιτεία. Είναι φυσικό, λοιπόν, κάποια ΚΤΕΛ -ευτυχώς μόνο λίγα αστικά ΚΤΕΛ- να χρεωθούν. Το δάνειό τους ήταν 2 δισεκατομμύρια. Με τα πρόσθετα που όλοι γνωρίζουμε πώς έρχονται, έφθασαν 4,5 δισεκατομμύρια. 'Οταν χαρίζουμε κυριολεκτικά κάθε χρόνο στα αστικά των Αθηνών 70 και 80 δισεκατομμύρια, δεν μπορούμε να ρυθμίσουμε το χρέος τους, για να μπορέσουν να μπουν στο νέο σύστημα το εκσυγχρονιστικό; 
Νομίζω ότι εάν θέλουμε να δούμε με ίσους όρους περιφέρεια και Αθήνα θα έπρεπε να τα διαγράψουμε όλα. Εγώ όμως δεν είμαι υπέρ της διαγραφής. Δεν το ζητούν, προς τιμήν τους, και οι ίδιοι. Τουλάχιστον όμως θα πρέπει να ρυθμιστούν. Θα παρακαλέσω και εδώ για τη διαμεσολάβησή σας. Δεν εννοώ να προστεθούν στα χρέη του ΙΚΑ με το 1,3 τρισεκατομμύρια που χρωστάει το κράτος στο ΙΚΑ, αλλά το Υπουργείο Οικονομικών να αναλάβει αυτήν τη διαφορά, για να καλυφθούν και αυτοί οι άνθρωποι.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Είχα την ευκαιρία να πω και πριν από λίγο στη συζήτηση ότι θα υπάρξει μια εξέταση του θέματος από τον Υπουργό Εργασίας με τον οποίο ήδη έχω συζητήσει.
ΠΡΟΕΔΡΕΥΩΝ (Παναγιώτης Σγουρίδης): Ο κ. Τατούλης. 
Ο κ. Κουρουμπλής έχει φύγει.
Ο κ. Μάτης. 
Ο κ. Γικόνογλου.
Ο κ. Μαντέλης έχει το λόγο για την τροπολογία με γενικό αριθμό 772 και ειδικό 47. 
ΑΝΑΣΤΑΣΙΟΣ ΜΑΝΤΕΛΗΣ: Κύριε Υπουργέ, το Νοέμβριο που είχαμε καταθέσει εκείνη την τροπολογία στο νόμο για την οργάνωση των τηλεπικοινωνιών, είχαμε συμπεριλάβει τη διευκόλυνση των ατόμων με ειδικές ανάγκες, για την οποία τηρήσατε το λόγο σας ότι θα την εξετάσετε και θα τη φέρετε για να το ρυθμίσετε. 
Το δεύτερο κομμάτι εκείνης της τροπολογίας έλεγε ότι θα πρέπει να παρέχουμε τη δυνατότητα δωρεάν πρόσβασης στο internet σε όλους τους νέους που σπουδάζουν μέχρι είκοσι πέντε ετών. Αυτήν την επαναφέρω, διότι θεωρώ ότι είναι αναγκαίο να γίνει αυτή η ρύθμιση. Πρώτα απ' όλα, έχουμε μπει στην κοινωνία της γνώσης, αλλά αυτό πρέπει να το δηλώσουμε εμπράκτως με συγκεκριμένες θεσμικές και λοιπές ρυθμίσεις. 
Θέλω ιδιαίτερα να επισημάνω -είναι παρών και ο κ. Βούγιας που έχει τον τομέα των επικοινωνιών και είναι και ακαδημαϊκός- ότι τα πανεπιστήμια αλλάζουν μορφή. Επί δεκατέσσερις αιώνες πανεπιστήμια ήταν τα μοναστήρια -το ξέρουμε αυτό- και δάσκαλοι ήταν οι καλόγεροι. Από τον αιώνα της διαφώτισης μέχρι σήμερα τα πανεπιστήμια είναι αυτά τα οποία γνωρίζουμε και οι δάσκαλοι είναι οι καθηγητές που ξέρουμε. Στον αιώνα της γνώσης πλέον πανεπιστήμια θα είναι τα δίκτυα. Μέσα από τα δίκτυα θα παρέχεται η γνώση. Επομένως τα νέα δίδακτρα θα είναι τα τέλη πρόσβασης στα δίκτυα. 'Οσο ισχυριζόμαστε ότι η παιδεία είναι δημόσιο αγαθό, που πρέπει να παρέχει η πολιτεία, πρέπει να παρέχουμε δωρεάν πρόσβαση στον internet στους νέους που σπουδάζουν, οτιδήποτε και αν σπουδάζουν. Μόνο έτσι θα φτιάξουμε την κοινωνία της γνώσης.
Θα μου επιτρέψετε να προσθέσω και το εξής: Δεν θα έχουνε ζημία οι πάροχοι υπηρεσιών internet. Αντιθέτως θα έχουν κέρδη διότι το μείζον μέρος των εσόδων τους δεν προέρχεται από τα τέλη, αλλά από τις διαφημίσεις. 'Οσο περισσότεροι νέοι μπαίνουν στο internet, τόσο περισσότερο πουλάνε διαφήμιση οι πάροχοι. 
Γι' αυτό ακριβώς το λόγο επανέρχομαι και ζητώ, ό,τι κάνατε με την προηγούμενη τροπολογία που είχαμε καταθέσει από το Νοέμβριο, να το κάνετε από τώρα για να κερδίσουμε ένα χρόνο στην κοινωνία της γνώσης. Από τώρα να δώσουμε τη δυνατότητα, διότι και η ρύθμιση έτσι όπως είναι διατυπωμένη, οι όροι και οι προϋποθέσεις δεν είναι κάτι που θα είναι αυθαίρετο, αλλά θα προέλθουν με κανονισμό της ΕΕΤ. 'Οπως ξέρετε, ο κανονισμός της ΕΕΤ υποχρεωτικά εκδίδεται μετά από προηγούμενη διαβούλευση με τους παρόχους. Οι πάροχοι οι ίδιοι θα δώσουν τα στοιχεία εκείνα με τα οποία οι ίδιοι θα διευκολυνθούν για να δημιουργήσουν τις προϋποθέσεις αυτής της δωρεάν πρόσβασης στους νέους και ταυτόχρονα θα διευκολύνουν τα έσοδά τους μέσα από τη διαφήμιση.
Νομίζω ότι αν την κάνετε δεκτή την τροπολογία από σήμερα, κύριε Υπουργέ, πέραν του ότι θα ανοίξετε ένα καινούριο δρόμο θα έχετε και την ευκαιρία να ονομάσετε το Υπουργείο σας Υπουργείο Μεταφορών Επικοινωνιών και Παιδείας.
ΑΘΑΝΑΣΙΟΣ ΧΕΙΜΑΡΑΣ: Συμφωνούμε.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Το θέμα που αναφέρει ο κ. Μαντέλης είναι πολύ σημαντικό και μας απασχολεί ιδιαίτερα. Μας απασχολεί η ανάγκη την οποία διαπιστώνουμε όλοι προκειμένου να κάνουμε ηλεκτρονικά εγγράμματη τη νέα γενιά, η οποία αυτήν τη στιγμή βρίσκεται στα θρανία του λυκείου. Αυτή είναι η πρώτη προτεραιότητά μας. Έχουμε κάνει μια σειρά από συζητήσεις, διότι το θέμα δεν είναι απλό για να πούμε ότι νομοθετούμε και επιβάλλουμε να είναι δωρεάν. Υπάρχουν internet providers και πολύπλοκες σχέσεις ανάμεσα στους παρόχους. Δεν υπάρχει πάροχος μόνο μιας μορφής. Από εκεί και πέρα υπάρχει μια σειρά διευθετήσεων, που γίνονται με συμβάσεις είτε εντός ελληνικού χώρου είτε εκτός. 
Πιστεύουμε ότι θα έχουμε τη δυνατότητα, η οποία βεβαίως δεν είναι απεριόριστη από την πλευρά του Υπουργείου, να έχουμε ένα συνολικό άθροισμα μέτρων προκειμένου παιδιά από δεκαέξι έως είκοσι τριών, είκοσι τεσσάρων ετών να μπορούμε να τα βοηθήσουμε για να έχουν καλύτερη δυνατότητα επαφής με το διαδίκτυο.
ΠΡΟΕΔΡΕΥΩΝ (Παναγιώτης Σγουρίδης): Απ΄ ό,τι "εισπράττω" δεν θέτουμε την τροπολογία σε ψηφοφορία. Εξάλλου έχει οικονομικό κόστος.
ΑΝΑΣΤΑΣΙΟΣ ΜΑΝΤΕΛΗΣ : Που είναι το κόστος, κύριε Πρόεδρε;
ΠΡΟΕΔΡΕΥΩΝ (Παναγιώτης Σγουρίδης): Έχει οικονομικό κόστος, κύριε Μαντέλη.
Βλέπω, κύριε Υπουργέ, ότι θα συζητήσετε το θέμα και θα φέρετε μια σειρά μέτρων. Νομίζω ότι είναι θετικό αυτό. Πιστεύω ότι μέσα στην παγκοσμιοποίηση της γνώσης πρέπει αυτό να το προχωρήσετε.
Ο κ. Τσιαρτσιώνης έχει το λόγο.
Απών.
Ο κ. Καλογιάννης έχει το λόγο.
Κύριε Καλογιάννη έχετε τέσσερις τροπολογίες, την 774/49, 775/50, 776/51 και 777/52. Θα τις αναπτύξετε όλες ή ξεχωριστά;
ΣΤΑΥΡΟΣ ΚΑΛΟΓΙΑΝΝΗΣ: Κύριε Πρόεδρε, επειδή οι τρεις τροπολογίες αναφέρονται στο άρθρο 9 θα τις αναπτύξω μαζί. Την άλλη που αναφέρεται στο άρθρο 44 θα την αναπτύξω ξεχωριστά.
ΠΡΟΕΔΡΕΥΩΝ (Παναγιώτης Σγουρίδης): Τις τροπολογίες 773, 774 και 775 θα τις αναπτύξετε μαζί.
ΣΤΑΥΡΟΣ ΚΑΛΟΓΙΑΝΝΗΣ: Τις τροπολογίες 774, 770 και 777.
ΠΡΟΕΔΡΕΥΩΝ (Παναγιώτης Σγουρίδης): Τροπολογίες 774, 775 και 777.
ΣΤΑΥΡΟΣ ΚΑΛΟΓΙΑΝΝΗΣ: Ουσιαστικά οι τροπολογίες αναφέρονται στο άρθρο 9 και συγκεκριμένα στις παραγράφους 1,2 και 3 του συγκεκριμένου άρθρου . Λυπάμαι διότι ο κύριος Υπουργός τις απορρίπτει εκ των προτέρων. Δεν θέλω να διαβάσω τα κείμενα των τροπολογιών. Πρέπει όμως να πω ότι υπάρχουν κάποιες ιδιαιτερότητες στα ΚΤΕΛ και ειδικά στα ΚΤΕΛ των παραμεθορίων περιοχών. Νομίζω ότι θα μπορούσαν να γίνουν αποδεκτές οι τροπολογίες και συγκεκριμένα αυτή που αναφέρεται στα κοινά δρομολόγια σε αυτά που η επιβίβαση και η αποβίβαση των επιβατών επιτρέπεται παντού, για δρομολόγια που συνδέουν τις πρωτεύουσες των νομών με την Αθήνα και την Θεσσαλονίκη. Αυτή είναι η τροπολογία 777/51. 
Η τροπολογία 774 επίσης αναφέρεται στο άρθρο 9 παράγραφος 1. Με αυτήν ουσιαστικά ζητάμε να αφαιρεθεί το δίωρο και να γίνει από δύο, έστω μια ώρα. Ανέφερα χθες ένα κλασικό παράδειγμα. Ένα λεωφορείο το οποίο αναχωρεί από την Κόρινθο προς Ιωάννινα στις 21.00 τη στιγμή που το τελευταίο δρομολόγιο των Ιωαννίνων από Αθήνα προς Ιωάννινα είναι στις 21.30΄και στις 22.30΄θα βρίσκεται στην Κόρινθο γιατί να μην έχει τη δυνατότητα να παίρνει από την Κόρινθο έναν στρατιώτη, ο οποίος εκείνη τη στιγμή έφτασε από την Τρίπολη. Έτσι μπορούμε να εξυπηρετήσουμε τον πολίτη.
Και πηγαίνω, κύριε Πρόεδρε, στο άρθρο 44. Αναφέρομαι στην τροπολογία με γενικό αριθμό 775 και ειδικό 50 στην παράγραφο 5 εκεί που αναφέρεται: "Στις άδειες κυκλοφορίας αυτοκινήτων οχημάτων που χορηγήθηκαν προ της έναρξης ισχύος του άρθρου 15 του ν. 2867 και πληρούν τις προϋποθέσεις ταξινόμησης, δεν ανακαλούνται".
Παρακαλώ, κύριε Υπουργέ, να προστεθεί στη συνέχεια ότι οι κάτοχοι αυτών των αδειών δεν διώκονται ποινικά. Είναι μια κλασική περίπτωση εξαπάτησης λεωφορειούχων ιδιοκτητών από εμπόρους της Γερμανίας, που μόνο για το ΚΤΕΛ Ιωαννίνων είναι δεκατρείς τέτοιες περιπτώσεις. Υπάρχουν αντίστοιχες περιπτώσεις στα ΚΤΕΛ ολόκληρης της χώρας και είναι θετικό ότι μπαίνει στο συγκεκριμένο άρθρο η παράγραφος 5 και παρακαλώ για να κατοχυρωθούν οι ιδιοκτήτες να προστεθεί στο τέλος ότι οι κάτοχοί του δεν διώκονται ποινικά.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Κατ' αρχήν γι' αυτό το τελευταίο, κύριε Πρόεδρε, για την απάλειψη της ποινικής ευθύνης είναι θέμα του Υπουργείου Δικαιοσύνης και δεν μπορούμε να το συζητήσουμε.
Για το δίωρο μέχρι σήμερα δεν υπήρχε κανένα απολύτως όριο. Υπήρχε πλήρης απαγόρευση. Έγινε τεράστια συζήτηση με τα ΚΤΕΛ και φθάσαμε σε μια ρύθμιση στην οποία και θα παραμείνουμε. 
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχει τελειώσει η συζήτηση των τροπολογιών των συναδέλφων Βουλευτών και είπαμε ότι οι εκπρόθεσμες δεν συζητούνται.
Εισερχόμαστε στη συζήτηση του ακροτελεύτιου άρθρου.
Ερωτάται το Σώμα: Γίνεται δεκτό το άρθρο 51 όπως τροποποιήθηκε από τον κύριο Υπουργό;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Το ακροτελεύτιο άρθρο 51 έγινε ομόφωνα δεκτό όπως τροποποιήθηκε από τον κύριο Υπουργό.
Συνεπώς το νομοσχέδιο του Υπουργείου Μεταφορών και Επικοινωνιών: "Οργάνωση και Λειτουργία των δημοσίων επιβατικών μεταφορών με λεωφορεία, τεχνικός έλεγχος οχημάτων και ασφάλεια χερσαίων μεταφορών και άλλες διατάξεις" έγινε δεκτό επί της αρχής και επί των άρθρων και αναβάλλεται η ψήφισή του στο σύνολο για άλλη συνεδρίαση.
Έχουν διανεμηθεί τα Πρακτικά της Παρασκευής 19 Οκτωβρίου 2001 και της Δευτέρας 22 Οκτωβρίου 2001 και ερωτάται το Σώμα εάν επικυρώνονται. 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Τα Πρακτικά της 19 Οκτωβρίου 2001 και της Δευτέρας ι 22 Οκτωβρίου 2001 επικυρώθηκαν.
Κύριοι συνάδελφοι, έχω την τιμή να ανακοινώσω στο Σώμα ότι ο Πρόεδρος της Βουλής υπέβαλε πρόταση για την τροποποίηση διατάξεων του Κανονισμού της Βουλής (Μέρος Κοινοβουλευτικό).
Παραπέμπεται στην Επιτροπή Κανονισμού της Βουλής.
Επίσης, έχω την τιμή να ανακοινώσω στο Σώμα ότι: 
Α) Η Επιτροπή Οικονομικών της Βουλής καταθέτει την έκθεσή της επί του σχεδίου Προϋπολογισμού δαπανών της Βουλής για το οικονομικό έτος 2002 και επί του Απολογισμού δαπανών της Βουλής για το οικονομικό έτος 2000.
Β) Ο Υπουργός Δικαιοσύνης διαβίβασε στη Βουλή αίτηση της εισαγγελικής αρχής για την άρση της ασυλίας των Βουλευτών κ.κ. Λεωνίδα Γρηγοράκου, Θεόδωρου Πάγκαλου, Σταύρου Παπαδόπουλου και Κωνσταντίνου Τασούλα.
Παραπέμπεται στην αρμόδια Διαρκή Επιτροπή.
Στο σημείο αυτό δέχεστε να λύσουμε τη συνεδρίαση;
ΠΟΛΛΟΙ ΒΟΥΛΕΥΤΕΣ : Μάλιστα, μάλιστα.
Με τη συναίνεση του Σώματος και ώρα 14.25΄, λύεται η συνεδρίαση για αύριο ημέρα Παρασκευή 2 Νοεμβρίου 2001 και ώρα 10.30, με αντικείμενο εργασιών του Σώματος: κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης Βουλευτών της Νέας Δημοκρατίας.
 
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 

