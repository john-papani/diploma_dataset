
ΣΥΝΕΔΡΙΑΣΗ 11-9-2001
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΚΘ'
Τρίτη 11 Σεπτεμβρίου 2001
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Αναφορά του Προέδρου της Βουλής Α. Κακλαμάνη για τα τραγικά γεγονότα στις Ηνωμένες Πολιτείες της Αμερικής, σελ.
2. Επιστολή του Πρωθυπουργού σχετικά με τα τραγικά γεγονότα, σελ.
ΟΜΙΛΗΤΕΣ
Επί των τραγικών γεγονότων:
ΑΚΡΙΒΑΚΗΣ Α., σελ.
ΚΩΝΣΤΑΝΤΟΠΟΥΛΟΣ Ν., σελ.
ΠΑΠΑΝΔΡΕΟΥ Γ., σελ.
ΠΑΥΛΟΠΟΥΛΟΣ Π., σελ.
ΣΚΥΛΛΑΚΟΣ Α., σελ.

ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΘΕΡΟΥΣ 2001
ΣΥΝΕΔΡΙΑΣΗ ΚΘ΄
Τρίτη 11 Σεπτεμβρίου 2001

Αθήνα, σήμερα στις 11 Σεπτεμβρίου 2001, ημέρα Τρίτη και ώρα 19.00΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ΄ σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Με εξαιρετική λύπη και ανησυχία αναφέρομαι στα σημερινά τραγικά γεγονότα στις Ηνωμένες Πολιτείες της Αμερικής. Εκφράζοντας, πιστεύω, τα συναισθήματα όλων σας απευθύνομαι εκ μέρους της Βουλής των Ελλήνων και ολόκληρου του ελληνικού λαού προς το φίλο αμερικανικό λαό και τα νομοθετικά σώματα των Ηνωμένων Πολιτειών της Αμερικής και ειδικά στις οικογένειες -των απροσδιόριστου αριθμού ακόμα- θυμάτων αυτών των εγκληματικών τρομοκρατικών επιθέσεων, για να μεταφέρω τα συναισθήματα που μας διακατέχουν βαθιάς θλίψης για τα θύματα και οργής για τους εμπνευστές και εκτελεστές των σημερινών τυφλών τρομοκρατικών επιθέσεων, με την ελπίδα ότι σύντομα θα λογοδοτήσουν για τις πράξεις τους αυτές.
Κυρίες και κύριοι συνάδελφοι, θα δώσω το λόγο στα κόμματα και στην Κυβέρνηση και στη συνέχεια, αφού προβώ σε δύο ανακοινώσεις προς το Τμήμα, θέλω να σας προτείνω να διακόψουμε τη σημερινή συνεδρίαση και να συνεχιστεί η συζήτηση του νομοσχεδίου του Υπουργείου Γεωργίας στην αυριανή απογευματινή εμβόλιμη συνεδρίαση.
Ο Κοινοβουλευτικός Εκπρόσωπος της Νέας Δημοκρατίας κ. Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Εκ μέρους της Νέας Δημοκρατίας θα ήθελα να εκφράσω τον αποτροπιασμό μας για την τρομοκρατική αυτή ενέργεια η οποία έχει ως στόχο την παγκόσμια κοινότητα, την εφαρμογή του διεθνούς δικαίου, τη διεθνή δικαιοσύνη, τα δικαιώματα του ανθρώπου αλλά και τα δικαιώματα των ίδιων των λαών.
Θέλω δε να εκφράσω την αλληλεγγύη μας προς τον αμερικανικό λαό και την αμερικανική κυβέρνηση. 
Είναι αυτονόητο επίσης ότι σε αυτούς τους δύσκολους καιρούς που ζούμε η Νέα Δημοκρατία στέκεται αλληλέγγυα σε οποιαδήποτε ενέργεια η οποία θα θωρακίσει τη χώρα και το λαό μας από οιεσδήποτε επιπτώσεις που θα μπορούσαν να είχαν αυτές οι ενέργειες και στην Ελλάδα. Τέτοιες ώρες μετρά το αίσθημα αλληλεγγύης και οποιεσδήποτε πολιτικές διαφορές έρχονται σε δεύτερη μοίρα.
ΠΡΟΕΔΡΟΣ (Απόστολος Κακλαμάνης): Ο κ. Αλέκος Ακριβάκης, Κοινοβουλευτικός Εκπρόσωπος του ΠΑΣΟΚ, έχει το λόγο.
ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, και το κόμμα μας θέλει να εκφράσει τα συλλυπητήρια και τη λύπη του προς τον αμερικανικό λαό και την αμερικάνικη κυβέρνηση για το αποτρόπαιο πλήγμα το οποίο εδέχθησαν σήμερα. 
Πιστεύω ότι το τυφλό αυτό χτύπημα ήταν χτύπημα καθ' όλης της ανθρωπότητας. Θεωρούμε ότι από αύριο ίσως το παγκόσμιο σκηνικό θα είναι αλλαγμένο. 
Εκφράζουμε και πάλι τη λύπη μας και συμμεριζόμαστε τον πόνο όλων αυτών των ανθρώπων που σήμερα επλήγησαν. 
ΠΡΟΕΔΡΟΣ (Απόστολος Κακλαμάνης): Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Σκυλλάκος έχει το λόγο.
ΑΝΤΩΝΗΣ ΣΚΥΛΛΑΚΟΣ: Μέχρι να ξεκαθαριστούν τα πράγματα έχουμε να τοποθετηθούμε σε δύο ζητήματα. 
Πρώτον, εκφράζουμε τη βαθιά μας λύπη για τα τραγικά και συγκλονιστικά μπορώ να πω γεγονότα που εξελίχθηκαν στις ΗΠΑ και ιδιαίτερα τη λύπη μας για τα θύματα και για τις οικογένειές τους και: 
Δεύτερον, θέλουμε να ελπίζουμε ότι δεν θα χρησιμοποιηθούν αυτά τα γεγονότα σαν αφορμή για παραπέρα ένταση και επέκταση της νέας τάξης πραγμάτων εις βάρος των λαών. 
ΠΡΟΕΔΡΟΣ (Απόστολος Κακλαμάνης): Ο κ. Κωνσταντόπουλος, Πρόεδρος του Συνασπισμού της Αριστεράς και της Προόδου, έχει το λόγο.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Kύριε Πρόεδρε, ο 21ος αιώνας βρίσκεται αντιμέτωπος με ένα εφιαλτικό σκηνικό. Πρόκειται για παγκόσμια τραγωδία. Είναι απερίφραστη η καταδίκη τρομοκρατικών ενεργειών που παράγουν τέτοια αποτελέσματα. Είναι απίστευτη η τραγωδία ενός λαού, όπως ο αμερικανικός, που πλήττεται αυτήν τη στιγμή. Τα αισθήματα είναι κοινά σε όλο τον κόσμο. Κοντά στις ανθρώπινες ζωές που χάνονται, θύματα είναι οι εγγυήσεις της δημοκρατίας, οι αξίες του πολιτισμού, η ειρήνη. 
Πίσω από τις ενέργειες αυτές δρουν δυνάμεις που θέλουν να δυσφημίσουν τους δημοκρατικούς αγώνες των λαών και των πολιτών. Ελπίζω η τραγωδία αυτή να μη γίνει αφορμή για να στηθεί μια νέα ψυχροπολεμική δαιμονοποίηση και διαίρεση ολόκληρου του πλανήτη. Αυτός ο κόσμος της αντιπαράθεσης, της αντιπαλότητας και της εχθρότητας έδειξε τα όριά του. Ο ολοκληρωτισμός της βίας είναι ο σύγχρονος φασισμός, που πρέπει να χτυπηθεί. Το πρόβλημα που αναδεικνύεται σήμερα αναδεικνύει ταυτόχρονα την οικουμενική διάσταση του αιτήματος για ειρήνη και συνεργασία. 
Τα φλεγόμενα κτίρια που κατέρρεαν θύμιζαν εικόνες από τον πόλεμο στον Κόλπο και στο Κόσοβο. Οι απειλές κατά της ανθρωπότητας εγείρουν συνειδήσεις και καλούν σε δημοκρατική εγρήγορση.
Πρέπει να αναδειχθεί ο ΟΗΕ σε πραγματικό κέντρο ειρήνης και ειρηνικής συνύπαρξης και αποτελεσματικής σταθερότητας. Και πρέπει να εξασφαλίσουμε για τον 21ο αιώνα το ανθρώπινο πρόσωπο με ειρήνη, δημοκρατία και αλληλεγγύη.
Κύριε Πρόεδρε, σήμερα φαίνεται και σε επίπεδο Ευρωπαϊκής Ένωσης το έλλειμμα. Ελπίζω η Κυβέρνηση να πάρει πρωτοβουλίες προς την κατεύθυνση της ανταλλαγής απόψεων και της συνεννόησης. Εγώ ζητώ από την Κυβέρνηση να μας ενημερώσει επισήμως και ζητώ πρωτοβουλίες οι οποίες πραγματικά να δώσουν τη δυνατότητα μιας σωστής συνεννόησης των πολιτικών δυνάμεων και μιας σωστής ενημέρωσης της ελληνικής κοινωνίας.
ΠΡΟΕΔΡΟΣ (Απόστολος Κακλαμάνης): Ο Υπουργός των Εξωτερικών κ. Γεώργιος Παπανδρέου έχει το λόγο.
ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών): Κύριε Πρόεδρε, αγαπητοί συνάδελφοι, ήθελα πριν κάνω κάποιες δηλώσεις και στα Μέσα Ενημέρωσης να έλθω να ενημερώσω την ελληνική Βουλή. Νομίζω ότι όλοι μας, ο κάθε Έλληνας και η κάθε Ελληνίδα, παρακολουθούμε με έκπληξη και βαθύτατη λύπη τα πρόσφατα γεγονότα στις ΗΠΑ.
Συγκλονισμένοι εκφράζουμε τη βαθιά μας οδύνη, τα ειλικρινή συλλυπητήρια για τα θύματα των φονικών αυτών επιθέσεων, επιθέσεων προς το λαό της Αμερικής και βεβαίως ιδιαίτερα τα συλλυπητήριά μας προς τα θύματα των οικογενειών. 
Ο Πρωθυπουργός, η ελληνική Κυβέρνηση, ο ελληνικός λαός, είμαι σίγουρος όλα τα κόμματα της Ελλάδος, καταδικάζουν με τον πιο αποφασιστικό και κατηγορηματικό τρόπο τις τρομοκρατικές αυτές ενέργειες.
'Ηδη ο Πρωθυπουργός έχει αποστείλει, εκφράζοντας τα συναισθήματα και της Κυβέρνησης και του ελληνικού λαού αλλά και τα προσωπικά του, μήνυμα προς τον Πρόεδρο Μπους καταδικάζοντας αυτά τα γεγονότα, όπως το ίδιο και ως Υπουργός Εξωτερικών έχω κάνει και εγώ προς τον ομόλογό μου κ. Κόλιν Πάουελ.
Θέλω για μια ακόμη φορά με τον πιο κατηγορηματικό τρόπο να καταδικάσω τις πραγματικά αποτρόπαιες αυτές πράξεις βίας.
Δεν είναι μόνο τα αθώα θύματα που έγιναν στόχος αυτών των ενεργειών, αλλά οι πράξεις αυτές υπονομεύουν τη λειτουργία των ανοιχτών και δημοκρατικών κοινωνιών. Είναι πράξεις που στρέφονται ενάντια στην ανθρωπότητα. 
Θέλω να σας ενημερώσω επίσης ότι τα κόμματα έχουμε όλοι μεταξύ μας επαφή ήδη για τα ζητήματα αυτά, το Υπουργείο Εξωτερικών, ήδη με τον κ. Σιούφα έχω μιλήσει, αλλά και συνεργάτες με τα άλλα κόμματα έχουν ήδη έρθει σε επαφή για να συντονίσουμε και τις δικές μας ενέργειες, βεβαίως περισσότερο τα συλλυπητήρια και την καταδίκη αυτών των ενεργειών. 
Είμαστε σε συνεχή επαφή με τους ομολόγους στην Ευρωπαϊκή Ένωση, για να έχουμε μία κοινή στάση. Ήδη η επιτροπή συνέρχεται αύριο το πρωί και βεβαίως και το Συμβούλιο, για να πάρει τις απαραίτητες αποφάσεις. Σ' ό,τι αφορά τα αεροσκάφη τα οποία έφυγαν από την Ελλάδα προς τις ΗΠΑ, ένα υπήρχε, της Ολυμπιακής Αεροπορίας το οποίο με απόφαση του κ. Βερελή επιστρέφει προς την Ελλάδα. Έχουμε επίσης λάβει μέτρα προστασίας για όλες τις ξένες αποστολές και είμαστε σε συνεχή συνεργασία όλοι οι συναρμόδιοι Υπουργοί πάνω σ' αυτό το ζήτημα. Όπως σας είπα, είμαστε και σε στενή επαφή και μεταξύ μας τα διάφορα κόμματα.
Σ' ό,τι αφορά τους Έλληνες στην Αμερική, δεν έχουμε κανένα νέο για το αν υπάρχουν Έλληνες πολίτες ή ελληνικής καταγωγής θύματα αυτών των επιθέσεων. Παρακολουθούμε όμως τα γεγονότα. Τώρα μόλις μίλησα με το Γενικό μας Πρόξενο στη Νέα Υόρκη. Δεν έχει όμως απολύτως καθαρή εικόνα για τις ζημιές και για τα θύματα, όπως δεν έχουν και οι ίδιες οι αρχές των ΗΠΑ. Άρα δεν έχουμε κάποιο συγκεκριμένο νέο για Έλληνα που να μπορεί να είναι θύμα αυτής της ενέργειας.
Θέλω απλώς να τονίσω ότι οπωσδήποτε θα υπάρξουν σημαντικότατες πολιτικές συνέπειες στη διεθνή σκηνή, αλλά εμείς με αίσθημα ευθύνης παρακολουθούμε τα γεγονότα, ελέγχουμε την κατάσταση και πιστεύω ότι μ' αυτήν την αντίληψη θα πρέπει να συνεχίσουμε και βεβαίως με στενή συνεργασία όλων. 
Για όποιες περαιτέρω πληροφορίες αν υπάρξουν ή όποιες περαιτέρω εξελίξεις, θα είμαι διαθέσιμος εγώ, αλλά και η Κυβέρνηση, να ενημερώσουμε πλήρως και τα κόμματα αλλά και την κοινή μας γνώμη. Πιστεύω βεβαίως ότι το τραγικό αυτό γεγονός μας επηρεάζει όλους, παρ' ό,τι δεν μας αφορά, δεν είμαστε εμείς ο στόχος, αλλά οπωσδήποτε ο στόχος είναι βαθύτερος, είναι η δημοκρατική, η ανοιχτή κοινωνία και βεβαίως αυτό νομίζω όλους μας επηρεάζει, όπως βεβαίως και τα θύματα που υπάρχουν αυτών των τρομοκρατικών ενεργειών.
Κύριε Πρόεδρε, αυτό ήθελα να πω και βεβαίως πάντα στη διάθεσή σας και στη διάθεση της Βουλής για οτιδήποτε περαιτέρω. 
Καταθέτω και την επιστολή του κυρίου Πρωθυπουργού, ώστε να υπάρχει για όποιον τη χρειάζεται. 
(Στο σημείο αυτό ο Υπουργός Εξωτερικών κ. Γεώργιος Παπανδρέου καταθέτει για τα Πρακτικά την προαναφερθείσα επιστολή του κυρίου Πρωθυπουργού η οποία έχει ως εξής:
"ΔΙΠΛΩΜΑΤΙΚΟ ΓΡΑΦΕΙΟ ΠΡΩΘΥΠΟΥΡΓΟΥ
Αθήνα, 11 Σεπτεμβρίου 2001
Συλλυπητήριο μήνυμα κ. Πρωθυπουργού προς Πρόεδρο
Bush
Βαθιά συγκλονισμένος από το σημερινό τρομοκρατικό έγκλημα εις βάρος της χώρας σας, σας απευθύνω τα ειλικρινή μου συλλυπητήρια καθώς και τα συλλυπητήρια της Ελληνικής κυβέρνησης και του ελληνικού λαού στον αμερικανικό λαό και ειδικότερα στις οικογένειες των θυμάτων.
Η Ελλάδα καταδικάζει με τον πλέον κατηγορηματικό τρόπο αυτές τις φρικτές πράξεις. Ελπίζουμε ότι οι δράστες θα εντοπισθούν και θα λογοδοτήσουν αμέσως στη δικαιοσύνη.
Κώστας Σημίτης
Πρωθυπουργός της Ελλάδος")
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, ήθελα να σας ανακοινώσω ότι το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης "Υπαίθρια Διαφήμιση, Συμπολιτείες Δήμων και Κοινοτήτων και άλλες διατάξεις", θα αρχίσει αύριο να συζητείται αντί του νομοσχεδίου που είχαμε προσδιορίσει με την ημερήσια διάταξη του Υπουργείου Εξωτερικών. 
Επρόκειτο επίσης σήμερα να σας ανακοινώσω το έγγραφο που έχει σταλεί για την υπόθεση της "ΔΕΚΑ Α.Ε.," μαζί με το υλικό που το συνοδεύει. Αλλά θα ήθελα τη συγκατάθεσή σας να κάνω αυτήν την ανακοίνωση αύριο, ώστε να δοθεί η δυνατότητα στην κοινή γνώμη να ενημερωθεί, χωρίς την επικάλυψη, που είναι φυσικό να υπάρξει, από τα σημερινά γεγονότα. 
Είμεθα όλοι σύμφωνοι; Γιατί είχα δεσμευτεί προς τα κόμματα ότι θα έκανα σήμερα την ανακοίνωση.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Σας ευχαριστώ. Θα γίνει αύριο το πρωί. Αύριο το πρωί θα συνεχίσουμε τη συζήτηση του νομοσχεδίου του Υπουργείου Γεωργίας και το απόγευμα, στην εμβόλιμη συνεδρίαση που θα κάνουμε, θα αρχίσουμε το νομοσχέδιο του Υπουργείου Εσωτερικών. 
ΜΙΛΤΙΑΔΗΣ ΕΒΕΡΤ: Την ανακοίνωση πότε θα την κάνετε, κύριε Πρόεδρε; 
ΠΡΟΕΔΡΟΣ (Απόστολος Κακλαμάνης): Αύριο είπα, κύριε Έβερτ. 
ΜΙΛΤΙΑΔΗΣ ΕΒΕΡΤ: Το πρωί ή το απόγευμα; 
ΠΡΟΕΔΡΟΣ (Απόστολος Κακλαμάνης): Το πρωί. Θα έχετε και περισσότερο χρόνο για να ενημερωθείτε. 
Ευχαριστώ πολύ. 
Στο σημείο αυτό δέχεστε, κύριοι συνάδελφοι, να λύσουμε τη συνεδρίαση; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
Με τη συναίνεση του Τμήματος και ώρα 19.18΄ λύεται η συνεδρίαση για αύριο Τετάρτη 12 Σεπτεμβρίου 2001 και ώρα 10.30΄ με αντικείμενο εργασιών του Τμήματος νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου: "Εθνικό σύστημα προστασίας της αγροτικής δραστηριότητας και άλλες ρυθμίσεις θεμάτων αρμοδιότητας του Υπουργείου Γεωργίας". 

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 
 



