ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΙΒ΄

Τετάρτη 1 Νοεμβρίου 2006 

ΘΕΜΑΤΑ
ΕΙΔΙΚΑ ΘΕΜΑΤΑ
1. Ανακοινώνεται ότι τη συνεδρίαση παρακολουθούν μαθητές από το ιδιωτικό σχολείο Πατρών «ΕΛΛΗΝΙΚΗ ΑΝΑΓΕΝΝΗΣΗ».ΣΕΛ.
2.Επί του Κανονισμού, σελ.
3.Συζήτηση και λήψη απόφασης για τις αιτήσεις άρσης ασυλίας των Βουλευτών, Ε. Κούρκουλα, Π. Μαντούβαλου, Μ. Καρχιμάκη, Β. Οικονόμου, Γ. Νιώτη, Γ. Ανωμερίτη, Β. Κεγκέρογλου, Χ. Αηδόνη και Μ. Μπόλαρη.σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων και των τροπολογιών του σχεδίου νόμου του Υπουργείου Δημόσιας Τάξης: «Αναδιοργάνωση του Πυροσβεστικού Σώματος, αναβάθμιση της αποστολής του και άλλες διατάξεις».σελ.
2.ΚΑΤΑΘΕΣΗ ΕΚΘΕΣΕΩΝ ΔΙΑΡΚΩΝ ΕΠΙΤΡΟΠΩΝ
α) Η Διαρκής Επιτροπή Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δικαιοσύνης: «Τροποποίηση του Κώδικα Οργανισμού Δικαστηρίων και Κατάστασης Δικαστικών Λειτουργών που κυρώθηκε με το ν. 1756/1988 (ΦΕΚ 35 Α΄) σχετικά με την αναδιοργάνωση της Επιθεώρησης Δικαστηρίων και Δικαστικών Λειτουργών και άλλες διατάξεις».σελ.
β) Η Διαρκής Επιτροπή Οικονομικών Υποθέσεων καταθέτει την έκθεσή της στην πρόταση νόμου αρμοδιότητας του Υπουργείου Οικονομίας και Οικονομικών: «Προγράμματα ανασυγκρότησης περιοχών που αντιμετωπίζουν βιομηχανική κρίση».σελ.

ΟΜΙΛΗΤΕΣ
Α. Επί του Κανονισμού:
ΒΕΝΙΖΕΛΟΣ Ε. σελ.
ΚΑΚΛΑΜΑΝΗΣ Α. σελ.
ΜΠΕΝΑΚΗ-ΨΑΡΟΥΔΑ Α. σελ.

Β. Επί της αιτήσεως άρσης Ασυλίας Βουλευτών:
ΒΑΡΒΙΤΣΙΩΤΗΣ Μ. σελ.
ΒΕΝΙΖΕΛΟΣ Ε. σελ.
ΚΑΚΛΑΜΑΝΗΣ Α. σελ.
ΚΑΜΜΕΝΟΣ Π. σελ.
ΚΑΡΧΙΜΑΚΗΣ Μ. σελ.
ΛΟΒΕΡΔΟΣ Α. σελ.
ΜΑΝΤΟΥΒΑΛΟΣ Π. σελ.
ΜΠΕΝΑΚΗ-ΨΑΡΟΥΔΑ Α. σελ.

Γ. Επί του σχεδίου νόμου του Υπουργείου Δημόσιας Τάξης:
ΒΕΝΙΖΕΛΟΣ Ε. σελ.
ΖΩΗΣ Χ. σελ.
ΚΑΪΣΕΡΛΗΣ Χ. σελ.
ΚΑΣΤΑΝΙΔΗΣ Χ. σελ.
ΚΟΥΒΕΛΗΣ Φ. σελ.
ΚΕΦΑΛΟΓΙΑΝΝΗΣ Ε. σελ.
ΛΥΚΟΥΡΕΝΤΖΟΣ Α. σελ.
ΜΑΓΚΡΙΩΤΗΣ Ι. σελ.
ΜΑΝΟΥΣΟΥ-ΜΠΙΝΟΠΟΥΛΟΥ Α. σελ.
ΜΑΝΩΛΑΚΗΣ Α. σελ.
ΟΘΩΝΑΣ Ε. σελ.
ΟΙΚΟΝΟΜΟΥ Β. σελ.
ΠΑΝΤΟΥΛΑΣ Μ. σελ.
ΠΑΡΑΣΚΕΥΑΣ Ι. σελ.
ΠΟΛΥΔΩΡΑΣ Β. σελ.
ΠΡΩΤΟΠΑΠΑΣ Χ. σελ.
ΣΑΜΠΑΖΙΩΤΗΣ Δ. σελ.
ΣΤΡΑΤΑΚΗΣ Ε. σελ.
ΤΣΙΟΓΚΑΣ Δ. σελ.
ΦΟΥΣΑΣ Α. σελ.
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΙΓ΄
      Τετάρτη 1 Νοεμβρίου 2006
      Αθήνα, σήμερα την 1η Νοεμβρίου 2006, ημέρα Τετάρτη και ώρα 10.50΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας):  Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Άγγελο Μανωλάκη, Βουλευτή Κορινθίας, τα ακόλουθα:   
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί την υγειονομική κάλυψη των νησιών Ανάφης – Σικίνου – Φολεγάνδρου – Ίου και Θηρασιάς με ελικόπτερα του ΕΚΑΒ.
      2) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Άνδρου ζητεί την αποκατάσταση των ζημιών από θεομηνία και την αποζημίωση των πληγέντων της νήσου.
      3) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Διευθυντής του Γυμνασίου Σίφνου ζητεί έκτακτη χρηματοδότηση για την αντικατάσταση των κουφωμάτων του σχολικού κτιρίου.
      4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Νεάπολης Λασιθίου ζητεί τη χρηματοδότηση του έργου της κατασκευής Λιμενοδεξαμενής στο Δ.Δ. Καστελίου.
      5) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία ο Τοπικός Σύλλογος Εργαζομένων ΥΠΑ του Κρατικού Αερολιμένα Ηρακλείου «ΝΙΚΟΣ ΚΑΖΑΝΤΖΑΚΗΣ» διαμαρτύρεται για τα τεχνικά χαρακτηριστικά του νέου αεροδρομίου Καστελλίου.
      6) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία το Επιμελητήριο Ηρακλείου ζητεί την ένταξη στον Αναπτυξιακό Νόμο των βιομηχανικών πλυντηρίων ιματισμού επιχειρήσεων.
      7) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά με την οποία η Ένωση Αγροτικών Συνεταιρισμών Τρικάλων ζητεί την οικονομική στήριξη των βαμβακοπαραγωγών της περιοχής.
      8) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε δημοσίευμα εφημερίδας το οποίο αναφέρεται στις ζημιές των μηλοκαλλιεργητών της Αγιάς από ανεμοθύελλα.
      9) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί την αποκατάσταση των ζημιών από τις πλημμύρες στο Νομό Μαγνησίας και τη στήριξη των πληγέντων.
      10) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ και ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία ο Σύλλογος Ερασιτεχνών Αλιέων Σύρου ζητεί την προστασία της ερασιτεχνικής αλιείας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 13738/30-8-06 ερώτηση του Βουλευτή  κ. Κυριάκου Μητσοτάκη δόθηκε με το υπ’ αριθμ. ΥΠΠΟ/ΓΡ.ΥΠ.ΚΕ/987/12-9-06 έγγραφο από τον Υπουργό  Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 13738/30.08.06 ερώτησης του Βουλευτή κ. Κυριάκου Μητσοτάκη, σας πληροφορούμε ότι:
      Με την YΠΠO/ΔΙ/\AΠ/Γ/2045/34499/22.07.1998 Υπουργική Απόφαση, η οποία δημοσιεύθηκε στο Φ.Ε.Κ. 840/Β/12.08.1998 χαρακτηρίσθηκε ως μνημείο η «..οικία Αλεξάνδρου Ιόλα, στο Ο.Τ. 278, περιοχής Παραδείσου και Δήμου Αγίας Παρασκευής Αττικής, επί των οδών Δημοκρατίας 6-8, Χρ. Σμύρνης και Ομήρου, γιατί έχει συνδεθεί με μία από τις σημαντικότερες προσωπικότητες του αιώνα μας, που προώθησε τη σύγχρονη τέχνη (με έργα ζωγραφικής και γλυπτικής), σε παγκόσμιο επίπεδο. Το κτίριο αποτελεί, επίσης, σημείο αναφοράς για την ιστορία ,της σύγχρονης τέχνης στη χώρας μας, αφού φιλοξένησε μέρος από τις αξιολογότερες συλλογές του ιδιοκτήτη».
      Όπως προκύπτει από έγγραφο του πρώην Δημάρχου Αγίας Παρασκευής, με ημερομηνία 6 Μαρτίου 2000, «...με τις αρ. πρωτ. 264/22.10.1997 και 243/16.09.1998 αποφάσεις του Δημοτικού Συμβουλίου έχει αποφασιστεί η τροποποίηση του εγκεκριμένου ρυμοτομικού σχεδίου Αγίας Παρασκευής, στο Ο.Τ. 278, με χαρακτηρισμό του τμήματος, όπου βρίσκεται το «Κτήμα Ιόλα», ως Κέντρου Πολιτιστικών Δραστηριοτήτων. Επί των αποφάσεων αυτών του Δημοτικού Συμβουλίου έχει γνωμοδοτήσει θετικά και ομόφωνα το Κεντρικό Συμβούλιο Χωροταξίας Οικισμού και Περιβάλλοντος, η δε σχετική απόφαση τροποποίησης του ρυμοτομικού σχεδίου έχει ήδη υπογραφεί από τον Υπουργό ΠΕ.ΧΩ.Δ.Ε. και αναμένεται σύντομα η έκδοση Προεδρικού Διατάγματος». Στο ίδιο έγγραφο αναφέρεται πως η επιφάνεια του κτήματος ανέρχεται σε 6.678 τ.μ., της οικίας σε 860 τ.μ. και η αντικειμενική αξία του ακινήτου ήταν 800.000.000 δρχ. (έτος 2000).
      Στη συνέχεια, με την 1082241/7996/0010/18.10.2002 Κοινή Υπουργική Απόφαση των Υπουργών Οικονομίας και Οικονομικών, ΠΕ.ΧΩ.Δ.Ε. και Πολιτισμού, η οποία δημοσιεύθηκε στο Φ.Ε.Κ. 936/Δ12002, κηρύχθηκε η αναγκαστική απαλλοτρίωση του εν λόγω ακινήτου για πολιτιστικούς σκοπούς και ειδικότερα για την εξυπηρέτηση των σκοπών της Πολιτιστικής Ολυμπιάδας. Με την αρ. πρωτ. 796/2003 απόφαση του Μονομελούς Πρωτοδικείου Αθηνών καθορίστηκε η προσωρινή τιμή μονάδος αποζημιώσεως του ακινήτου στο ποσό των 17.077.261,00 ευρώ. Επειδή το επιδικασθέν ποσό ήταν αρκετά μεγάλο και δεν επαρκούσε ο συνολικός προϋπολογισμός του έργου, οι ενδιαφερόμενοι ιδιοκτήτες δέχθηκαν να τους καταβληθεί, ως αποζημίωση, το ποσό των 9.097.578,00 ευρώ, το οποίο και έγινε αποδεκτό με το αρ. πρωτ. 6522/23.12.2003 Πρακτικό του Ε΄ Τμήματος του Νομικού Συμβουλίου του Κράτους. Ωστόσο, λόγω έλλειψης πιστώσεων δεν έγινε δυνατή η καταβολή ούτε του μειωμένου ποσού της αποζημίωσης.
      Κατόπιν τούτων, με την αρ. πρωτ. 1060623/5540/0010/29.07.2004 Κοινή Υπουργική Απόφαση των Υπουργών Οικονομίας και Οικονομικών, ΠΕ.ΧΩ.ΔΕ. και Πολιτισμού, ανακλήθηκε η πράξη απαλλοτρίωσης.
      Το θέμα εισήχθη, εκ νέου, προς συζήτηση στο Κεντρικό Συμβούλιο Νεωτέρων Μνημείων, το οποίο γνωμοδότησε ομόφωνα «... υπέρ της απ' ευθείας εξαγοράς από το Υπουργείο Πολιτισμού της «Οικίας Αλεξάνδρου Ιόλα» και του περιβάλλοντος αυτής χώρου, σύμφωνα με τις διατάξεις του άρθρου 18, παρ. 1 - 9 του Νόμου 3028/02», όπως καταγράφεται στα Πρακτικά της αρ. 15/03.08.2004 Συνεδρίασης.
      Συμφώνως προς την ανωτέρω γνωμοδότηση, το θέμα διαβιβάσθηκε στη Γενική Διεύθυνση Απαλλοτριώσεων και Ακίνητης Περιουσίας και ειδικότερα στο Τμήμα Απαλλοτριώσεων, Απόκτησης Ακινήτων και Αποζημιώσεων, προκειμένου να ολοκληρωθεί η προβλεπόμενη διαδικασία. Πραγματοποιήθηκε ο έλεγχος τίτλων από το Γραφείο Νομικού Συμβούλου του Υπουργείου Πολιτισμού και καθορίσθηκε το τίμημα από την αρμόδια Εκτιμητική Επιτροπή του Υπουργείου Οικονομίας και Οικονομικών. Το καθορισθέν ποσό ανήλθε στο ύψος των 5.091.994,00€. Ωστόσο οι ιδιοκτήτες δεν το αποδέχθηκαν θεωρώντας το ιδιαίτερα χαμηλό. Ως εκ τούτου δεν κατέστη δυνατή η ολοκλήρωση της διαδικασίας της απ' ευθείας εξαγοράς του ακινήτου, στην παρούσα φάση.
      Δεδομένου ότι το Υπουργείο Πολιτισμού επιδιώκει να εξευρεθεί τρόπος να ξεπεραστούν τα εμπόδια και να αναληφθούν νέες πρωτοβουλίες, που θα αποδώσουν ένα χώρο μεγάλης πολιτιστικής και περιβαλλοντικής αξίας στους κατοίκους όχι μόνο της Αγίας Παρασκευής αλλά και ολόκληρης της πρωτεύουσας, έχει, ήδη, διαβιβάσει, με τα αρ. πρωτ. 3500/11.08.2006/Γρ. Γεν. Γραμματέα και 3618/22.08.2006/Γρ. Γεν. Γραμματέα έγγραφα, στο Υπουργείο Οικονομίας και Οικονομικών κατάλογο αξιόλογων, από αρχιτεκτονικής και ιστορικής απόψεως, κτηρίων ανά την Ελλάδα, τα οποία ενδιαφέρεται να αγοράσει, προκειμένου να τα προστατεύσει και να τα αξιοποιήσει για διάφορες πολιτιστικές χρήσεις. Ανάμεσα στα προτεινόμενα κτήρια είναι και το ακίνητο «Ιόλα», η απόκτηση του οποίου θεωρείται ιδιαίτερα σημαντική.
      Το Υπουργείο Πολιτισμού προχωράει με προσεκτικό προγραμματισμό και προσπαθεί να εξασφαλίσει τους απαιτούμενους πόρους στην προσπάθεια συστηματικής διάσωσης και αξιοποίησης σημαντικών αρχιτεκτονικών 'ακινήτων, σε όλη την επικράτεια.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      2. Στην με αριθμό 13758/31-8-06 ερώτηση του Βουλευτή  κ. Εμμανουήλ Όθωνα δόθηκε με το υπ’ αριθμ. ΥΠΠΟ/ΓΡ.ΥΠ.Κ.Ε./983/13-9-06 έγγραφο από τον Υπουργό  Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 13758/31.08.06 ερώτησης του Βουλευτή κ. Μανώλη Όθωνα, σας πληροφορούμε ότι:
      Ο αρχαιολογικός χώρος της Ελεύθερνας είναι ιδιαίτερα σημαντικός για την έρευνα του παρελθόντος της Κρήτης μέχρι και τους πρώτους χριστιανικούς αιώνες, καθώς διαφωτίζει περισσότερο ίσως από κάθε άλλο χώρο του νησιού τις ιστορικές και καλλιτεχνικές συνθήκες, που επικράτησαν για μια εξαιρετικά μακρά χρονική περίοδο. Οι ανασκαφές, που διενεργούνται επί σειρά ετών από το Πανεπιστήμιο Κρήτης, έχουν συμβάλει στην πλήρη και συστηματική διερεύνηση μεγάλου μέρους του χώρου και στην αποκάλυψη μεγάλου αριθμού ακινήτων και κινητών ευρημάτων ιδιαίτερης σημασίας.
      Το έργο της ανάδειξης του αρχαιολογικού χώρου. της Ελεύθερνας, προϋπολογισμού 2.347.762,29 €, έχει ενταχθεί στο Γ΄ ΚΠΣ. Στο πλαίσιο αυτό ο χώρος των πανεπιστημιακών ανασκαφών οργανώνεται και αναδεικνύεται με τη στέγαση αρκετής ανασκαμμένης έκτασης και τη διαμόρφωση ενός είδους «επιτόπιου Μουσείου» στην Ορθή Πέτρα. Ο χώρος ήδη δέχεται σημαντικό αριθμό επισκεπτών, ο οποίος προβλέπεται να αυξηθεί μόλις ολοκληρωθούν οι εργασίες, γεγονός που θα βοηθήσει στην περαιτέρω ανάπτυξη της περιοχής. Είναι γνωστό άλλωστε, και από τα στατιστικά στοιχεία που διαθέτει το Υπουργείο Πολιτισμού, ότι οι αρχαιολογικοί χώροι είναι αυτοί που σήμερα προσελκύουν περισσότερους επισκέπτες και όχι τα διάφορα τοπικά Μουσεία.
      Παράλληλα, στο Νομό Ρεθύμνης αντιμετωπίζεται από το υπουργείο Πολιτισμού η ολοκλήρωση - μεταστέγαση και ανάπτυξη του Αρχαιολογικού Μουσείου Ρεθύμνου, στην επανέκθεση του οποίου προβλέπεται η παρουσίαση μεγάλης ενότητας με ευρήματα της Ελεύθερνας. Με τον τρόπο αυτό επιδιώκεται ο αρχαιολογικός χώρος της Ελεύθερνας και το Αρχαιολογικό Μουσείο Ρεθύμνου να λειτουργούν συμπληρωματικά. Ο επισκέπτης του Μουσείου δέχεται ερεθίσματα για μία επίσκεψη στο χώρο και αντιστρόφως. Το παραπάνω αποδεικνύεται εμπράκτως από τη λειτουργία του Αρχαιολογικού Μουσείου Ηρακλείου και των μεγάλων αρχαιολογικών χώρων, από τους οποίους προέρχονται τα ευρήματα.
      Στη νέα έκθεση οι αρχαιότητες της Ελεύθερνας μπορούν να αναπτυχθούν σε μεγάλη έκταση και να παρατίθενται ανάμεσα στα εκθέματα των άλλων αρχαιολογικών χώρων του νομού μέσα στο πνεύμα πληροφόρησης, επιμόρφωσης και εκπαίδευσης που προσφέρει μια μουσειακή έκθεση.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      3. Στην με αριθμό 13676/29-8-06 ερώτηση του Βουλευτή  κ. Ηλία Καλλιώρα δόθηκε με το υπ’ αριθμ. ΥΠΠΟ/ΓΡ.ΥΠ.Κ.Ε./980/13-9-06 έγγραφο από τον Υπουργό  Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 13676/29.08.06 ερώτησης του Βουλευτή κ. Η. Καλλιώρα, σχετικά με τα αρχαιολογικά ευρήματα στο κέντρο της Αταλάντης, σας πληροφορούμε ότι:
      Με την υπ’ αριθμ. ΥΠΠΟ/ΔΑΑΜ/1756/80480/5-10-2005 Υπουργική Απόφαση αποφασίστηκε να διατηρηθεί ορατή και επισκέψιμη η ανασκαφή του ρωμαϊκού οικοδομήματος επί της οδού Εθνικής Αντιστάσεως στην Αταλάντη, με την κατασκευή γέφυρας για την αποκατάσταση της κυκλοφορίας των αυτοκινήτων στο επίπεδο της πόλης.
      Ακολούθως το Κεντρικό Αρχαιολογικό Συμβούλιο στην υπ’ αριθμ. 40/19-10-2005 Συνεδρία του γνωμοδότησε υπέρ της προσωρινής κατάχωσης της ανασκαφής, μέχρι να ολοκληρωθούν οι διαδικασίες εκπόνησης της σχετικής μελέτης και δημοπράτησης του έργου, προκειμένου να εξασφαλιστεί το μνημείο και οι παρακείμενές οικοδομές αλλά και να δοθεί άμεσα ο δρόμος σε κυκλοφορία.
      Παράλληλα σε εφαρμογή της ΥΠ.ΠΟ./ΔΑΑΜ2279/102685/2.12.2005 ΥΑ και σε συνεργασία με τη Διεύθυνση Συντήρησης Αρχαίων και Νεωτέρων Μνημείων συνέταξε σχέδιο και προδιαγραφές κατάχωσης του εν θέματι αρχαίου στο πλαίσιο της άμεσης προστασίας του.
      Οι βασικοί άξονες πάνω στους οποίους κινήθηκε η μελέτη κατάχωσης του χώρου ήταν α) η προστασία των αρχαίων (τοιχογραφιών, ψηφιδωτών και τοιχοποιιών) από τις περιβαλλοντικές συνθήκες και τα υπερκείμενα φορτία και β) η εύκολη και ασφαλής απομάκρυνση των υλικών κατάχωσης προκειμένου μελλοντικά να αναδειχθεί ο αρχαιολογικός χώρος. Για τη σχετική μελέτη η Διεύθυνση Αναστήλωσης Αρχαίων Μνημείων πραγματοποίησε έρευνα υλικών και συμπληρωματική τεκμηρίωση του μνημείου για τον ακριβή υπολογισμό των απαιτούμενων ποσοτήτων των υλικών κατάχωσης.
      Προκειμένου να εξασφαλιστούν οι προϋποθέσεις για την κατάχωση του μνημείου, αντικαταστάθηκε ο υπάρχων αποχετευτικός αγωγός από νέο με κατάλληλες προδιαγραφές και πραγματοποιήθηκαν οι σχετικές δοκιμές στεγανότητας.
      Μετά την ολοκλήρωση των εργασιών προετοιμασίας του χώρου από την αρμόδια ΙΔ΄ Εφορεία Προϊστορικών και Κλασικών αρχαιοτήτων και την Διεύθυνση Συντήρησης (μικρής κλίμακας αποχωματώσεις στα όρια του σκάμματος, επανατοποθέτηση του αποκολλημένου τμήματος του ψηφιδωτού δαπέδου και φωτογραφική τεκμηρίωση του μνημείου) θα προχωρήσουμε στην κατάχωση των αρχαίων σύμφωνα με τις εγκεκριμένες προδιαγραφές. Παράλληλα βρισκόμαστε σε φάση επεξεργασίας της μακροπρόθεσμης λύσης ανάδειξης των αρχαιοτήτων, που έχουν αποκαλυφθεί.
      Κατανοούμε απόλυτα την ανάγκη για την εύρυθμη λειτουργία της πόλης, αλλά και τυχόν ανησυχία και αγανάκτηση για τυχόν ταλαιπωρίες των κατοίκων. Σας διαβεβαιώνουμε ότι εξετάζουμε την συντομότερη δυνατή δρομολόγηση των κατάλληλων ενεργειών, ούτως ώστε και τα αρχαία ευρήματα να προστατευθούν, αλλά και να διευκολυνθεί η καθημερινότητα των κατοίκων της Αταλάντης.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      4. Στην με αριθμό 13479/17-8-06 ερώτηση του Βουλευτή  κ. Δημητρίου Βαρβαρίγου δόθηκε με το υπ’ αριθμ. 2114/11-9-06 έγγραφο από τον Υπουργό  Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Δ. Βαρβαρίγος, σας πληροφορούμε τα εξής:
      Σύμφωνα με τα προβλεπόμενα στο άρθρο 3, παρ. 2, 4η περίπτωση, του Καν. (ΕΚ) 1621/99, για τα αμπελοτεμάχια που υπέστησαν ζημιές από φυσικές καταστροφές που καλύπτονται από τον Οργανισμό Ασφάλισης Φυτικής Παραγωγής (ΕΛΓΑ), το ποσοστό της παραγωγής σταφίδας που πλήττεται από το ζημιογόνο αίτιο αφαιρείται από την υποχρεωτική ελάχιστη στρεμματική απόδοση σταφίδας που είναι υποχρεωμένος να παραδώσει ο παραγωγός, προκειμένου να του καταβληθεί η κοινοτική ενίσχυση.
      Η καταβολή της στρεμματικής ενίσχυσης σταφίδας στον παραγωγό δεν κινδυνεύει από τη μείωση της παραγωγής λόγω ζημιογόνων αιτιών που καλύπτονται από τον ΕΛΓΑ και συνεπώς δεν συντρέχει λόγος έκδοσης εθνικής απόφασης μείωσης της ελάχιστης υποχρεωτικής απόδοσης.
      Στο άρθρο 3, παρ. 4 του ίδιου Καν.(ΕΚ) 1621/99 προβλέπεται ότι «τα κράτη μέλη υιοθετούν εθνικές διατάξεις σε ό,τι αφορά τη διαλογή του νωπού προϊόντος, πριν την αποξήρανση, που καθορίζουν ένα μέγιστο ποσοστό απόρριψης, το οποίο δεν υπερβαίνει, πλην θεομηνίας, το 10% της συγκομιδής». Η ΚΥΑ 1900058/21-07-2000 (ΦΕΚ Β΄ 983) «Χορήγηση οικονομικής ενίσχυσης για τη καλλιέργεια σταφυλιών που προορίζονται για την παραγωγή ορισμένων ποικιλιών σταφίδων» στο άρθρο 2, παρ. ε) αναφέρει ότι: «ορίζουμε κατά την έννοια του άρθρου 3 του Καν.(ΕΚ) 1621/99 τη διαλογή νωπού προϊόντος πριν την αποξήρανση σε ποσοστό μέχρι 10% με σκοπό τη ποιοτική αναβάθμιση του προς αποξήρανση προϊόντος (παρ. 4). Σε περιπτώσεις ζημιών από φυσικές καταστροφές το ποσοστό διαλογής νωπού προϊόντος προσαυξάνεται, σύμφωνα με την παρ. 1β του παρόντος άρθρου, (σημ. δηλαδή κατά το ποσοστό εκτίμησης του ΕΛΓΑ), κατά το ποσοστό ζημίας που πιστοποιήθηκε (π.χ. σε περίπτωση ζημιάς 50%, το ποσοστό διαλογής του νωπού προϊόντος διαμορφώνεται σε 15%)».
      Το ανώτερο ποσοστό διαλογής (δηλαδή μέχρι 10%) μπορεί να αυξηθεί κατά το ποσοστό ζημιάς που εκτιμήθηκε από τον ΕΛΓΑ και να αποσυρθεί από την αποξήρανση, όχι όμως το ποσοστό που επλήγη στο σύνολο της παραγωγής σταφίδας.
      Ο Καν. (ΕΚ) 1621/99 στο άρθρο 9, παρ.4γ προβλέπει ότι σε περίπτωση που κατά τη διεξαγωγή διασταυρωτικών ελέγχων διαπιστωθεί ότι ποσότητες νωπού προϊόντος έχουν οδηγηθεί σε άλλες χρήσεις, υπάρχει αναλογική μείωση της κοινοτικής ενίσχυσης όταν οι ποσότητες αυτές φθάνουν σε ποσοστό μέχρι 30% και υπάρχει αποκλεισμός του παραγωγού από την ενίσχυση στην περίπτωση που το ποσοστό αυτό υπερβαίνει το 30%, δεδομένου ότι το προϊόν που επιδοτείται για την παραγωγή ξηρής σταφίδας δεν επιτρέπεται να οδηγηθεί σε άλλη χρήση (οινοποίηση ή νωπή κατανάλωση ή παρασκευή ζωοτροφών).
      Για τα θέματα αρμοδιότητας του Οργανισμού Ελληνικών Γεωργικών Ασφαλίσεων (ΕΛΓΑ), σας διαβιβάζουμε συνημμένα το με αριθμ. πρωτ. 16072/21-8-2006 έγγραφο του Προέδρου του εν λόγω Οργανισμού που απαντάει σχετικά.
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στην με αριθμό 13557/23-8-06 ερώτηση του Βουλευτή  κ. Βασιλείου Κεγκέρογλου δόθηκε με το υπ’ αριθμ. 85005/ΙΗ/12-9-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 13557/23-8-06, την οποία κατέθεσε ο Βουλευτής κ. Βασ. Κεγκέρογλου, σχετικά με την επιμόρφωση των εκπαιδευτικών για τα νέα σχολικά βιβλία, σας γνωρίζουμε τα ακόλουθα:
      Το ΥΠΕΠΘ σε συνεργασία με το Παιδαγωγικό Ινστιτούτο, ακολουθώντας στρατηγικό σχεδιασμό, μεθοδολογία υλοποίησης, παροχή και αξιολόγηση των αναγκαίων μέτρων στήριξης, καθώς και ανατροφοδοτική, διαδικασία προχώρησε στην υλοποίηση του συγκεκριμένου προγράμματος επιμόρφωσης σε τέσσερις φάσεις.
      - Στην πρώτη (Α΄) φάση ολοκληρώθηκε η επιμόρφωση όλων των σχολικών συμβούλων Πρωτοβάθμιας και Δευτεροβάθμιας εκπαίδευσης σε δύο τριήμερα σεμινάρια. Σε αυτή την φάση, πέραν της ενημέρωσης από έγκριτους εισηγητές και συγγραφείς των βιβλίων, οι επιμορφούμενοι εφοδιάστηκαν και με το αντίστοιχο, ανά βαθμίδα εκπαίδευσης, τεύχος 300 σελίδων, το οποίο περιελάμβανε τη γενική φιλοσοφία. της συγγραφής των βιβλίων, τους στόχους του κάθε γνωστικού αντικειμένου καθώς και ενδεικτικά σχέδια μαθημάτων και σχέδια εργασίας ανά γνωστικό αντικείμενο.
      - Στη δεύτερη (Β΄) φάση οι σχολικοί σύμβουλοι, αξιοποιώντας το ανωτέρω υλικό, ανέλαβαν, μέχρι τη λήξη των μαθημάτων, την ενημέρωση και ευαισθητοποίηση των εκπαιδευτικών της περιφέρειάς τους. Κατά τη διάρκεια της δεύτερης φάσης πραγματοποιήθηκαν σε όλη την Ελλάδα, 1.476 επιμορφωτικές συναντήσεις για την Πρωτοβάθμια Εκπαίδευση και 1084 συναντήσεις για τη Δευτεροβάθμια Εκπαίδευση κατά το χρονικό διάστημα Ιανουαρίου - Ιουνίου του 2006.
      - Στην τρίτη (Γ΄) φάση, η οποία πραγματοποιήθηκε από 19 έως 30 Ιουνίου του 2006, περίπου 2.000 επιμορφωτές-πολλαπλασιαστές από όλες τις εκπαιδευτικές περιφέρειες της χώρας, έχοντας τα νέα βιβλία στα χέρια τους, παρακολούθησαν ειδικό σεμινάριο επιμόρφωσης κατά το οποίο τους παρασχέθηκε, πέραν των νέων βιβλίων, και νέο επιμορφωτικό-εποπτικό υλικό 400 σελίδων, με έμφαση στη διδακτική προσέγγιση και την αξιολόγηση του μαθητή. Το υλικό αυτό βρίσκεται στη διάθεση των εκπαιδευτικών για επεξεργασία μέχρι την έναρξη της 4ης φάσης (Σεπτέμβριος 2006). Οι επιμορφωτές επιλέχτηκαν από το Μητρώο Επιμορφωτών που δημιουργήθηκε μετά από πρόσκληση εκδήλωσης ενδιαφέροντος, η οποία δημοσιεύτηκε στον τύπο, αναρτήθηκε στην ιστοσελίδα του Παιδαγωγικού Ινστιτούτου, κοινοποιήθηκε στους Περιφερειακούς Διευθυντές και στις Διευθύνσεις Εκπαίδευσης και στάλθηκε με e-mail σε όλες τις σχολικές μονάδες μέσω του Πανελληνίου Σχολικού Δικτύου.
      - Στην τέταρτη (Δ΄) φάση που θα πραγματοποιηθεί στις αρχές Σεπτεμβρίου 2006, και πριν από την έναρξη των μαθημάτων, οι επιμορφωτές - πολλαπλασιαστές, σε συνεργασία με τους σχολικούς συμβούλους, θα επιμορφώσουν όλους τους εκπαιδευτικούς των δημοτικών και των γυμνασίων (84.000 στον αριθμό) δημόσιας και ιδιωτικής εκπαίδευσης. Αξιοσημείωτο είναι ότι οι συγκεκριμένοι επιμορφωτές, σε συνεργασία με τους Σχολικούς Συμβούλους, θα είναι στη διάθεση των εκπαιδευτικών για όλη τη σχολική χρονιά, προκειμένου να απαντούν σε τυχόν ερωτήματα που θα προκύψουν κατά τη διδακτική πράξη.
      Με βάση την ανατροφοδότηση που θα προκύψει από την επιμορφωτική διαδικασία, αν οι εκπαιδευτικοί θεωρήσουν ότι χρειάζονται περαιτέρω επιμόρφωση (εκτός αυτής που πραγματοποιήθηκε κατά το χρονικό διάστημα Ιανουαρίου - Ιουνίου του 2006 και αυτής που θα πραγματοποιηθεί κατά το πρώτο δεκαήμερο του Σεπτεμβρίου 2006), το Παιδαγωγικό Ινστιτούτο είναι έτοιμο να πραγματοποιήσει περαιτέρω επιμορφωτικές δραστηριότητες, λαμβάνοντας υπόψη τα αιτήματα των εκπαιδευτικών, μετά τη λήξη του συγκεκριμένου προγράμματος.
      Παρόμοιο επιμορφωτικό πρόγραμμα έχει σχεδιασθεί και θα εφαρμοσθεί και για τα υπόλοιπα βιβλία που θα εισαχθούν στα σχολεία κατά το σχολικό έτος 2007-2008, οπότε και θα επιμορφωθούν 92.700 εκπαιδευτικοί.
      Επιπλέον, τα νέα βιβλία άρχισαν να αναρτώνται σε ηλεκτρονική μορφή στο δικτυακό τόπο του Παιδαγωγικού Ινστιτούτου και των Περιφερειακών Διευθύνσεων Εκπαίδευσης από το τελευταίο δεκαήμερο του Νοεμβρίου 2005, προκειμένου να βρίσκονται στη διάθεση των εκπαιδευτικών.
      Ο Υφυπουργός
      ΓΕΩΡΓΙΟΣ ΚΑΛΟΣ»
      6. Στην με αριθμό 13577/24-8-06 ερώτηση του Βουλευτή  κ. Μιλτιάδη Βέρρα δόθηκε με το υπ’ αριθμ. ΤΚΕ/Φ2/19913/11-9-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτηση με αριθμ. πρωτ. 13577/24.8.2006 που κατέθεσε στη Βουλή ο Βουλευτής κ. Μιλτιάδης Βέρρας, σχετικά με την αναγνώριση του πτυχίου του τμήματος Επικοινωνίας Μέσων και Πολιτισμού που λειτουργεί στο Πάντειο Πανεπιστήμιο και άλλων συγγενών πανεπιστημιακών τμημάτων (Επικοινωνίας και ΜΜΕ του Καποδιστριακού Πανεπιστημίου Αθηνών και Δημοσιογραφίας και ΜΜΕ του Αριστοτελείου Πανεπιστημίου Θεσσαλονίκης) ως προσόντων διορισμού για την πλήρωση θέσεων κλάδου ΠΕ Διοικητικού - Οικονομικού, σας γνωρίζουμε ότι:
      Στις διατάξεις του άρθρου 4 του Π.Δ. 50/2001 (ΦΕΚ 39 Α΄), όπως τροποποιήθηκε με την παράγραφο 2 του άρθρου μόνου του Π.Δ. 347/2003 (ΦΕΚ 315 Α΄), ορίζεται, ως προσόν διορισμού, στον εισαγωγικό βαθμό, του Κλάδου ΠΕ Διοικητικού-Οικονομικού, πτυχίο ή δίπλωμα οποιουδήποτε Τμήματος ΑΕΙ της ημεδαπής, περιλαμβανομένων και των πτυχίων ή διπλωμάτων του Ελληνικού Ανοικτού Πανεπιστημίου (Ε.Α.Π.) και των Προγραμμάτων Σπουδών Επιλογής (Π.Σ.Ε.), ή ισότιμων σχολών της αλλοδαπής.
      Βάσει των ανωτέρω, υπάρχει πάντα η δυνατότητα των αποφοίτων των παραπάνω τμημάτων να συμμετέχουν, ως υποψήφιοι, σε προκηρύξεις για την πλήρωση θέσεων του κλάδου ΠΕ Διοικητικού-Οικονομικού, καθώς στον συγκεκριμένο κλάδο δεν τίθεται πλέον περιορισμός στον κύκλο των πτυχίων ή διπλωμάτων που γίνονται δεκτά ως προσόντα διορισμού για την κάλυψη θέσεων φορέων του δημοσίου τομέα, διευρύνοντας τις δυνατότητες των οργανισμών να αξιοποιήσουν περισσότερες κατηγορίες ανθρώπινου δυναμικού, κατά τη στελέχωσή τους.
      Παράλληλα, στις παραπάνω διατάξεις ορίζεται ότι όταν ο κλάδος είναι αμιγώς διοικητικός επιτρέπεται να περιορίζονται με την προκήρυξη τα προσόντα διορισμού σε πτυχία ή διπλώματα διοικητικών ή νομικών μόνο σπουδών γενικώς ή συγκεκριμένων ειδικοτήτων αυτών μετά από αίτημα του φορέα. Το ίδιο εφαρμόζεται αναλογικά για πτυχία ή διπλώματα οικονομικών μόνο σπουδών στις περιπτώσεις που ο κλάδος είναι αμιγώς λογιστικός ή οικονομικός.
      Εξάλλου, στις διατάξεις του άρθρου 26 παρ. 10 του π.δ/τος 50/2001, όπως τροποποιήθηκε με την παρ. 17 του άρθρου μόνου του π.δ/τος 347/2003, προβλέπεται γενικότερα η δυνατότητα να περιορίζονται, με την προκήρυξη πλήρωσης των θέσεων, για θέσεις συγκεκριμένων κλάδων ή ειδικοτήτων, οι τίτλοι σπουδών που απαιτούνται σύμφωνα με το «Προσοντολόγιο» ή τους κανονισμούς ή τους οργανισμούς, σε ορισμένους μόνο τίτλους από τους προβλεπόμενους ή ακόμα και να ορίζονται τίτλοι σπουδών ως κύριοι ή επικουρικοί (παρ. 5 του άρθρου 6 του Ν. 2880/2001, Φ.Ε.Κ 9Α΄).
      Στο πλαίσιο αυτό, εναπόκειται στον κάθε φορέα, ανάλογα με τις ειδικότερες υπηρεσιακές του ανάγκες σε εξειδικευμένο ανθρώπινο δυναμικό και με γνώμονα το αντικείμενο των οργανικών μονάδων που θα στελεχωθούν, ο περιορισμός των τίτλων σπουδών, που καθορίζονται ως τυπικά προσόντα διορισμού των συγκεκριμένων κλάδων.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Δημόσιας Τάξης: «Αναδιοργάνωση του Πυροσβεστικού Σώματος, αναβάθμιση της αποστολής του και άλλες διατάξεις». 
      Κύριοι συνάδελφοι, στη χθεσινή συνεδρίαση ψηφίστηκε το νομοσχέδιο επί της αρχής και στη σημερινή συνεδρίαση θα συζητηθούν τα άρθρα του νομοσχεδίου και η υπουργική τροπολογία με γενικό αριθμό 763 και ειδικό 8 ως ενότητα, δηλαδή μια ενότητα θα είναι τα άρθρα και οι τροπολογίες. 
      Μετά τους εισηγητές, θα μιλήσουν οι δύο εναπομείναντες από τη χθεσινή συνεδρίαση συνάδελφοι και στη συνέχεια θα μιλήσουν όσοι εγγραφούν επί των άρθρων του νομοσχεδίου και βεβαίως όπως είπαμε και επί της τροπολογίας. 
      Εύχομαι καλό μήνα σε όλους σας. 
      Το λόγο  έχει ο εισηγητής της Νέας Δημοκρατίας κ. Φούσας.
      ΑΝΤΩΝΙΟΣ ΦΟΥΣΑΣ: Ευχαριστώ πολύ, κύριε Πρόεδρε. 
      Θα ήθελα να ευχηθώ και εγώ καλό μήνα σε όλους και καλό χειμώνα. 
      Μετά τη συζήτηση επί της αρχής του νομοσχεδίου, έχω και  πάλι την τιμή να εισηγηθώ και την κατ’ άρθρον ψήφιση αυτού του νομοσχεδίου. Βεβαίως, ακολουθεί η συζήτησή του νομοσχεδίου κατ’ άρθρο. 
      ΠΡΟΕΔΡΕΥΩΝ (Γεώργιος Σούρλας): Κύριε Φούσα, θα ήθελα να σας ενημερώσω ότι θα συζητήσουμε και την τροπολογία μαζί. 
      ΑΝΤΩΝΙΟΣ ΦΟΥΣΑΣ: Και όλα τα άρθρα μαζί, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας): Όλα τα άρθρα και την τροπολογία μαζί. 
      ΑΝΤΩΝΙΟΣ ΦΟΥΣΑΣ: Και τι χρόνο έχουμε, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας): Οκτώ λεπτά με ανοχή. 
      ΑΝΤΩΝΙΟΣ ΦΟΥΣΑΣ:  Είναι δυνατόν να έχουμε μόνο οκτώ λεπτά; 
      ΠΡΟΕΔΡΕΥΩΝ (Γεώργιος Σούρλας): «Ηπειρώτικη ανοχή». 
      ΑΝΤΩΝΙΟΣ ΦΟΥΣΑΣ: Καλώς, κύριε Πρόεδρε. 
      Επαναλαμβάνω, λοιπόν, ότι το πρώτο άρθρο αναφέρεται στην αποστολή του Σώματος, η οποία συνίσταται στην ασφάλεια και προστασία της ζωής και της περιουσίας των πολιτών και του κράτους και βεβαίως και στην ευθύνη για τον επιχειρησιακό σχεδιασμό της καταστολής των πάσης φύσεως πυρκαγιών, αλλά και για την παροχή κάθε είδους δυνατής συνδρομής για τη διάσωση ατόμων, υλικών και  άλλων αγαθών. 
      Το δεύτερο άρθρο αναφέρεται στις αρμοδιότητες του Πυροσβεστικού Σώματος. Είναι ιδιαίτερα χαρακτηριστικό ότι αυτές οι αρμοδιότητες επεκτείνονται και σ’ αυτές συμπεριλαμβάνονται, εκτός από τις φυσικές, τεχνολογικές και άλλες καταστροφές, όπως οι σεισμοί, οι πλημμύρες, οι χημικές, οι βιολογικές, οι ραδιολογικές, οι πυρηνικές απειλές. 
      Νομίζω, ότι δεν πρέπει περισσότερο να αναφερθώ σ' αυτό το θέμα, διότι είναι γνωστές οι αρμοδιότητες. Θέλω να σταθώ, όμως, στην παράγραφο (στ’) όπου αναφέρεται, ότι μεταξύ των αρμοδιοτήτων θα είναι και η πιστοποίηση των εθελοντών πυροσβεστών, που υπάγονται στις διατάξεις του ν. 1951/1991 και να υπογραμμίσω ιδιαίτερα τη μεγάλη προσφορά των εθελοντών μεμονωμένα, αλλά και των εθελοντικών ομάδων στην πατρίδα μας. 
      Θα ήθελα να κάνω ειδική αναφορά και στο πνεύμα της διεθνούς αλληλεγγύης, που διακρίνει το Πυροσβεστικό Σώμα γενικότερα –και έχει αποδείξει ότι αυτή η αλληλεγγύη υπάρχει γενικότερα- αλλά βεβαίως και το Πυροσβεστικό Σώμα της πατρίδος μας. 
      Το άρθρο 3 αναφέρεται στο χαρακτήρα της υπηρεσίας και του προσωπικού. Πρέπει να αναφέρω, ειδικότερα, ότι το προσωπικό του Πυροσβεστικού Σώματος είναι μόνιμοι δημόσιοι υπάλληλοι του Δημοσίου και βεβαίως έχουν ιεραρχία αντίστοιχη με εκείνη των στρατιωτικών. 
      Υπογραμμίζω, ότι η αναφορά, ότι το πυροσβεστικό προσωπικό κατά την άσκηση των προανακριτικών καθηκόντων του φέρει κατάλληλο οπλισμό, μας απασχόλησε ειδικότερα και χθες. 
      Όλες οι  υπηρεσίες του Πυροσβεστικού Σώματος και το πυροσβεστικό προσωπικό τελούν σε διαρκή ετοιμότητα. Και αυτό θα ήθελα να το διευκρινίσουμε εδώ, κύριε Υπουργέ, με την εξής παρατήρηση: Όταν λέμε «σε διαρκή ετοιμότητα», εννοούμε ότι ο πυροσβέστης ανά πάσα στιγμή θα είναι έτοιμος να παρέμβει και να ασκήσει τα καθήκοντά του. Αυτό συνδυάζεται, ταιριάζει και συνάδει με τα καθήκοντά του. Αυτό πρέπει να το ξεκαθαρίσουμε διότι υπάρχει, όπως ξέρετε, μια συζήτηση γύρω από το θέμα των αστυνομικών. 
      Άρα λοιπόν, πρέπει να γίνει σαφές ότι ο πυροσβέστης, οι αξιωματικοί και οι μη αξιωματικοί του Π.Σ. είναι ανά πάσα στιγμή σε ετοιμότητα και σε διατεταγμένη υπηρεσία. 
      Στο άρθρο 3, στην παράγραφο 5, στο εδάφιο α’, νομίζω ότι ο Υπουργός έκανε μία διόρθωση με το σχετικό σημείωμα που μας μοίρασε. Το προσωπικό που μπορεί να φέρει οπλισμό και το είδος του οπλισμού αναφέρεται στους προανακριτικούς υπαλλήλους. Αυτό το λέω για να το ξεκαθαρίσουμε και αυτό. 
      Το άρθρο 4 αναφέρεται στη διάρθρωση των υπηρεσιών και διακρίνονται, όπως είπαμε και χθες, σε κεντρικές και περιφερειακές υπηρεσίες. 
      Αναφέρεται επίσης και στις άλλες υπηρεσίες και αναλύονται αυτές οι υπηρεσίες και οι περιφερειακές διοικήσεις. Δεν είναι ανάγκη να κάνω ειδικότερη αναφορά. 
      Το άρθρο 5 αναφέρεται στο Αρχηγείο του Πυροσβεστικού Σώματος. Εδώ, κύριε Υπουργέ, εσείς που ειδικώς ασχολείστε με αυτά τα θέματα, αναφέρετε ότι έχει έδρα την πρωτεύουσα του κράτους. Εγώ θα προτιμούσα να λέτε «την Αθήνα», γιατί, όπως το έχετε διατυπώσει, μπορεί να θεωρηθεί ότι σκέφτεστε, ότι μπορεί να αλλάξουμε και πρωτεύουσα. 
      Νομίζω ότι πρέπει να το ξεκαθαρίσουμε.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Είναι δόκιμη έκφραση. Έχει γραφτεί πολλές φορές σε άλλες περιπτώσεις. 
      ΑΝΤΩΝΙΟΣ ΦΟΥΣΑΣ: Εγώ κάνω την παρατήρηση αυτή. Θα προτιμούσα να πούμε την Αθήνα, γιατί η Αθήνα είναι η πρωτεύουσα του ελληνικού κράτους. Σε κάθε, όμως, περίπτωση προσδιορίζονται οι αρμοδιότητες, τα καθήκοντα και ειδικότερα οι υπηρεσίες του Αρχηγείου. 
      Το άρθρο 6 αναφέρεται στη διοίκηση και στους βαθμούς των διοικούντων. Δεν νομίζω ότι πρέπει να ασχοληθώ περισσότερο με το θέμα αυτό. 
      Το άρθρο 7 αναφέρεται στη σύσταση των Συμβουλίων. Όπως είπαμε και χθες έχουμε δύο καινούρια συμβούλια, το Συμβούλιο Επιτελικού Σχεδιασμού και το Συμβούλιο Διαχείρισης Κρίσεων. Και τα δύο νέα συμβούλια είναι πολύ χρήσιμα, πολύ ενδιαφέροντα και εκτιμώ ότι θα είναι και αρκετά αποτελεσματικά. Περαιτέρω εξηγείται, ποιες είναι οι ειδικότερες υπηρεσίες όλων των συμβουλίων και δεν χρειάζεται περισσότερη αναφορά. 
      Στο άρθρο 8 γίνεται λόγος για το προσωπικό και για τις κατηγορίες του προσωπικού. Επαναλαμβάνω ότι το προσωπικό του Πυροσβεστικού Σώματος διακρίνεται σε καθαρά πυροσβεστικό, αλλά και σε πολιτικό προσωπικό και βεβαίως, περαιτέρω, εξηγείται και διευκρινίζεται, πώς έχει γενικότερα το θέμα με το προσωπικό. 
      Υπάρχει η επίμαχη διάταξη της παραγράφου 5, του άρθρου 8, όπου, αν δεν αλλάξατε  μέχρι σήμερα γνώμη, αυτό το διαγράφετε. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Το απάλειψα χθες. 
      ΑΝΤΩΝΙΟΣ ΦΟΥΣΑΣ: Το απαλείψατε χθες, αλλά με μία επιφύλαξη κ.λπ.. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Μου επιτρέπετε μια διακοπή; 
      ΑΝΤΩΝΙΟΣ ΦΟΥΣΑΣ: Ευχαρίστως.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Είπα κατ’ ιδίαν στον κ. Μανωλάκη, το λέω και τώρα...
      ΑΝΤΩΝΙΟΣ ΦΟΥΣΑΣ: Έχετε μυστικά δηλαδή. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ναι. 
      Δεν είμαι βέβαιος για την αξία της απάλειψης, αλλά όπως είπαν οι περισσότεροι, μάλλον αποτελεί πράξη ευνοϊκή για τους εποχικούς συμβασιούχους και εγώ θέλω να κάνουμε όσες γίνεται περισσότερες και σαφέστερες εκδηλώσεις ευνοίας, ως πολιτική βούληση, προς τους εποχικούς. Δεν μπορώ να το διαχειριστώ συνταγματικά, νομοθετικά, λογιστικά, δημόσιο λογιστικό και Ελεγκτικό Συνέδριο. Έχω καταλήξει σε αυτή τη ρύθμιση που έχουμε πει και αφού η κρατούσα άποψη και από πλευράς ΠΑ.ΣΟ.Κ. και από πλευράς Νέας Δημοκρατίας -νομίζω και από τα άλλα κόμματα- κρίνει ότι ευνοεί τους εποχικούς η απάλειψη, το απαλείφω. 
      ΑΝΤΩΝΙΟΣ ΦΟΥΣΑΣ: Συμφωνώ και εγώ με αυτή την πρωτοβουλία σας. Θέλω να σας μεταφέρω πάντως και το αποτέλεσμα των δικών μου επαφών με εποχικούς πυροσβέστες. Πράγματι και οι εποχικοί θέλουν την απάλειψη αυτής της διάταξης, διότι νομίζουν ότι είναι μια ρύθμιση που θα δημιουργήσει προβλήματα. Βεβαίως, επανέρχομαι και λέω ότι εκείνοι επιμένουν ότι, εκτός από αυτή τη ρύθμιση για την οποία ανακοινώσατε χθες –και είναι ευχάριστο και συμφωνούν όλα τα κόμματα- ότι θα βρούμε λύση ώστε να παραταθεί η σημερινή  κατάσταση και μετά το 2007 που συμπληρώνεται πενταετία, υπάρχει βεβαίως και το δεύτερο μεγάλο ζήτημα, το θέμα της μονιμοποίησης, τακτοποίησης των εποχικών συμβασιούχων πυροσβεστών. 
      Χθες είπατε αυτό που και σε εμένα έδωσε μια ελπίδα, ότι προς το παρόν κάνουμε αυτή τη ρύθμιση και βλέπουμε για αργότερα. Αυτό σημαίνει, ότι όλοι μαζί θα προσπαθήσουμε, να ρυθμίσουμε αυτό το θέμα, αλλά δεν σημαίνει, όμως –το λέω για τους κυρίους συναδέλφους του ΠΑ.ΣΟ.Κ.- ότι αυτό αίρει τη δική σας ευθύνη που δημιουργήσατε πεντέμισι χιλιάδες ομήρους επί τόσα χρόνια. Δεν το ρυθμίσατε, τώρα όμως σηκώνετε τους τόνους, σηκώνετε αυτό το θέμα ιδιαίτερα ψηλά, εγκαλούντες εμάς, ότι τάχα δεν το ρυθμίζουμε, ενώ εσείς και το δημιουργήσατε και δεν το ρυθμίσατε. Τουλάχιστον τώρα, όλοι μαζί, ας προσπαθήσουμε να δούμε τι λύση μπορούμε να βρούμε. Και πρέπει να βρούμε λύση, γιατί πρόκειται για άξιους πυροσβέστες, με μεγάλη προσφορά, με μεγάλη εμπειρία που ασφαλώς θα είναι χρήσιμοι στο Πυροσβεστικό Σώμα. 
      Είπατε, όμως, κύριε Υπουργέ, ότι έχετε τις δεσμεύσεις –και εγώ τις ξέρω- του Συντάγματος και των άλλων, αλλά βεβαίως επικαλούνται και οι συμβασιούχοι εποχικοί πυροσβέστες σχετικές αποφάσεις δικαστηρίων, μεταξύ των οποίων και δύο της ολομέλειας, του Α.Π. τις οποίες ασφαλώς ξέρετε και τις συζητήσαμε στην επιτροπή. 
      Το άρθρο 9 αναφέρεται στις οργανικές θέσεις του πυροσβεστικού προσωπικού. 
      Το άρθρο 10 αναφέρεται στις οργανικές θέσεις του πολιτικού προσωπικού. 
      Το άρθρο 11 αναφέρεται στην ιεραρχική κλίμακα και αντιστοιχία των βαθμών με τις Ένοπλες Δυνάμεις. 
      Το άρθρο 12 αναφέρεται στην εκπαίδευση και θέλω, ιδιαίτερα, να σταθώ σε αυτό. Θέλω να υπογραμμίσω ότι είναι απολύτως αναγκαία η συνεχής εκπαίδευση –και ορθώς το διαλαμβάνετε- και η επιμόρφωση των στελεχών του Πυροσβεστικού Σώματος. Εκτιμώ, ότι η Πυροσβεστική Ακαδημία μπορεί να προσφέρει πολύ περισσότερα απ’ ό,τι μέχρι σήμερα. Οι Σχολές, οι οποίες θα λειτουργούν –και λειτουργούν- είναι η Σχολή Πυροσβεστών, η Σχολή Αρχιπυροσβεστών, η Σχολή Ανθυποπυραγών, η Σχολή Επιμόρφωσης και η Σχολή Ξένων Γλωσσών. 
      Άρθρο 13 «Καθήκοντα προανάκρισης – Δημοσίου Κατηγόρου - Διοικητικό Προσωπικό». Τα θέματα αυτά τα εξαντλήσαμε στην επί της αρχής συζήτηση. Πάντως, είναι θετικό, ότι οι βαθμοφόροι του Πυροσβεστικού Σώματος, από το βαθμό του Αρχιπυροσβέστη και άνω, θα μπορούν να εκτελούν καθήκοντα ειδικού ανακριτικού υπαλλήλου κατά το άρθρο 34 του Κώδικά Ποινικής Δικονομίας για τα εγκλήματα του εμπρησμού. 
      Εδώ υπάρχει ένα ζήτημα. Εσείς είχατε διαλάβει αρχικά στο κείμενο του νόμου «και τα συρρέοντα εγκλήματα». Διορθώσατε αυτή τη διατύπωση μετά και είπατε «και τα συναφή εγκλήματα». Χθες άκουσα παρατήρηση από τον Κοινοβουλευτικό Εκπρόσωπο του ΠΑ.ΣΟ.Κ. και επιτρέψτε μου να πω για τις δικές μου νομικές σκέψεις. 
      Η δική μου άποψη, κύριε Υπουργέ, είναι, ότι δεν χρειάζεται αυτή η ρύθμιση. Και δεν χρειάζεται αυτή η ρύθμιση, γιατί τα ορίζει ο Κώδικας Ποινικής Δικονομίας και ειδικότερα τα άρθρα 128, 129 και 131. Εκεί ορίζονται ποια είναι τα συναφή εγκλήματα, ορίζεται πώς εκδικάζονται αυτά και επομένως, δεν είναι ανάγκη να έχουμε τη νέα ρύθμιση, που έρχεται εδώ, που μπορεί να δημιουργήσει κάποια προβλήματα, αφού, επαναλαμβάνω, αυτά τα ζητήματα τα ρυθμίζει ο Κώδικας Ποινικής Δικονομίας και εφαρμόζονται παντού. 
      Όσο για την αναφορά, αν θα έπρεπε να έχουμε στη διατύπωση «τα συρρέοντα εγκλήματα» ή «τα συναφή», θα μου επιτρέψει να πω αν ο κ. Καστανίδης αναφέρεται προφανώς στα άρθρα 94 και 98 του Ποινικού Κώδικα, όπου γίνεται λόγος για το πώς εκτίονται οι ποινές και δεν γίνεται λόγος για το ποια είναι τα συναφή και το πώς γίνονται οι ανακρίσεις γι’ αυτά κ.λπ.. 
      Νομίζω, λοιπόν, ότι θα ήταν ορθότερο -και από τις κατ’ ιδίαν συζητήσεις, που είχαμε φαίνεται ότι μάλλον προσανατολίζεστε προς αυτή την κατεύθυνση- να απαλείψετε τελείως αυτή τη ρύθμιση και επομένως το θέμα κλείνει εδώ. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Εννοείτε την προσθήκη περί συρρεόντων ή συναφών. Όχι τη ρύθμιση. 
      ΑΝΤΩΝΙΟΣ ΦΟΥΣΑΣ: Αυτό. Άρα, το διευκρινίζουμε ότι θα αφαιρεθεί, όπως είπατε, η προσθήκη όσον αφορά τις προανακριτικές πράξεις, που θα μπορούν να γίνονται, όπως έλεγε, για τα συρρέοντα ή τα συναφή τώρα. Αυτή μόνο η διατύπωση διαγράφεται εξ ολοκλήρου. 
      Στην παράγραφο 3 λέει, ότι στους καταδικαζόμενους για τα εγκλήματα του εμπρησμού δάσους και δασικών εκτάσεων θα επιβάλλεται από αρμόδια όργανα, δηλαδή τα όργανα του Πυροσβεστικού Σώματος και διοικητικό πρόστιμο, σύμφωνα με το άρθρο 26 του ν. 2800/2000.
      Εδώ έχω ορισμένες επιφυλάξεις. Προφανώς, το αντιμετωπίσατε. Δηλαδή πώς είναι δυνατόν να έχουμε και καταδικαστική ποινική απόφαση, που μπορεί να προβλέπεται και μια χρηματική ποινή και εκ τρίτου να μπορούμε να έχουμε και μια διοικητική ποινή, δηλαδή να επιβάλλουμε και ένα πρόστιμο. Διατυπώνω απλώς αυτή την επιφύλαξή μου, αλλά βεβαίως το πρόβλημα είναι πώς θα μπορέσουμε να αποφύγουμε τους εμπρησμούς. Σε κάθε, όμως, περίπτωση θα το δούμε αυτό. 
      ΠΡΟΕΔΡΕΥΩΝ (Γεώργιος Σούρλας): Κύριε Φούσα, ολοκληρώστε. Τα υπόλοιπα στη δευτερολογία σας. 
      ΑΝΤΩΝΙΟΣ ΦΟΥΣΑΣ: Τελειώνω.
      Άρθρο 15 «Έλεγχος κατασβεστικών μέσων και υλικών». Εδώ θέλω να σταθώ ειδικότερα. Είναι πολύ σοβαρή αυτή η ρύθμιση και πολύ ενδιαφέρουσα, γιατί έχουμε παραδείγματα που παρελήφθησαν εκ του Εξωτερικού αυτοκίνητα και άλλα μέσα ελαττωματικά, έχουμε περιπτώσεις που δεν έγιναν σωστοί έλεγχοι, έχουμε περιπτώσεις που έχουμε θύματα πυροσβέστες κατά την εκτέλεση του καθήκοντος, διότι δεν είχαν γίνει σωστοί έλεγχοι. 
      Οφείλω να σας πω ότι η ρύθμιση αυτή είναι πολύ ενδιαφέρουσα. Θα είναι αποτελεσματική και ασφαλώς θα είναι και πολύ χρήσιμη. 
      Το άρθρο 16 αναφέρεται στις μετακινήσεις και στις άδειες.
      Το άρθρο 17 αναφέρεται στην υγειονομική περίθαλψη.
      Το άρθρο 18 αναφέρεται στις αποδοχές.
      Το άρθρο 19 αφορά τις υλικές και ηθικές αμοιβές. Είναι σωστή αυτή η ρύθμιση. Πρέπει να επιβραβεύονται αυτοί, οι οποίοι διακρίνονται κατά την εκτέλεση του καθήκοντος. 
      Το άρθρο 20 αφορά την κωδικοποίηση διατάξεων. Είναι πολύ χρήσιμη και αναγκαία αυτή η ρύθμιση. Εξάλλου, την προβλέπει και το Σύνταγμά μας.
      Στο άρθρο 22 είναι σωστή η καθιέρωση της ημέρας των αποστράτων πυροσβεστών και της ημέρας μνήμης γι’ αυτούς, οι οποίοι έπεσαν κατά την εκτέλεση του καθήκοντός τους.
      Έρχομαι στο άρθρο 23. Εδώ, κύριε Υπουργέ, έχετε τη διάκριση ότι οι διατάξεις του άρθρου 139 του ν.3464/2006 δεν εφαρμόζονται για τους πυροσβεστικούς υπαλλήλους που εκλέγονται σύμβουλοι δημοτικών και τοπικών διαμερισμάτων. Εδώ υπάρχει ένα θέμα που πρέπει να το δούμε καλύτερα. Υποθέτω ότι αυτό το αντιμετωπίσατε με μία πρακτική που πρέπει να εφαρμόζεται. Θα ήθελα να ακούσω ειδικότερα τις απόψεις σας και στη δευτερολογία μου θα τοποθετηθώ.
      Ρυθμίσεις χρημάτων της Ελληνικής Αστυνομίας. Όσον αφορά την τροπολογία την οποία καταθέσατε, ασφαλώς εισηγούμαι την υπερψήφισή της. Είναι μία τροπολογία, η οποία είναι απολύτως αναγκαία, αλλά θα τη δούμε και στην πορεία. 
       Αυτά είχα την τιμή να αναφέρω, κύριε Πρόεδρε, κυρίες και κύριοι συνάδελφοι. Εν όψει όλων αυτών εισηγούμαι την υπερψήφιση και κατ’ άρθρον αυτού του νομοσχεδίου. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ, κύριε Φούσα. 
      Είναι γεγονός ότι δεν μπορεί κανείς εισηγητής σε οκτώ λεπτά να αναφερθεί σε είκοσι επτά άρθρα. Αντιστοιχούν ελάχιστα δευτερόλεπτα σε κάθε άρθρο και αυτό θα πρέπει να το δούμε κάποια στιγμή.
      ΑΝΤΩΝΙΟΣ ΦΟΥΣΑΣ: Να το δούμε, κύριε Πρόεδρε. Σκεφθείτε πόσα παρέλειψα.
      ΠΡΟΕΔΡΕΥΩΝ (Γεώργιος Σούρλας): Ναι, θα πρέπει να το δούμε, διότι σε τόσο λίγα λεπτά ούτε τους τίτλους των άρθρων δεν προλαβαίνεις να διαβάσεις, ενώ εκεί είναι η ουσιαστική επεξεργασία του νομοσχεδίου, στη συζήτηση επί των άρθρων.
      Το λόγο έχει ο εισηγητής του ΠΑ.ΣΟ.Κ. ο κ. Μανωλάκης.
      ΑΓΓΕΛΟΣ ΜΑΝΩΛΑΚΗΣ: Ευχαριστώ, κύριε Πρόεδρε.
      Κύριε Υπουργέ, κυρίες και κύριοι συνάδελφοι, πριν ξεκινήσω τη συζήτηση επί των άρθρων, θα ήθελα να κάνω ένα μικρό σχόλιο σε σχέση με την ομιλία του Υπουργού χθες, εδώ στο Σώμα. Ο κύριος Υπουργός αναφέρθηκε στον τελευταίο διαγωνισμό, που είναι ακόμα σε εξέλιξη, και τον χαρακτήρισε άψογο. Είχα επισημάνει στην επιτροπή -το επισημαίνω και σήμερα- ότι δυστυχώς και γι’ αυτόν το διαγωνισμό παρενέβη εισαγγελέας, όπως ίσως θα γνωρίζετε ότι εισαγγελέας παρενέβη και για το άλλο θέμα που θίξαμε χθες και δεν έχει σχέση με το Πυροσβεστικό Σώμα, αλλά με τη βία στα γήπεδα. Ο εισαγγελέας, λοιπόν, παρενέβη για τη βία στη Λάρισα. 
      Θα έρθω τώρα στα άρθρα. Κατ’ αρχήν το πρώτο άρθρο, που είναι και πάρα πολύ σημαντικό, για εμάς δεν διευκρινίζει επακριβώς τις σχέσεις και το συντονιστικό ρόλο της Πολιτικής Προστασίας. Φοβάμαι ότι, ψηφίζοντας και αυτό το νομοσχέδιο, τα προβλήματα δεν θα σταματήσουν όσον αφορά αυτόν το συντονισμό. Είδαμε τα αποτελέσματα αυτής της έλλειψης συντονισμού το καλοκαίρι, τα έχουμε δει και άλλες φορές και φοβάμαι ότι θα τα δούμε και του χρόνου, διότι δεν τα αντιμετωπίζουμε σωστά. Η Πολιτική Προστασία συντονίζει. Όπως ξέρετε, σε επίπεδο νομού συντονίζει ο νομάρχης. Εγώ είχα την τιμή για πολλά χρόνια να είμαι υπεύθυνος της Πολιτικής Προστασίας και είχα χειριστεί σοβαρά θέματα κρίσης και με πλημμύρες και με θύματα και με μεγάλες πυρκαγιές. Όμως, τη δράση, κατά κορμόν, όπως είπατε εσείς, σε μεγάλο βαθμό πρέπει να την έχει το Πυροσβεστικό Σώμα. Ναι μεν υπάρχει ο σχεδιασμός, αλλά στην πράξη δεν δουλεύει αυτός ο σχεδιασμός. Κάτι πρέπει να γίνει όσον αφορά τη σχέση του Πυροσβεστικού Σώματος με όλους τους εμπλεκόμενους φορείς και ιδιαίτερα με το συντονιστικό όργανο της Πολιτικής Προστασίας. 
      Στο άρθρο 2 αναφέρεσθε σε μία νέα αρμοδιότητα για τους χημικούς, βιολογικούς, ραδιολογικούς και πυρηνικούς κινδύνους. Πολύ καλά κάνετε, αλλά δεν υπάρχει ακόμη αυτή η εξειδίκευση και φοβάμαι ότι θα έχουμε προβλήματα στην αντιμετώπιση αυτής της αρμοδιότητας από το Πυροσβεστικό Σώμα. Εγώ θα έλεγα ότι είναι καλό να κοιτάζουμε αυτές τις νέες αρμοδιότητες, αλλά ας κοιτάξουμε, κύριε Υπουργέ, τη βασική μας αρμοδιότητα που είναι να σβήνουμε φωτιές και δυστυχώς, παρά τις προσπάθειες του Πυροσβεστικού Σώματος, δεν τα καταφέρνουμε καθόλου καλά σε δύσκολες περιπτώσεις. 
      Στην παράγραφο στ’ νομίζω ότι δεν εξειδικεύεται επακριβώς η συνεργασία του Πυροσβεστικού Σώματος με τις εθελοντικές οργανώσεις.
      Στο άρθρο 3 πράγματι ακροβατούμε μεταξύ δημοσίων υπαλλήλων, πολιτικών υπαλλήλων και στρατιωτικής υπηρεσίας, διότι αυτή η εικοσιτετράωρη ετοιμότητα σίγουρα παραπέμπει σε τέτοιο σχήμα.
      Ως προς το άρθρο 4, είπαμε και στην επιτροπή ότι η Ε.Μ.Α.Κ., η οποία λειτουργεί και περιφερειακά και αποκεντρωτικά σήμερα, δυστυχώς έχει προβλήματα. Κατ’ αρχήν πρέπει να εξειδικευθεί σε ορειβατική, σε διασωστική κ.λπ.. Επίσης, συμφωνούμε ότι πρέπει να γίνουν δύο βασικές μονάδες, μία στην πρωτεύουσα και μία στη Θεσσαλονίκη, προκειμένου να είναι η Ε.Μ.Α.Κ. πολύ πιο αποτελεσματική, γιατί σήμερα είναι κατακερματισμένη. 
      Όσον αφορά την παράγραφο 5γ’, θα ήταν καλό στις συμβάσεις προμήθειας να υπάρχει καλύτερη πρόβλεψη συντήρησης. Εμείς, τα δικά μας συνεργεία δεν μπορούν να κάνουν πολύ καλή εργασία και μάλιστα πολλές φορές κατηγορούνται για εστία διαφθοράς. Επομένως, όταν παίρνουμε κάποιον εξοπλισμό, πρέπει να απαιτούμε να συντηρείται πολύ καλά από τους προμηθευτές.
      Όσον αφορά την παράγραφο 8, βλέπουμε ότι και εδώ ο Υπουργός, χωρίς εισηγήσεις των επιτροπών και των μελετών, αποφασίζει σχεδόν για τα πάντα. 
      Ως προς το άρθρο 5, πιστεύουμε σε αυτήν την ενοποίηση των πτητικών μέσων, και αυτά που έχουμε και αυτά που νοικιάζουμε. 
      Έρχομαι στο άρθρο 6. Διατηρούμε τις επιφυλάξεις μας για τον τρόπο με τον οποίο επιλέγεται ο Αρχηγός. Δεν διευκρινίζεται επακριβώς τι βαθμό θα έχει. Επομένως, μπορούμε να πάρουμε έναν από πολύ χαμηλά. Επίσης, για την παραμονή, για τη θητεία του, καταργείται το 2 συν 1 και αυτό μας βρίσκει αντίθετους. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Μου επιτρέπετε μία διακοπή; 
      ΑΓΓΕΛΟΣ ΜΑΝΩΛΑΚΗΣ: Μάλιστα, κύριε Υπουργέ.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Για το θέμα του Αρχηγού, το πώς επιλέγεται, είναι το ίδιο, δηλαδή από τους Αντιστρατήγους και τους Υποστρατήγους.
      ΑΓΓΕΛΟΣ ΜΑΝΩΛΑΚΗΣ: Δεν διευκρινίζεται στο άρθρο.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Μπορούμε και να το διευκρινίσουμε. Εκείνο, όμως, που μεταβάλλεται είναι η θητεία. Εκεί μπορείτε να έχετε τις αντιρρήσεις σας. Διευκρινίζω, όμως, ότι επιλέγεται από το ίδιο εκλεκτορικό σώμα των Αντιστρατήγων και Υποστρατήγων. 
      ΑΓΓΕΛΟΣ ΜΑΝΩΛΑΚΗΣ: Προσθέστε το αυτό, γιατί δεν υπάρχει μέσα.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Δεν νομίζω ότι χρειάζεται. Ας είναι η δήλωσή μου. 
      ΒΑΣΙΛΕΙΟΣ ΟΙΚΟΝΟΜΟΥ: Το χαμηλά έχει τους Υποστρατήγους.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Όχι, είναι το ίδιο προεδρικό διάταγμα. Ισχύει για το εκλεκτορικό σώμα, από πού επιλέγεται, και η μεταβολή αφορά μόνο τη θητεία.
      ΠΡΟΕΔΡΕΥΩΝ (Γεώργιος Σούρλας): Θεωρείται, δηλαδή, μία ερμηνευτική δήλωση αυτή. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ναι, να θεωρηθεί ως ερμηνευτική δήλωση.
      ΑΓΓΕΛΟΣ ΜΑΝΩΛΑΚΗΣ: Στο άρθρο 7 υπάρχουν δύο συμβούλια κρίσεων και σχεδιασμού. Η διαφορά στη σύνθεση μεταξύ των δύο είναι μόνο οι εκπρόσωποι των αιρετών και κατά περίπτωση κάποιοι υπηρεσιακοί παράγοντες. Θα μπορούσαμε, αντί για δύο συμβούλια, να έχουμε ένα, όπου θα καλούνται πράγματι και οι αιρετοί, τους οποίους όμως πρέπει να τους κάνετε συγκεκριμένους, και από τα δύο μεγάλα σωματεία. Για παράδειγμα, εδώ οι εποχικοί, που είναι πεντέμισι χιλιάδες, δεν έχω δει να συμμετέχουν κάπου.
      Επομένως θα μπορούσαμε να μιλάμε και για ένα συμβούλιο. Βλέπουμε τα πρακτικά να είναι απόρρητα. Δε νομίζω ότι χρειάζονται σ΄ όλες τις περιπτώσεις. 
      Έρχομαι τώρα στο επίμαχο άρθρο 8. Θεωρούμε ότι είναι θετική η απαλειφή της παραγράφου 5. Όμως δεν λύνει το πρόβλημα. Και νομίζω ότι με τις ευχές –θα μου επιτρέψετε να τις χαρακτηρίσω έτσι κύριε Υπουργέ- που εκφράστηκαν από σας, αλλά και από την πλειοψηφία όσον αφορά την τύχη των εποχικών πυροσβεστών, επίσης δεν λύνεται το πρόβλημα. 
      Εμείς πιστεύουμε  -μάλιστα αυτήν τη στιγμή που διαδηλώνουν, ίσως να είναι και απέξω από τη Βουλή οι εποχικοί πυροσβέστες- ότι θα πρέπει να δούμε το θέμα τους με περισσότερη κατανόηση και νομίζαμε ότι υπάρχει τρόπος από του χρόνου να προσέλθουν στις υπηρεσίες σε μόνιμη βάση και όχι εποχική, γιατί δε πιστεύω ότι δεν χρειάζονται και το χειμώνα. Άλλωστε το έχουμε πει και στην επιτροπή ότι τα έξοδα που δίνουμε σήμερα για τους εποχικούς με τα ταμεία ανεργίας, είναι περίπου –μάλιστα τους δίνουμε και για την πρόληψη και για κάποιες άλλες δραστηριότητες που κάνουν κάποιες μονάδες στην επαρχία- είναι περίπου, επαναλαμβάνω, 60.000.000 ευρώ. Είναι δηλαδή τα ίδια με εκείνα που θα έπαιρναν ως κανονικούς μισθούς όλο το χρόνο. Επομένως στεκόμαστε σ’ αυτό και ζητούμε έστω και την τελευταία αυτή στιγμή να δεσμευτείτε για μια πιο συγκεκριμένη λύση αυτού του προβλήματος.
      Τώρα το άρθρο 9 θίγει το μεγάλο πρόβλημα του προσωπικού. Εμείς βλέπουμε σήμερα ότι δεν απαντάτε ούτε με τις εξακόσιες και κάτι λιγότερο προσλήψεις που γίνονται τώρα, αλλά θα ξεκινήσουν από του χρόνου, στο μεγάλο πρόβλημα του προσωπικού. Τα κενά είναι πολύ μεγάλα. Έχουμε λίγο προσωπικό καταπονημένο, μη ικανοποιημένο. Θα πρέπει, σε σχέση και με τους εποχικούς να το αυξήσουμε δραστικά. Άλλωστε το είχατε υποσχεθεί, όπως είπαμε και προεκλογικά.
      Στο άρθρο 10 βλέπουμε να μειώνονται οι θέσεις στο πολιτικό προσωπικό κατά εκατόν τριάντα τέσσερις θέσεις και να υπάρχουν δεκαπέντε θέσεις επιπλέον ειδικών καθηκόντων. Δεν υπάρχει κάποια μελέτη που να δείχνει την αναγκαιότητα όλων αυτών. 
      Άρθρο 12. Εμείς επιμένουμε ότι αυτός ο τρόπος προσλήψεων που ακολουθήσατε και τώρα, θα πρέπει να σταματήσει. Σας είπα ότι έχει παρέμβει και εισαγγελέας σε κάποια φάση. Θα πρέπει να πάμε άμεσα στις πανελλήνιες εξετάσεις. Βέβαια υποσχεθήκατε ότι αυτό κάποια στιγμή θα το δείτε. Νομίζω ότι θα μπορούσε από σήμερα να υπάρξει δική σας δέσμευση.
      Άρθρο 15. Πιστεύουμε ότι το Πυροσβεστικό Σώμα δεν είναι ακόμα έτοιμο να κάνει όλους αυτούς τους ελέγχους σε σχέση με τις νέες αρμοδιότητες που θα έχει μαζί με το Χημείο του Κράτους, για τις ύλες και όλα αυτά. Χρειάζεται και εκεί δουλειά. 
      Άρθρο 21. Εδώ, όπως γράφει και η Επιστημονική Επιτροπή της Βουλής, θα πρέπει κύριε Υπουργέ, να αλλάξει η διατύπωση όπως ακριβώς την προβλέπει και η έκθεσή της. Δυστυχώς το ίδιο πρόβλημα υπάρχει και στο άρθρο 23 όπου εκεί υπάρχει θέμα αντισυνταγματικότητος λόγω της αναδρομικής ισχύος που μπορεί να έχει  αυτή η διάταξη.
      Τελειώνω με το άρθρο 24. Νομίζω ότι εκεί πρέπει να δοθούν περισσότερες διευκρινίσεις για τα επίπεδα απειλής, παραδείγματος χάριν κόκκινος, πορτοκαλί συναγερμός κ.λπ. Άλλωστε η τρομοκρατία είναι τόσο «επίκαιρη» παντού και θα πρέπει να δούμε ακριβώς πώς πρέπει να αντιμετωπιστεί.
      Όσον αφορά την τροπολογία στο άρθρο 25 του Υπουργείου Δημόσιας Τάξης, την ψηφίζουμε και εμείς.
      Δεν ξέρω τώρα, κύριε Πρόεδρε, αν θα πρέπει να αναφερθούμε και στην τροπολογία του Υπουργείου Εμπορικής Ναυτιλίας.
      ΠΡΟΕΔΡΕΥΩΝ (Γεώργιος Σούρλας): Βεβαίως μπορείτε να αναφερθείτε.
      ΑΓΓΕΛΟΣ ΜΑΝΩΛΑΚΗΣ: Δεν είναι εδώ ο αρμόδιος Υπουργός. Δεν την ψηφίζουμε. Κατανοούμε ότι υπάρχει αναγκαιότης για μια τέτοια ανάσα του Υπουργείου, αλλά το Υπουργείο, το οποίο ασχολείται με τη θάλασσα, δυστυχώς, τα έχει «κάνει θάλασσα» και δεν μπορούμε να δώσουμε εμείς αυτό το «σωσίβιο» ψηφίζοντας αυτή την τροπολογία. 
      Ευχαριστώ πολύ κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, πριν κάνετε την παρέμβαση που ζητήσατε, θα ήθελα να παρακαλέσω να μας πείτε τι ακριβώς τροποποιείτε στο άρθρο 13 και αν έχετε να κάνετε άλλες τυχόν τροποποιήσεις.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Κύριε Πρόεδρε, ευχαριστώ για την πρόσκλησή σας να διευκρινίσω τώρα και για τη σαφήνεια των Πρακτικών και του κειμένου μας και για τη σκέψη των συναδέλφων που προτίθενται να λάβουν το λόγο. Ανάλυση μπορώ να κάνω αργότερα. 
      Στο άρθρο 13 από την πρώτη παράγραφο απαλείφεται η καταληκτική φράση που γράφει: «καθώς και τα συρρέοντα εγκλήματα» και ζητώ η τελεία της παραγράφου να τεθεί μετά την παρένθεση «…και 267 Π.Κ.». Απαλείφεται αυτή η προσθήκη επειδή γεννά ασάφεια εν τέλει. Ήταν στην αρχή «καθώς και τα συρρέοντα». Έκανα βελτιωτική διόρθωση η οποία δεν βοήθησε «καθώς και τα συναφή». Σβήνω «και τα συναφή» που ήταν η διόρθωση, «και τα συρρέοντα» που είναι στο κείμενο. Θα την καταθέσω και στα Πρακτικά κύριε Πρόεδρε την τροποποίηση. 
      Ευχαριστώ.
      (Στο σημείο αυτό ο Υπουργός Δημόσιας Τάξης κ. Βύρων Πολύδωρας καταθέτει για τα Πρακτικά την προαναφερθείσα τροποποίηση η οποία έχει ως εξής:
      (να φωτογραφηθεί η σελίδα 26)
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, νομίζω ότι θα θέλατε να απαντήσετε και στην ένσταση του κ. Μανωλάκη όσον αφορά την τροπολογία του Υπουργείου Εμπορικής Ναυτιλίας.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Μάλιστα. Θα ήθελα κύριε Μανωλάκη, να απαντήσω και εδώ ως πρόγευση για το νόημα της τροπολογίας που το είδατε και εσείς. Το κατάλαβα από το ύφος σας. Η τροπολογία του Υπουργείου Εμπορικής Ναυτιλίας θέλει να έχει ευχέρεια το Υπουργείο ώστε όταν η σύμβαση για την παροχή ναυτιλιακού έργου, δηλαδή μεταφορές στη νησιωτική Ελλάδα, μπορεί να χρονοτριβεί με ενστάσεις και άλλες δικονομικές ευχέρειες που έχουν οι συμβαλλόμενοι, οι προσερχόμενοι για κατάρτιση συμβάσεως, με αποτέλεσμα να μείνουν τα νησιά μας χωρίς ακτοπλοϊα, να μπορεί, επαναλαμβάνω, το Υπουργείο αυτό το μεσοδιάστημα –αυτό ρυθμίζει η τροπολογία και ζητώ και να το κατανοήσετε και να το υπερψηφίσετε γιατί είναι υπέρ  της νησιωτικής Ελλάδας και των επιβατών συμπολιτών μας των νησιών- να ρυθμίζει τα της ακτοπλοϊκής συγκοινωνίας. 
      Αυτό είναι το πνεύμα, αυτή την πρόγευση εισφέρω εγώ στη συζήτησή μας για να το ξέρουν οι συνάδελφοι, πριν έλθει ο Υπουργός Εμπορικής Ναυτιλίας, όταν αποφαίνονται και αποφασίζουν για την τροπολογία. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Το λόγο τώρα έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Τσιόγκας. 
      ΔΗΜΗΤΡΙΟΣ ΤΣΙΟΓΚΑΣ: Κύριε Πρόεδρε, ερχόμαστε από μία μεγάλη και δυναμική συγκέντρωση διαμαρτυρίας των εποχικών πυροσβεστών η οποία είναι σε εξέλιξη, έχει ξεκινήσει από την Ομόνοια. 
      Πιστεύουμε ότι θα έρθουν και εδώ να εκφράσουν τη διαμαρτυρία τους γι’ αυτό το νομοσχέδιο, το οποίο αποκάλεσαν -όπως σας είπα και χθες- «έκτρωμα». Εγώ θέλω να καταθέσω στα Πρακτικά της Βουλής, τώρα που αρχίζω την ομιλία μου, όλα τα ψηφίσματα-διαμαρτυρίες για την ψήφιση του νομοσχεδίου από την Ομοσπονδία και των μονίμων και των εποχικών, από την Πανελλήνια Ομοσπονδία Συμβασιούχων Πυροσβεστών Πυρόσβεσης-Διάσωσης και από το Σωματείο των Πυροσβεστών Δωδεκανήσου. 
      (Στο σημείο αυτό ο Βουλευτής κ. Δημήτριος Τσιόγκας                        καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Όλα τα ψηφίσματα που έφτασαν στο Κομμουνιστικό Κόμμα Ελλάδας τα καταθέτουμε στα Πρακτικά της Βουλής για να έχει γνώση και η Ολομέλεια και η Κυβέρνηση, αν και πιστεύω ότι οι ίδιοι οι συνδικαλιστές θα φρόντισαν να τα στείλουν σ΄ όλα τα κόμματα και στην Κυβέρνηση. 
      Εισερχόμαστε, λοιπόν, στα άρθρα.
      Το άρθρο 1 έχει τη ρητή διατύπωση, με την οποίαν εμείς διαφωνούμε, ότι το Πυροσβεστικό Σώμα είναι Σώμα Ασφαλείας, υπάγεται στο Υπουργείο Δημόσιας Τάξης και οι αρμοδιότητές του επεκτείνονται σε όλη την επικράτεια. Συμμετέχει ακόμη στην αντιμετώπιση κάθε έκτακτης ανάγκης και σε περιόδους ειρήνης. Το  «σε περιόδους ειρήνης συμμετέχει στην αντιμετώπισή τους» αφήνει μεγάλα ερωτηματικά για το τι σημαίνει. Δηλαδή, μπορεί αύριο να χτυπηθεί το λαϊκό κίνημα και να μπουν οι πυροσβέστες δίπλα στους άλλους κατασταλτικούς μηχανισμούς του κράτους για το χτύπημα των αγώνων των εργαζομένων. 
      Σε ό,τι αφορά το άρθρο 1, για την αναδιοργάνωση, εμείς πιστεύουμε ότι δεν πρόκειται για αναδιοργάνωση, αλλά για οπισθοδρόμηση. Δεν υπάρχει θετική εξέλιξη και αναβάθμιση της Πυροσβεστικής Υπηρεσίας ακριβώς γιατί δεν υπάρχουν στο νομοσχέδιο δικαιώματα των εργαζομένων, τα οποία εσείς καταστρατηγείτε μέσα από το νομοσχέδιο. 
      Το άρθρο 2 αναφέρεται στις αρμοδιότητες και τις υποχρεώσεις του Πυροσβεστικού Σώματος. Και ενώ υπάρχουν πολλαπλάσιες αρμοδιότητες και υποχρεώσεις σε σχέση με παλαιότερα, εσείς δεν αναβαθμίζετε την Πυροσβεστική Υπηρεσία. Ενώ υπάρχουν μεγαλύτερες ανάγκες, διατηρείτε την Υπηρεσία με τις ίδιες οργανικές θέσεις, με τέσσερις χιλιάδες περίπου ελλείψεις. Σας προτείνουμε ξανά, σήμερα, να μονιμοποιήσετε τους πεντέμισι χιλιάδες εποχικούς πυροσβέστες, τους οποίους βεβαίως έχετε ομήρους και εσείς, όπως τους είχε και η προηγούμενη κυβέρνηση. 
      Εμείς υποστηρίζουμε ότι η αναδιοργάνωση του Πυροσβεστικού Σώματος πρέπει να γίνει με κριτήριο τις σύγχρονες ανάγκες της χώρας σε πυρασφάλεια. Και αντί η Κυβέρνηση να σχεδιάσει και να καλύψει τα κενά σε προσωπικό και μέσα για την αντιμετώπιση των πυρκαγιών, καθώς και των άλλων προβλημάτων που δημιουργούνται στα αστικά κέντρα σε σπίτια, σε επιχειρήσεις από πλημμύρες, εγκλωβισμούς, κ.λπ., δεν υπάρχει σχεδιασμός με βάση τις σύγχρονες ανάγκες. Εμείς λέμε ότι όλος ο σχεδιασμός πρέπει να γίνει σύμφωνα με αυτές τις ανάγκες που υπάρχουν σήμερα. Είμαστε αντίθετοι με τη στρατιωτικοποίηση της Υπηρεσίας, η οποία ταυτόχρονα αφαιρεί δικαιώματα των εργαζομένων, αφού τους απαγορεύει ακόμα και αυτό το ιερό δικαίωμα της απεργίας. 
      Επίσης, στο άρθρο 2, στην παράγραφο 3, λέτε ότι το Πυροσβεστικό Σώμα με βάση τις υποχρεώσεις που απορρέουν από το Κοινοτικό και το Διεθνές Δίκαιο παρέχει βοήθεια σε άλλες χώρες. Είναι γνωστό ότι μέχρι σήμερα πάει μόνο η ΕΜΑΚ. Εμείς έχουμε σοβαρές επιφυλάξεις και λέμε ότι αυτός ο χαρακτήρας και ο προσανατολισμός μπορεί να δημιουργήσει αύριο την «ανάγκη» στην Κυβέρνηση –για μας δεν είναι ανάγκη- να στηριχθούν εκστρατευτικά σώματα σε εμπόλεμες περιοχές για να προστατευθούν πετρελαιοπηγές, αγωγοί πετρελαίου και φυσικού αερίου για να εξασφαλίσουν την εκμετάλλευση αυτών των περιοχών, κάτι που είναι αποτέλεσμα των ιμπεριαλιστικών πολέμων. 
      Στο άρθρο 3 αναφέρεστε στο προσωπικό του Πυροσβεστικού Σώματος. Λέτε ότι είναι μόνιμοι δημόσιοι υπάλληλοι, έχουν ιδιαίτερη ιεραρχία, αντίστοιχη της στρατιωτικής, με τους δικούς της κανόνες πειθαρχίας, ενώ αυτό που ισχύει μέχρι σήμερα είναι ότι είναι υπάλληλοι του Πυροσβεστικού Σώματος ως τακτικοί δημόσιοι πολιτικοί υπάλληλοι. Εμείς διαφωνούμε, γιατί εντάσσεται και το προσωπικό στο στρατιωτικό πνεύμα και τη στρατιωτική αντίληψη που έχει το νομοσχέδιο, ακριβώς γιατί θέλετε να τους έχετε και να τους χρησιμοποιείτε ως κατασταλτικό μηχανισμό σε βάρος του λαϊκού κινήματος. Είπα και πριν ότι ο στρατιωτικός προσανατολισμός συνεπάγεται και μια σειρά απαγορεύσεις και περιορισμούς στο προσωπικό της Πυροσβεστικής Υπηρεσίας. Και είπα για το παράδειγμα της απεργίας. Εμείς είμαστε αντίθετοι με αυτά και θέλουμε και αυτοί οι εργαζόμενοι να έχουν όλα τα δικαιώματα που έχουν και οι υπόλοιποι εργαζόμενοι.
      Το νομοσχέδιο επισημοποιεί με τον πιο κατηγορηματικό τρόπο την επέκταση της μερικής απασχόλησης ως μεθόδου αντιμετώπισης της πυρασφάλειας της χώρας. Δηλαδή, τους εποχικούς πυροσβέστες τους έχετε να δουλεύουν πέντε μήνες και τους επτά μήνες δεν σας νοιάζει με τι χρήματα θα ταΐσουν την οικογένεια, πώς θα πληρώσουν φως, νερό, τηλέφωνο, ενοίκιο, πώς θα ντυθούν και πώς θα αγοράσουν πετρέλαιο θέρμανσης. Είναι λοιπόν άνεργοι το μεγαλύτερο μέρος του χρόνου. Εμείς διαφωνούμε και σας προτείνουμε ξανά να γίνουν μόνιμοι με πλήρη εργασιακά και ασφαλιστικά δικαιώματα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα προσπαθήσω να είμαι πιο σύντομος, κύριε Πρόεδρε,
      Στο άρθρο 3. Καταργείτε το ωράριο εργασίας και επισημοποιείτε με τον πιο χαρακτηριστικό τρόπο τον εργασιακό «μεσαίωνα», γιατί έχουμε και συμβάσεις που υπογράφουν οι εποχιακοί, οι οποίες δεν εφαρμόζονται. Είναι επικίνδυνο και ανθυγιεινό. Σας το ξαναπροτείνουμε και για τους πυροσβέστες και για τους λιμενικούς και για τους αστυνομικούς. Εάν έχετε πολιτική βούληση, κάντε το. Φαίνεται όμως ότι δεν έχετε. 
      Στο άρθρο 4 αναφέρεστε στην κατάργηση κατώτερων υπηρεσιών της Πυροσβεστικής Υπηρεσίας, καθώς και Πυροσβεστικών Σταθμών. Είμαστε αντίθετοι γιατί δεν καλύπτονται οι ανάγκες της χώρας. 
      Στο άρθρο 7, η παράγραφος 4, εδάφιο ε΄, αφορά τα συμβούλια διαχείρισης κρίσεων. Προβλέπετε να καλούνται ιδιωτικοί φορείς. Ποιοι είναι αυτοί; Δεν το είπατε ούτε χθες. Εμείς λέμε ότι εκτός από την εκπροσώπηση των μονίμων, να είναι και οι εποχιακοί. 
      (Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα ήθελα την ανοχή σας.
      ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Τσιόγκα.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Άρθρο 8. Είμαστε αντίθετοι με τη μερική απασχόληση και υποστηρίζουμε τη μονιμοποίηση των εποχικών. 
      Άρθρο 9. Μιλάτε για περικοπή 140.000 ευρώ για τις οργανικές θέσεις κ.λπ. Εμείς στηρίζουμε το αίτημα που έχουν οι εργαζόμενοι και τα συνδικάτα τους να καλυφθούν όλες οι οργανικές θέσεις. 
      Άρθρο 10. Οργανικές θέσεις. Υπάρχουν δικαστικές αποφάσεις που δικαίωσαν τους εργαζόμενους εποχικούς πυροσβέστες και μετατρέπουν τις συμβάσεις σε αορίστου χρόνου. Ικανοποιήστε το αίτημα. 
      Άρθρο 12, παράγραφος 4. Μπορούν να ρυθμίζονται τα προσόντα, οι προϋποθέσεις, τα κωλύματα μετάταξης και πρόσληψης στο Πυροσβεστικό Σώμα για το πυροσβεστικό προσωπικό. Μέχρι τώρα οι προσλήψεις μέσω πανελληνίων εξετάσεων γίνονται μόνο για αξιωματικούς. Οι υπόλοιποι πυροσβέστες προσλαμβάνονται με μόρια, ενώ μέσω Α.Σ.Ε.Π. προσλαμβάνεται μόνο το πολιτικό προσωπικό. Τώρα ο Υπουργός έχει το δικαίωμα να προσλαμβάνει ακόμα και με προεδρικό διάταγμα. Εμείς λέμε όλες οι προσλήψεις να γίνονται με πανελλήνιες εξετάσεις.
      Άρθρο 15. Έχετε αναβάλει πέντε φορές μέχρι τώρα την προκήρυξη για τα είδη ατομικής προστασίας των εποχικών πυροσβεστών. Επί τρία χρόνια δεν έπαιρναν ρούχα, παπούτσια και όλα τα άλλα είδη ατομικής προστασίας. Έχουν καταφύγει στα δικαστήρια…
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ολοκληρώνεται τώρα. 
      ΔΗΜΗΤΡΙΟΣ ΤΣΙΟΓΚΑΣ:  Ολοκληρώνεται; Γιατί φέτος τους πήγατε άρβυλα με τρία νούμερα –σαράντα, σαράντα ένα και σαράντα έξι- και οι υπόλοιποι έπρεπε να κόψουν τα δάχτυλά τους για να βάλουν τα σαραντάρια τα άρβυλα. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ωραίο για ανέκδοτο. 
      ΔΗΜΗΤΡΙΟΣ ΤΣΙΟΓΚΑΣ: Δεν είναι ανέκδοτο. Τους πήγατε άρβυλα σαραντάρια, σαράντα ένα και σαράντα έξι. Αυτοί που έχουν πόδι σαράντα τρία και θέλουν παπούτσι νούμερο σαράντα τρία και σαράντα τέσσερα πρέπει να κόψουν τα δάχτυλά τους. 
      Άρθρο 16. Υπάρχει ένας κανονισμός μεταθέσεων με κάποια κριτήρια. Τον καταργείτε και αυτόν. 
      Σας έφερα το παράδειγμα και στην επιτροπή. Στη Χαλκιδική μέσα σε πέντε χρόνια άλλαξαν πέντε διοικητές. Δεν πρόλαβαν ούτε να γνωρίσουν την περιοχή, πόσο μάλλον να πάρουν μέτρα και να σχεδιάσουν για την προστασία. Πέντε διοικητές άλλαξαν την τελευταία πενταετία. Κάθε χρόνο από ένας και φεύγει. Διακοπές και δρόμο. 
      Άρθρο 18. Αφορά το λογαριασμό αλληλοβοήθειας. Για ποιο σκοπό γίνεται αυτό το ταμείο; Να μαζεύει χρήματα από εισφορές του πυροσβεστικού προσωπικού; Μήπως ξαναδούμε αυτά που γίνονταν παλαιότερα επί ΠΑ.ΣΟ.Κ. όπου οι πυροσβέστες μάζευαν χρήματα για να θάψουν τους νεκρούς συναδέλφους τους; 
      Τώρα στο άρθρο 23 καταργείται το δικαίωμα των πυροσβεστών να είναι υποψήφιοι σε δημοτικές και νομαρχιακές εκλογές και βέβαια να ασκήσουν το δικαίωμα της μετάθεσης. Εμείς υποστηρίζουμε ότι πρέπει να έχουν και αυτοί αυτό το δικαίωμα. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Μόνο για τα διαμερίσματα. Να είναι ενιαία η γραμμή με τους άλλους υπαλλήλους. 
      ΔΗΜΗΤΡΙΟΣ ΤΣΙΟΓΚΑΣ: Εμείς λέμε πως για να είναι ενιαία η γραμμή πρέπει να έχουν όλοι τα ίδια δικαιώματα. 
      Όσο για τις τροπολογίες, η τροπολογία που φέρνετε για τις άγονες γραμμές για άλλη μια φορά δείχνει ότι η πολιτική σας δεν μπορεί να λύσει τα προβλήματα και γι’ αυτό κάθε φορά προσπαθείτε να τα επιλύσετε με τροπολογίες. Πρέπει να αντιληφθείτε ότι η πολιτική σας είναι αδιέξοδη. Κάνετε και εσείς και οι προηγούμενοι ό,τι σας λένε οι εφοπλιστές, να δένουν τα καράβια όποτε θέλουν, να τα λύνουν επίσης όποτε θέλουν να αυξάνουν τα εισιτήρια, να απολύουν όποτε θέλουν, να εγκαταλείπονται στο έλεος οι νησιώτες και να επιστρατεύετε όποτε θέλετε τους ναυτεργάτες. Διαφωνούμε. 
      Η τροπολογία έχει τρεις παραγράφους. Η πρώτη παράγραφος αναφέρεται στην εκπαίδευση των αστυνομικών από τρίτες χώρες. Εμείς είμαστε αντίθετοι με τους στόχους της Κυβέρνησης καθώς και με το περιεχόμενο που αναφέρεται και στην εισηγητική έκθεση. 
      Αυτό δείχνει τις προθέσεις της Κυβέρνησης να παίξει ενεργητικό ρόλο στην οργάνωση της εκπαίδευσης και λειτουργίας των Σωμάτων Ασφαλείας στη γύρω περιοχή με στόχο την καταστολή των λαϊκών κινημάτων. Με τη φιλοσοφία διαφωνούμε, δεν είναι ζήτημα να εκπαιδεύσω κάποιον. Αυτό δεν μας πειράζει, όμως η φιλοσοφία και ο ρόλος που θέλει να παίξει η Αστυνομία με την εκπαίδευση είναι για να χτυπηθεί το λαϊκό κίνημα. 
      Με τη δεύτερη παράγραφο συμφωνούμε, να μπορούν τα παιδιά των πολυμελών οικογενειών καθώς και τα παιδιά των παθόντων εν υπηρεσία να πάνε στη σχολή προτίμησης, αυτή που είναι πιο κοντά στο σπίτι τους. Συμφωνούμε. 
      Επίσης συμφωνούμε και με την τρίτη παράγραφο για την εισαγωγή των παιδιών των τρίτεκνων οικογενειών και πολύτεκνων στην Αστυνομία με τις προϋποθέσεις που έχουν οι άλλοι πολύτεκνοι καθώς και τα παιδιά που οι γονείς τους σκοτώθηκαν στην υπηρεσία. Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τσιόγκα. 
      Ο κ. Λυκουρέντζος έχει το λόγο. 
      ΑΝΔΡΕΑΣ ΛΥΚΟΥΡΕΝΤΖΟΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, υπερψηφίζω το νομοσχέδιο στο σύνολό του και στα άρθρα διότι θεωρώ ότι είναι ένα νομοσχέδιο που επιβάλει ποιοτικά στοιχεία στη διοίκηση, την οργάνωση, τη λειτουργία και την ανάπτυξη του Πυροσβεστικού Σώματος. 
      Κυρίως γιατί με τον προσδιορισμό των αρμοδιοτήτων δίνουμε τη δυνατότητα στα στελέχη του Πυροσβεστικού Σώματος την ώρα που αψηφούν τον κίνδυνο και νοιάζονται για την προστασία της ανθρώπινης ζωής, της περιουσίας, της ακεραιότητας των συμπολιτών μας, της προστασίας του  μόχθου και του κόπου χρόνων ζωής, να έχουν όλες εκείνες τις αρμοδιότητες που χρειάζονται για να μπορέσουν να εκτελέσουν την υπηρεσία τους. 
      Παρότι θεωρώ κύριε Υπουργέ ότι δεν είναι ένα νομοσχέδιο που όπως το σχολιάσαμε και στην επιτροπή που θα άλλαζε δραματικά το τοπίο στο χώρο του Πυροσβεστικού Σώματος έχει τις παρεμβάσεις που απαιτούνται ώστε να βελτιώσουμε τη λειτουργία, την παραγωγικότητα και την απόδοση της Πυροσβεστικής Υπηρεσίας. 
      Με την ευκαιρία χρειάζεται να επαινέσουμε και το Σώμα για τις επιτυχίες που έχει σημειώσει τα τελευταία χρόνια. Επιτυχίες που έχουν προέλθει από την αυταπάρνηση των υπηρετούντων στο Σώμα, και επιτυχίες που έχουν προέλθει από τις ικανότητες της ιεραρχίας των αξιωματικών, ανθρώπων που διακρίθηκαν και η ελληνική πολιτεία εξακολουθεί να τους χρησιμοποιεί έτσι ώστε να προσφέρουν στον τόπο και στο συνάνθρωπό μας. 
      Τώρα, θα αναφερθώ επιγραμματικά σε ορισμένα πολιτικά ζητήματα που ανεδείχθησαν από τη συζήτηση του νομοσχεδίου. Πάντως, πάει πολύ να μας επικρίνει η σημερινή αντιπολίτευση για τον τρόπο κατ’ αρχήν που χειριστήκαμε το διαγωνισμό των πεντακοσίων εξήντα νέων πυροσβεστών. Αν κάποιοι έχουν δικαίωμα να διαμαρτύρονται είναι εκείνοι που πίστευαν ότι με τη Νέα Δημοκρατία  θα επαναληφθεί το παρελθόν του ΠΑ.ΣΟ.Κ. που κανένας διαγωνισμός δεν είχε τεθεί υπό διαφάνεια, υπό δημόσιο έλεγχο, με αξιοκρατικά κριτήρια, με απόλυτη διαφάνεια. 
      Κυρίες και κύριοι συνάδελφοι, όλοι γνωρίζουν και γι’ αυτό χτυπάνε τις πόρτες των πολιτικών μας γραφείων, οι ψηφοφόροι μας, για να τα πούμε ξεκάθαρα τι συνέβαινε στο παρελθόν. Τι ακούμε κύριε Υπουργέ; Εσείς  διαφάνεια, αξιοκρατία, διαγωνισμούς. Πριν τι συνέβαινε;  
      ΕΝΑΣ ΒΟΥΛΕΥΤΗΣ: Να μας πείτε και για τη συνέντευξη. 
      ΑΝΔΡΕΑΣ ΛΥΚΟΥΡΕΝΤΖΟΣ: Θα σας πω και για τη συνέντευξη. Εμείς είπαμε όχι σε όλα αυτά και έρχεστε και μιλάτε για γαλάζια παιδιά και για ημετέρους; 
      Τώρα για την περιβόητη συνέντευξη ή δεν ήσασταν εχθές να ακούσετε, ή το λέτε για να δυσκολέψετε την παρουσία μου στο Βήμα. Σας είπε ο κύριος Υπουργός χθες ότι για τους τριάντα-σαράντα που τίθεται το ζήτημα της συνέντευξης κάνει ό,τι είναι δυνατόν να ξεπεραστεί έτσι ώστε όσοι πέτυχαν στα τεστ, στα αθλήματα κ.λπ. να ενταχθούν στο Πυροσβεστικό Σώμα. Όμως γιατί σας ενοχλεί η συνέντευξη; Μήπως σας ενοχλεί ότι πρέπει να περνάνε και τα αθλήματα; «Κουτσοί, στραβοί, στην Αγιά Παρασκευή»; Δηλαδή άνθρωποι μειωμένων ικανοτήτων που θα τους εμπιστευθούμε τη ζωή μας πρέπει σώνει και καλά να καταλαμβάνουν θέση στο δημόσιο; Δεν μπορούμε επιτέλους σ’ αυτήν τη χώρα να συζητήσουμε σοβαρά και συγκεκριμένα για μια δημόσια διοίκηση και Σώματα Ασφαλείας που να εμπιστευόμαστε και να παράγουν αποτελέσματα για την ελληνική κοινωνία; 
      Πάντοτε, λοιπόν, κύριοι συνάδελφοι, υπάρχει η σκιά, το κομματικό πάθος, το κομματικό ενδιαφέρον. Είμαστε υπερήφανοι που θα σας παραδώσουμε μια Ελλάδα, εάν ποτέ και όταν κερδίσετε την εξουσία, που δεν θα έχει καμία σχέση με την Ελλάδα που μας εγκαταλείψατε. Αυτή θα είναι η μεγαλύτερη επιτυχία της Νέας Δημοκρατίας, να απαλλάξουμε τον τόπο απ’ αυτές τις σκιές και είμαστε υπερήφανοι γι’ αυτό. 
      Τώρα πάω στους συμβασιούχους. Χειρονομία καλής θελήσεως από τη συζήτηση στην επιτροπή του Υπουργού, με ανοικτή πρόταση-πρόσκληση να εξεύρουμε το νομικό πλαίσιο με βάση το οποίο θα πάμε στην τελική λύση. Υπάρχει συνταγματικό πλαίσιο, υπάρχει ανάγκη άλλης νομοθετικής ρύθμισης που πρέπει να αντιμετωπιστεί. Ποιοι λοιπόν είναι οι συμβασιούχοι οι εποχικοί; Η Νέα Δημοκρατία  τους προσέλαβε; Η Νέα Δημοκρατία  δημιούργησε συμβασιούχους και εποχικούς στο Πυροσβεστικό Σώμα; Όχι βεβαίως. Αλλά η παράταξη που στη σκέψη σας είναι η παράταξη που υπηρετεί τους ολίγους, στην πραγματικότητα είναι η παράταξη που αντιπροσωπεύει με αυθεντικό τρόπο το σύνολο της ελληνικής κοινωνίας, είναι κοντά στις λαϊκές αγωνίες, αναγνωρίζει το πρόβλημα και ζητάει τη λύση. Έχω δικαίωμα να επικαλεστώ αυτό το επιχείρημα, γιατί μακριά από μας αυτά περί προτίμησής μας στα συμφέροντα των ολίγων. Επίσης, δεν δεχόμαστε κάποιοι αυτεπαγγέλτως και επί μονίμου βάσεως να παριστάνουν τους υπερασπιστές των λαϊκών συμφερόντων. Όχι, δέχομαι το ίδιο ενδιαφέρον για όλες τις πτέρυγες της Βουλής, για όλους τους  Βουλευτές και για τα λαϊκά συμφέροντα, αλλά δεν δέχομαι να τα μονοπωλεί κανένας όταν έχουμε απτά και συγκεκριμένα δείγματα από την πλευρά της κυβέρνησης της Νέας Δημοκρατίας. 
      Τέλος, κύριε Υπουργέ, διάβασα σε μία εφημερίδα στην πρώτη σελίδα, με πίνακα 5% αύξηση φέτος του προϋπολογισμού για την παιδεία, περίπου 9% για τα Σώματα Ασφαλείας, για το Υπουργείο Δημόσιας Τάξης. 
      Και βέβαια, ο αναγνώστης λέει: Κοιτάξτε, τώρα γίνονται τόσα για την παιδεία! Τέτοια αναστάτωση! Ανάλγητη, αδιάφορη η Κυβέρνηση της Νέας Δημοκρατίας νοιάζεται για τα Σώματα Ασφαλείας!
      Δεν είναι έτσι τα πράγματα, όταν ένα περιπολικό στη Δημητσάνα Αρκαδίας «φεύγει» από το δρόμο, γιατί είναι φθαρμένα τα λάστιχα του αυτοκινήτου; Άρα, εδώ προκύπτει το ζήτημα της ενίσχυσης των υποδομών, του εκσυγχρονισμού του στόλου των αυτοκινήτων, των πυροσβεστικών μέσων και των πυροσβεστικών αεροσκαφών. 
      Το λέω αυτό και διαμαρτύρομαι όχι γιατί αντιμάχομαι την εφημερίδα. Το λέω, για να επισημάνω την ανάγκη ενίσχυσης των Σωμάτων Ασφαλείας στα πλαίσια των συνταγματικών τους καθηκόντων, στα πλαίσια που ορίζει ο νόμος, για να μπορούμε πράγματι να χειροκροτούμε, να επαινούμε, όπως προβλέπει το νομοσχέδιο, και να τιμούμε εκείνους που με αυτοθυσία και αυταπάρνηση προβαίνουν σε θυσίες, για να υπερασπιστούν την ακεραιότητα της ζωής μας, της περιουσίας μας και να παρέχουν στην κοινωνία μας ένα αίσθημα ασφάλειας και σιγουριάς.
      Με αυτές τις σκέψεις, κύριε Υπουργέ, κυρίες και κύριοι συνάδελφοι, υπερψηφίζω το νομοσχέδιο και στο σύνολό του και κατ’ άρθρον. 
      Σας ευχαριστώ
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Λυκουρέντζο.
      Το λόγο έχει ο κ. Βενιζέλος.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, θα εστιάσω τις παρατηρήσεις μου σε δύο σημεία: 
      Το πρώτο αφορά τη φιλοσοφία και τη βασική στόχευση αυτού του νομοσχεδίου και άρα όλα τα συζητούμενα άρθρα. Το μεγάλο θέμα είναι η οργάνωση της Πολιτικής Προστασίας στον τόπο μας, η άρση όλων των τριβών που υπάρχουν μεταξύ Υπουργείων και μεταξύ υπηρεσιών. 
      Θεωρώ ότι ένα νέο νομοθέτημα για την Πυροσβεστική Υπηρεσία πρέπει πρωτίστως να απαντά σε αυτήν την αγωνία της κοινωνίας και των πολιτών, όπως φάνηκε από τις πρόσφατες εμπειρίες με τις πυρκαγιές και τις πλημμύρες σε όλη σχεδόν τη χώρα. 
      Πρέπει, επιτέλους, να προχωρήσουμε σε απλά μέτρα κοινής λογικής. Δεν νοείται να υπάρχουν στη χώρα μας χωριστά Υπουργεία Εσωτερικών, Δημόσιας Διοίκησης και Δημόσιας Τάξης! Πρέπει το Υπουργείο Εσωτερικών, όπως σε όλες τις ευρωπαϊκές χώρες να καλύπτει το σύνολο αυτών των αρμοδιοτήτων. Άρα, θα έχουμε και αυτόματη ενοποίηση της πολιτικής ευθύνης για τον σχεδιασμό της Πολιτικής Προστασίας, με κινητοποίηση της Τοπικής Αυτοδιοίκησης, των τοπικών κοινωνιών και των εθελοντικών οργανώσεων της κοινωνίας των πολιτών. Γιατί ο πολίτης πρέπει να εντάσσεται ενεργά στο σχεδιασμό αυτό και να αναλαμβάνει σημαντικό μέρος της ευθύνης. 
      Το Κέντρο Επιχειρήσεων του Πυροσβεστικού Σώματος είναι υψηλής ποιότητας. Το Κέντρο Επιχειρήσεων της Γενικής Γραμματείας Πολιτικής Προστασίας του Υπουργείου Εσωτερικών είναι ερασιτεχνικού χαρακτήρα, συγκρινόμενο με την υποδομή του Πυροσβεστικού Σώματος. Το Πυροσβεστικό Σώμα, λοιπόν, ως άξονας της πολιτικής της Πολιτικής Προστασίας, των προληπτικών μέτρων και των μέτρων άμεσης επέμβασης και προστασίας, πρέπει να αναβαθμισθεί, να αποκτήσει νέο ρόλο και νέα αποστολή. Αυτό δεν προβλέπεται ούτε στις καταστατικού χαρακτήρα διατάξεις αυτού του νομοσχεδίου ούτε στις επιμέρους ρυθμίσεις! 
      Αυτό είναι, κατά τη γνώμη μου, το μεγαλύτερο ζήτημα. Οι πολίτες θέλουν ένα αντι-κρατικιστικό ισχυρό κράτος. Δεν θέλουν ένα γραφειοκρατικό, κρατικιστικό κράτος, που δεν μπορεί να διαχειρισθεί κρίσεις, δεν μπορεί να προσφέρει ασφάλεια, δεν μπορεί να λειτουργήσει ως προληπτικό κοινωνικό κράτος δικαίου. 
      Το μεγάλο πρόβλημα της εποχής μας είναι η διακινδύνευση. Πρέπει το δικαίωμα των πολιτών στην ασφάλεια να τους προστατεύει και από τη διακινδύνευση, η οποία απειλεί τη ζωή μας διάχυτα. Άρα, ποιο κράτος είναι κυρίαρχο και αποτελεσματικό; Το κράτος που είναι ικανός διαχειριστής κρίσεων, που μπορεί να σχεδιάσει, να προβλέψει, να επέμβει. 
      Η Πυροσβεστική Υπηρεσία έχει κύρος. Είναι φιλική. Δεν έχει τα ιστορικά προβλήματα που έχουν οι σχέσεις Κοινωνίας και Αστυνομίας. Μπορεί να έχει ισχυρή λαϊκή υποστήριξη. Μπορεί να έχει ευρύτατη συναίνεση. Αυτό, δυστυχώς, δεν οργανώνουν. Θα έπρεπε τα στελέχη του Πυροσβεστικού Σώματος αυτό να το θέτουν ως πρώτο στόχο, διότι αυτό αναβαθμίζει τον κοινωνικό τους ρόλο, την προσφορά τους, την ποιότητα υπηρεσιών που παρέχουν στην κοινωνία, σε συνεργασία πάντα με τη Νομαρχιακή Αυτοδιοίκηση, την Τοπική Αυτοδιοίκηση και αύριο την περιφερειακή Αυτοδιοίκηση, όπως την προτείνει το ΠΑ.ΣΟ.Κ..
      Δεύτερο σημείο: Υπάρχει στους κόλπους του Πυροσβεστικού Σώματος ένα τεράστιο πρόβλημα κοινωνικής και εργασιακής αδικίας. Πρόκειται για το πρόβλημα, το οποίο θέσαμε αναλυτικά και κατά την επεξεργασία του νομοσχεδίου στη διαρκή επιτροπή, των συμβασιούχων πυροσβεστών. Όπως έχουμε πει σε όλους τους τόνους –τα είπε αυτά διεξοδικά ο κ. Μανωλάκης και οι άλλοι συνάδελφοι του ΠΑΣΟΚ- υπάρχει μία εργασιακή κοινωνική αδικία που πρέπει να λυθεί. Αυτοί οι άνθρωποι υπηρετούν με αοριστία στο καθεστώς τους, με ασάφεια και αβεβαιότητα ακόμη και τριάντα χρόνια. Υπάρχουν άνθρωποι που επί τριάντα χρόνια κάνουν αυτήν την εργασία. Υπάρχουν πολλοί περισσότεροι με θητεία δεκαπέντε ή είκοσι ετών και δεν μπορούμε να τους έχουμε σε αυτή την ομηρία. 
      Υπάρχουν και δικές μας ευθύνες. Έπρεπε και επί των δικών μας κυβερνητικών θητειών να έχει δοθεί πιο θαρραλέα, πιο ριζική και πιο καθαρή λύση. Όμως, βεβαίως, το κράτος έχει συνέχεια. Και πρέπει να τιμά τη συνέχειά του αυτή. Είμαι βέβαιος ότι στις προθέσεις του Υπουργού Δημόσιας Τάξης περιλαμβάνεται η οριστική επίλυση αυτού του θέματος με ένα δίκαιο και ορθολογικό τρόπο, υπέρ των εργαζομένων και των οικογενειών τους, αλλά και υπέρ του συμφέροντος των τοπικών κοινωνιών, που έχουν ανάγκη από τις διαρκείς δωδεκάμηνες υπηρεσίες αυτών των εμπείρων ανθρώπων, που ξέρουν τις ιδιομορφίες κάθε περιοχής, γιατί υπηρετούν χρόνια στην περιοχή αυτή.
      Υπάρχει και ένα πρόβλημα δημοσιονομικού ορθολογισμού. Η συνολική δημόσια δαπάνη, αν συνυπολογίσουμε όχι μόνο τις αποδοχές τους για το χρονικό διάστημα που ασκούν τα καθήκοντά τους –περιορισμένο χρονικό διάστημα κάθε χρόνο- αλλά και τα επιδόματα του Ο.Α.Ε.Δ., είναι πολύ μικρή σε σχέση με αυτό που μπορούν να προσφέρουν. 
      Για να το πω διαφορετικά: Αν στη συνολική δαπάνη, που ούτως ή άλλως καταβάλλει το κράτος ως Υπουργείο Δημόσιας Τάξης και ως Ο.Α.Ε.Δ., κάνουμε μία πολύ μικρή προσθήκη της τάξεως του 10%, μπορούμε να απασχολούμε το προσωπικό με συμβάσεις αορίστου χρόνου σε δωδεκάμηνη βάση και να τους αξιοποιούμε σε δραστηριότητες προληπτικού χαρακτήρα ή σε αστικού χαρακτήρα επεμβάσεις που πρέπει να γίνονται, εκτός θερινής περιόδου, γιατί μόνο στη θερινή περίοδο έχουμε τις γνωστές πυρκαγιές των δικών μας μεσογειακών δασών.
      Έγινε ένα βήμα, που το σημειώνω, με τη διαγραφή της ερμηνευτικά αμφίβολης παραγράφου 5 του άρθρου 8. Δεν αρκεί. Ο κύριος Υπουργός είπε ότι με νεότερο διάταγμα ή με διάταξη νόμου –του λέω εγώ- θα καταργήσει το χρονικό φραγμό που υπάρχει, δηλαδή μόνο μέχρι το 2007 να διατηρούνται οι υφιστάμενες εργασιακές σχέσεις. Αυτό μπορεί να το καταργήσει και τώρα, σήμερα. Μπορεί να εισαχθεί εδώ προφορική προσθήκη, που θα καταργεί αυτή τη χρονική απειλή του 2007 κατά των εργαζομένων αυτών. Τουλάχιστον να μην απολυθούν. Να μη χάσουν και αυτό που έχουν. Από εκεί και πέρα πρέπει να υπαχθούν στις διαδικασίες μετατροπής των συμβάσεών τους σε αορίστου χρόνου, ώστε να τακτοποιηθούν –έστω από την άποψη αυτή- εργασιακά. 
      Πήρατε, κύριε Υπουργέ, μία πρωτοβουλία με την διαγραφή της παραγράφου 5 του άρθρου 8. Δηλώσατε ότι ψάχνετε νομική μέθοδο, για να καταργηθεί αυτή η απειλητική προθεσμία του 2007. Η μέθοδος είναι απλή. Ο νόμος μπορεί απευθείας να καταργήσει ή να τροποποιήσει διάταξη που περιλαμβάνεται σε προεδρικό διάταγμα. Μην ακολουθείτε τη δύσκολη και πολύπλοκη διαδικασία τροποποίησης του διατάγματος. Δεσμευθείτε ότι σε συνεργασία με τους Υπουργούς Εσωτερικών και Οικονομικών θα προβλέψετε τη διαδικασία μετατροπής των συμβάσεων των ανθρώπων αυτών σε αορίστου χρόνου. Η πολιτεία έχει να κερδίσει. Η κοινωνία έχει να κερδίσει. Η ασφάλεια των πολιτών έχει να κερδίσει απ΄ αυτή τη λύση. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Βενιζέλο. 
      Κύριε Υπουργέ, έχετε το λόγο.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Παίρνω το λόγο, κύριε Πρόεδρε, για να απαντήσω στον κ. Βενιζέλο κυρίως για την αμεσότητα του λόγου. 
      Θα έλεγα ότι συμφωνώ με όλες τις παρατηρήσεις του και θα υπενθύμιζα  ότι οι παρατηρήσεις έπρεπε να είχαν συνοδευθεί και από σοβαρές υπογραμμίσεις αυτοκριτικής. Παραδείγματος χάριν, με απασχολεί και μένα ο διχασμός Υπουργείου Εσωτερικών και Υπουργείου Δημοσίας Τάξεως. Μας απασχολεί θεωρητικά. Όφειλε να απασχολήσει και το ΠΑΣΟΚ στην εικοσαετή διακυβέρνησή του. 
      Εγώ πηγαίνω στα συμβούλια των ομολόγων μου και λέγονται «Εσωτερικών Υποθέσεων». Είμαι σαν «ανορθογραφία» ως Υπουργός Δημόσιας Τάξεως. 
      Συνεπώς, αναγκαία και για την ιστορική μνήμη και το πώς οργανώνουμε τη θεσμική μας σκέψη, σοβαρή υπογράμμιση αυτοκριτικής Υπουργείο Εσωτερικών, Υπουργείο Δημόσιας Τάξης.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Κάντε κάτι και εσείς, κύριε Υπουργέ. Όλα εμείς θα τα κάνουμε;
      ΠΡΟΕΔΡΕΥΩΝ (Γεώργιος Σούρλας):  Παρακαλώ, μη διακόπτετε, κύριε Καϊσερλή.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Δεύτερον, στη θεωρητική συζήτηση για το Υπουργείο Εσωτερικών, την Πολιτική Προστασία και το Υπουργείο Δημόσιας Τάξης και το Πυροσβεστικό Σώμα, θέλω να πω όχι καθησυχάζοντας το Σώμα ή διαγράφοντας τις ανησυχίες του κ. Βενιζέλου, αλλά ενημερώνοντας, όπως έχω υποχρέωση, ότι  επιχειρησιακά το  συντονισμό, παρά τα δύο Υπουργεία και τις δύο διαφορετικές οντότητες Πυροσβεστικού και Πολιτικής Προστασίας -και χθες στην παρέμβασή μου εκμεταλλεύτηκα την ευκαιρία, ως όφειλα, να διευκρινίσω τους όρους και τις συνθήκες του συντονισμού- τον έχει στο επεισόδιο πυρκαγιάς–πλημμύρας το Πυροσβεστικό Σώμα. Η Γραμματεία Πολιτικής Προστασίας έχει  έναν ευρύτερο συντονισμό, διότι εμπλέκονται πολλοί φορείς, όπως -το ανέφερα-  μονάδες Τοπικής Αυτοδιοίκησης, εθελοντές του καταλόγου του Πυροσβεστικού Σώματος, εθελοντές των δήμων και των νομαρχιών, μηχανήματα νομαρχιών, Στρατός. Όλα αυτά πρέπει να έχουν τον ειδικό συντονισμό και στο επιχειρησιακό μέρος της Γραμματείας Πολιτικής Προστασίας. Συνεπώς, η χώρα και το αντικείμενο δεν είναι εκτός συντονισμού. Και τώρα πάμε για τα περισσότερα. Αποδέχομαι τις παρατηρήσεις σας.
      Για τους εποχικούς: το θέμα μου δεν είναι –σας το έχω πει πολλές φορές και δεν πρόκειται να απαλλαγείτε από αυτή τη διαστροφή την επαγγελματική, deformation professonel, με τα νομικά και τα συνταγματικά σας- να το φέρω με το νόμο που κατισχύει και του προεδρικού διατάγματος. Το θέμα μου είναι η συναρμοδιότητα των Υπουργείων και τα λογιστικά. Γι’ αυτό καταφεύγω στην πιο πρόσφορη λύση και ζητώ να με στηρίξετε, ότι για τους συμπαθείς εποχικούς έχω πρόνοια να ξεπεράσω το Ρουβίκωνα του 2007, της πενταετίας του π.δ. 124. Ας μείνουμε εκεί. Τα υπόλοιπα πρέπει να τα δούμε συναρμοδίως και με το λογιστικό.
       Και τώρα η βαριά αιτίασή μου πάλι προς εσάς και προς το ΠΑ.ΣΟ.Κ. Μην είμαστε αμνήμονες και μη θέλουμε να κάνουμε και παράβαση του καθήκοντος αληθείας. Είναι τεράστια η ευθύνη του ΠΑ.ΣΟ.Κ.. Μην καταχράσθε της γενναιοδωρίας μου που παθαίνω πρόσκαιρη….
      ΕΥΑΓΓΕΛΟΣ ΒΕΝΙΖΕΛΟΣ: Δεν είπα ότι έπρεπε να το έχουμε κάνει και εμείς;
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης):  Μισό λεπτό, το ίδιο θέμα να το πω με δικά μου λόγια. Δεν θα είναι ωφέλιμο; 
      Εγώ παθαίνω πρόσκαιρη «αμνησία γενναιοδωρίας». Τώρα με οδηγείτε, ή με προκαλείτε  να θυμηθώ περισσότερο σχολαστικότερα τα πράγματα. Το π.δ. 124 ψηφίστηκε το 2003. Το 2003 είναι μετά το Σύνταγμα. Τα ίδια προβλήματα. Για το άρθρο 103 του Συντάγματος, για τη μετατροπή αορίστου χρόνου και άλλες ρυθμίσεις των εποχικών, την ώρα που ο συντάκτης του π.δ. 124, κυβερνήτης ΠΑ.ΣΟ.Κ., έγραφε αυτή την πενταετία και τους όρους πρόσληψης ή ανανέωσης, είχε και το εμπράγματο υλικό  των ανθρώπων. Γιατί δεν τους απελευθέρωσε και τους κράτησε σε ομηρεία, που με δεσμεύει εμένα τώρα, του π.δ. 124; Συνεπώς, θέλω συνεννόηση για το πρακτέο και το επέκεινα. Δεν θέλω να παθαίνουμε αμνησία για το ποιος είναι υπαίτιος. Είναι υπαίτιο το ΠΑ.ΣΟ.Κ. για την κατάσταση ομηρείας των πέντε χιλιάδων πεντακοσίων συμβασιούχων, η πλειοψηφία των οποίων –για να μην πω όλος ο αριθμός- υπηρετούσε το 2003. Ελάτε, λοιπόν, να συνεννοηθούμε για πράξεις νομικές, οι οποίες ευνοούν αυτό το σύνολο των εργαζομένων, την αξία και αρετή των οποίων αναγνωρίζω για τη δασοπυρόσβεση.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΕΥΑΓΓΕΛΟΣ ΒΕΝΙΖΕΛΟΣ:  Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Γεώργιος Σούρλας):  Κύριε Βενιζέλο, δεν έχετε…
      ΕΥΑΓΓΕΛΟΣ ΒΕΝΙΖΕΛΟΣ: Από το 2003 πια ίσχυε και η Κοινοτική Οδηγία για τους συμβασιούχους που υπερισχύει των διατάξεων του π.δ. και όλου του εθνικού δικαίου. 
      ΠΡΟΕΔΡΕΥΩΝ (Γεώργιος Σούρλας):  Κύριε  Βενιζέλο, δεν γίνεται έτσι ο διάλογος. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης):  Εις βάρος σας επιχείρημα, ότι έπρεπε να τη λάβετε υπ’ όψιν σας τότε.
      ΠΡΟΕΔΡΕΥΩΝ (Γεώργιος Σούρλας):  Κύριε Υπουργέ….
      ΕΥΑΓΓΕΛΟΣ ΒΕΝΙΖΕΛΟΣ:  Επιχείρημα αληθείας.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης):  Μπορούσατε.
      ΕΥΑΓΓΕΛΟΣ ΒΕΝΙΖΕΛΟΣ:  Εμένα με ενδιαφέρει να κάνουμε βήματα για την επίλυση των θεμάτων. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης):  Και εμένα. 
      ΠΡΟΕΔΡΕΥΩΝ (Γεώργιος Σούρλας):  Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία τριάντα μαθητές και μαθήτριες και τρεις συνοδοί δάσκαλοι από το Δημοτικό Σχολείο των ιδιωτικών Εκπαιδευτηρίων «ΕΛΛΗΝΙΚΗ ΑΝΑΓΕΝΝΗΣΗ» των Πατρών. 
      Η Βουλή τους καλωσορίζει και τους εύχεται καλές σπουδές
      (Χειροκροτήματα απ΄ όλες τις πτέρυγες της Βουλής)
      Ο κ. Σαμπαζιώτης έχει το λόγο.
      ΔΗΜΗΤΡΙΟΣ ΣΑΜΠΑΖΙΩΤΗΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, μπροστά στην αυγή του νέου αιώνα το Πυροσβεστικό Σώμα καλείται από την ελληνική κοινωνία να  προσφέρει τις υπηρεσίες του ως ο κύριος βραχίονας της Πολιτικής Προστασίας. Η παρουσία του είναι έντονη σε κάθε περίοδο της Ελληνικής Ιστορίας. Δεν είναι τυχαίο ότι στη συνείδηση των Ελλήνων πολιτών το Πυροσβεστικό Σώμα καθιερώθηκε περισσότερο από κάθε άλλη δημόσια υπηρεσία, προσφέροντας σημαντικές και πολύτιμες υπηρεσίες, ιδιαίτερα σε κρίσιμες ώρες και έκτακτες καταστάσεις. Σε αυτήν την εξελικτική πορεία το Πυροσβεστικό Σώμα βρέθηκε μπροστά σε μια σειρά από προκλήσεις που ξεπερνούσαν τις δεδομένες αντιλήψεις, το ρόλο και τη δράση του. Είναι σαφές, όμως, ότι τα κατάφερε. Αυτή τη βαριά κληρονομιά δεσμευτήκαμε να αξιοποιήσουμε, σε συνδυασμό με τις ταχύτατες κοινωνικές και περιβαλλοντολογικές αλλαγές που συντελούνται. Αυτή η κληρονομιά επιβάλλει το διαρκή οργανωτικό και λειτουργικό εκσυγχρονισμό του Πυροσβεστικού Σώματος, ώστε να προσαρμόζεται στα νέα δεδομένα. Και αυτό, παρά την τεράστια τεχνολογική και επιστημονική πρόοδο, οι σύγχρονες κοινωνίες είναι ιδιαίτερα ευάλωτες στις φυσικές και τεχνολογικές καταστροφές και στους ασύμμετρους κινδύνους, φαινόμενα τα οποία υπερβαίνουν καταφανώς τις ανθρώπινες δυνατότητες και επηρεάζουν τον τρόπο που διαμορφώνονται οι κοινωνικές δομές και λειτουργίες στον 21ο αιώνα. 
      Αυτός ο αναγκαίος εκσυγχρονισμός και η αξιοποίηση του ανθρώπινου παράγοντα στα Σώματα Ασφαλείας αποτέλεσε για τη Νέα Δημοκρατία  από την πρώτη στιγμή ανάληψης της διακυβέρνησης της χώρας βασικό άξονα της πολιτικής της. Το νέο νομοσχέδιο για το Πυροσβεστικό Σώμα αφορά την αναδιάρθρωση και τον εκσυγχρονισμό του. Σ' αυτό ενσωματώνονται σε ενιαίο κείμενο κατά τρόπο συνοπτικό, σαφή, αλλά και περιεκτικό, οι ισχύουσες για την αποστολή του Πυροσβεστικού Σώματος διατάξεις, οι οποίες ήταν διάσπαρτες σε διάφορα νομοθετικά κείμενα και προστίθενται νέες αρμοδιότητες. 
      Με το προτεινόμενο νομοσχέδιο επιχειρείται ο θεσμικός εκσυγχρονισμός του Πυροσβεστικού Σώματος και επιτυγχάνεται μέσω της αναδιοργάνωσής του, του επανακαθορισμού του, η  αναβάθμιση της αποστολής του. Έτσι, θα μπορεί να αναπτυχθεί και να καλυφθεί η επικράτεια με ένα πλήρες και οργανωμένο δίκτυο υπηρεσιών, με αποκεντρωμένες αρμοδιότητες που θα μπορεί, όμως, να ανταποκριθεί αποτελεσματικά στις νέες συνθήκες που προκύπτουν εξ αιτίας της ραγδαίας τεχνολογικής ανάπτυξης και εξέλιξης και της εμφάνισης ακραίων και επικίνδυνων καιρικών φαινομένων, καθώς και φυσικών καταστροφών και στις σύγχρονες απαιτήσεις της κοινωνίας.
      Κυρίες και κύριοι συνάδελφοι, με το νέο οργανόγραμμα επιτυγχάνεται η αποκέντρωση αρμοδιοτήτων, έτσι ώστε να καθίσταται περισσότερο λειτουργική και αποτελεσματική η διοίκηση και  να παρέχονται καλύτερες υπηρεσίες στον πολίτη. Αναμορφώνεται η εσωτερική διάρθρωση του Αρχηγείου και καθορίζονται με σαφήνεια τα καθήκοντα, οι υποχρεώσεις και οι σχέσεις ανωτάτων στελεχών στην ιεραρχία του Σώματος. 
      Κυρίες και κύριοι συνάδελφοι, συνιστώνται για πρώτη φορά δύο πολύ σημαντικά, για τη λειτουργία του Σώματος, συνολικά όργανα και καθορίζονται οι αρμοδιότητές τους: Το συμβούλιο επιτελικού σχεδιασμού και το συμβούλιο διαχείρισης κρίσεων, τα οποία είναι απαραίτητα για τη λειτουργία ενός καθαρά επιχειρησιακού μηχανισμού και φορέα Πολιτικής Προστασίας, όπως το Πυροσβεστικό Σώμα. 
      Θεσμοθετείται για πρώτη φορά ο έλεγχος καταλληλότητας των διατιθέμενων στην ελληνική αγορά πυροσβεστικών υλικών και μέσων από τα πυροσβεστικά όργανα μαζί με το Γενικό Χημείο του Κράτους, καθώς επίσης και η επιβολή κυρώσεων στους παραβάτες. 
      Σκοπός αυτής της ρύθμισης είναι η προστασία της υγείας του πολίτη, του περιβάλλοντος, καθώς και ο έλεγχος της αποτελεσματικότητας των υλικών ως προς την κατασκευαστική τους ικανότητα.
      Καθορίζονται αναλυτικά οι κατηγορίες του προσωπικού του Πυροσβεστικού Σώματος, οι οργανικές του θέσεις και η ιεραρχική κλίμακα των βαθμών του πυροσβεστικού προσωπικού. Καθορίζεται η διάρθρωση των επαγγελματικών σχολών της Πυροσβεστικής Ακαδημίας και οι αρμοδιότητές τους. Επίσης ανωτατοποιείται το επίπεδο σπουδών της Σχολής Ανθυποπυραγών.
      Ρυθμίζονται τα θέματα υλικών και ηθικών αμοιβών για εξαίρετες πράξεις του προσωπικού κατά την εκτέλεση του καθήκοντος. Για την ποιοτική αναβάθμιση των παρεχομένων στον πολίτη υπηρεσιών θεσμοθετείται για πρώτη φορά η βράβευση των αποδοτικότερων υπηρεσιών του Σώματος και των πυροσβεστικών υπαλλήλων για εξαίρετες πράξεις.
      Στόχος των μεταρρυθμίσεων αυτών είναι η ορθολογικότερη ανάπτυξη και η αποτελεσματικότερη λειτουργία των υπηρεσιών του Σώματος, η ορθολογικότερη διαχείριση του στελεχιακού δυναμικού, των μέσων και του εξοπλισμού, προκειμένου να επιτευχθεί η ποιοτική και ποσοτική αναβάθμιση των παρεχομένων στον πολίτη υπηρεσιών, όπως και η αναβάθμιση του κύρους του Πυροσβεστικού Σώματος, η ανάδειξή του σε ένα σύγχρονο και αποτελεσματικό φορέα πολιτικής προστασίας και ασφάλειας του κοινωνικού συνόλου.
      Κυρίες και κύριοι συνάδελφοι, με το νομοσχέδιο αυτό γίνεται προσπάθεια για την αναδιοργάνωση του Πυροσβεστικού Σώματος. Η πρόληψη κατά της πυρκαγιάς είναι η καινούρια σχεδίαση. Ο συντονισμός των δυνάμεων, δηλαδή της Πολιτικής Προστασίας σαν επιτελικό όργανο, του Στρατού, των εθελοντών και φυσικά των εποχικών και του βασικού κορμού του Πυροσβεστικού Σώματος είναι η εγγύηση ότι θα δώσουμε τη μάχη κατά της θεομηνίας και κυρίως κατά της πυρκαγιάς με τη μεγαλύτερη δυνατή επιτυχία.
      Εμείς καλύπτουμε με γρήγορους ρυθμούς χρόνιες αδυναμίες, διαρθρωτικά προβλήματα και παραλείψεις του παρελθόντος. Δημιουργούμε τις προϋποθέσεις που απαιτούν οι ανάγκες του μέλλοντος. Σταθερή για μας αξία και δόγμα είναι το Πυροσβεστικό Σώμα να υπηρετεί τον πολίτη, να βελτιώνει την ποιότητα της ζωής του και να είναι κοντά του όταν το χρειάζεται.
      Το όραμα αυτό αποτελεί πολιτική μας δέσμευση. Άλλωστε, το στοίχημα της αποτελεσματικής αντιμετώπισης των εκτάκτων αναγκών και της πολιτικής προστασίας των πολιτών είναι διαχρονικό. Η προστασία, κυρίες και κύριοι συνάδελφοι, της ανθρώπινης ζωής και της ασφάλειας των πολιτών είναι μεγίστης σημασίας για εμάς και η κύρια προτεραιότητα. Και σε αυτό δεν πρόκειται να κάνουμε κανένα συμβιβασμό.
      Οι ανάγκες του σήμερα είναι μεγάλες, αλλά και οι απαιτήσεις του μέλλοντος είναι ακόμα μεγαλύτερες. Είναι βέβαια αυτονόητο πως δεν γίνονται όλα από τη μια μέρα στην άλλη. Τα όποια βήματα έγιναν στο παρελθόν είναι ώρα να γίνουν γοργός βηματισμός. Διατηρούμε οπωσδήποτε τα θετικά και διορθώνουμε τα αρνητικά του χθες. Σε κάθε περίπτωση όμως επεξεργαζόμαστε σκληρά και συστηματικά, δημιουργούμε σταθερά τις προϋποθέσεις στη βάση ενός μακροχρόνιου προγραμματισμού.
      Όραμα για εμάς, κυρίες και κύριοι συνάδελφοι, είναι ένα σύγχρονο και αποτελεσματικό Πυροσβεστικό Σώμα, παντού και πάντα δίπλα στον Έλληνα πολίτη. Για όλους αυτούς τους λόγους υπερψηφίζω το παρόν νομοσχέδιο.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σαμπαζιώτη.
      Θα παρακαλέσω να υπάρχει απόλυτη ησυχία στην Αίθουσα. Σε λίγο θα αρχίσει η ψηφοφορία, αλλά η Αίθουσα δεν προσφέρεται για μεταξύ σας συζητήσεις. Πρέπει να τιμήσουμε και να ακούσουμε τον ομιλητή.
      Το λόγο έχει ο κ. Καΐσερλης.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Σας ευχαριστώ, κύριε Πρόεδρε.
      Κυρίες και κύριοι συνάδελφοι, βρισκόμαστε σε μία περίοδο όπου τα συμπτώματα της γενικευμένης σήψης είναι εμφανή. Η επερχόμενη φτώχεια, το αναποτελεσματικό κράτος, η αναξιοκρατία και η διαφθορά διογκώνονται και όλα αυτά δεν είναι καλά σημάδια.
      Την ώρα που τα ασφαλιστικά ταμεία, όπως μας λένε, καταρρέουν, την ίδια ακριβώς ώρα ανερυθρίαστα τα συντάξιμα χρόνια των Βουλευτών γίνονται τρία και των δημάρχων τέσσερα. Αυτό επίσης δεν είναι καλό σημάδι. Για να μπορέσουν να ανταποκριθούν στις υποσχέσεις αύξησης των μισθών των πυροσβεστών εισβάλλουν στην τσέπη των φορολογουμένων και τη φοροδιαφυγή την ποινικοποιούν. Και αυτό δεν είναι καλό σημάδι.
      Τα μεγάλα λόγια περισσεύουν -και αυτό επίσης δεν είναι καλό σημάδι- όπως για παράδειγμα με τις μεταρρυθμίσεις, οι οποίες έχουν ως στόχο να αλλάξει αυτό το νοσηρό τοπίο της «ρεμούλας» -λέξη αγαπημένη στον κύριο Υπουργό- και να αναδειχθούν η ποιότητα και η αποτελεσματικότητα στις παρεχόμενες υπηρεσίες με την παράλληλη μείωση του δημοσίου κόστους.
      Ακριβώς αυτή τη μεταρρύθμιση μας λέει ότι επιχειρεί και το σημερινό σχέδιο νόμου για την Πυροσβεστική. Φαντάζει, κύριε Υπουργέ, ως μια μεγάλη μεταρρύθμιση. Με τα άρθρα 1 και 2 μία πολιτική υπηρεσία μετατρέπεται σε στρατιωτικό σώμα. Με το άρθρο 3 η υπηρεσία αυτή κυκλοφορεί και παράλληλα οπλοφορεί. Με τα υπόλοιπα άρθρα παγιώνεται η συγκεντρωτική του δομή, δηλαδή υπάρχουν αρχηγοί, υπαρχηγοί και πάει λέγοντας.
      Και όμως, σε αυτήν τη μεγάλη μεταρρύθμιση, όπως μας λέει ο κύριος Υπουργός, έμαθα σήμερα και χθες ότι αντιδρούν οι συνδικαλιστικές ενώσεις των Πυροσβεστών. Επειδή είχα την έννοια, προσπάθησα να μάθω γιατί αντιδρούν. Για να είμαι αντικειμενικός στην κρίση, θεώρησα σκόπιμο να μελετήσω τα συστήματα οργάνωσης των υπηρεσιών αυτών σε άλλα κράτη. 
      Μπήκα στο διαδίκτυο, πάτησα το κουμπί για το Πυροσβεστικό Σώμα της Ιταλίας, αλλά δεν έβγαινε τίποτα. Πάτησα το αντίστοιχο για τη Γαλλία. Δεν έβγαινε τίποτα. Το ίδιο έκανα και για τη Γερμανία. Πουθενά Πυροσβεστικό Σώμα. Είπα ότι μάλλον θα ανήκει στις υπηρεσίες των Υπουργείων Δημόσιας Τάξης των κρατών αυτών. 
      Ξαναμπήκα στο διαδίκτυο, πάτησα τα κουμπιά στα Υπουργεία Δημόσιας Τάξης  αυτών των κρατών, αλλά και πάλι δεν έβγαινε τίποτα. Είπα ότι θα είναι μάλλον χαλασμένος ο υπολογιστής μου. Φώναξα λοιπόν, αγαπητοί συνάδελφοι, τον ηλεκτρονικό, που έχει σπουδάσει και στην Αγγλία και του είπα ότι μου πούλησε χαλασμένο υπολογιστή και πως ψάχνω να βρω τις σελίδες των Υπουργείων Δημόσιας Τάξης  και δεν βγαίνει τίποτα.
      Τι μου λέει λοιπόν; «Καλά, είστε Βουλευτής και δεν ξέρετε ότι στα δυτικά κράτη δεν υπάρχουν Υπουργεία Δημόσιας Τάξης; Πολλά τα έξοδα, κύριε Βουλευτά μου, πολλές εξουσίες στην Ελλάδα. Οι Ευρωπαίοι, όπως ξέρετε, αυτά τα προσέχουν». 
      Να, λοιπόν, μια ευκαιρία να πω στον Υπουργό Δημόσιας Τάξης, που είναι και μεταρρυθμιστής, να καταργήσει το Υπουργείο του και να εντάξει τις υπηρεσίες του στο Υπουργείο στο οποίο φυσιολογικά ανήκει –όπως ανήκει και στα υπόλοιπα κράτη- δηλαδή στο Υπουργείο Εσωτερικών Υποθέσεων. Κάτι παραπάνω θα ξέρουν οι «κουτόφραγκοι»! 
      Παράλληλα, μια που είναι εδώ και ο Υπουργός  Εμπορικής Ναυτιλίας, έψαξα και για τα άλλα Υπουργεία. Ούτε Υπουργείο Εμπορικής Ναυτιλίας υπάρχει στα άλλα κράτη.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εσείς, νησιώτης, και λέτε να καταργήσουμε το Υπουργείο Εμπορικής Ναυτιλίας;
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Βεβαίως.
      Δεν σταμάτησα όμως, αγαπητοί συνάδελφοι. Μέσω του διαδικτύου μπήκα στις σελίδες του Υπουργείου Εσωτερικών. Τι είδα; Ότι οι πυροσβεστικές υπηρεσίες υπάγονται στους δήμους. Είπα ότι αυτό είναι μεγάλη τομή, είναι πραγματική μεταρρύθμιση. 
      Θα το πω και αυτό στον αγαπητό Υπουργό. Δεν μπορεί, κάτι θα ξέρουν οι «κουτόφραγκοι» και έχουν στείλει τις πυροσβεστικές υπηρεσίες στους δήμους. Κατά πάσα πιθανότητα, θα είναι οικονομικοί οι λόγοι, γιατί αυτοί ξέρουν και μετράνε τα λεφτά τους. Ίσως να είναι και λόγοι αποτελεσματικότητας και ποιότητας, γιατί προσέχουν την αποτελεσματικότητα.
      Σκέφτηκα λοιπόν να το πω. Έλα, όμως, που οι δήμοι δεν ανήκουν στον Υπουργό Δημόσιας Τάξης και δεν είναι σαν τους δήμους της Ευρώπης. Πώς θα στείλουμε την Πυροσβεστική στους δήμους; Να πω στον Υπουργό Εσωτερικών να φτιάξει τους δήμους; Δεν είναι δική του αρμοδιότητα.
      Ξαναμπήκα στο διαδίκτυο. Λέω: Άσε να μάθω πώς τα φτιάξανε στην Ευρώπη αυτά  τα πράγματα και στην Ελλάδα δεν μπορούμε. Πήγα, αγαπητοί συνάδελφοι, στις ιστοσελίδες του Συμβουλίου της Ευρώπης που παρακολουθεί τις εξελίξεις των κρατών-μελών του, στα συστήματα διακυβέρνησης και στα οικονομικά αποτελέσματά της. Πώς φτιάχτηκαν οι δήμοι; Πώς οι δημοτικές αστυνομίες δημιουργήθηκαν; Πώς οι πυροσβεστικές πήγαν στους δήμους; Και τι έμαθα; Αξίζει τον κόπο να το μάθετε κι εσείς. Έμαθα ότι οι μεταρρυθμίσεις γίνονται για την οικονομία, την αποτελεσματικότητα και την ποιότητα, ότι οι μεταρρυθμίσεις, για να επιτύχουν, απαιτούν συμφωνίες στα υψηλά επίπεδα των εξουσιών, ότι οι μεταρρυθμίσεις απαιτούν χρόνο, ειδικά όταν τα συστήματα διακυβέρνησης είναι συγκεντρωτικά, ότι ο μακρινός στόχος πρέπει να είναι συμφωνημένος από την αρχή και γνωστός και ότι τα βήματα για την κατάκτηση του μακρινού στόχου πρέπει να είναι σταδιακά και το κάθε βήμα να πιέζει για το επόμενο.
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Αγαπητοί συνάδελφοι, επειδή η δική μου επιθυμία -και φαντάζομαι όλων σας- είναι να γίνουν μεταρρυθμίσεις για να ζήσω, αλλά και για να ζήσουμε ως Ευρωπαίοι και όχι ως Βαλκάνιοι, γι’ αυτό και μόνον το λόγο καταψηφίζω αυτό το αναχρονιστικό σχέδιο νόμου που, αντί για μπροστά, μας πηγαίνει πίσω, στα χρόνια της βασιλείας και της Ελληνικής Βασιλικής Αγροφυλακής.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε συνάδελφε.
      Θα δώσουμε το λόγο και στον κ. Όθωνα και θα διακόψουμε για λίγο, για να γίνει η συζήτηση και η ψηφοφορία επί των ασυλιών.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, θα ήθελα κι εγώ το λόγο μετά. 
      ΠΡΟΕΔΡΟΣ (Άννα Μπενάκη-Ψαρούδα): Εννοείτε ότι θέλετε να μιλήσετε για το νομοσχέδιο; Τώρα έδωσα το λόγο στον κ. Όθωνα.
      ΧΑΡΑΛΑΜΠΟΣ ΚΑΣΤΑΝΙΔΗΣ: Γι’ αυτό είπα: Ας μιλήσει πρώτα ο κ. Όθωνας.
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Όθωνα, έχετε το λόγο.
      ΕΜΜΑΝΟΥΗΛ ΟΘΩΝΑΣ: Θα μιλήσω από τη θέση μου, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Ωραία. Όπως θέλετε.
      ΕΜΜΑΝΟΥΗΛ ΟΘΩΝΑΣ: Θα είμαι και ιδιαίτερα σύντομος εξάλλου, γιατί θα επιμείνω να επαναφέρω στον κύριο Υπουργό και να επιχειρήσω να συνεννοηθούμε για το τι δέον γενέσθαι με το πρόβλημα των συμβασιούχων δασοπυροσβεστών. 
      Θα μου επιτρέψετε να σας πω, κύριε Υπουργέ, ότι η συζήτηση, την οποία από την πλευρά σας ισχυρίζεστε  -και δεν έχω κανέναν λόγο να το αμφισβητήσω- ότι γίνεται με καλή πρόθεση και με αρκετή συμπάθεια, όπως διαρκώς επαναλαμβάνετε, απέναντι και στο πρόβλημα και στους ανθρώπους που αφορά, από την συζήτησή μας στην αρμόδια κοινοβουλευτική επιτροπή δεν πάει παρακάτω. Και το ότι δεν μπορεί να πάει παρακάτω εμένα με προβληματίζει και με ανησυχεί. 
      Τι εννοώ λέγοντας ότι δεν πάει παρακάτω; Κατά τη διαδικασία ακρόασης φορέων ακούσαμε την Πανελλήνια Ομοσπονδία των Συμβασιούχων Δασοπυροσβεστών με μια τεκμηριωμένη, κατά την άποψή μου, επιχειρηματολογία σε όλα της σχεδόν τα σημεία, δηλαδή σε ό, τι αφορά το είδος των υπηρεσιών που παρέχουν, τα προσόντα τους, την εμπειρία τους, την προσφορά τους, σε ό,τι αφορά ακόμα και το δημοσιονομικό κόστος, την όποια δηλαδή οικονομική επιβάρυνση, την οποία και προ ολίγου επικαλεστήκατε για τη μετατροπή των συμβάσεών τους σε αορίστου χρόνου. Για όλα αυτά υπάρχει μια επιχειρηματολογία, στην οποία ούτε εσείς, ούτε κανείς εξ ημών έχει αντιπαραθέσει, πέρα από υπαρκτές πράγματι δυσκολίες που το νομικό περίγραμμα, όπως το χαρακτηρίζετε, όντως δημιουργεί. 
      Το ΠΑ.ΣΟ.Κ. δια του κ. Βενιζέλου κατέθεσε μια πολύ συγκεκριμένη πρόταση τεσσάρων σημείων, εξαρχής από την συζήτηση στην Επιτροπή. Νομίζω ότι έχει επαναληφθεί και σήμερα. Και θέλω πραγματικά να δω και να καταλάβω γιατί πολιτικά υπάρχει αυτός ο δισταγμός από την πλευρά σας να συμφωνήσουμε και στα άλλα τρία σημεία, πέραν του πρώτου, που είναι η υπέρβαση του ορίου της πενταετίας, που το π.δ. 124 πράγματι προβλέπει. Διότι θα μου επιτρέψετε, κύριε Υπουργέ, να σας πω ότι η υπέρβαση αυτού του ορίου της πενταετίας, που είναι ένα βήμα, έχω την εντύπωση ότι πολύ περισσότερες υπηρεσίες προσφέρει στην ίδια την Πυροσβεστική Υπηρεσία, στην κρατική μας οντότητα και στην κοινωνία μας από τους ίδιους τους ενδιαφερομένους. Και η απάντηση στο ερώτημα νομίζω ότι είναι αυταπόδεικτη, δηλαδή ότι δεν θα μπορούσε απλά, κύριε Υπουργέ, να λειτουργήσει το Πυροσβεστικό Σώμα, δεν θα μπορούσαμε να είμαστε έτοιμοι ως κράτος και δεν θα μπορούσαμε να είμαστε ήσυχοι ως κοινωνία, εάν με τις τρομακτικές ελλείψεις που έχει το Πυροσβεστικό Σώμα από του χρόνου του αφαιρούσαμε και τη δυνατότητα αυτών των συγκεκριμένων, με τέτοια εμπειρία και προϋπηρεσία, ανθρώπων. Επομένως, αυτό το βήμα μπορούμε να το αξιολογήσουμε ως θετικό, αλλά νομίζω ότι γίνεται κυρίως υπό το βάρος και αυτής της διάστασης που σας περιέγραψα.
      Υπήρξαν όμως και άλλα τρία σημεία. Η απάλειψη από το νόμο όλων των σχετικών αναφορών σε άρθρα ή εδάφια, που μπορούν να δημιουργήσουν μελλοντικά προβλήματα. Και πράγματι κάνατε ήδη την κίνηση του άρθρου 8, παράγραφος 5. Θέλω όμως να σημειώσω, χωρίς να διεκδικώ εξειδίκευση νομική, ότι ακούγοντας και διαβάζοντας προσεκτικά την παρέμβαση στην ακρόαση φορέων γίνεται από την πλευρά των ενδιαφερομένων επίκληση και σε μια σειρά άλλα άρθρα, που επαναλαμβάνω ότι δεν μπορώ να αξιολογήσω αν όντως δημιουργούν προβλήματα και θα ήθελα να είμαι βέβαιος ότι ως νομοθετικό Σώμα το έχουμε εξετάσει. 
      Το τρίτο αφορά την έκκληση να αναλάβετε την πολιτική δέσμευση, με συγκεκριμένο χρονοδιάγραμμα, μίας συνεννόησης με τον αρμόδιο Υπουργό Εσωτερικών για την διαδικασία του π.δ. 164, με ποιο τρόπο και σε ποιο χρονικό διάστημα μπορεί να ξεκινήσει η ένταξη και η εξέταση της περίπτωσης των δασοπυροσβεστών μέσα απ’ αυτή τη διαδικασία και βέβαια τη σχετική και απαραίτητη συνεννόηση με το Υπουργείο Οικονομίας και Οικονομικών. Εγώ νομίζω ότι όταν υπάρχει αυτή η ευρύτατη πολιτική συναίνεση στα όρια της ομοφωνίας είναι υποχρέωσή σας, κύριε Υπουργέ, να διαβεβαιώσετε το Σώμα και κατ’ επέκταση και τους ενδιαφερόμενους, ότι αυτή η διακυβερνητική, ας την χαρακτηρίσω έτσι, πρωτοβουλία είναι κάτι το οποίο θα κάνετε και θα δώσετε ένα συγκεκριμένο χρονικό και πολιτικό πλαίσιο που θα μπορούμε να έχουμε ένα αποτέλεσμα. 
      Το τέταρτο αφορούσε τη ρητή δήλωσή σας, καταχωρημένη στα Πρακτικά της Βουλής των Ελλήνων, για το σεβασμό των σχετικών δικαστικών αποφάσεων που αναγνωρίζουν την πραγματική φύση των υπηρεσιών που παρέχουν αυτοί οι άνθρωποι. Κύριε Υπουργέ, η καλή πρόθεση, η συμπάθεια, η μετατόπιση των όποιων υπαρκτών πολιτικών ευθυνών του παρελθόντος και ο υπερτονισμός τους ούτε το πρόβλημα λύνει, ούτε σ’ εσάς δίνει πολιτική διέξοδο, πιστέψτε με. Άκουσα τον κ. Μαρκογιαννάκη στην επιτροπή να ισχυρίζεται: «Δύο χρόνια συζητούσα σε πολύ καλό κλίμα με το Σωματείο. Είμαστε σε καλό δρόμο». Εσείς σήμερα είστε σε καλό κλίμα, εκφράζετε συμπάθεια, εκφράζετε καλή πρόθεση και δεν μπορείτε ως υπεύθυνη Κυβέρνηση αλλά και ως πολιτικό σύστημα συνολικά –γιατί εγώ δεν θα αποστώ από την διαχρονικότητα των πολιτικών ευθυνών- να δώσουμε μια πολύ συγκεκριμένη λύση στο πρόβλημα. 
      Με τη βεβαιότητα ότι υπάρχει ακόμη χρόνος να αξιοποιήσετε τη διάθεση, τη συναίνεση και τη στήριξη ολόκληρου του Σώματος, σας καλώ να πάτε αυτή την υπόθεση παρακάτω, με τον τρόπο που εξ αρχής προτείναμε από τη συνεδρίαση της επιτροπής.
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε συνάδελφε. 
      Κύριοι συνάδελφοι, θα διακόψουμε στο σημείο αυτό, για να γίνει η συζήτηση και ψηφοφορία επί των αιτήσεων άρσης ασυλίας. 
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι εισερχόμαστε στην 
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      Συζήτηση και λήψη απόφασης, σύμφωνα με τα άρθρα 62 του Συντάγματος και 83 του Κανονισμού της Βουλής, για τις αιτήσεις άρσης της ασυλίας των Βουλευτών κ.κ.: Ελένης Κούρκουλα, Πέτρου Μαντούβαλου, Μιχαήλ Καρχιμάκη, Βασιλείου Οικονόμου, Γρηγορίου Νιώτη, Γεωργίου Ανωμερίτη, Βασιλείου Κεγκέρογλου, Χρήστου Αηδόνη και Μάρκου Μπόλαρη.
      Η συζήτηση διεξάγεται με τη διαδικασία του άρθρου 108, παράγραφος 1, εδάφιο δεύτερο και επομένως το λόγο δικαιούται να πάρει ο Βουλευτής που έχει αντίρρηση στην αίτηση του Εισαγγελέα για άρση της ασυλίας. Ο λόγος δίνεται πάντα, εφόσον ζητηθεί, στο Βουλευτή στον οποίο αφορά η αίτηση και στους Κοινοβουλευτικούς Εκπροσώπους, οι οποίοι ομιλούν μετά τους τυχόν ομιλητές της κάθε υπόθεσης. Σύμφωνα με το άρθρο 83, η Βουλή δεν εισέρχεται στην ουσία των υποθέσεων, αλλά ερευνάται μόνον αν η πράξη, για την οποία ζητείται η άρση της ασυλίας, συνδέεται με την πολιτική δραστηριότητα του Βουλευτή ή αν η δίωξή του υποκρύπτει πολιτική σκοπιμότητα ή αποσκοπεί ενδεχομένως στο να τρωθεί το κύρος της Βουλής ή του Βουλευτή ή να παρακωλυθεί ουσιαστικώς η άσκηση του λειτουργήματός του ή να επηρεαστεί η λειτουργία της Βουλής ή της Κοινοβουλευτικής Ομάδας στην οποία ανήκει ο Βουλευτής. 
      Τέλος, υπενθυμίζω ότι έχουμε δεχθεί επί των αιτήσεων άρσεως ασυλίας η Βουλή να αποφασίζει με ονομαστική ψηφοφορία για να αποφεύγεται η οποιαδήποτε σύγχυση στην καταμέτρηση των ψήφων και στην εξαγωγή του αποτελέσματος, η οποία θα μπορούσε να οδηγήσει σε αμφισβητήσεις των αποτελεσμάτων και για τη διευκόλυνση μόνο της ονομαστικής ψηφοφορίας να καταρτίζεται ψηφοδέλτιο. Το ψηφοδέλτιο στο οποίο κάθε συνάδελφος, θα αναγράφει το όνομά του θα καταχωρίζεται στα αντίστοιχα Πρακτικά. Ανταποκρινόμεθα έτσι στις διατάξεις του άρθρου 83 που απαιτεί φανερή ψηφοφορία.
      Αφού λοιπόν ολοκληρωθεί η συζήτηση επί των τεσσάρων περιπτώσεων της σημερινής ειδικής ημερήσιας διάταξης θα προχωρήσουμε σε ονομαστική ψηφοφορία όπως σας περιέγραψα. Η πρώτη υπόθεση αφορά στη συνάδελφο κ. Ελένη Κούρκουλα η οποία κατηγορείται για παράβαση του άρθρου 17 παράγραφος 1.8, επέκταση πολεοδομικών σχεδίων. Η δεύτερη αφορά στο συνάδελφο κ. Μαντούβαλο ο οποίος κατηγορείται για τις πράξεις νομιμοποίησης εσόδων από εγκληματική δραστηριότητα και ηθικής αυτουργίας σε κατάχρηση εξουσίας. Η τρίτη υπόθεση  αφορά στον συνάδελφο κ. Μαντούβαλο ο οποίος κατηγορείται για τις πράξεις της απάτης εκ της οποίας η ζημία που προκλήθηκε είναι μεγάλη, της εκβιάσεως και της παράβασης του νόμου περί μεσαζόντων. Η τέταρτη υπόθεση αφορά στους συναδέλφους Καρχιμάκη, Οικονόμου, Νιώτη, Ανωμερίτη, Κεγκέρογλου, Αηδόνη και Μπόλαρη οι οποίοι κατηγορούνται για το αδίκημα της συκοφαντικής δυσφήμισης. Οι λεπτομέρειες και των τεσσάρων υποθέσεων αναφέρονται στο σχετικό ενημερωτικό σημείωμα που διενεμήθη μαζί με την ειδική ημερήσια διάταξη. 
      Πριν δώσω το λόγο έχω αίτηση επί του Κανονισμού της Βουλής από τους συναδέλφους κ. Βενιζέλο και κ. Βερελή. 
      Ο κ. Βενιζέλος έχει το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κυρία Πρόεδρε, θέτω ζήτημα παραβίασης του Κανονισμού της Βουλής γιατί εισάγονται συλλήβδην προς συζήτηση αιτήσεις άρσης ασυλίας κατά το άρθρο 62 του Συντάγματος. Το άρθρο 62 όπως γνωρίζετε πάρα πολύ καλά αφορά το ακαταδίωκτο του Βουλευτή για πράξεις που δεν σχετίζονται με αυτή καθ’ εαυτή την άσκηση των καθηκόντων του και αιτήσεις άρσης ασυλίας κατά το άρθρο 61 παράγραφος 2 για πράξεις συκοφαντικής δυσφήμισης. Αλλά το άρθρο 61 είναι το άλλο σκέλος της Βουλευτικής ασυλίας, το ανεύθυνο του Βουλευτή κατά την άσκηση των καθηκόντων του και μάλιστα των καθηκόντων του μέσα στη Βουλή. Κατά την άσκηση δηλαδή Κοινοβουλευτικού Ελέγχου. 
      Μάλιστα, στην ειδική ημερήσια διάταξη που έχει κυκλοφορήσει, εισάγονται όλες αυτές οι αιτήσεις άρσης ασυλίας με επίκληση του άρθρου 62 ενώ στην έκθεση της Ειδικής Επιτροπής Δεοντολογίας γι’ αυτή την τελευταία περίπτωση της συκοφαντικής δυσφήμισης μνημονεύεται ορθά το άρθρο 61 παράγραφος 2 του Συντάγματος. 
      Φρονώ λοιπόν ότι πρέπει να διαχωριστούν πλήρως τα ζητήματα γιατί στην περίπτωση του άρθρου 61 παράγραφος 2 η έγκληση που λειτουργεί και ως αίτηση παροχής άδειας της Βουλής για άσκηση δίωξης αντιμετωπίζεται τελείως διαφορετικά από τον συντακτικό νομοθέτη. Αν παρέλθει άπρακτη προθεσμία σαράντα πέντε ημερών και όχι τριών μηνών, απορρίπτεται η αίτηση και η άδεια θεωρείται ότι έχει δοθεί και η πράξη καθίσταται οριστικά ανέγκλητη. Αυτή μάλιστα η προθεσμία των σαράντα πέντε ημερών δεν διακόπτεται κατά το διάστημα των διακοπών των εργασιών της Βουλής όπως συμβαίνει με την τρίμηνη προθεσμία του άρθρου 62. 
      Πρέπει να είμαστε πάρα πολύ αυστηροί και πάρα πολύ προσεκτικοί στην τήρηση του γράμματος του Συντάγματος και του Κανονισμού στο ζήτημα του ανευθύνου Βουλευτή για λόγο ή γνώμη ή ψήφο που διατυπώνει στη Βουλή και στον Κοινοβουλευτικό Έλεγχο και στο Νομοθετικό Έργο. 
      Η παράγραφος 2 του άρθρου 61 προστέθηκε μετά τη Μεταπολίτευση για πρώτη φορά και μειώνει την προστασία του Βουλευτή για θέματα συκοφαντικής δυσφήμισης αλλά και στην περίπτωση αυτή πρέπει να τηρούνται πλήρως οι προϋποθέσεις, τυπικές και ουσιαστικές, του Συντάγματος για να προστατεύεται το δικαίωμα λόγου του Βουλευτή που είναι ο πυρήνας της αρμοδιότητάς του σε ένα Δημοκρατικό Κοινοβουλευτικό Πολίτευμα. 
      Άρα πρέπει να διαχωρίσετε τα θέματα, να αποσύρετε την τελευταία περίπτωση των επτά Βουλευτών του ΠΑ.ΣΟ.Κ. που εισάγετε κατά το άρθρο 61 διότι έχει παρέλθει ήδη η προθεσμία η μη διακοπτόμενη των σαράντα πέντε ημερών, έχει απορριφθεί οριστικά το αίτημα χορήγησης άδειας για άσκηση δίωξης και έχει καταστεί η πράξη οριστικά ανέγκλητη. Και θα σας παρακαλούσα πάρα πολύ, όχι εσάς αλλά και τις Υπηρεσίες της Βουλής, να είμαστε ιδιαίτερα προσεκτικοί στον τρόπο με τον οποίο εισάγονται οι υποθέσεις αυτές και στην Επιτροπή Δεοντολογίας και στην Ολομέλεια, διότι αφορούν τον πυρήνα των θεσμικών εγγυήσεων που περιβάλλουν το λειτούργημα του Βουλευτή που πλήττεται πανταχόθεν και πρέπει να προστατεύσει την υπόστασή του και τη σχέση του με το λαό και τους πολίτες. 
      Το λέω αυτό διότι και στην περίπτωση του άρθρου 62 υπάρχει νομικό θέμα πότε διακόπτεται η προθεσμία των τριών μηνών. Κατά τη γνώμη μου αυτές οι διατάξεις οι οποίες ουσιαστικά είναι διατάξεις ποινικοδικαιϊκές ερμηνεύονται στενά. Άρα όταν λέμε διακοπή των εργασιών της Βουλής εννοούμε …
      ΠΡΟΕΔΡΟΣ (Άννα Μπενάκη-Ψαρούδα): Κύριε Βενιζέλο, συντομεύσετε παρακαλώ. Υπήρξατε σαφής. 
      ΕΥΑΓΓΕΛΟΣ ΒΕΝΙΖΕΛΟΣ: … θυροκόλληση διατάγματος για τη λήξη της Συνόδου. Αλλά εν πάση περιπτώσει αυτό για το άρθρο 62 ας το κρίνει η Ποινική Δικαιοσύνη αν πάνε εκεί οι υποθέσεις…
      ΠΡΟΕΔΡΟΣ (Άννα Μπενάκη-Ψαρούδα): Μάλιστα. Ευχαριστούμε πολύ, κύριε Βενιζέλο! 
      Θα πάρετε απάντηση.
      ΕΥΑΓΓΕΛΟΣ ΒΕΝΙΖΕΛΟΣ: Για το άρθρο 61 σας παρακαλώ εσάς να αποσύρετε τις αιτήσεις, γιατί έχουν ήδη απορριφθεί. 
      ΠΡΟΕΔΡΟΣ (Άννα Μπενάκη-Ψαρούδα): Κύριε Λοβέρδο, ζητήσατε το λόγο. Επί του ιδίου θέματος ή έχετε άλλο θέμα;
      ΑΝΔΡΕΑΣ ΛΟΒΕΡΔΟΣ: Επί παρεμφερούς, αλλά όχι επί του ιδίου. 
      ΠΡΟΕΔΡΟΣ (Άννα Μπενάκη-Ψαρούδα): Τότε να σας δώσω μετά το λόγο, όταν αρχίσει η συζήτηση, διότι έδωσα το λόγο πριν γιατί ήταν επί του Κανονισμού. 
      ΑΝΔΡΕΑΣ ΛΟΒΕΡΔΟΣ: Αν δείτε αυτό το θέμα τώρα, κυρία Πρόεδρε, έχετε δίκιο. 
      ΠΡΟΕΔΡΟΣ (Άννα Μπενάκη-Ψαρούδα): Εντάξει, θα σας δώσω μετά το λόγο. 
      Υπάρχει κάποιος συνάδελφος που θέλει το λόγο επί του θέματος;
      Κανείς. 
      Κύριε Βενιζέλο, είναι σαφή αυτά που είπατε και οφθαλμοφανή αλλά αυτό δεν σημαίνει ότι επειδή εισάγονται με δυο διαφορετικές διατάξεις, του 61 και του 62, δεν μπορούν να τεθούν στην κρίση της Βουλής στην ίδια συνεδρίαση. Βεβαίως η μια προθεσμία είναι τρίμηνη και η άλλη είναι σαράντα πέντε ημερών …
      ΕΥΑΓΓΕΛΟΣ ΒΕΝΙΖΕΛΟΣ: Μη διακοπτόμενη.
      ΠΡΟΕΔΡΟΣ (Άννα Μπενάκη-Ψαρούδα): …μη διακοπτόμενη –το βλέπω και εγώ στο Σύνταγμα- αλλά κατά το παρελθόν η Βουλή από την έρευνα που έκανα έχει εισαγάγει πολλές αιτήσεις για να κριθούν από τη Βουλή έστω και μετά παρέλευση της τριμήνου προθεσμίας. Δεν έχει σημασία. Και τότε μετά παρέλευση της τριμήνου προθεσμίας, πάλι εθεωρείτο ότι δεν έχει δοθεί.  
      ΕΥΑΓΓΕΛΟΣ ΒΕΝΙΖΕΛΟΣ: Με συγχωρείτε, αλλά τις απέρριψε η Βουλή όλες. Το νομικό θέμα γεννάται όταν μετά την πάροδο των τριών μηνών αίρονται οι ασυλίες. 
      ΠΡΟΕΔΡΟΣ (Άννα Μπενάκη-Ψαρούδα): Κύριε Βενιζέλο, δεν τελείωσα. Δεν ήξερε η Βουλή εκ των προτέρων ότι θα τις απορρίψει ή δεν θα τις απορρίψει, τις απέρριπτε μετά. Όπως δεν ξέρουμε και τώρα τι θα γίνει, όπου είναι πάρα πολύ πιθανόν, εφόσον η πρόταση της Επιτροπής Δεοντολογίας είναι να απορριφθεί η αίτηση του εισαγγελέως για τους επτά Βουλευτές, η ίδια απόφαση να ληφθεί και εδώ χωρίς να το προκαταλαμβάνω βεβαίως.
      Επομένως δέχομαι ότι είναι δυο διαφορετικές περιπτώσεις, άλλο το 61, άλλο το 62, ότι και οι δυο έχουν διαφορετική προθεσμία μη διακοπτόμενη στην πρώτη περίπτωση, διακοπτόμενη στη δεύτερη. Στη δεύτερη το θέμα της διακοπής έχει λυθεί παγίως με την πρακτική στη Βουλή, πότε διακόπτεται και πότε αναστέλλεται και πότε δεν αναστέλλεται και δεν υπάρχει κανένας λόγος οι συνάδελφοι να μην ασχοληθούν με το θέμα αυτό στην ίδια συνεδρίαση και για την οικονομία του χρόνου. Τα κριτήρια είναι τα ίδια.
      Επομένως, κύριοι συνάδελφοι, προχωρούμε στη συζήτηση και ψηφοφορία. Οι λεπτομέρειες των τεσσάρων υποθέσεων αναφέρονται σε σχετικό ενημερωτικό σημείωμα που σας έχει διανεμηθεί.
      Πρώτη είναι η συζήτηση επί της αιτήσεως που αφορά την άρση ασυλίας της κ. Ελένης Κούρκουλα.
      Υπάρχει κάποιος συνάδελφος που ζητά το λόγο κατά το άρθρο 108;
      Κανείς.
      Η κ. Κούρκουλα, μήπως θέλει το λόγο;
      Όχι. 
      Επόμενη είναι η συζήτηση επί των αιτήσεων που αφορούν στις άρσεις ασυλίας του κ. Πέτρου Μαντούβαλου. 
      Υπάρχει κάποιος συνάδελφος που ζητά το λόγο κατά το άρθρο 108; 
      ΑΝΔΡΕΑΣ ΛΟΒΕΡΔΟΣ: Εγώ, κυρία Πρόεδρε. 
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Λοβέρδο, έχετε το λόγο. 
      ΑΝΔΡΕΑΣ ΛΟΒΕΡΔΟΣ: Κυρία Πρόεδρε, αγαπητές και αγαπητοί συνάδελφοι, έχει πάρα πολύ ενδιαφέρον η συζήτηση που έχει ξεκινήσει εδώ και ένα χρόνο για τα άρθρα 61 και 62 του Συντάγματος και την εφαρμογή τους και είναι πολύ σοβαρό το ότι όλα τα κόμματα στην Επιτροπή Δεοντολογίας προσπαθούμε να ερμηνεύσουμε αυτά τα άρθρα με τον καλύτερο δυνατό τρόπο, σε μία εποχή που η Βουλή αίρει ασυλίες, όχι σε μία εποχή που η Βουλή δεν αίρει τις ασυλίες επ’ ουδενί. Από το 2001 και μετά αίρουμε ασυλίες. Αυτός είναι ο κανόνας και προς τιμήν των συναδέλφων τις περισσότερες φορές το ζητούν οι ίδιοι. 
      Πότε, αγαπητές και αγαπητοί συνάδελφοι, είμαστε πολύ αυστηροί σε αντίθετη κατεύθυνση; Όταν πρόκειται για πράξεις ενός συναδέλφου που ήταν δήμαρχος και κατά την άσκηση των καθηκόντων του έπαιρνε πολιτικές αποφάσεις για τις οποίες έχει εμπλοκές, σε περιπτώσεις νομαρχών, συναδέλφων Βουλευτών κ.ο.κ., για αμιγώς πολιτικές περιπτώσεις. Γι’ αυτές δεν αίρουμε την ασυλία και το Σώμα επιβεβαιώνει τις εισηγήσεις της Επιτροπής Δεοντολογίας. 
      Δεν πρέπει να ξεχνάμε ότι το ακαταδίωκτο του άρθρου 62 είναι μία θεσμική εγγύηση για τη λειτουργία μας, δεν είναι προνόμιο, και όσο και αν βάλλεται ο κοινοβουλευτισμός πανταχόθεν και όσο και αν δεν αμυνόμεθα του κοινοβουλευτισμού εμείς πολλές φορές, εν πάση περιπτώσει μην ξεχνάμε ότι για την προστασία της λειτουργίας μας και για την προστασία της πολιτικής μας ανεξαρτησίας έχουν προβλεφθεί αυτές οι διατάξεις του άρθρου 62. 
      Η πρώτη φορά που προβλέφθηκε περιορισμός του χρόνου, κυρίες και κύριοι Βουλευτές, μέσα στον οποίον πρέπει εμείς να παίρνουμε μία απόφαση επί της άρσεως ασυλίας ή όχι, επί της συνδρομής, δηλαδή, του στοιχείου να προστατευθεί ένας Βουλευτής ή όχι, ήταν το 1974-1975 και μπήκε ένα τρίμηνο στο άρθρο 62 μέσα στο οποίο πρέπει να παίρνουμε αποφάσεις, πρώτον για να μην υπερπροστατεύεται ένας Βουλευτής με παρελκυστικές τακτικές απέναντι στο χρόνο και δεύτερον για να μην εξευτελίζεται ένας Βουλευτής όταν το Σώμα σκοπίμως κρατά επί πολλούς μήνες σε εκκρεμότητα την περίπτωσή του. Γι’ αυτό μπήκε το τρίμηνο αυτό. 
      Ανακαλύψαμε –και το λέω μιλώντας με όλη μου την ειλικρίνεια- όλοι μας ότι αυτό το τρίμηνο η πρακτική της Βουλής επί τριάντα χρόνια δεν το υπολόγιζε αυστηρά στη συνεδρίαση με αφορμή την υπόθεση του Πέτρου Μαντούβαλου και αφού πέντε λεπτά πριν είχαμε ψηφίσει ομόφωνα την άρση της ασυλίας για τη συνάδελφο κ. Κούρκουλα, η οποία επίσης εξεταζόταν πέντε-έξι μήνες μετά την εισαγωγή του φακέλου της στο πρωτόκολλο της Προέδρου της Βουλής.
      Οι περιπτώσεις που θα εξετάσουμε την επόμενη και τη μεθεπόμενη εβδομάδα πάλι και αυτές, κυρίες και κύριοι Βουλευτές, εξετάζονται τέσσερις, πέντε, έξι μήνες μετά από τη στιγμή που ήλθε ο φάκελος των υποθέσεων αυτών στη Βουλή. Γιατί συμβαίνει αυτό; Διότι η Βουλή επί τριάντα χρόνια, όπως είδαμε από τα στοιχεία που είχε την καλοσύνη η κυρία Πρόεδρος να μας προσκομίσει, μετρά τις διακοπές των εορτών των Χριστουγέννων και του Πάσχα, τις διακοπές λόγω δημοτικών εκλογών και δεν ερμήνευσε, κυρίες και κύριοι Βουλευτές, την έννοια της διακοπής των εργασιών της Βουλής όπως το Σύνταγμα και ο Κανονισμός τη θέλουν, δηλαδή, ότι διακοπές των εργασιών της Βουλής έχουμε μόνο όταν εκδίδεται προεδρικό διάταγμα και αρχίζει να λειτουργεί το θερινό Τμήμα. Όλες οι άλλες διακοπές δεν είναι διακοπές κατά την έννοια του άρθρου 62 και κατά τα άρθρα 23 και 29 του Κανονισμού της Βουλής. 
      Άρα για τη σημερινή μας πρακτική, τη μετά το 2001, μετά την τροποποίηση του Κανονισμού της Βουλής που είχε εισηγηθεί ο τότε Πρόεδρος κ. Κακλαμάνης, για την πρακτική μας, κύριοι συνάδελφοι, να αίρουμε τις ασυλίες σε πολλές περιπτώσεις, δημιουργείται ένα θέμα: Τι θα γίνει αν φεύγοντας από τη Βουλή για μία βαρύτατη περίπτωση αδικήματος ένας ή μία Βουλευτής προβάλλουν ισχυρισμό μπροστά στα δικαστήρια ότι εκτός τριμήνου, δηλαδή εκτός της συνταγματικά προβλεπόμενης προθεσμίας η Βουλή είδε το θέμα; Τι θα γίνει; Θα ταπεινωθούμε από κάποιο δικαστήριο; Θα εξευτελιστούμε, θα κριθούμε ως Βουλευτές που συγκαλύπτουν μία υπόθεση; Τι θα γίνει; 
      Είπαμε, λοιπόν, ότι αφού η πρακτική αυτή ήταν έτσι τόσα χρόνια, τώρα που αίρουμε τις ασυλίες το τρίμηνο θα πρέπει να το σεβόμαστε ευλαβικά, το τρίμηνο εδώ, τις σαρανταπέντε ημέρες, όπως είπε ο κ. Βενιζέλος για την περίπτωση του άρθρου 61 και το ανεύθυνο του Βουλευτή όταν αυτός ασκεί τα καθήκοντά του. Αν έχουμε περιπτώσεις όπου έρχεται ένα θέμα να το συζητήσουμε εκτός τριμήνου, δεν θα πρέπει να το συζητάμε και θα πρέπει να συμπεριφερθούμε και απέναντι στα διοικητικά θέματα που συνοδεύουν το μεγάλο πολιτικό θέμα που αναπτύσσω με έναν πάρα πολύ αυστηρό τρόπο.
      Εδώ όμως σήμερα έχουμε μία υπόθεση για την οποία καλούμαστε να αποφασίσουμε τώρα που ανακαλύπτουμε αυτήν την πρακτική. Τι θα κάνουμε; Η άποψη που συζητήθηκε στην επιτροπή και την εκθέτω γιατί έχω συνειδησιακό πρόβλημα, κυρία Πρόεδρε…
      ΠΡΟΕΔΡΟΣ (Άννα Μπενάκη-Ψαρούδα): Ελπίζω να μην έχετε συνειδησιακό πρόβλημα με την προθεσμία, κύριε Λοβέρδο.
      ΑΝΔΡΕΑΣ ΛΟΒΕΡΔΟΣ: Δεν θέσαμε τέτοιο θέμα, κυρία Πρόεδρε. Κανένα κόμμα δεν το έθεσε διότι είπαμε και τα τέσσερα κόμματα εκεί, οι Βουλευτές που ανήκουμε σε τέσσερα διαφορετικά κοινοβουλευτικά κόμματα, ότι δεν πρέπει για πρώτη φορά να ξεκινάμε κάτι και να δίνουμε εντυπώσεις άλλες απ’ αυτές που η συνείδησή μας επιβάλλει να πούμε και να κάνουμε.
      Στη συνέχεια, κυρίες και κύριοι Βουλευτές –και μ’ αυτό ολοκληρώνω και σας ευχαριστώ για το χρόνο- ακούσαμε το συνάδελφο κ. Πέτρο Μαντούβαλο να μας εξηγεί τα πραγματικά περιστατικά που αφορούν τις δύο περιπτώσεις που έχουν αχθεί ενώπιόν μας. Μ’ αυτό θέλω να τελειώσω. Ήταν πρόδηλο σε μας που ακούγαμε εκεί ότι από τα λεχθέντα του συναδέλφου ζητήματα πολιτικού ανταγωνισμού, ζητήματα που ενδεχομένως θα τα ακούσετε –σε μας τουλάχιστον δημιουργήθηκε η εντύπωση- ζητήματα που έχουν να κάνουν με θέματα που αφορούν συγκεκριμένες εκλογικές περιφέρειες -εγώ δεν θέλω να γίνω πιο συγκεκριμένος- μπορούν να δημιουργήσουν αμφιβολίες και να σκεφθούμε ότι οι περιστάσεις έχουν οδηγήσει τα πράγματα εκεί που τα έχουν οδηγήσει γι’ αυτές τις δύο συγκεκριμένες περιπτώσεις. 
      Ωστόσο, με βάση τις αμφιβολίες δεν μπορεί κανείς να κρίνει, γι’ αυτό τοποθετηθήκαμε όπως τοποθετηθήκαμε –είναι καταγεγραμμένο και στην εισήγησή μας- και περιμένουμε και σήμερα τη συζήτηση εδώ.
      Κυρία Πρόεδρε, ακούστηκε όμως κάτι και καταγράφηκε στα πρακτικά της Επιτροπής Δεοντολογίας, δηλαδή, ότι λόγοι που αφορούν όχι τη μακρά πρακτική της Βουλής ως προς το τρίμηνο, αλλά λόγοι που αφορούν τις δημοτικές εκλογές οδήγησαν το Προεδρείο της Βουλής στο χειρισμό της ημερήσιας διάταξης της Επιτροπής Δεοντολογίας και της Ολομέλειας. Αν είναι έτσι, υπάρχει σοβαρότατο πολιτικό θέμα.
      Ευχαριστώ πολύ.
      ΠΡΟΕΔΡΟΣ (Άννα Μπενάκη-Ψαρούδα): Θα μου επιτρέψει ο κ. Βαρβιτσιώτης που έχει ζητήσει το λόγο να δώσω πρώτα κάποιες απαντήσεις στον κ. Λοβέρδο.
      ΑΠΟΣΤΟΛΟΣ ΚΑΚΛΑΜΑΝΗΣ: Αν θέλετε, μπορώ να προηγηθώ, κυρία Πρόεδρε;
      ΠΡΟΕΔΡΟΣ (Άννα Μπενάκη-Ψαρούδα): Θα μιλήσετε σε μισό λεπτό, κύριε Πρόεδρε. Θα ήθελα απλώς να διευκρινίσω ένα θέμα και θα σας δώσω αμέσως το λόγο. Δεν θα τα πω όλα τώρα γιατί έχω πολλά να πω.
      ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, μπορώ να μιλήσω για λίγο πριν από σας;
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Πρόεδρε, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Έχω τη γνώμη, κυρία Πρόεδρε, ότι σύμφωνα με τον Κανονισμό της Βουλής –άλλωστε αυτό άκουσα από το γραφείο μου και έσπευσα- ομιλεί όποιος έχει αντίρρηση για την πρόταση του εισαγγελέως. Αυτό σ’ ό,τι αφορά τη διαδικασία μας. 
      Σε ό,τι αφορά το θέμα που τίθεται, αυτό μας έχει απασχολήσει και στο παρελθόν και εφόσον πέραν του γνωστού χρόνου της διακοπής με την έκδοση του διατάγματος της Βουλής υπάρχουν και άλλοι λόγοι που δεν συνεδριάζει, που δεν μπορεί να συνέλθει το Σώμα, σ’ αυτήν την περίπτωση –και επιτρέψτε μου να πω πως εγώ θεωρώ ότι είναι ζήτημα το οποίο δεν μπορεί να κριθεί από τα δικαστήρια- το Σώμα προφανώς αποφασίζει και η απόφασή του αυτή προφανέστατα δεν μπορεί να κριθεί ως αντισυνταγματική. Αυτό το λέω με όλο το σεβασμό στις γνώσεις σας, τις υπέρτερες εμού, αλλά θα μου επιτρέψετε κι εμένα από την εμπειρία μου εδώ και τριάντα δύο χρόνια να υπερασπιστώ αυτήν την πρακτική διότι ενδέχεται να υπάρξουν σε βάρος της Βουλής καθυστερήσεις. 
      Μην ξεχνάτε ότι πάλι με εισήγησή μου, την οποία αποδεχθήκατε, κάναμε ένα γενναίο βήμα, να αίρονται οι ασυλίες. Διότι και στο παρελθόν ζητούσαν οι πάντες την άρση της ασυλίας τους, αλλά ήξεραν πολλοί εξ αυτών –δεν θέλω να γενικεύω- ότι στη μυστική ψηφοφορία που θα ακολουθούσε δεν θα ήρετο. Δηλαδή, γενναιότητα επεδείκνυαν διάφοροι στο παρελθόν εκ του ασφαλούς.
      Γνωρίζετε, λοιπόν, ότι αυτό που ήταν βέβαιο εδώ στη Βουλή να αποφευχθεί, μπορεί να γίνεται προσπάθεια να αποφευχθεί μέσω καθυστερήσεων στις γραμματείες των δικαστηρίων, στην Εισαγγελία του Αρείου Πάγου που επίσης θέσαμε –και πολύ σωστά- να εξετάζει εάν πρόκειται διά υποθέσεως προφανώς νόμω αβασίμου και να τη βάλει στο αρχείο. Διότι οι εισαγγελείς στέλνουν τα πάντα εδώ.
      Μετά μάλιστα, κυρία Πρόεδρε, την απόφασή μας επί της ουσίας να αίρεται κατά κανόνα η ασυλία –εκτός των περιπτώσεων που ορθώς ανέφερε ο κ. Λοβέρδος, όταν, δηλαδή, υπάρχει προφανής, και το αναφέρει ο Κανονισμός μας, σκοπός της πολιτικής δίωξης ή της δυσλειτουργίας του Σώματος- σ’ αυτές τις περιπτώσεις ο εισαγγελέας δυστυχώς στέλνει εδώ τις καταγγελίες, τις μηνύσεις, τις εγκλήσεις. Και είτε από φόβο είτε από αντίληψη, λόγω της προτέρας πρακτικής, δεν αίρονται οι ασυλίες και καταφθάνει πλήθος –και θα αυξάνεται αυτό το πλήθος- νόμω και ουσία βασίμων καταγγελιών.
      Κατά συνέπεια, δεν πρέπει η Βουλή να δεσμευθεί και να αλλάξει την πρακτική. Βεβαιότατα είναι άλλο το θέμα του να επιμελούνται και οι γραμματείες των εισαγγελιών και οι δικές μας υπηρεσίες, αλλά μέχρι τώρα δεν είχαμε πρόβλημα αμέλειας των υπηρεσιών μας. 
      Εις τις πλείστες περιπτώσεις –να μην πω όλες, διότι δεν μπορώ να θυμάμαι τριάντα δύο χρόνια τι μπορεί να έγινε σε όλες τις περιπτώσεις- οι υπηρεσίες μας ευθύς ως παραλάβουν τα έγγραφα από την Εισαγγελία πλέον του Αρείου Πάγου, τα προωθούν. Και νομίζω ότι έχουμε τη σπανία αυτή περίπτωση να συμπέσουν και εκλογές και να μην μπορεί να συνεδριάσει η Βουλή.
      Κατά συνέπεια, να προχωρήσουμε παρακαλώ κατευθείαν στην ψηφοφορία.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κυρία Πρόεδρε, μπορώ να έχω το λόγο;
      ΠΡΟΕΔΡΟΣ (Άννα Μπενάκη-Ψαρούδα): Κύριε Βαρβιτσιώτη, θέλετε να μιλήσετε επί της ουσίας της υποθέσεως ή επί της προθεσμίας;
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Επί της ουσίας, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Τότε να προηγηθώ, να πω δυο λόγια επί της προθεσμίας και θα μιλήσετε αμέσως.
      Κύριε Πρόεδρε, θέσατε πολύ σωστά το θέμα, όπως είχα την πρόθεση να το θέσω κι εγώ. Απλώς να παρατηρήσω ότι το θέμα της προθεσμίας δεν είναι μόνο θέμα εμπειρίας –που έχετε μεγάλη και εσείς και εγώ- αλλά είναι και θέμα στοιχειωδών γνώσεων Συνταγματικού Δικαίου. Διότι είναι γνωστό ότι η προθεσμία αυτή ανήκει, όπως και άλλες, στα interna corporis της Βουλής, τα οποία δεν ελέγχονται από κανέναν. Και θα πρέπει να είμαστε εξαιρετικά προσεκτικοί σε διατυπώσεις, οι οποίες εκθέτουν τη Βουλή προς την κρίση δικαστηρίων που δεν έχουν καμία αρμοδιότητα. 
      Αν αλλάζαμε ή αλλάξουμε και εισαγάγουμε συνταγματικό δικαστήριο στη χώρα μας, τότε αυτό το συνταγματικό δικαστήριο θα ελέγχει και αυτά. Αλλά επί του παρόντος όλα αυτά ανήκουν στα interna corporis της Βουλής και αποφασίζονται κυριαρχικά από τη Βουλή. Και έχουν ήδη αποφασιστεί με τη μακρά και ομοιόμορφη εφαρμογή της προθεσμίας και της αναστολής της με τον τρόπο που εξέθεσε ήδη ο κύριος Πρόεδρος.
      Τώρα, ο κ. Βαρβιτσιώτης έχει το λόγο επί της αιτήσεως του εισαγγελέως.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κυρία Πρόεδρε, κυρίες και κύριοι συνάδελφοι, είμαι σταθερά υπέρ της άρσης της ασυλίας των Βουλευτών, ιδιαίτερα σε σχέση με αδικήματα που δεν έχουν να κάνουν με την πολιτική δραστηριότητα, πόσω μάλλον δε όταν αυτά τα αδικήματα έχουν να κάνουν με την άσκηση της επαγγελματικής δραστηριότητας, η οποία σε κάποιες περιπτώσεις ασκήθηκε και πριν κάποιος εκλεγεί Βουλευτής. 
      Από την άλλη, όμως, προβληματίζομαι από τον τρόπο με τον οποίο η κοινή γνώμη αντιμετωπίζει την άρση της ασυλίας ως επιβολή ποινής. Και έχω προβληματιστεί ακόμα περισσότερο πάνω στη συγκεκριμένη υπόθεση του συναδέλφου του κ. Μαντούβαλου, σε σχέση με την άρση της ασυλίας του, την οποία εγκρίναμε σχεδόν ομόφωνα πέρυσι το Νοέμβριο.
      Πέρυσι το Νοέμβριο κατόπιν προτάσεως και της επιτροπής, αλλά και μετά τη διαβίβαση σχετικού φακέλου από την Εισαγγελία του Αρείου Πάγου στη Βουλή, ήραμε την ασυλία του κ. Μαντούβαλου και μετά από δικιά του παράκληση, ώστε να εξεταστεί και να παραπεμφθεί στις αρμόδιες δικαστικές αρχές η υπόθεση και να λυτρωθεί, όπως ο ίδιος θεωρούσε, από μία άδικη και αβάσιμη κατηγορία. Αυτό συνέβη πέρυσι το Νοέμβριο. 
      Ένα χρόνο μετά δεν έχει ακόμα ολοκληρωθεί η προανακριτική διαδικασία και δεν έχει διαβιβαστεί η πρόταση του εισαγγελέα και του ανακριτή στο Συμβούλιο Εφετών, ώστε να εκδοθεί ένα βούλευμα που είτε τον απαλλάσσει είτε τον παραπέμπει σε δίκη.
      Νομίζω ότι εδώ τίθεται ένα θέμα στον τρόπο με τον οποίο και η Βουλή θα πρέπει να σκέφτεται για το πώς η δικαιοσύνη πολλές φορές άθελά της αντιμετωπίζει περιπτώσεις προβεβλημένων πολιτικών προσώπων. Θεωρώ ότι αυτό θα πρέπει να μας προβληματίσει, ότι είναι ένα στοιχείο το οποίο θα πρέπει να μπαίνει στο μυαλό των μελών της Επιτροπής Δεοντολογίας, ότι είναι ένα στοιχείο το οποίο θα πρέπει να υπάρχει στο δικό μας μυαλό, την ώρα που καλούμαστε να ψηφίσουμε υπέρ ή όχι της άρσης της ασυλίας ενός Βουλευτή. Διότι δεν μπορεί, εφόσον ο πολιτικός χρόνος είναι δεδομένος, η διάρκεια μιας Βουλής είναι δεδομένη –εγγίζει τα τρία, τριάμισι, τέσσερα χρόνια- οι ανάλογες δικαστικές διεργασίες να διαρκούν τόσο πολύ, ώστε ένας Βουλευτής να τίθεται σχεδόν στο ήμισυ της κοινοβουλευτικής του θητείας σε μία ιδιότυπη δικαστική ομηρία.
      Αυτά ήθελα να εκθέσω, κυρία Πρόεδρε. 
      Ευχαριστώ για την προσοχή σας.
      ΑΠΟΣΤΟΛΟΣ ΚΑΚΛΑΜΑΝΗΣ: Αυτό αφορά τη δικαιοσύνη και τον αρμόδιο Υπουργό Δικαιοσύνης για τις αρμοδιότητες αυτού του είδους, όχι τη Βουλή!
      ΠΡΟΕΔΡΟΣ (Άννα Μπενάκη-Ψαρούδα): Αυτό ήθελα να πω, κύριε Πρόεδρε, ότι η παρατήρησή σας, κύριε Βαρβιτσιώτη, μπορεί να είναι εύλογη, αλλά δεν αφορά τη λειτουργία της Βουλής ούτε τα κριτήριά της, με τα οποία δέχεται την αίτηση του εισαγγελέως ή την απορρίπτει. Είναι θέμα λειτουργίας της δικαιοσύνης και δεν μπορούμε να υπεισέλθουμε, τουλάχιστον εν Ολομελεία, στην κρίση αυτή. 
      Κύριε Μαντούβαλε, θέλετε το λόγο;
      ΠΕΤΡΟΣ ΜΑΝΤΟΥΒΑΛΟΣ: Μάλιστα, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Μαντούβαλε, έχετε το λόγο για να μιλήσετε και για τις δύο περιπτώσεις. 
      ΠΕΤΡΟΣ ΜΑΝΤΟΥΒΑΛΟΣ: Κυρία Πρόεδρε, κυρίες και κύριοι συνάδελφοι, θα ήθελα να ευχαριστήσω βεβαίως και για τις διευκρινήσεις ή τις σκέψεις αυτές που κατέθεσε ο κ. Λοβέρδος και για τον προβληματισμό του κ. Βαρβιτσιώτη. Προσωπικά δεν με αφορούν, ούτε υπάρχει πρόβλημα στη λειτουργία της δικαιοσύνης ούτε η καθυστέρηση αυτή με έχει ενοχλήσει. 
      Βέβαια θέλω να σας πω –και δεν σας το κρύβω- ότι οι ώρες που περνάω όλο αυτόν το χρόνο είναι πάρα πολύ δύσκολες. Χωρίς να ξέρω το αίτημα, πραγματικά βασανίστηκα και βασανίζομαι πάρα πολύ. Δεν ξέρω, ίσως μου έστειλε ο Θεός ένα Γολγοθά τον οποίο πρέπει να τραβήξω και θα τον τραβήξω αναίτια όμως, πραγματικά αναίτια. 
      Δεν ακούστηκε βέβαια εδώ στον προβληματισμό του κ. Λοβέρδου –και θα ήθελα να ακουστεί και εσείς βέβαια πρέπει να το γνωρίζετε, κυρία Πρόεδρε- ότι στην Επιτροπή Δεοντολογίας και παραγραφή να υπήρχε είπα ότι παραιτούμαι του δικαιώματός μου. Δεν την θέλω την παραγραφή. Δεν θέλω τίποτα. 
      Και κάτι ακόμα, κυρία Πρόεδρε, που θα περίμενα να το ακούσω είναι ότι σας παρακαλούσα, εκλιπαρούσα με έγγραφό μου το οποίο είναι κατατεθειμένο σε εσάς και έλεγα ότι, κυρία Πρόεδρε, μη με ρίξετε βορά ούτε σε δημοσιογράφους –που δεν φταίνε οι χριστιανοί- ούτε σε κανέναν Έλληνα να λέει ότι φθάνουμε στο σημείο να έχουμε παραγραφή. Γιατί, κυρία Πρόεδρε, όταν οι εφημερίδες γράφανε με συμψηφίζανε με τον κ. Τσοχατζόπουλο και με τον κ. Παπαντωνίου. Άσε που δεν πιστεύω τίποτα και για τους ανθρώπους. 
      Εδώ που έφθασα δεν πιστεύω τίποτα και για τους ανθρώπους. Με έβαζαν πρωτοσέλιδο –και καλά έκαναν οι εφημερίδες- και έγραφαν ότι Παπαντωνίου, Τσοχατζόπουλος, παράταση της Επιτροπής και δίπλα ο Μαντούβαλος! 
      Τι φταίω εγώ; Ποιον ανησύχησα από τη Νέα Δημοκρατία; Ενόχλησα εγώ τη Νέα Δημοκρατία; Προβλημάτισα τη Νέα Δημοκρατία για να μπαίνω πρωτοσέλιδο ότι παραγράφεται η δική μου υπόθεση; 
      Γιατί δεν είπατε: «με παρακαλούσε ο συνάδελφός μας Βουλευτής κ. Μαντούβαλος –και επικοινωνήσαμε και προσωπικά φυσικά οι δυο μας- να μην παραγραφεί η υπόθεσή του και τον έχετε και τον σταυρώνουνε και τον σουβλίζουνε και τον χτυπάνε χωρίς να φταίει»; Αυτό δεν ήταν κυρίαρχο  να το ξέρουν εδώ; 
      Υπάρχει ή δεν υπάρχει έγγραφο που εμπρόθεσμα σας παρακαλούσα και σας έλεγα: «κυρία Πρόεδρε, σας παρακαλώ πολύ, υπάρχει κίνδυνος, αφήστε με να δείξω την αθωότητά του, αφήστε με να έλθω να μιλήσω εδώ πέρα στους συναδέλφους μου και να μη με βάλει στο στόμα του κανένας για παραγραφή;» Πού είναι το μυστήριο αυτό; 
      Και πάω στην Επιτροπή Δεοντολογίας και λέω «κύριοι συνάδελφοι, είναι δικαίωμα – όσοι είναι νομικοί το γνωρίζουν-  η παραγραφή». Παρεγράφη, χαίρεται!. Δεν ξέρω τι θα συζητάγατε εσείς και τι άποψη έχει ο κάθε συνάδελφος. Δεν έπρεπε να φθάσει εδώ. Δεν έπρεπε να με βάλετε σ’ αυτή την ταλαιπωρία γιατί εγώ την ποινή την έχω υποστεί, κυρία Πρόεδρε. 
      Τι να το κάνω να πάω στα δικαστήρια; Όχι ότι δεν πιστεύω ότι θα αθωωθώ, αλλά πρόκειται περί αστειότητας την οποία θα σας την πω. Τι να το κάνω εγώ, κυρία Πρόεδρε; Με βάζετε εμένα στο τι συζητάει ο καθένας που έρχεται και με ρωτάει «τι έγινε, Πέτρο μου; Τι έγινε, κύριε Μαντούβαλε;» διότι δεν θέλω να με βοηθήσει κανένας. Προνόμιο είναι να μου άρετε την ασυλία. 
      Σας κοιτάω και σας λέω: Προνόμιο είναι να μου άρετε την ασυλία. Σας παρακαλώ να μου άρετε την ασυλία. Και την άλλη φορά σας παρεκάλεσα, κυρία Πρόεδρε, και εδώ την είχα. Εάν δεν ήρετο η ασυλία μου –εδώ την είχα όμως- έτσι θα σας το έκανα –όχι έτσι που πετάνε τα έγγραφα- και θα παραιτούμουν από Βουλευτής. Έτσι θα σας το έκανα. Γιατί στήριξα την κοινοβουλευτική μου πορεία, στήριξα την Κυβέρνησή μου. 
      Βαθιά το μαχαίρι έλεγε ο κ. Παπαληγούρας –και καλά έκανε ο Υπουργός- υπέρ του ήμουν εγώ στις εκδηλώσεις και στα διάφορα χτυπήματα που δεχόταν ως Υπουργός. Έφευγαν οι κρατούμενοι, υπέρ ήμουν εγώ. Βαθιά το μαχαίρι έλεγε ο  κ. Παπαληγούρας. Άριστα έκανε! 
      Εμπιστεύομαι, λοιπόν, και τον Υπουργό Δικαιοσύνης και πάνω απ’ όλα εμπιστεύομαι το δικαστή που με καλεί, τον κ. Σίδερη. Έχω τεράστιες διαφωνίες ως προς την κρίση του, αλλά τον εμπιστεύομαι. 
      Και δεν θέλω να φθάσω, κυρία Πρόεδρε, στον κ. Σίδερη. Θέλω να φθάσω σε δικαστήριο να δείτε τι είναι αυτό αίσχος τέλος πάντων, τι είναι αυτό το πράγμα που με ταλαιπωρεί. Εδώ ληστείες, απάτες, κλοπές, συμμορίες, δισεκατομμύρια –σε άλλες χώρες, όχι στη δική μας- και ένα πέπλο σιωπής … 
      Και εγώ χωρίς να έχω κάνει τίποτα, επειδή βρέθηκα σε μία δύσκολη στιγμή νομίζει κάποιος –και το γράφει η κακοποιός η οποία σας έστειλε ένα έγγραφο- ότι δρυός πεσούσης πας ανήρ ξυλεύεται; Και με θυμήθηκε μετά από δύο χρόνια!
       Και επειδή λέει ο Πρωθυπουργός μας το κατά της διαπλοκής και της διαφθοράς –που εγώ το έχω κάνει σημαία μου- και το γράφει στο έγγραφό του, σ’ αυτό που σας έστειλε –και δεν ξέρω αν το διαβάσατε- ότι είναι υπέρ της διαφάνειας, κατά της διαπλοκής και της διαφθοράς, γι’ αυτό σας στέλνει αυτό το σημείωμα για τον κ. Μαντούβαλο. Μετά από δύο χρόνια, κυρία Πρόεδρε. Γιατί, λοιπόν, δεν είπατε στους συναδέλφους μου ότι σας παρακάλαγα να μην παραγραφεί; Γιατί δεν θυμάστε ότι θα σας έστελνα κατευθείαν την παραίτησή μου από Βουλευτής; Γιατί δεν είπατε ότι έδειξα τους λογαριασμούς μου; Γιατί δεν είπατε ότι παρακάλαγα να συντομευθούν οι διαδικασίες; Γιατί δεν ακούγεται ότι έχω εμπιστοσύνη στη δικαιοσύνη; Γιατί εγώ δεν θέλω να σύρω τον πολιτικό κόσμο …
      Όχι μόνο την άρση ασυλίας μου να άρετε … όχι σας παρακαλώ, όχι, σας πιέζω, σας εκλιπαρώ! Είναι προνόμιο να μου την άρετε, κύριοι συνάδελφοι. Είναι προνόμιο να άρετε την ασυλία μου γιατί εγώ δεν μπορώ να οδηγήσω τον πολιτικό χώρο και το κόμμα μου …  Δεν είμαι ανεξάρτητος. Η ψυχή μου και ο εαυτός μου το ξέρουν τι ανεξάρτητος είμαι. Και έφυγα για να μη δημιουργήσω πρόβλημα σε κανέναν, από τον Πρωθυπουργό μέχρι τον τελευταίο νεοδημοκράτη, μέχρι τον τελευταίο πολίτη αυτής της χώρας που μας πιστεύει σε τελευταία ανάλυση. Δεν θέλω να φέρω τον πολιτικό κόσμο της χώρας σε δυσκολία και να λένε: «Α, κρύφθηκε ο Μαντούβαλος»! 
      Να κρυφτώ εγώ; Και το ήθος μου και η αξιοπρέπειά μου και η διαγωγή μου και η καταγωγή μου δεν μου επιτρέπουν εμένα κρυψίματα. Αλλά πήγα να τρελαθώ, κυρία Πρόεδρε. Να διαβάζω: «Θα αρθεί η ασυλία του;». Και μου έλεγαν:  «Τι θέλεις να κάνουμε, ρε Πέτρο;». Αυτό που σας είπα έξω να κάνετε και αυτό που σας ζητώ να κάνετε. Δεν θέλω εγώ διαβουλεύσεις και να γυρνάει ένας-ένας και να λέει:«Μήπως πρέπει λόγω κομματικής πειθαρχίας και μήπως μας πούνε τίποτα…»; 
      Να αρθεί η βουλευτική  μου ασυλία. Και θυμηθείτε το. Προνόμιο είναι για το Βουλευτή να αρθεί η βουλευτική του ασυλία σ’ αυτή την περίπτωση. Και δεν φοβάμαι απολύτως τίποτα και έχω εμπιστοσύνη στον ανακριτή και στη δικαιοσύνη και έχω εμπιστοσύνη πάνω απ’ όλα στο δικαστήριο που θέλω να με κρίνει. Θέλω να πάω να κάτσω στο σκαμνί, όπως ο τελευταίος Έλληνας πολίτης για να είστε και εσείς περήφανοι για το συνάδελφό σας, αλλά και εγώ να κυκλοφορώ έτσι όπως θέλω να κυκλοφορώ. 
      Μου έχει κοπεί το χαμόγελο. Ένα χρόνο ήμουνα άλλος άνθρωπος. Ήμουν ένα παιδί που γέλαγε σ΄ όλο τον κόσμο. Δεν ήλθα, κυρίες και κύριοι συνάδελφοι, εγώ στην πολιτική για να κάνω εχθρούς. Ήλθα να έχω πολιτικούς αντιπάλους, να μαλώσω πολιτικά με το ΠΑ.ΣΟ.Κ, να συζητήσω με το Συνασπισμό ή το Κ.Κ.Ε.. Δεν ήλθα να κάνω εχθρούς και έκανα εχθρούς. Ίσως στα δάκτυλα, λιγότερο του ενός χεριού. Έκανα εχθρούς χωρίς λόγο. Είχα τη δουλειά μου, είχα το επάγγελμά μου, είχα την οικογένειά μου. Πήγαν να μου τα διαλύσουν όλα. Η υπόθεση είναι μηδέν. 
      Όσο γι’ αυτά που σας απασχολούν που γράφουν για κατάχρηση, νόμο περί μεσαζόντων, απάτες και κάτι τέτοια, θα πω ότι απατεώνες και κλέφτες είναι εκείνοι που με απατηλό και βρώμικο τρόπο ήλθαν να κάνουν αυτό σε εμένα. Θα το υποστώ, αλλά μου έφυγε η ψυχή. Και δεν ήλθα να μιλήσω εγώ κοινοβουλευτικά και δήθεν να βγάλω πολιτικό λόγο. Εδώ ήμασταν εχθές και συζητήσαμε για το νομοσχέδιο του Υπουργείου Δημόσιας Τάξης και εκεί ήμουν Βουλευτής, για να μη σας πω ότι έκανα το Βουλευτή, γιατί η ψυχή μου κι εγώ ήξερα τι έλεγα και πώς μίλαγα. 
      Σήμερα ήλθα να μιλήσω σαν ένας απλός άνθρωπος, σαν ένας άνθρωπος που θα δικαιωθεί όταν κάτσει στο σκαμνί. Ούτε παραγραφές θέλω, κυρία Πρόεδρε, ούτε σε συμβούλια θα πάω ούτε εξαιρέσεις του δικαστή ζητάω ούτε βουλεύματα ούτε τίποτα. Μπαμ, κατευθείαν στο σκαμνί! Και να δούμε πόσα απίδια πιάνει ο σάκος για τα αίσχη αυτά. Ούτε μηνύσεις θα κάνω ούτε εξώδικο σε εφημερίδες έχω στείλει. 
      Μα, τους τρελάνανε τους δημοσιογράφους. Ένας αποπροσανατολισμός, μία παραπληροφόρηση, ένα αίσχος. Δεν ξέρω ποιοι κακοποιοί της πολιτικής μού δημιούργησαν αυτό το αίσχος. Δεν ξέρω από πού αυτό το πέπλο σιωπής για άλλους, αυτός ο καπνός για να κρυφθούν άλλες ανομίες και να υπάρχει μόνο σε εμένα ... Τι έκανα; Τι έκανα που μία αντίδικός μου προ αμνημονεύτων ...
      Ευτυχώς είχα εργασία.  Γιατί φθάσαμε και σ’ αυτό το σημείο. Άλλο κόλπο και ετούτο εδώ: «Μη λες ότι είσαι αυτοδημιούργητος». Άλλο κόλπο και ετούτο εδώ!
      Έ, λοιπόν, ήμουν εργαζόμενος σκληρά, είμαι εργαζόμενος σκληρά, παρακολουθώ το δικηγορικό μου γραφείο πάρα πολύ στενά και με αγάπη και κουράζομαι και εργάζομαι και κοινοβουλευτικά και επαγγελματικά και οικογενειακά και πολιτικά. Και ήλθα να μαλώσω, ήλθα να αντιπαρατεθώ πολιτικά με το ΠΑ.ΣΟ.Κ. και με τους άλλους. Δεν ήλθα να κάνω εχθρούς και έκανα εχθρούς.
      Αλίμονο και ουαί, ποιος είναι ο επόμενος. Ίσως είναι ένα παράδειγμα αυτό που σας λέω. Ένα παράδειγμα να καταλάβετε ότι ένας άνθρωπος σύρθηκε, ταλαιπωρήθηκε, βασανίστηκε, κουράστηκε, αγωνίστηκε και θέλει πραγματικά να φθάσει στο δικαστήριο. Δεν δημιούργησα κανένα πρόβλημα στο κόμμα μου. Ανεξάρτητος, λέει. Σας κολλάει ο Μαντούβαλος ανεξάρτητος; Δεν σκέφθηκε κανένας ότι την επόμενη μέρα που δημιουργήθηκε το θέμα, στήριξα το συνεργάτη μου; Πήγαν να μου διαλύσουν το γραφείο. Πήγαν να φέρουν τα πάνω κάτω. Όποιος, δηλαδή, ήθελε να πει και να καταθέσει κάτι, πήγαινε στον ανακριτή και ερχόταν η υπόθεση στη Βουλή. Ούτε επαρχιακό δικηγορικό σύλλογο με οκτώ συμβούλους δεν θα απασχολούσαν οι δύο υποθέσεις οι δικές μου. 
      Ανεξάρτητος είμαι εγώ; Δημιούργησα πρόβλημα σε κανέναν; Έφυγα από το κόμμα. Ξέρετε τι σημαίνει, κύριοι, η μοναξιά; Για να σε διώξουν και να γίνεις ανεξάρτητος, διαφωνείς. Έλα βάλε τον εαυτό σου να είσαι ανεξάρτητος δήθεν και να σε σφάζουν, να σε τσαλακώνουν και να είσαι μόνος σου για να μην υπάρξει πρόβλημα στον Αρχηγό σου, στον Πρωθυπουργό, αλλά και στον τελευταίο νεοδημοκράτη, στο χωριό μου κάτω στη Μάνη ή σε όλο τον Πειραιά και την εκλογική μου περιφέρεια για να μην του φέρω πρόβλημα; Για σκεφθείτε να θέλεις να μπεις σε μία τοπική οργάνωση και να λένε κάποιοι καλοθελητές: «Είναι του κόμματός μας αυτός»; Και να θέλεις να μπεις στη Ν.Ο.Δ.Ε. ή να θέλεις να διαχωριστείς για τις δημοτικές εκλογές και να σου λένε: «Περίμενε, ρε Πέτρο, να τελειώσουν οι δημοτικές εκλογές»!
      Για σκεφθείτε το, λοιπόν, αυτό. Σκεφθείτε έναν άνθρωπο επειδή η αντίδικός του κάθισε στο Κολωνάκι, μέρα μεσημέρι, με τους δικηγόρους της, με τους φίλους της και σου ζητούσαν να βοηθήσεις μετά από φορτική πίεση να κλείσεις μία υπόθεση. Και το έκανα! Και δεν ζητάω –τα ζητούσαν από το γραφείο- εκατομμύρια των εκατομμυρίων για έναν άνθρωπο που είχε απαγάγει, τον είχε εκβιάσει, τον είχε φέρει και είναι κατηγορούμενοι και η ίδια και ο άνδρας της. Και θα μπορούσα να έχω αυτήν και δεν θα με πείραζε σαν δικηγόρο. Και μετά από δύο χρόνια να θυμάται τι είπε ο Πρωθυπουργός περί διαφάνειας και διαπλοκής και δήθεν να στέλνει έγγραφο τώρα που σφάδαζα εγώ, δύο χρόνια μετά και να έρχεται η υπόθεση εδώ πέρα για να την εξετάσετε. Δηλαδή η κακοποιός, η εκβιάσασα! Δεν ήταν κανένας δικηγόρος από σας εδώ μέσα; Δεν υπάρχει κανένας γιατρός, κανένας πολιτικός μηχανικός να του στείλουν έγγραφο! Δύο χρόνια μετά με θυμηθήκανε; Και να λένε ότι ο κ. Μαντούβαλος μας πίεζε; 
      Βεβαίως και συζήτησα, βεβαίως και ζήτησα χρήματα για να κλείσει η υπόθεση αυτή, τα οποία είχε ζητήσει μεν το γραφείο μου. Βεβαίως και ήμαστε στο Κολωνάκι φόρα παρτίδα και μας έβλεπε όλος ο κόσμος! Βεβαίως ήταν ο δικηγόρος της μπροστά! Βεβαίως ήταν όλος ο κόσμος! 
      Και σας στέλνει έγγραφο και το φέρνουν εδώ και συζητάμε για εκβίαση και απάτες; Και μου λένε να το διαβάσω; Τι να διαβάσω, κυρία Πρόεδρε; Και να μου λέει ο καθένας «τι έγινε, ρε Πέτρο, γιατί δεν τελειώνει αυτή η υπόθεση»; Δύο υποθέσεις είναι που έχουν έλθει. Είναι ένας άνθρωπος ο οποίος, κυρία Πρόεδρε, είδατε ότι στη δεύτερη δικογραφία δεν με αναφέρει. Γιατί τις συζητήσατε; Δεν με αναφέρει. 
      Σαν δικηγόρος έχω χειριστεί χιλιάδες υποθέσεις. Τις μεγαλύτερες υποθέσεις που έχουν περάσει από την πατρίδα μας, τις έχω χειριστεί. Να πω «ανάθεμα την ώρα και τη στιγμή που έγινα δικηγόρος»; Λάθος! Καλά έκανα και ήμουν δικηγόρος και είχα δουλειά. Και σας ξαναλέω ότι ασχολούμαι με το γραφείο μου, γιατί είναι η ζωή μου. Χωρίς να ασχολούμαι με αμοιβή και όλα τα υπόλοιπα, ασχολούμαι και παραασχολούμαι. Για σκεφθείτε να έλθει μία υπόθεση και να τη στέλνουν σε άλλο. 
      Και ήλθε η δεύτερη υπόθεση εδώ, κυρία Πρόεδρε. Αυτό το λέω γιατί θέλω να ακούγονται. Εγώ τον πολιτικό κόσμο της χώρας και τους συναδέλφους μου, βρε, δεν πάει να ανήκουν όπου ανήκουν, δεν θέλω να τους βάλω σε δοκιμασία! Εγώ θέλω να είμαι πεντακάθαρος, να περνάω στη Βουλή, να χαιρετώ και να με χαιρετάνε και να λένε «ο Πέτρος ο Μαντούβαλος». 
      Νιώθω μόνο μια τεράστια μοναξιά και το λέω στους συναδέλφους μου της Νέας Δημοκρατίας. Είναι πολύ άσχημο να είμαι έξω απ΄ αυτό το κόμμα, το οποίο λάτρεψα και αγαπώ, χωρίς να δημιουργήσω πρόβλημα σε κανέναν. Εκτός αν δεν υπάρχει κανένας από σας που πίσω από τη βουλευτική του ασυλία εδώ μέσα, να μην έχει πρόβλημα. 
      Υπάρχουν άλλοι συνάδελφοι, κυρία Πρόεδρε, που μπορεί να έχουν και σοβαρότερα προβλήματα. Όλοι έχουν πέσει στο Μαντούβαλο για το ανύπαρκτο; Και σας λέω ότι η δεύτερη υπόθεση που σας ήλθε εδώ και τη δικάζουμε …
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριε Μαντούβαλε, απευθυνθείτε στο Σώμα και όχι μόνο προς την Πρόεδρο.
      ΠΕΤΡΟΣ ΜΑΝΤΟΥΒΑΛΟΣ: Καλά, κυρία Πρόεδρε, αν είναι αυτό το λάθος μου, συγγνώμη. 
      ΠΡΟΕΔΡΟΣ (Άννα Μπενάκη-Ψαρούδα): Όχι, αυτό σας το λέω για να διευκολύνω τη συζήτηση. 
      ΠΕΤΡΟΣ ΜΑΝΤΟΥΒΑΛΟΣ: Εμένα δεν με διευκολύνατε, όμως, κυρία Πρόεδρε όταν σας έστειλα την επιστολή και σας έλεγα «σας παρακαλώ να μην παραγραφεί» και με έβγαζαν πρωτοσέλιδο. Καλά έκαναν και τα «ΝΕΑ» και η «ΕΛΕΥΘΕΡΟΤΥΠΙΑ» και το «ΒΗΜΑ» και με έβγαζαν πρωτοσέλιδο.
      ΠΡΟΕΔΡΟΣ (Άννα Μπενάκη-Ψαρούδα): Οι συνάδελφοι, θα αποφασίσουν.
      ΠΕΤΡΟΣ ΜΑΝΤΟΥΒΑΛΟΣ: Μα, γι’ αυτό δεν τους έστειλα ούτε μία επιστολή ούτε ένα εξώδικο. 
      Δεν με προστατεύσατε, όμως, κυρία Πρόεδρε. Ούτε σας είδα όταν έφευγα από το κόμμα να μου πείτε «γιατί, Πέτρο μου, φεύγεις, γιατί μένεις απροστάτευτος»; Ξέρετε τι σημαίνει απροστάτευτος; Ξέρετε τι πίστη πρέπει να έχεις και τι εμπιστοσύνη, στη ζωή σου, στην ψυχή σου, στην εντιμότητά σου, στο ήθος σου, για να περάσεις αυτά που πέρασα εγώ;
      Αυτά, λοιπόν, ήθελα να σας πω. Δεν έχω κάνει απολύτως τίποτα. Χίλιες φορές να με κατηγορούσαν –που δεν έγινε αυτό το πράγμα- άλλες χίλιες … 
      Και επειδή κατάλαβαν τις αθλιότητές τους κάποιοι που μου το έστησαν αυτό…
      Και σας λέω κάτι και κλείνω, δεν θα σας κουράσω άλλο, γιατί έσκασα. Κάποιοι, ένα αόρατο χέρι που έπαιρνε αυτήν την κυρία, ένα αόρατο χέρι αυτός που έπαιρνε και σας έλεγε ότι πήγαμε να μοιραστούμε 300 ευρώ… Πήγαν, λέει, να μοιραστούν 4.000 ευρώ, 5.000 ευρώ! 
      Μετά από καιρό βέβαια, αφού μου έτυχε το κακό αυτό. Όλα αυτά μου συνέβησαν, κύριοι συνάδελφοι, αφού έγινε η πρώτη υπόθεση και νόμιζαν ότι είμαι αδύναμος. Τότε πήγαιναν στον ανακριτή. Ένα αόρατο χέρι τους έπαιρνε.
       Μ’ αυτό το αόρατο χέρι –και σας το λέω εσάς- κάποιοι κακοποιοί της πολιτικής πήγαν να με χτίσουν. Όχι να με στήσουν, όπως λέει ο κόσμος, αλλά να με χτίσουν γκρο μπετό! 
      Ε, λοιπόν, δεν θα το πετύχουν! Δεν θα το πετύχουν γιατί έχουν να κάνουν με έναν άνθρωπο έντιμο, δυνατό, αγωνιστή. Το μόνο που νιώθω και το μόνο που θέλω πραγματικά, είναι να γυρίσω ήσυχος στο κόμμα μου. Να τελειώσει αυτή η διαδικασία και να γυρίσω στο κόμμα μου, γιατί αυτό που έπρεπε να κάνω, το έκανα. Τέλος! Αγωνίστηκα! Ευχαριστώ που δεν ήταν κανένας κοντά μου. Το μόνο που θέλω είναι να γυρίσω στο κόμμα μου. 
      Αυτό είναι το μόνο που ζητώ για να ησυχάσω, γιατί έσκασα, κυρία Πρόεδρε. Δεν έχω τίποτα να φοβηθώ, το έδειξα ότι δεν φοβάμαι τίποτα. Αγωνίστηκα σε όλη αυτή τη διαδικασία μόνος μου. Δεν υπάρχει κανένας συνάδελφός μου εδώ πέρα που να μην ξέρει, να είναι πίσω από τη βουλευτική του ασυλία κάτι και να μην τον αγγίζει κανένας. Εμένα με ξεσκίσανε, με διαλύσανε! Στο παραλίγο να μη διαλυθώ τελείως.
      Προσπαθώ να κρατηθώ και προσπάθησα να κρατηθώ στα πόδια μου, χωρίς να έχω κάνει τίποτα. Αν ρωτήσω, ποιοι από σας έχετε δει τη δικογραφία, δεν την έχει δει κανένας σας. 
      Ξέρω ότι με κατηγορούν ότι πήγα να μοιραστώ, λέει -μετά απ’ αυτό που σας λέω μου είχε τύχει- 300 ευρώ. Για 300 ευρώ ήμουν εγώ; 
      Ξέρετε για τη δεύτερη δικογραφία; Η κακοποιός, η εκβιάστρια, η οποία έφερε έναν άνθρωπο από την Ιταλία -τους οποίους έπιασαν, τους οποίους συνέλαβαν, που είναι υπό κατηγορία και η ίδια και ο σύζυγός της- με παρακάλαγε για να συζητήσουμε για την υπόθεση και στο Κολωνάκι ήμουν με το δικηγόρο της, με το συνάδελφο που ησχολείτο με την υπόθεσή της -και ευτυχώς έχει καταθέσει ο άνθρωπος και στέλνει την υπόθεση- και της λέγαμε πόσα εκατομμύρια να την κλείσει λιγότερο. Και επειδή είδε ότι είμαι σε πρόβλημα, μετά από δύο χρόνια με θυμήθηκε και σας στέλνει τη δικογραφία. Και είμαι εδώ και ιδρώνω και ξεϊδρώνω και μου έχει φύγει η ψυχή! Δηλαδή ο κάθε δικηγόρος που θα κάνει αγωγή…
      Κυρία Πρόεδρε, ήσασταν καθηγήτριά μας και ο Υπουργός και οι περισσότεροι είσθε νομικοί εδώ. Καταλαβαίνετε τι γίνεται; Βρήκαν έναν άνθρωπο που νόμισαν ότι σε μια πολιτική στιγμή είναι αδύναμος και πήγαν να τον διαλύσουν. Σκεφθείτε, από τις χιλιάδες υποθέσεις που είχα ασχοληθεί, αυτό το αόρατο χέρι μόνο δύο μπόρεσε να βρει. Δύο γελοίες και ασήμαντες. Δηλαδή να πας να κάνεις μια αγωγή, να μην πάει καλά, να μείνει δυσαρεστημένος ή να σου ζητάει τα λεφτά του πίσω και να πει «μου ζήτησε χρήματα για να κλείσει την υπόθεση με το δικαστή, τον ανακριτή, τον πρωτοδίκη, τον εισαγγελέα». Και αυτές οι υποθέσεις έρχονται εδώ; 
      Πήγα και συνάντησα την κακοποιό, την εκβιάστρια, επειδή μου το ζήτησε ένας φίλος μου και θα το ξανάκανα και θα το ξανακάνω και  θα το ξανακάνω και θα το ξανακάνω, γιατί είναι έντιμο, νόμιμο και αληθινό.
      Δεν μπορεί να μην έχετε συμβιβαστεί ποτέ εσείς, δεν μπορεί να μην έχετε πάει ποτέ να συμβιβάσετε ένα διαζύγιο, ένα κληρονομικό, ένα ακίνητο, μια απάτη, μια κλοπή. Για όνομα του Θεού! Και με έφεραν εμένα σ’ αυτό το σημείο!
      Δεν θέλω να σας κουράσω άλλο, κύριοι συνάδελφοι. Το μόνο που σας λέω είναι ότι για μένα η άρση της ασυλίας μου, που δεν σας ζητώ, κύριε Σταύρου, σας παρακαλώ -και έχω λόγο που λέω «κύριε Σταύρου»- να την ψηφίσετε, λειτουργεί ως προνόμιο. Σας παρακαλώ το προνόμιο αυτό να μου το δώσετε. Εγώ εμπιστεύομαι και τη δικαιοσύνη και εμπιστεύομαι το συγκεκριμένο ανακριτή που πήγε να με τσακίσει. Δεν θα ζητήσω την εξαίρεσή του. Είναι έντιμος άνθρωπος. Διαφωνώ σε ορισμένες του κινήσεις, διαφωνώ σε όλα αυτά τα πράγματα που έχετε, χωρίς να έχετε διαβάσει και λέει ο καθένας «τι έκανε ο Μαντούβαλος;». Θέλω να πάω όχι στον ανακριτή, στο δικαστήριο.
      Σήμερα βλέπω εφημερίδα η οποία παρουσιάζει νέα στοιχεία για την υπόθεση αυτή που συζητάμε σήμερα. Με έχει μάλιστα με ένα μαντήλι. Τι ήθελε να κάνω; Να είμαι αναίσθητος; Να μη σκουπίζω τον ιδρώτα μου; Με έχει με ένα μαντήλι να σκουπίζω τον ιδρώτα μου και καλά κάνει. Γι’ αυτό δεν έστειλα εξώδικα. Γιατί θέλω να απολογηθώ έτσι όπως είμαι, έτσι όπως είμαι να με καταλάβετε. Λέει, λοιπόν, νέα στοιχεία για την υπόθεση που συζητάμε σήμερα. 
      Εύχομαι να μη βρεθεί κανείς στη θέση μου. Εμένα πήγε να διαλυθεί όλη μου η ζωή. Καταλαβαίνετε τι σας λέω; Όλη μου η ζωή. Απλώς είχα δύναμη. Μου έδωσε ο Θεός δύναμη. Δεν ξέρω πού τη  βρήκα. 
      Εγώ τον πολιτικό κόσμο της χώρας δεν θα τον σύρω σ’ αυτό το κρυφτούλι «κόρακας κοράκου μάτι δεν βγάζει». Να μου το βγάλετε το μάτι. Και δεν θα μου βγάλετε το μάτι. Τους παρακάλαγα στην Επιτροπή Δεοντολογίας να μην παραγραφεί η υπόθεση. Σας μιλώ ειλικρινά. Αν από τη δύναμή μου μπορεί να περισσέψει κάτι, εύχομαι σε κανένα συνάδελφο, ούτε στον εχθρό μου να μη συμβεί αυτό.
      Κατά τα άλλα, ξανατονίζω ότι δεν με αφορά αυτή η υπόθεση. Είναι ένα κατασκευασμένο αίσχος, το οποίο, ένεκα της δουλειάς του και λόγω της βουλευτικής του ιδιότητος, ταλαιπωρεί έναν άνθρωπο, ένα συνάδελφό σας τον οποίο πήγαν να χτίζουν, όχι να τον στήσουν. 
      Εγώ θα παραμένω πιστός στις αρχές αυτής της Κυβέρνησης, πιστός στις αρχές αυτές που πιστεύει και η Κυβέρνησή μου και το κόμμα μου και ο Πρωθυπουργός μου, θα αγωνίζομαι με όλους μου τους συναδέλφους μέχρι και για τον τελευταίο Έλληνα πολίτη όσο θα είμαι Βουλευτής. Και Βουλευτής θα είμαι μέχρι τότε που θα μου δίνει τη δύναμη αυτή ο κάθε πολίτης που ψηφίζει.
      Αυτά ήθελα να σας πω και σας ευχαριστώ πολύ και για την υπομονή σας και για την αντοχή σας να ακούσετε αυτή την ένταση με την οποία μετέφερα τα πράγματα. Σας παρακαλώ, το προνόμιο αυτό της άρσεως ασυλίας να μου το δώσετε. 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ τον κ. Μαντούβαλο.
      Έχοντας απόλυτη κατανόηση για την ψυχική του φόρτιση, θα περιοριστώ μόνο στο να μνημονεύσω δύο νούμερα. Σήμερα που συζητείται η αίτηση άρσης ασυλίας είναι 1η Νοεμβρίου και η προθεσμία του τριμήνου παρεκτεινομένου λήγει στις 16.11.2006. 
      Επομένως οι αιτήσεις αυτές συζητούνται πολύ πιο έγκαιρα από ό,τι άλλες αιτήσεις άρσης ασυλίας, που κατά την πρακτική της Βουλής έρχονται περί το τέλος της προθεσμίας. Τα υπόλοιπα, τα αντιπαρέρχομαι διότι έχουν σχέση με την ψυχική φόρτιση του κ. Μαντούβαλου και ως προς το περιεχόμενο και ως προς το ύφος και τον τρόπο παρουσίασής τους. 
      Προχωρούμε στη συζήτηση των άρσεων ασυλίας των κυρίων Καρχιμάκη, Οικονόμου, Νιώτη, Ανωμερίτη, Κεγκέρογλου, Αηδόνη και Μάρκου Μπόλαρη. 
      Υπάρχει κάποιος που θέλει να πάρει το λόγο; 
      ΜΙΧΑΛΗΣ ΚΑΡΧΙΜΑΚΗΣ: Κυρία Πρόεδρε, θα ήθελα το λόγο. 
      ΠΡΟΕΔΡΟΣ (Άννα Μπενάκη - Ψαρούδα): Ορίστε, κύριε Καρχιμάκη, έχετε το λόγο. 
      ΜΙΧΑΛΗΣ ΚΑΡΧΙΜΑΚΗΣ: Κυρίες και κύριοι συνάδελφοι, συζητείται σήμερα η αίτηση άρσης ασυλίας με αφορμή ερώτησης που καταθέσαμε επτά Βουλευτές, μία ερώτηση που κατετέθη στα πλαίσια του δικαιώματος, αλλά και της υποχρέωσής μας για κοινοβουλευτικό έλεγχο, ένα θεσμό, αυτόν του κοινοβουλευτικού ελέγχου, που αυτή η μήνυση εναντίον μας αποπειράται ανεπίτρεπτα να ποινικοποιήσει -είναι ένα πρωτοφανές γεγονός για τη λειτουργία του Κοινοβουλίου- μία μήνυση που οι σκοπιμότητές της είναι προφανείς: Να θέσει το κύρος της βουλευτικής ιδιότητας στην υπηρεσία σκοπιμοτήτων και να πλήξει τη θεσμική και πολιτική λειτουργία του Κοινοβουλίου και των μελών του. 
      Συγκεκριμένα στις 8 Μαρτίου 2004 καταθέσαμε μία ερώτηση, στα πλαίσια του κοινοβουλευτικού ελέγχου, που στηριζόταν σε πλήθος καταγγελιών, οι οποίες είναι σήμερα υπό δικαστική διερεύνηση, όπως βεβαίωσε και ο αρμόδιος Υπουργός στην απάντησή του τότε. Πρόκειται, λοιπόν, για μία μήνυση που οδηγεί στην ποινικοποίηση μιας ερώτησης που κατατέθηκε στα πλαίσια του κοινοβουλευτικού ελέγχου και των καθηκόντων των Βουλευτών. Είναι μία μήνυση που αποσκοπεί να θέσει τη βουλευτική ιδιότητα σε ομηρία. 
      Ιδίως ως προς την ερώτηση που κατατέθηκε από εμάς οφείλουμε να υπογραμμίσουμε τα εξής: Αποτελεί, σε κάθε περίπτωση, δικαίωμα και υποχρέωσή μας να καταθέτουμε ερωτήσεις στα πλαίσια του κοινοβουλευτικού ελέγχου για ύποπτες μεθοδεύσεις και γεγονότα που καταγγέλλονται στους Βουλευτές ως άδικα, αντικανονικά, παράτυπα ή παράνομα. Οι ερωτήσεις αυτές έχουν πολιτικό ύφος και συγκεκριμένο θεσμικό ρόλο. Απευθύνονται στις αρμόδιες πολιτικές  ηγεσίες και είναι ανεπίτρεπτο να ποινικοποιούνται. Είναι δε, απορίας άξιο πώς το θέμα αυτό έφθασε στη Βουλή. Είναι απορίας άξιο το πώς συγκεκριμένοι εισαγγελικοί λειτουργοί αξιολογούν τέτοιες μηνύσεις, οι οποίες στρέφονται όχι κατά των δράσεών μας στην ιδιωτική μας ζωή, αλλά κατά δραστηριοτήτων μας που αποτελούν μέρος των κοινοβουλευτικών μας καθηκόντων. Είναι μηνύσεις που ποινικοποιούν τα κοινοβουλευτικά καθήκοντα και τον κοινοβουλευτικό μας ρόλο. Δίδεται δε η εντύπωση, με τέτοιου είδους μεθοδεύσεις και τέτοιου είδους καταστάσεις, ότι γίνεται προσπάθεια να τεθεί το Κοινοβούλιο υπό εισαγγελική επιτήρηση. 
      Επειδή, λοιπόν, θεωρούμε ότι είναι ανεπίτρεπτη η μετατροπή των Βουλευτών σε οχήματα για την προώθηση δικαστικών επιδιώξεων και επειδή είναι ανεπίτρεπτο να ποινικοποιείται η κοινοβουλευτική δραστηριότητα των Βουλευτών στα πλαίσια του κοινοβουλευτικού ελέγχου, πρέπει επιτέλους να αναζητηθούν τρόποι και διαδικασίες που θα παρεμποδίζουν τέτοιου είδους εκτροπές και αμφισβητήσεις του Κοινοβουλίου και του θεσμικού ρόλου των μελών του. 
      Πολύ ορθά, λοιπόν, η αρμόδια επιτροπή ομόφωνα αρνήθηκε την άρση της ασυλίας μας. 
      Ευχαριστώ. 
      ΠΡΟΕΔΡΟΣ (Άννα Μπενάκη - Ψαρούδα): Ο κ. Λοβέρδος έχει το λόγο. 
      ΑΝΔΡΕΑΣ ΛΟΒΕΡΔΟΣ: Κυρία Πρόεδρε, επειδή εκφραστήκατε ως προς την προηγούμενη τοποθέτησή μου με έναν τρόπο που δεν τον αντελήφθην, κατανοώ την ερμηνεία σας περί του τριμήνου του άρθρου 62 ως ερμηνεία ζητήματος που αποτελεί εσωτερικό θέμα της Βουλής, διότι τις στοιχειώδεις γνώσεις Συνταγματικού Δικαίου που επικαλεσθήκατε, δεν τις έχετε. Αλίμονο, εάν μία θεσμική εγγύηση για την πολιτική και τη λειτουργική ανεξαρτησία του Βουλευτή τη νοούμε ως εσωτερικό θέμα, ως θέμα το οποίο θα βρίσκεται υπό το έλεος της εκάστοτε πλειοψηφίας, προκειμένου να αποφανθούμε ποίο το περιεχόμενό του!
      Ως προς το δεύτερο θέμα, θα πρέπει να δούμε λίγο δι’ υμών σε συνεργασία και με τη δικαστική εξουσία τι θα γίνει και στο μέλλον –και το έχουμε ξαναπεί αυτό- στην περίπτωση που κατά την άσκηση του κλασικού κοινοβουλευτικού ελέγχου -εδώ έχουμε ερωτήσεις, επίκαιρες ερωτήσεις κ.λπ.- θιγόμενος πολίτης αντιδρά με μηνύσεις. Η πρακτική του Δικαστικού Σώματος, κύριε Υπουργέ της Δικαιοσύνης, που είστε εδώ, είναι ότι επί μηνύσεων στο 90% των περιπτώσεων οι υποθέσεις διεκπεραιώνονται προς την τακτική δικαιοσύνη. Ασκείται δίωξη και ο κατηγορούμενος αποδεικνύει την αθωότητά του στο δικαστήριο ή το αντίθετο. Εάν τα πράγματα έχουν έτσι, εν προκειμένω απλή καταγραφή ενός φανταστικού περιστατικού που συνδέεται με την άσκηση κοινοβουλευτικού ελέγχου θα φέρνει τις υποθέσεις εδώ. Υπάρχει η ανάγκη μιας προηγούμενης εξέτασης περί του τι ακριβώς πρόκειται, προκειμένου να έρχεται ένας φάκελος στη Βουλή ή όχι. Και εάν αυτό που λέω έχει στοιχεία απλούστευσης και έχω και εγώ αμφιβολίες, σας ξαναπαρακαλώ για μία συζήτησή του στην Επιτροπή Δεοντολογίας ή σε κάποια άλλη επιτροπή του Σώματος. Κάτι πρέπει να γίνει, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κ. Καμμένος.
      ΠΑΝΑΓΙΩΤΗΣ ΚΑΜΜΕΝΟΣ: Κυρία Πρόεδρε, ζήτησα να παρέμβω, διότι πράγματι η τακτική η οποία ακολουθείται, με τις μηνύσεις για το κοινοβουλευτικό έργο των Βουλευτών που ασκούν κοινοβουλευτικό έλεγχο έχει γίνει πλέον βιομηχανία. Από το 1993, κυρία Πρόεδρε, μου έχουν διεκδικήσει με αστικές αγωγές, οι οποίες δεν εξετάζονται από το Κοινοβούλιο, 25.000.000 ευρώ. Οκτώ υποθέσεις οδηγήθηκαν στα αστικά δικαστήρια. Από τις οκτώ αυτές υποθέσεις στον πρώτο και στο δεύτερο βαθμό τελεσίδικα κρίθηκαν οι έξι -οι δύο εκκρεμούν- και αθωώθηκα. 
      Όμως, ποια είναι η προστασία η οποία προβλέπεται για τη διεκδίκηση εναντίον του Βουλευτού που ασκεί το συνταγματικό του δικαίωμα, αυτό του κοινοβουλευτικού ελέγχου από το ίδιο το Σύνταγμά μας και τη Βουλή; Εξετάζουμε σήμερα τη μήνυση για τη συκοφαντική δυσφήμηση και δεν θα αρθεί η ασυλία. Ορθώς δεν θα αρθεί η ασυλία, διότι ο Βουλευτής υποχρεούται να κάνει κοινοβουλευτικό έλεγχο, ο Βουλευτής υποχρεούται να εξετάσει αν κάτι εμπεριέχει σκάνδαλο ή όχι. Όμως, αύριο το πρωί οι επτά συνάδελφοι του ΠΑ.ΣΟ.Κ., με τους οποίους έχουμε αντιπαρατεθεί τα τελευταία δεκατρία χρόνια στη Βουλή πολλές φορές, θα οδηγηθούν στα αστικά δικαστήρια και θα είναι αναγκασμένοι και στο πρωτοδικείο και σε δεύτερο βαθμό και ίσως και σε τρίτο βαθμό να έχουν αυτήν την ταλαιπωρία, την οποία υπέστην και εγώ ως Βουλευτής της αντιπολιτεύσεως επί έντεκα χρόνια. 
      Πρέπει, λοιπόν, να μας προβληματίσει σοβαρά και στην επόμενη Αναθεώρηση του Συντάγματος κατά πόσο η βουλευτική ασυλία για καθαρά προστασία του ρόλου του Βουλευτή, η οποία προβλέπεται για τα ποινικά δικαστήρια, θα πρέπει να επεκταθεί και στα αστικά δικαστήρια. Δεν μπορεί να συρόμεθα, επειδή κάνουμε το καθήκον μας, επειδή ανοίγουμε υποθέσεις, στα δικαστήρια, να εξευτελιζόμεθα και να απειλούμεθα από τον οποιονδήποτε επιχειρηματία, ο οποίος πιέζει τον πολιτικό μέσω της οικονομικής διεκδίκησης, και πολλοί εξ ημών να αναγκαζόμαστε να παραιτούμεθα και του κοινοβουλευτικού μας έργου, της ασκήσεως του συνταγματικού μας δικαιώματος του κοινοβουλευτικού ελέγχου. Το θέτω, λοιπόν, κυρία Πρόεδρε, το θέμα αυτό προς συζήτηση και καλώ τους συναδέλφους να πάρουν θέση και στην επόμενη συνταγματική Αναθεώρηση.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κ. Βενιζέλος.
      ΕΥΑΓΓΕΛΟΣ ΒΕΝΙΖΕΛΟΣ: Κυρία Πρόεδρε, είπα προηγουμένως, μιλώντας επί του Κανονισμού, ότι η τελευταία αυτή αίτηση που αφορά τους επτά Βουλευτές του ΠΑ.ΣΟ.Κ. θα έπρεπε να έχει αποσυρθεί από εσάς, γιατί ήδη έχει παρέλθει η προθεσμία των σαράντα πέντε ημερών, προθεσμία μη διακοπτόμενη, μη παρεκτεινόμενη, αποκλειστική και ως εκ τούτου δεν έχει αντικείμενο η συζήτηση.
      Επειδή, όμως, επιμείνατε και θέσατε το θέμα σε συζήτηση και άρα σε ψηφοφορία, θέλω να σας πω το εξής. Οι διατάξεις των άρθρων 61 και 62 του Συντάγματος για το ανεύθυνο και το ακαταδίωκτο των Βουλευτών όπως και η διάταξη του άρθρου 86 για την ποινική ευθύνη των Υπουργών είναι μια δέσμη διατάξεων που αφορούν την ποινική δικαιοδοσία άρα τις σχέσεις μεταξύ Βουλής και ειδικών ή τακτικών ποινικών δικαστηρίων και σε καμία περίπτωση δεν συνιστούν interna corporis της Βουλής. Δεν είναι θέματα αναγόμενα στην εσωτερική αυτονομία του Κοινοβουλίου αλλά θέματα αναγόμενα στην ποινική δικαιοδοσία των δικαστηρίων της χώρας. 
      Η προκλητική θεωρία των interna corporis στα ζητήματα αυτά θεμελίωσε την βαρβαρότητα του 1989. Το 1989 η τότε πλειοψηφία της Βουλής ήθελε να οδηγήσει στη διάλυση το ΠΑ.ΣΟ.Κ. και στην ταπείνωση τον Ανδρέα Παπανδρέου με παρερμηνείες του άρθρου 86, δηλαδή, ουσιαστικών και δικονομικών ποινικών διατάξεων, καθώς και του τότε νόμου περί ευθύνης Υπουργών υπό το όχημα και το πρόσχημα των δήθεν interna corporis. Αυτά δεν ισχύουν και θέλω να είναι γραμμένα στα Πρακτικά της Βουλής προς γνώση και συμμόρφωση. 
      Συμφωνώ, όμως, με τα όσα είπαν οι συνάδελφοι για τη θωράκιση του θεσμικού ρόλου του Βουλευτή και για την άσκηση του κοινοβουλευτικού ελέγχου και του νομοθετικού έργου. Ο Βουλευτής αυτή τη στιγμή ουσιαστικά ενσαρκώνει και συμπυκνώνει τη βαθιά κρίση και έκπτωση της δημοκρατίας και του πολιτικού συστήματος. Μια κοινωνία που υποαντιπροσωπεύεται και ασφυκτιά νιώθει ότι πρέπει να στρέφεται κατά των δημοκρατικών θεσμών ενώ αναγκάζεται να ανέχεται μη δημοκρατικούς, μη νομιμοποιημένους θεσμούς που θέλουν να υποκαταστήσουν το Κοινοβούλιο και τις δημοκρατικές διαδικασίες. 
      Εμείς πρέπει να αναβαθμίσουμε τον εαυτό μας και το ρόλο μας. Εμείς πρέπει να αναβαθμίζουμε τα κόμματα και την εσωτερική τους λειτουργία. Εμείς πρέπει να αναβαθμίζουμε τον πολιτικό λόγο. Όχι με τις εύκολες ψευτοδημαγωγίες και τους χυδαίους λαϊκισμούς. Γιατί έτσι χαρακτηρίζω όλα τα επιχειρήματα που λέμε με πολύ μεγάλη ευκολία και εμείς οι ίδιοι, αποδεχόμενοι ότι για όλοι φταίνε οι Βουλευτές για όλα φταίνε τα κόμματα. Κακές συμπεριφορές των κομμάτων υπάρχουν. Κακές συμπεριφορές Βουλευτών υπάρχουν. Διαφορετικές ποιότητες και αξίες στο εσωτερικό του πολιτικού συστήματος υπάρχουν. 
      Άρα η πλειοψηφία του πολιτικού δυναμικού της χώρας είναι αυτή που έχει την έγκριση του ελληνικού λαού. Στους Βουλευτές εναποθέτουν οι πολίτες την ελπίδα για την ανατροπή των κακών καταστάσεων. Και εμείς πρέπει να θωρακίσουμε τον εαυτό μας, το λόγο μας, την πρακτική μας και πρέπει να υπερασπιζόμαστε όχι τα δικαιώματά μας αλλά τις θεσμικές εγγυήσεις που περιβάλλουν το Βουλευτή. 
      Η ασυλία δεν υπάρχει υπέρ του Βουλευτή. Υπάρχει υπέρ του πολίτη που προσβλέπει στο Βουλευτή. Ο πολίτης που ζητάει από το Βουλευτή να καταθέσει μια ερώτηση να αναπτύξει μια επερώτηση να εισάγει μια αναφορά, ο πολίτης, η κοινωνική ομάδα, το συνδικαλιστικό σωματείο που ζητά από το Βουλευτή να φέρει το θέμα του στη Βουλή προστατεύεται με τη βουλευτική ασυλία. Και αυτό πρέπει να το πούμε στους πολίτες που θεωρούν ότι εδώ έχουμε μια λέσχη προνομιούχων οι οποίοι μεριμνούν μόνο για τα δικά τους θέματα και για τα δικά τους συμφέροντα. Οι θεσμοί αυτοί είναι θεσμοί αντικειμενικοί. Είναι κατά κυριολεξία θεσμικές εγγυήσεις και όχι δικαιώματα. Και από τη συμπεριφορά της Βουλής και της Προέδρου της Βουλής ως θεματοφύλακα του κύρους του Σώματος εξαρτώνται πολλά. 
      Σας καλώ για ακόμα μια φορά να αποσύρετε την αίτηση αυτή γιατί οι πράξεις έχουν ήδη καταστεί ανέγκλητες. Και καλώ τους συναδέλφους, αν επιμείνετε στην ψηφοφορία, όχι απλώς να καταψηφίσουν αλλά να δηλώσουν  με σαφή τρόπο ότι έτσι αντιλαμβάνονται και ερμηνεύουν τους θεσμούς αυτούς. 
      (Χειροκροτήματα από την πτέρυγα του ΠΑ.ΣΟ.Κ. )
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, θα ήθελα να διευκρινίσω στον κ. Βενιζέλο ό,τι είπα και προηγουμένως: ότι και αν έχει συμπληρωθεί η προθεσμία των σαράντα πέντε ημερών ουδέν κωλύει τη Βουλή να αποφανθεί έπ’ αυτού. 
      Νομίζω ότι είναι εις όφελος των Βουλευτών και του κοινοβουλευτισμού, επί του θέματος αυτού να αποφανθεί ευθαρσώς η Βουλή υπέρ ή όχι της αιτήσεως του εισαγγελέως. Επομένως δεν υπάρχει κανένας λόγος, ούτε να αποσυρθεί ούτε να διαχωριστεί η υπόθεση, αλλά οι Βουλευτές θα κρίνουν κατά συνείδηση αυτή τη στιγμή. 
      Όμως, κύριε Βενιζέλο, όταν επιθυμείτε να ανατρέξετε στο παρελθόν για να τεκμηριώσετε την άποψή σας περί interna corporis  ή μη interna corporis, δεν θα πρέπει να σταματάτε στο 1989, αλλά να πάτε και λίγο πιο μπροστά, το 1985, το 1986, όπου συνέβησαν άλλα, πολύ σημαντικά κοινοβουλευτικά γεγονότα σ’ αυτήν την Αίθουσα –εμείς οι παλαιότεροι τα έχουμε ζήσει- και ετέθη πάλι το ίδιο πρόβλημα, το οποίο ευτυχώς η Βουλή μέχρι σήμερα το ξεπερνά, θωρακίζοντας και προασπίζοντας το δικαίωμά της αυτή η ίδια να αποφαίνεται επί των θεμάτων που ανήκουν στην εσωτερική της λειτουργία. 
      Να είστε αντικειμενικότερος, λοιπόν, όταν επικαλείσθε γεγονότα του παρελθόντος και εν πάση περιπτώσει καλό είναι να έχουμε την ευκαιρία να αποφαινόμεθα επί αυτών, ώστε συνάδελφοι οι οποίοι τίθενται υπό έλεγχο δικαστικό να έχουν υπέρ αυτών την κρίση της Βουλής.
      (Χειροκροτήματα από την πτέρυγα της Νέας Δημοκρατίας)
      ΕΥΑΓΓΕΛΟΣ ΒΕΝΙΖΕΛΟΣ:  Άλλο η εκλογή του  Προέδρου της Δημοκρατίας και άλλο η ποινική δικαιοδοσία των δικαστηρίων της χώρας. Περιμένω από εσάς να κάνετε απλές διακρίσεις.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα):  Κύριε Βενιζέλο, δεν ξέρω ποιο θέμα έχει και αν έχει ένα θέμα μεγαλύτερη σημασία από ένα άλλο. Όλα έχουν την ίδια αξία και αναφέρονται στις εσωτερικές λειτουργίες της Βουλής. 
      ΕΥΑΓΓΕΛΟΣ ΒΕΝΙΖΕΛΟΣ: Πώς δεν ξέρετε, κυρία Πρόεδρε;
      ΠΡΟΕΔΡΟΣ (Άννα Μπενάκη-Ψαρούδα):  Σας παρακαλώ να είστε προσεκτικότερος, όταν αναφέρεστε σ΄ αυτά τα θέματα. 
      ΕΥΑΓΓΕΛΟΣ ΒΕΝΙΖΕΛΟΣ:  Δεν έχουν την ίδια νομική φύση. Δεν θα ξεχάσουμε ούτε τα νομικά ούτε την κοινή λογική εδώ μέσα. 
      ΠΡΟΕΔΡΟΣ (Άννα Μπενάκη-Ψαρούδα):  Θέλω να δώσω και μία απάντηση στον κ. Καμμένο, του οποίου τις ανησυχίες συμμερίζομαι. 
      Είναι πράγματι υπαρκτό το θέμα το οποίο έθεσε, αλλά, κύριε Καμμένε, το θέμα είναι συνταγματικό. Επειδή ήδη είναι υπό συνταγματική αναθεώρηση το άρθρο 62 και επειδή υπάρχουν επιφανείς και προβεβλημένοι συνταγματολόγοι στην Αίθουσα, αλλά και όλοι οι συνάδελφοι έχουν λόγο επ’ αυτού, να σκεφθούμε όλοι, εάν υπάρχει δυνατότητα επέμβασης στο άρθρο 62, ώστε να λυθεί και αυτή η εκκρεμότητα. 
      Προχωρούμε στην ψηφοφορία. Για την οικονομία του χρόνου θα ήθελα να σας προτείνω να διεξαχθεί η ψηφοφορία ταυτοχρόνως και για τις τέσσερις περιπτώσεις με μία εκφώνηση καταλόγου. 
      Το Σώμα συμφωνεί; 
      ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα):  Η Βουλή συνεφώνησε ομοφώνως.
      Για τη διευκόλυνση της ψηφοφορίας έχει καταρτιστεί, όπως σας είπα, ψηφοδέλτιο. Επί του ψηφοδελτίου κάθε συνάδελφος σημειώνει την ψήφο του δίπλα στο όνομα του συναδέλφου για τον οποίο ζητείται η άρση της ασυλίας. 
      Όποιος συνάδελφος ψηφίζει υπέρ της άρσης ασυλίας θα γράφει δίπλα από το όνομα του Βουλευτή του οποίου ζητείται να αρθεί η ασυλία τη λέξη «ΝΑΙ», δηλαδή, λέει «ΝΑΙ» στην αίτηση του εισαγγελέα που ζητεί την άρση της ασυλίας. 
      Όποιος συνάδελφος ψηφίζει κατά της άρσης της ασυλίας θα γράφει δίπλα από το όνομα του Βουλευτή του οποίου ζητήθηκε να αρθεί η ασυλία τη λέξη «ΟΧΙ». 
      Όποιος συνάδελφος αρνείται να ψηφίσει θα γράφει δίπλα από το όνομα του Βουλευτή, του οποίου ζητήθηκε να αρθεί η ασυλία τη λέξη «ΠΑΡΩΝ». 
      Στο ψηφοδέλτιο θα αναγράφει κάθε συνάδελφος το όνομά του και την εκλογική του περιφέρεια και θα το υπογράφει, διότι η ψηφοφορία είναι ονομαστική. Στη συνέχεια και με την εκφώνηση του ονόματός του από τους επί του καταλόγου συναδέλφους θα παραδίδει το ψηφοδέλτιο στους συναδέλφους κ. Γεώργιο Γαρουφαλιά από τη Νέα Δημοκρατία  και κ. Συλβάνα Ράπτη από το ΠΑ.ΣΟ.Κ., οι οποίοι θα το μονογράψουν και θα ανακοινώσουν ότι ο Βουλευτής ψήφισε. Μετά το τέλος της ψηφοφορίας θα γίνει η καταμέτρηση των ψήφων, όπως θα προκύψουν από τα ψηφοδέλτια, τα οποία θα καταχωριστούν μαζί με το πρωτόκολλο ψηφοφορίας στα Πρακτικά τής σημερινής συνεδρίασης.
      Το Σώμα συμφωνεί;
      ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Το Σώμα συνεφώνησε ομοφώνως.
      Καλούνται επί του καταλόγου οι Βουλευτές κ.κ. Αριάδνη Μανούσου – Μπινοπούλου από τη Νέα Δημοκρατία και Απόστολος Κατσιφάρας από το ΠΑ.ΣΟ.Κ.. Για την καταμέτρηση των ψήφων και την εξαγωγή του αποτελέσματος καλούνται οι Βουλευτές κ. Γεώργιος Γαρουφαλιάς από τη Νέα Δημοκρατία  και η κ. Συλβάνα Ράπτη από το ΠΑ.ΣΟ.Κ.. 
      Παρακαλώ να αρχίσει η ανάγνωση του καταλόγου.
      (ΨΗΦΟΦΟΡΙΑ)
      (Κατά τη διάρκεια της ψηφοφορίας την Προεδρική Έδρα  καταλαμβάνει ο  Α’ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
      ΠΡΟΕΔΡΕΥΩΝ (Σωτήρης Χατζηγάκης): Υπάρχει συνάδελφος, ο οποίος δεν άκουσε το όνομά του; Κανείς.
      Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
      (ΚΑΤΑΜΕΤΡΗΣΗ)
      (ΚΑΤΑ ΤΗ ΔΙΑΡΚΕΙΑ ΤΗΣ ΚΑΤΑΜΕΤΡΗΣΗΣ)
      ΠΡΟΕΔΡΕΥΩΝ (Σωτήρης Χατζηγάκης): Επανερχόμαστε στη συζήτηση του νομοσχεδίου του Υπουργείου Δημόσιας Τάξης: «Αναδιοργάνωση του Πυροσβεστικού Σώματος, αναβάθμιση της αποστολής του και άλλες διατάξεις»
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δικαιοσύνης: «Τροποποίηση του Κώδικα Οργανισμού Δικαστηρίων και Κατάστασης Δικαστικών Λειτουργών που κυρώθηκε με το ν.1756/1988 (ΦΕΚ 35 Α΄) σχετικά με την αναδιοργάνωση της Επιθεώρησης Δικαστηρίων και Δικαστικών Λειτουργών και άλλες διατάξεις».
      Επίσης η Διαρκής Επιτροπή Οικονομικών Υποθέσεων καταθέτει την έκθεσή της στην πρόταση νόμου αρμοδιότητας του Υπουργείου Οικονομίας και Οικονομικών: «Προγράμματα ανασυγκρότησης περιοχών που αντιμετωπίζουν βιομηχανική κρίση».
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Καστανίδης.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, μετά τα πολλά που ακούστηκαν κατά τη συζήτηση των αιτήσεων άρσεως ασυλίας συναδέλφων Βουλευτών, θα περιοριστώ σε λίγες σκέψεις για το νομοσχέδιο το οποίο συζητούμε. Υπό τον βαρύ τίτλο: «Αναδιοργάνωση του Πυροσβεστικού Σώματος» ελάχιστα νέα στοιχεία κρύβονται και εισφέρονται στο οργανωτικό σχήμα της Πυροσβεστικής Υπηρεσίας. Περισσότερο πρόκειται για μια επαναδιατύπωση ισχυουσών ρυθμίσεων και διατάξεων. Λίγες είναι οι νέες ιδέες που προτείνονται. Συνεπώς δεν θα μείνω πολύ σ΄ αυτά. Επιθυμώ να σχολιάσω ένα-δυο βασικά θέματα.
      Το πρώτο θέμα, κύριε Υπουργέ, είναι αυτό που αφορά την υπόθεση των εποχικών υπαλλήλων της Πυροσβεστικής Υπηρεσίας, της δασοπυρόσβεσης. Έχω την εντύπωση ότι μπορούμε να προσπαθήσουμε σε διακομματική βάση, προκειμένου να καταλήξουμε σ΄ ένα αποδεκτό πλαίσιο που να δίδει λύση στο πρόβλημα. Ασφαλώς υπάρχουν συνταγματικοί περιορισμοί. Ωστόσο, μπορούμε να διδαχθούμε από την εμπειρία της μοριοδότησης της προϋπηρεσίας σε άλλες κατηγορίες προσωπικού και να βρούμε λύσεις υπό τις εξής προϋποθέσεις: Πρώτον, αναγνωρίζουμε όλοι ότι το Πυροσβεστικό Σώμα έχει τουλάχιστον τέσσερις χιλιάδες κενές οργανικές θέσεις, άρα μ΄ έναν ορθό προγραμματισμό -εγώ δεν λέω σε βάθος χρόνου ούτε άμεσα, αλλά πάντως μ΄ ένα λογικό προγραμματισμό μέσα στο χρόνο- μπορούμε να αυξήσουμε τον αριθμό των υπηρετούντων στο Πυροσβεστικό Σώμα τουλάχιστον κατά τέσσερις χιλιάδες θέσεις, όσες είναι και οι οργανικές. Δεύτερον, μπορούμε να μετατρέψουμε τη Διαρκή Κοινοβουλευτική Επιτροπή Δημόσιας Διοίκησης, Δημόσιας Τάξης και Δικαιοσύνης στον προνομιακό εκείνο χώρο όπου το σύνολο των κομμάτων μαζί σας θα συζητήσουν μια λύση κοινά αποδεκτή. Πιστεύω ότι πρέπει να εξαντλήσουμε στην αρμόδια Διαρκή Επιτροπή κάθε περιθώριο διαλόγου και μάλιστα σε σύντομο χρόνο. Τρίτον, δεν είναι η μοναδική ιδέα, αλλά θα μπορούσε να είναι μια λύση: Μπορούμε να ενισχύσουμε ιδιαίτερα τους έχοντες ήδη προϋπηρεσία, αυτούς δηλαδή, οι οποίοι με συμβάσεις ορισμένου χρόνου ως εποχικό προσωπικό προσφέρουν πολύτιμες υπηρεσίες στο Πυροσβεστικό Σώμα. Η ισχυρή αυτή μοριοδότηση θα αποδώσει αποτέλεσμα πολύ καλό γι΄ αυτούς οι οποίοι αναμένουν πολλά χρόνια τη μονιμοποίησή τους στο Πυροσβεστικό Σώμα. Ασφαλώς η πρώτη προϋπόθεση είναι να υπερβούμε το έτος 2007, κάτι που θα μας επιτρέψει να βρούμε αυτές τις κοινά αποδεκτές λύσεις.
      Το δεύτερο θέμα που θέλω να επισημάνω είναι η θετική σας απόκριση σε όσες παρατηρήσεις έκανα εχθές, κύριε Υπουργέ, και θεωρώ ότι είναι σωστό ότι τα ανακριτικά καθήκοντα των ανδρών και γυναικών του Πυροσβεστικού Σώματος παραμένουν μόνο στα όρια της αποστολής τους, δηλαδή, για τον εμπρησμό. Εάν δεν κάνω λάθος, εξ’ όσων παρακολούθησα, είπατε ότι και τα συρρέοντα φεύγουν και τα συναφή. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Κύριε Πρόεδρε, μια παρατήρηση, διακόπτοντας το συνάδελφο, κ. Καστανίδη, τον Κοινοβουλευτικό Εκπρόσωπο. Αποδέχομαι τη νομική αξία των παρατηρήσεών σας και απαλείφεται και το παλαιό που είναι στο κείμενο «συρρέοντα» και η διόρθωση που έκανα για τα συναφή. Σας ζητώ να εκτιμήσετε -και γι’ αυτό παρεμβαίνω τώρα- ότι η αφετηρία του νομικού συλλογισμού είχε να κάνει με τα πολλαπλά αδικήματα που συντρέχουν -δεν λέω ούτε «συρρέουν» ούτε «συναφή»- με τον εμπρησμό.
      Και εκεί είναι ένα πραγματικό μέρος, ας είναι λέει η κατάληξής μου, η αρμοδιότητα του ειδικού ανακριτή για τον εμπρησμό στον πυροσβέστη και θα δουν ποιες είναι οι συναρμοδιότητες με τον προανακριτή της Αστυνομίας για να καλύψουν πολλαπλά εγκλήματα στο ένα επεισόδιο. Αυτό ήταν η αφετηρία. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Θεωρώ, λοιπόν, θετική την ανταπόκρισή σας. Άλλωστε η συναρμοδιότητα με καλό συντονισμό μπορεί να δώσει αποτελέσματα. 
      Τώρα το τελευταίο που ήθελα να παρατηρήσω, κύριε Πρόεδρε, και το λέω για εσάς, κύριε Υπουργέ, αφορά όσα είπατε για την αναδιάρθρωση της Ελληνικής Αστυνομίας. Είπατε ότι όπως αναδιαρθρώθηκε ή αναδιαρθρώνεται η Ελληνική Αστυνομία έτσι ακριβώς θα αναδιαρθρωθεί και το Πυροσβεστικό Σώμα. Θα σας έλεγα ότι δεν είναι η καλύτερη εμπειρία η αναδιάρθρωση της Ελληνικής Αστυνομίας και αυτό γιατί έχει πάρα πολλά προβλήματα.
       Είναι γνωστό ότι στη Γενική Αστυνομική Διεύθυνση Θεσσαλονίκης το Φθινόπωρο του 2005 ο προκάτοχός σας Υπουργός Δημόσιας Τάξης είχε αναγγείλει το εγχείρημα της αναδιαρθρώσεως. Μέχρι στιγμής, όμως, παρατηρούνται πολλά προβλήματα. Έχουμε μετονομασίες και όχι πραγματικές αλλαγές. Στην εκλογική μου περιφέρεια, στη Θεσσαλονίκη, αστυνομικά τμήματα βαφτίσθηκαν με διαφορετικό όνομα για να καταδειχθεί ότι υπάρχει κάτι νέο. Υπάρχουν ακόμη αστυνομικά τμήματα που ανακοινώθηκε, ότι ιδρύονται, αλλά δεν λειτουργούν γιατί δεν υπάρχει στέγη. 
      Είμαι στη διάθεσή σας, μάλιστα έχω καταθέσει και σχετική επίκαιρη ερώτηση, για να σας δώσω συγκεκριμένα στοιχεία για αστυνομικά τμήματα της Θεσσαλονίκης των οποίων η ίδρυση και λειτουργία ανακοινώθηκε, χωρίς, όμως, στην πραγματικότητα να λειτουργούν, γιατί δεν υπάρχει χώρος να στεγαστούν.
      Επίσης, η Γενική Αστυνομική Διεύθυνση Θεσσαλονίκης έχει ζητήσει, ενώ έχει περίπου χίλια κενά, να ενισχυθεί το προσωπικό της με τον αριθμό των οκτακοσίων σαράντα επτά ατόμων. Ξέρετε πόσοι άνθρωποι πήγαν στη Θεσσαλονίκη; Μόλις εβδομήντα πέντε, και αν αφαιρέσουμε τριάντα που μετακινήθηκαν, μόνο σαράντα πέντε. 
      Αντιλαμβάνεστε ότι μ΄ αυτόν τον τρόπο δεν μπορεί κανείς να ισχυριστεί ότι ένα Σώμα κρίσιμο, όπως είναι η Ελληνική Αστυνομία, αναδιαρθρώνεται ή αναδιαρθρώθηκε και συνεπώς δεν αποτελεί την καταλληλότερη βάση για σύγκριση με όσα επιχειρούνται να γίνουν στο Πυροσβεστικό Σώμα. 
      Σε κάθε περίπτωση, κύριε Υπουργέ, και αυτή είναι η τελευταία μου φράση, το Πυροσβεστικό Σώμα είναι ένα Σώμα που τιμά την αποστολή του. Είναι Σώμα το οποίο, μετά την ανάθεση σ’ αυτό της αποκλειστικής ευθύνης για τη δασοπυρόσβεση, πέτυχε πολύ σοβαρά και σημαντικά αποτελέσματα. Υπήρξε ένα πρόβλημα φέτος και αυτό σε σημαντικό βαθμό προέκυψε όχι γιατί η Πυροσβεστική Υπηρεσία έχασε τα ανακλαστικά της, αλλά γιατί υπήρξαν πολύ κακές επιλογές προγραμματισμού και αποδεκατισμός του Πυροσβεστικού Σώματος από πολύ καλούς αξιωματικούς. Δεν θέλω να αναφερθώ στο ρόλο συγκεκριμένων προσώπων, αλλά πάντως κακές επιλογές που αφορούσαν πρόσωπα και τον προγραμματισμό είχαν ως συνέπεια φέτος το Πυροσβεστικό Σώμα να μη δείξει τις ίδιες επιτυχίες που επέδειξε τα παρελθόντα έτη. 
      Μ΄ αυτήν την έννοια έχει πολύ μεγάλη σημασία να προσέξουμε πώς συμπεριφερόμεθα στο προσωπικό του Πυροσβεστικού Σώματος και να προγραμματίζουμε αξιοποιώντας πάντοτε τους καλύτερους.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Καστανίδη.
      Ο κ. Ζώης ως Κοινοβουλευτικός Εκπρόσωπος της Νέας Δημοκρατίας έχει το λόγο.
      ΧΡΗΣΤΟΣ ΖΩΗΣ: Ευχαριστώ, κύριε Πρόεδρε. 
      Βεβαίως όπως σωστά επεσήμανε ο Κοινοβουλευτικός Εκπρόσωπος της Αξιωματικής Αντιπολίτευσης μετά από τόση ώρα και μετά από τόσα όσα έχουν ήδη μεσολαβήσει και λεχθεί νομίζω ότι ο τόνος σ΄ αυτήν τη συζήτηση δεν θα μπορούσε να είναι άλλος απ΄ αυτόν που και με τη δική του ομιλία έφερε ο κ. Καστανίδης.
      Συνεπώς θα παρακολουθήσω τον τόνο του και θα προσπαθήσω σ’ ένα επίσης σύντομο χρονικό διάστημα να εκθέσω και εγώ μερικές μου σκέψεις και να κάνω και μερικά σχόλια σε σχέση με τα όσα έχουν ήδη ακουστεί. 
      Πριν απ’ όλα, κύριε Πρόεδρε, πρέπει να επισημάνω ότι παρακολουθώντας όλες τις τοποθετήσεις των ομιλητών της Αντιπολίτευσης, διέκρινα μια αγωνία και μια προσπάθεια να υποβαθμιστεί αυτό καθ’ αυτό το σχέδιο νόμου. Μάλιστα, κάποιοι προσέφυγαν και σε φιλολογικές προσεγγίσεις, τις οποίες δεν απαξιώνω καθόλου. Ίσα-ίσα, μου έδωσαν και μένα ιδέες για να προσεγγίσω με το δικό μου τρόπο και να υποστηρίξω τα ακριβώς αντίθετα και αυτό θα κάνω. 
      Άκουσα ότι δεν υπάρχει καμία αναβάθμιση και καμία αναδιοργάνωση του Πυροσβεστικού Σώματος. Και τι υπάρχει; Μήπως υπάρχει αποδιοργάνωση; Μήπως υπάρχει υποβάθμιση; Μήπως υπάρχει συνέχεια της υφιστάμενης κατάστασης; Όμως, αυτό δεν μπορεί να το πει κανείς. Εγώ αντιλαμβάνομαι το κομματικό καθήκον, το κομματικό φιλότιμο -να πούμε κάτι εδώ μέσα- αλλά έχω την εντύπωση ότι θα προσφέραμε πολύ περισσότερα και στο κόμμα που υπηρετούμε και στον κόσμο που εκφράζουμε εάν κάποτε είχαμε τη γενναιότητα να πούμε ότι μπορεί να διαφωνούμε σε ένα, σε δύο ή τρία σημεία μ’ αυτό το σχέδιο νόμου, αλλά σαφώς είναι ένα σχέδιο νόμου το οποίο διασφαλίζει αν μη τι άλλο ότι με τις νέες δράσεις που του ανατίθενται, με τις νέες αρμοδιότητες που του ανατίθενται και που του αναγνωρίζονται βεβαίως, και αναβαθμίζεται και βεβαίως στην προσπάθεια αυτή πρέπει να γίνουν και εκείνα τα απαραίτητα βήματα που αν μη τι άλλο οδηγούν στο συμπέρασμα ότι έχουμε και αναδιοργάνωση. 
      Συνεπώς δεν έχει νόημα και δεν νομίζω ότι βοηθάει την ανάπτυξη του πολιτικού λόγου να ερχόμαστε εδώ και να επιχειρηματολογούμε επί ώρες για το εάν υπάρχει ή δεν υπάρχει αναβάθμιση. Τουλάχιστον, κανείς δεν ισχυρίστηκε ότι υπάρχει υποβάθμιση και αποδιοργάνωση. Άκουσα για κλυδωνισμό, άκουσα για κίνδυνο να απαξιωθεί το Πυροσβεστικό Σώμα, αλλά κανείς δεν έκανε την υπερβολή να ισχυριστεί ότι υπάρχει και υποβάθμιση και αποδιοργάνωση μ’ αυτό το σχέδιο νόμου. 
      Κύριε Πρόεδρε, τα πράγματα σαφώς και είναι πολύ πιο απλά και νομίζω ότι δεν υπάρχουν επί της ουσίας διαφωνίες. Βεβαίως, κρατώ και αυτά που είπε ο κ. Καστανίδης και αν μη τι άλλο συνεισέφερε και αυτός με τις γόνιμες παρατηρήσεις του στο να διεξαχθεί ένας ζωντανός διάλογος και χθες και σήμερα και βεβαίως, όπως βλέπετε, υπήρξε ανταπόκριση από την πολιτική ηγεσία του Υπουργείου και έγιναν δεκτές εν μέρει οι παρατηρήσεις του και η συνέπεια αυτής της στάσης οδήγησε και στην απάλειψη της παραγράφου 5 του συγκεκριμένου άρθρου που αναφέρεται στο status των εποχικών πυροσβεστών. 
      Λέω, λοιπόν, ότι όταν δεν υπάρχουν επί της ουσίας διαφωνίες, υπάρχει μία τάση να αναλωνόμαστε σε κοκορομαχίες, σε σκιαμαχίες και να κρυβόμαστε πίσω από έναν προσχηματικό πολιτικό λόγο. 
      Λέω ξανά, κύριοι συνάδελφοι, ότι θα ήταν κάποτε γενναίο και θα υπήρχε αφάνταστα μεγαλύτερο κέρδος για εκείνον τον πολιτικό και για εκείνη την παράταξη που θα ερχόταν εδώ μέσα όχι να επιχειρηματολογήσει βεβαίως υπέρ ενός νομοθετικού πονήματος της Κυβέρνησης, αλλά να σταθεί εποικοδομητικά, να βγει μπροστά, να απαιτήσει ακόμα περισσότερα και όχι να αναλωνόμαστε σε επιχειρηματολογίες που πέφτουν στο κενό, επιχειρηματολογίες οι οποίες, αν θέλετε, προσπερνιούνται και από τον κόσμο που μας παρακολουθεί. 
      Τώρα, ακούστηκαν μερικά πράγματα για τη συμμετοχή σ’ ένα συγκεκριμένο διάλογο εν όψει αυτού του σχεδίου νόμου και υπήρξαν και υπαινιγμοί για το δημοκρατικό πνεύμα που διαπνέει την πολιτική ηγεσία του Υπουργείου Δημόσιας Τάξης και κατ’ επέκταση τα στελέχη αυτής της Κυβέρνησης στον τρόπο με τον οποίο νομοθετούν ή λαμβάνουν τις νομοθετικές τους πρωτοβουλίες. Κοιτάξτε, ο καθένας σ’ αυτή τη χώρα δίνει το δικό του περιεχόμενο στη λέξη «διάλογος». 
      Ο κάθε ένας εννοεί προφανώς με το δικό του τρόπο το τι σημαίνει διάλογος. Όμως ουδείς μπορεί να ισχυριστεί ότι εν όψει αυτού του σχεδίου νόμου δεν υπήρξε και διάλογος και συζήτηση. Και οι εκπρόσωποι των πυροσβεστών είχαν την ευκαιρία να καταθέσουν τις προτάσεις τους και βεβαίως πολλές απ’ αυτές συμπεριλήφθηκαν στο συγκεκριμένο σχέδιο νόμου. Υπήρχαν όχι μόνο οι συνεργάτες του Υπουργού, οι οποίοι βεβαίως και επειδή υπηρετούν στο Πυροσβεστικό Σώμα είναι οι καλύτεροι μάντεις μεταφοράς των μηνυμάτων στην πολιτική ηγεσία, αλλά υπήρξε και ουσιαστική συμμετοχή των εκπροσώπων του Πυροσβεστικού Σώματος σ’ αυτήν τη διαδικασία. Δεν πρέπει, λοιπόν, να επικαλούμαστε σε κάθε μας συζήτηση τη δημοκρατικότητα, το ήθος, το πνεύμα με το οποίο η πολιτική ηγεσία κάνει το έργο της, επιτελεί το καθήκον της. Αυτό είναι μια ρωγμή που μας αγγίζει όλους μας. Μη φαντασθείτε ότι αυτό το επιχείρημα ακούγεται επί παντός επιστητού και σε κάθε ευκαιρία δεν απαξιώνει συνολικά τον πολιτικό κόσμο.
      Κύριε Μανωλάκη, εσείς είσθε πράγματι επιμελής. Χρησιμοποιώ επίθετο με το οποίο σας τιμά –αν θέλετε- ο κύριος Υπουργός. Πράγματι είσθε ένας επιμελής συνάδελφος, αλλά έχω την εντύπωση ότι όταν αναφέρεσθε σε κάτι τόσο πολύ συγκεκριμένο, όπως είναι ο διαγωνισμός για την πρόσληψη πυροσβεστών στο Πυροσβεστικό Σώμα και αναφέρεσθε στην παρέμβαση του εισαγγελέως στα πλαίσια αυτού του διαγωνισμού, βεβαίως μπορεί προς στιγμήν κάποιος να έχει την ικανοποίηση ότι καταθέτει ένα επιχείρημα με το οποίο μπορεί να στριμώξει τον Υπουργό στη γωνία ή να φέρει την Κυβέρνηση και την Πλειοψηφία απολογούμενες για τον τρόπο με τον οποίο αντιμετώπισαν τις ελπίδες, τις προσδοκίες άνεργων νέων που προσήλθαν και έλαβαν μέρος σ’ αυτόν το διαγωνισμό, όμως, κύριε συνάδελφε, πιστεύω ότι η μισή αλήθεια είναι μισό ψέμα. Και το λέω αυτό γνωρίζοντας ότι αυτή δεν ήταν σαφώς η πρόθεσή σας.
      Γνωρίζετε πολύ καλά ακόμα, όπως γνωρίζω κι εγώ, πώς παρενέβη ο συγκεκριμένος εισαγγελέας, γιατί παρενέβη, σε τι αφορά η υπόθεσή του. Γνωρίζετε πάρα πολύ καλά ότι επρόκειτο περί ενός μηχανογραφικού λάθους, το οποίο βεβαίως και κανείς δεν θα μπορούσε να αφήσει να περάσει απαρατήρητο και βεβαίως η καλύτερη πιστοποίηση και απόδειξη ότι δεν υπήρχε δόλος, πρόθεση και επρόκειτο πραγματικά για λάθος ήταν το γεγονός ότι οι καταστάσεις με τους επιτυχόντες περιέρχονταν από χέρι σε χέρι και περιφέρονταν και ήταν σε δημόσια ανάγνωση. Δεν υπήρξε κανένας ψόγος, καμία υποστατή καταγγελία, καμία πραγματική μομφή για το διαγωνισμό αυτό. Ας πούμε ότι έγινε ένας διαγωνισμός καθαρός, ο οποίος δεν μπορεί να αμβλυνθεί από κανέναν. 
      ΒΑΣΙΛΕΙΟΣ ΟΙΚΟΝΟΜΟΥ: Δεν μπορούμε να το πούμε αυτό.
      ΧΡΗΣΤΟΣ ΖΩΗΣ: Αφήστε, κύριε Οικονόμου, μην εκτίθεσθε!
      Πρέπει, λοιπόν, να έχουμε το θάρρος και να λέμε τις αλήθειες ολόκληρες, όχι μισές. Γιατί όταν είναι μισές, εκτιθέμεθα. Ας έχουμε το θάρρος να βγούμε μπροστά στους νέους μας, χωρίς να καπηλευόμαστε το πρόβλημα της ανεργίας, χωρίς να καπηλευόμαστε τα άγχη τους, τις αγωνίες τους, τις ελπίδες τους και χωρίς να επενδύουμε και να επιβαρύνουμε περισσότερο στη γενικότερη απαξίωση του πολιτικού συστήματος και να πούμε ότι έγινε ένας διαγωνισμός καθαρός. Βεβαίως!
      Λέτε εσείς, να πάμε τώρα σε πανελλήνιες εξετάσεις. Είπε ο κύριος Υπουργός, ότι αυτό είναι το δέον γενέσθαι και είναι κάτι το οποίον θα αντιμετωπισθεί, ότι δεν μπορεί να το απορρίψει. Και κανείς δεν το απέρριψε.
      Βλέπετε ότι εγώ δεν σας κάνω καμία κριτική ούτε για το παρελθόν ούτε για τον τρόπο με τον οποίο γινόντουσαν στο παρελθόν οι προσλήψεις. Προσπερνώ. Είμαστε δυόμισι χρόνια Κυβέρνηση και βεβαίως έχουμε ευθύνη για τα όσα γίνονται επί Κυβερνήσεώς μας.
      Εγώ ούτε συμψηφισμούς κάνω ούτε λέω «α, τι κάνατε εσείς, για να δούμε τι θα κάνουμε εμείς». Συμφωνώ ότι κάποια στιγμή όλοι πρέπει να κάνουμε βήματα μπροστά. Όμως, για να κάνουμε βήματα μπροστά, χρειάζεται να θωρακίσουμε τον πολιτικό κόσμο. Χρειάζεται να αφήσουμε στην άκρη όλους όσους επενδύουν σ’ αυτή τη γενικότερη απαξίωση, σ’ αυτούς που είναι έτοιμοι να λιθοβολήσουν επί παντός επιστητού και επί δικαίων και αδίκων, να έχουμε το θάρρος να καταθέσουμε γνώμες και να κάνουμε με την ίδια αξιοπιστία την έντονη σκληρή κριτική μας γι’ αυτά τα οποία επιδέχονται κριτικής. 
      Κλείνω με μια αναφορά –δεν θα μπορούσα να κάνω κι αλλιώς, αφού ακούστηκαν πάρα πολλά- για το θέμα των εποχικών πυροσβεστών. 
      Κοιτάξτε, ο κ. Καστανίδης αναφέρθηκε σε μερικές, κατά τη γνώμη του, λύσεις. Όμως, έχω την εντύπωση πως όλες αυτές οι «λύσεις» μπαίνουν πάντοτε εντός εισαγωγικών και λέγονται στα πλαίσια αυτού του κοινοβουλευτικού διαλόγου, προφανώς γιατί έξω από την Αίθουσα αυτή υπάρχουν άνθρωποι που αγωνιούν. Υπάρχουν άνθρωποι οι οποίοι έχουν επενδύσει τα όνειρά τους στο συγκεκριμένο χώρο εργασίας. Υπάρχουν άνθρωποι οι οποίοι έχουν αναλάβει οικογενειακές υποχρεώσεις. Τους ξέρουμε όλοι. Τους έχουμε ακούσει. Συμμεριζόμαστε και κατανοούμε τα προβλήματά τους. 
      Όμως, κύριοι συνάδελφοι, κύριε Πρόεδρε, πρέπει να έχουμε το θάρρος να πούμε απέναντι στους ανθρώπους τι μπορούσαμε να κάνουμε και δεν κάναμε, όταν έπρεπε να γίνει, τι έπρεπε να κάνουμε, όταν έπρεπε και μπορούσε να γίνει. Με το ίδιο θάρρος να του πούμε τι μπορεί από εδώ και εμπρός να γίνει. 
      Ο κύριος Υπουργός είναι ανοικτός. Και στη συζήτηση στην επιτροπή και εδώ μέσα επανέλαβε –το επαναλαμβάνει συνεχώς, όποτε προκαλείται- ότι όσον αφορά το θέμα της παρατάσεως είναι απόλυτα θετικός. Ελάτε όλοι να βρούμε τον τρόπο και τη νομική φόρμουλα που να μην εκθέτει ούτε τον πολιτικό κόσμο ούτε το νομικό πολιτισμό μας. Διότι ό,τι γίνει  σήμερα για μια περίπτωση μπορεί να ανοίξει τους ασκούς του Αιόλου γενικότερα. 
      Κύριοι συνάδελφοι, ούτε κροκοδείλια δάκρυα ούτε υποκρισίες ούτε ανεύθυνα λόγια ούτε τοποθετήσεις χάριν όσων περιμένουν έξω να ακούσουν ένα λόγο συμπαράστασης! Τον έχουν το λόγο της συμπαράστασής μας. Κανείς εδώ δεν μπορεί να διεκδικεί περισσότερο από οποιονδήποτε άλλο την ευθιξία, το ενδιαφέρον, την προσοχή. 
      Εγώ μάλιστα δεν το αρνούμαι ούτε σε εσάς, που φέρετε την ευθύνη αυτής της μεγάλης εκκρεμότητας, αυτής τη μεγάλης μαύρης τρύπας. Όμως, μην έχετε εσείς το θράσος αντί της αυτοκριτικής να στρέφετε τα βέλη σας προς τον Υπουργό Δημόσιας Τάξης, προς τη σημερινή Πλειοψηφία και να της ζητάτε να κάνει αυτά που εσείς δεν κάνατε, ενώ μπορούσατε, σήμερα που άλλα ισχύουν και άλλο είναι το πλαίσιο μέσα στο οποίο μπορούμε και πρέπει να κινηθούμε. 
      Όλοι έχουν την κατανόησή μας και το ενδιαφέρον μας. Είναι άνθρωποι τους οποίους γνωρίζουμε καλά. Συμπάσχουμε, συμπονούμε. Ελάτε να συνεργαστούμε, για να το αντιμετωπίσουμε, χωρίς, όμως, να επιτρέπεται σε κανέναν η περαιτέρω καπήλευση αυτής της υπόθεσης. 
      Ευχαριστώ πολύ, κύριε Πρόεδρε. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Ζώη. 
      Το λόγο έχει ο κ. Οικονόμου. 
      ΒΑΣΙΛΕΙΟΣ ΟΙΚΟΝΟΜΟΥ: Κατανοώ, κύριε Πρόεδρε, τη φιλότιμη προσπάθεια του αγαπητού συναδέλφου, κ. Ζώη, να αιτιολογήσει αυτά που, όμως, δύσκολα αιτιολογούνται. Είμαι εξ αρχής καθαρός και λέω το εξής: 
      Θα θίξω δύο μεγάλα θέματα, τα οποία νομίζω ότι είναι και τα προβληματικά στοιχεία αυτού του νομοσχεδίου. Κατά τα λοιπά, ο κ. Μανωλάκης, ως εισηγητής του κόμματός μας, έκανε την αξιολόγηση του νομοσχεδίου. Στα σημεία που έπρεπε να πει το θετικό λόγο τον είπε. Στα σημεία που έπρεπε να κάνει κριτική την έκανε. 
      Όμως, από εκεί και μετά και αφού δεν μας αφαιρείται η δυνατότητα να αξιολογούμε και να εκτιμούμε το κυβερνητικό έργο και αφού μπορούμε ελεύθερα να μιλάμε, θα σας πω κάτι πολύ απλό, αγαπητέ κύριε συνάδελφε: Η προσπάθεια του συμψηφισμού γίνεται ούτως ή άλλως. Την έκανε ο κ. Ζώης προηγουμένως φιλότιμα. Την κάνουν οι Υπουργοί και οι Βουλευτές της Νέας Δημοκρατίας αυτά τα δυόμισι χρόνια. Όμως, αναλαμβάνοντας ο κ. Πολύδωρας το Υπουργείο Δημοσίας Τάξεως ήλπιζα και πίστευα, καθ’ ότι τον παρακολουθώ όλο το προηγούμενο διάστημα ως Κοινοβουλευτικό Εκπρόσωπο της Νέας Δημοκρατίας, ότι θα μπορούσε τουλάχιστον να ηγηθεί μιας μεταρρυθμιστικής προσπάθειας σ’ αυτό το Υπουργείο. 
      Δεν ομιλώ για την ουσία του λόγου που κατέθεσε ο Κώστας Καΐσερλης – και μπορώ να πω, κύριε Υπουργέ, ήταν και αυτοκριτικός λόγος- αλλά όταν έρχονται οι Βουλευτές και γίνεται πλέον η συζήτηση δημόσια, απαντάμε στο ερώτημα αν μπορεί το Υπουργείο Δημόσιας Τάξης να είναι μόνο του, ή δεν είθισται να είναι έτσι, ή είναι άλλη η πορεία των πραγμάτων στην Ευρώπη και μπαίνει μέσα στων Εσωτερικών Υποθέσεων, και αυτό δεν το έκανε το ΠΑ.ΣΟ.Κ.. Έκανε πολλές άλλες μεταρρυθμίσεις και τομές, έκανε πολλές ρήξεις, αλλά αυτό δεν το έκανε. Τότε, λοιπόν, δεν περιμένεις  -αν δεν πας στη συμψηφιστική λογική- να δεις αυτή τη νέα κυβέρνηση των μεταρρυθμίσεων -που θα έκανε μάλιστα και επανίδρυση του κράτους, την οποία την είδε μόνο ως αλλαγή των διευθυντικών θέσεων του δημοσίου τομέα- να κάνει αυτό το τόλμημα; Δεν είναι στα δικά σας μεγέθη, κύριε Πολύδωρα, με την έννοια ότι αυτή την ευθύνη την έχει ο Πρωθυπουργός και Πρόεδρος του κόμματός σας να πει για τη συγκρότηση του Υπουργικού Συμβουλίου ότι «προχωρώ σε μια άλλη πολιτική και σε μια άλλη λογική». Όμως, είναι στα δικά σας μεγέθη και στα δικά σας χέρια, κύριε Πολύδωρα,   να βλέπαμε κάποιες παρεμβάσεις μεταρρυθμιστικές, επαναστατικές, αν  θέλετε, ρήξεων, αν θέλετε, με την καθησυχαστική αντίληψη και λογική που έχει η Νέα Δημοκρατία αυτά τα δυόμισι χρόνια. Τι θα περιμέναμε πιο απλά; Το να κάνετε και εσείς μια μικρή ρήξη - και να μη μπαίνατε μέσα στη λογική «να βολέψουμε τα  παιδιά μας»- βάζοντας και την Πυροσβεστική μέσα στη διαδικασία των πανελληνίων εξετάσεων, όπως είχε κάνει, είχε αποτολμήσει -με κόστος πρέπει να ξέρετε στην εκλογική πελατεία πολλών ΠΑΣόκων- το ΠΑ.ΣΟ.Κ. βάζοντας την Αστυνομία και τις στρατιωτικές σχολές. Ενθυμίστε όλοι πώς έμπαιναν σ’ αυτές τις σχολές και τι γινόταν και τι ακουγόταν. Έκανε τη ρήξη το ΠΑ.ΣΟ.Κ. και έκανε το τόλμημα και έβαλε τις Αστυνομικές Σχολές στις πανελλήνιες εξετάσεις και τις Στρατιωτικές Σχολές, όχι των Ευελπίδων, δηλαδή των Αξιωματικών αλλά των Υπαξιωματικών. Γιατί δεν το κάνετε εσείς, κύριε Υπουργέ, αυτό; 
      ΚΩΝΣΤΑΝΤΙΝΟΣ ΤΑΣΟΥΛΑΣ: Δεν πάθατε ρήξη, δυσπεψία πάθατε!
      ΒΑΣΙΛΕΙΟΣ ΟΙΚΟΝΟΜΟΥ: Όχι, κύριε Τασούλα, γιατί ξέρατε όλοι  ότι γι’ αυτό το διαγωνισμό –και απορεί ο φίλτατος κ. Ζώης ότι είναι ο πιο καθαρός διαγωνισμός- όχι μόνο επενέβη ο εισαγγελέας -γιατί ο κ. Μανωλάκης ανέφερε την επέμβαση του εισαγγελέα ως θεσμική παρέμβαση που είδαμε να διαμορφώνεται- αλλά έχετε ακούσει τι συζητιέται γι’ αυτόν το διαγωνισμό; Αν δεν είσαι «γαλαζολεβέντης» δεν μπορείς να μπεις στην Πυροσβεστική. Η περιρρέουσα ατμόσφαιρα αυτή είναι, κύριε Ζώη. Δεν ήταν ο καθαρότερος, αλλά ο χειρότερος διαγωνισμός που μπορούσε να υπάρξει για την Πυροσβεστική. Και η παρέμβαση του εισαγγελέα δεν έγινε γι’ αυτό που είπατε «ένα τυπικό λάθος», αλλά γιατί υπήρξε τέτοια συμπεριφορά στο διαγωνισμό που κάποιος ο οποίος επετύγχανε, βρέθηκε αποτυχών κι αυτός που του πήραν τη θέση βέβαια παρενέβη. 
      Και για τα αθλήματα, το πώς πρέπει, δηλαδή, να λειτουργούν, επενέβη ο εισαγγελέας, κύριε Πολύδωρα; Δηλαδή αυτό το αυτονόητο που εμείς θεωρούμε σαν σωστή λειτουργία των διαδικασιών πρέπει να πει ο εισαγγελέας ότι έτσι πρέπει να γίνει; Και αφού γίνει αυτό το πράγμα, γιατί απαιτείτε από την κοινή γνώμη, από τους Βουλευτές, τους ανθρώπους που ασχολούνται με τα κοινά να πιστεύουν ότι αυτός είναι αδιάβλητος διαγωνισμός; Γιατί δεν κάνετε τη ρήξη και την τομή να βάλετε την Πυροσβεστική μέσα στις πανελλήνιες εξετάσεις; Δεν θα ικανοποιηθεί η εκλογική πελατεία; Μικρό το κακό, μπροστά  στην ικανοποίηση του κοινού αισθήματος. 
      Αυτό που εμείς πιστεύουμε είναι πολύ απλό. Οι κενές θέσεις της Πυροσβεστικής είναι πολλές, 30% κοντά των οργανικών θέσεων. Εμείς πιστεύαμε ότι ο προεκλογικός σας εξαγγελτικός λόγος περί καλύψεως των θέσεων της Πυροσβεστικής θα μπορούσε να είχε εφαρμογή και μετά από δυόμισι χρόνια να μην αγωνιζόμαστε γι’ αυτές τις εξακόσιες  θέσεις. Να μην ακυρώνατε το διαγωνισμό του 2004. Η πρώτη κίνηση που κάνατε σαν Νέα Δημοκρατία ήταν να ακυρώσετε τον πρώτο διαγωνισμό του 2004. Βέβαια το Συμβούλιο της Επικρατείας σας είπε ότι προτρέξατε και κακώς το κάνατε. Σήμερα βρίσκεστε εγκλωβισμένοι στην ίδια διαδικασία. Αυτό το θέμα μόνο αξιοκρατία δεν σημαίνει, αυτό το θέμα μόνο νέα πολιτική δεν σημαίνει.
      Αυτό το θέμα, όπως έχει εξελιχθεί, για το διαγωνισμό της Πυροσβεστικής και όπως προχωράτε τις διαδικασίες, ειλικρινά σας λέω όχι απλώς τομή για τη Δημόσια Διοίκηση δεν σημαίνει, αλλά τίποτα καινούργιο δεν φέρνει. Είναι αναπαλαίωση των παλιών πραγμάτων.
      Βέβαια, θα μου πει κάποιος το να δίνεις τη συνέντευξη και τη μοριοδότηση της, δεν βοηθάει στο να βρίσκουμε τον άξιο που θα γίνει καλός πυροσβέστης; Σας φέραμε εδώ επερώτηση για το Υπουργείο Άμυνας και αποδείξαμε εδώ στον πρώην Υπουργό, τον κ. Σπηλιωτόπουλο, ότι με το πολύ ωραίο κόλπο της συνέντευξης άλλαξαν στους δυόμισι χιλιάδες ΕΠ.ΟΠ. τετρακόσιες πενήντα θέσεις. Με αριστοτεχνικό τρόπο και με λέιζερ, θα λέγαμε, ότι έγινε η εγχείρηση. Αφήστε τα λοιπόν, κύριε Πολύδωρα και κύριε Ζώη, και να μην ακούμε λόγο για αξιοκρατία. 
      Θα αναφερθώ και σε ένα ακόμη θέμα, γιατί είδα κροκοδείλια δάκρυα για τους εποχικούς. Κύριε Ζώη, αυτά να τα λέγατε πριν από τις εκλογές. Όταν πηγαίνατε στους εποχικούς και τους λέγατε «επί των ημερών μας θα αποκατασταθείτε και θα σας μονιμοποιήσουμε, τα στελέχη στις εκλογικές περιφέρειες της Ελλάδος», να μην έρχεστε τώρα και να γίνεστε σοβαροί, ψύχραιμοι πολιτικοί και αξιοκράτες. 
      Όσο δεν είχατε δικαίωμα να το κάνετε αυτό τότε προεκλογικά, όπως και αυτή τη σπέκουλα που κάνατε μαζεύοντας ψηφαλάκια, έτσι και τώρα δεν δικαιούστε να ομιλείτε γι’ αυτά τα πράγματα. Τώρα θα υποστείτε τα επίχειρα και ξέρετε ποια είναι αυτά. Όχι μόνο τη διαδήλωση έξω, αλλά είναι το εκλογικό σώμα, είναι ο λαός που αυτή τη στιγμή θα σας τα επιστρέψει. Όπως λέει ο λαός «ό,τι κάνεις στη θάλασσα, το βρίσκεις στο αλάτι». 
      Η ρήξη πάντως ακόμη και γι’ αυτό το θέμα, κύριε Υπουργέ και κύριε Ζώη, είναι μια. Όταν το 1998 αφήσαμε τη Δασική Υπηρεσία και πήγαμε στην Πυροσβεστική για την προστασία των δασών, έσκουζαν μέσα σ’ αυτήν εδώ την Αίθουσα όπως και εκτός Αιθούσης πολλοί για το τι θα γίνει. Τον κ. Τζουμάκα τότε, Υπουργό Γεωργίας, τον πυροβολούσαν απ’ όλες τις μεριές. Θυμάστε που κάηκαν και τέσσερις πυροσβέστες, ήρωες, προσπαθώντας να προστατεύσουν τα δάση μας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ποιο ήταν το αποτέλεσμα αυτών των πολιτικών; Ότι για έξι χρόνια μετά οι πυρκαγιές και οι χαμένες δασικές εκτάσεις έπεσαν στο 20% των πυρκαγιών που είχαμε όταν υπήρχε η Δασική Υπηρεσία. Άρα λοιπόν, αυτή είναι η τόλμη, οι ρήξεις και οι μεταρρυθμίσεις, κύριε Πολύδωρα. Τόλμησε το 1998 το ΠΑ.ΣΟ.Κ..
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Οικονόμου.
      ΒΑΣΙΛΕΙΟΣ ΟΙΚΟΝΟΜΟΥ: Τελειώνω, κύριε Πρόεδρε.
      Το γράφετε στην αιτιολογική σας έκθεση και συγχαρητήρια που παραδέχεστε την αλήθεια. Όμως οι άνθρωποι που υπηρετούν αυτή την ιδέα της δασοπροστασίας, το ότι είναι συνέχεια πάνω από τα δάση μας, δεν μπορούν να ακούν.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Οικονόμου.
      ΒΑΣΙΛΕΙΟΣ ΟΙΚΟΝΟΜΟΥ: …τον αόριστο λόγο και την αόριστη κουβέντα που κάνετε συνέχεια. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Κύριε Πρόεδρε, θα ήθελα το λόγο.
      ΧΡΗΣΤΟΣ ΖΩΗΣ: Κύριε Πρόεδρε, θέλω και εγώ να κάνω μια μικρή παρέμβαση. 
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός ζήτησε το λόγο. 
      Ορίστε, κύριε Υπουργέ.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Εγώ, κύριε Πρόεδρε, παρεμβαίνω για δυο θέματα τα οποία είναι σοβαρά και στα οποία δεν θα επανέλθω. 
      Το πρώτο είναι ο διαγωνισμός. Δεν δέχομαι συζήτηση γενικολογίας για το διαγωνισμό που διεξήχθη διότι είναι άψογος. Είμαι υπερήφανος για τη διεξαγωγή του. Δεν έχουμε ενστάσεις ούτε προβλήματα από τους ενδιαφερόμενους και το επιχείρημα ότι υπάρχει περιρρέουσα ατμόσφαιρα το αποκρούω μετά βδελυγμίας. Σας ζητώ δε να μην το επικαλείστε. 
      Μέσα σ’ αυτή την αχλή της αφηρημένης αιτίασης υπάρχει κάτι συγκεκριμένο που έχω παραλείψει. Το είπα στην επιτροπή αλλά πρέπει να το φωτίσω σε ευθεία απάντηση προς αιτίαση που έκανε, με σοβαρό προβληματισμό, ο κ. Μανωλάκης και άλλοι συνάδελφοι. 
      Εισαγγελεύς: Τον πρόλαβε η υπηρεσία. Αφορούσε νομίζω περιστατικό της Ηλείας. Και εσείς καλά το τοποθετήσατε, αλλά εγώ δίνω εξηγήσεις ως οφείλω. Ήταν είκοσι οκτώ πρόσωπα που ο ηλεκτρονικός υπολογιστής κατέγραψε εκ παραδρομής -κλασικό λάθος του δαίμονα του ηλεκτρονικού υπολογιστή- ως αποτυχόντες ενώ ήταν επιτυχόντες. Η υπηρεσία οίκοθεν προ της παρεμβάσεως του εισαγγελέως –δηλαδή ο εισαγγελέας δεν βοήθησε σε τίποτα, ήρθε επικουρικά- είχε καλύψει το σφάλμα με την αποκατάσταση της αλήθειας.
      Δηλαδή είκοσι οκτώ πρόσωπα τα είχε ο ηλεκτρονικός υπολογιστής ταξινομήσει στους αποτυχόντες, ενώ μόρια και δεδομένα τούς είχαν στους επιτυχόντες και επιτυχόντες ανακηρύχθησαν από την αρχή. Είναι η μόνη εξήγηση. Μην επικαλείστε εισαγγελέα. Επρόκειτο περί «δαίμονος» του ηλεκτρονικού υπολογιστού. Τελεία! 
      Όσον αφορά, δε, την ειδική παράγραφο της συνεντεύξεως, σας είπα ότι με απασχολεί. Καθίσταται τώρα βολίδα αφλογιστίας ό,τι ρίπτετε εσείς για το θέμα, διότι έχουμε τριάντα πρόσωπα τα οποία είναι για να περάσουν συνέντευξη, μετά από τους γιατρούς, αυτής της ειδικής εξέτασης και σκέπτομαι σοβαρά πώς να  ενεργήσω ώστε να θεωρηθούν επιτυχόντες και οι τριάντα αυτοί, χωρίς συνέντευξη. Έχει τις δυσκολίες του. Το αντιμετωπίζω έτσι. 
      Ο δεύτερος λόγος για τον οποίο παρενέβην, κύριοι συνάδελφοι, είναι οριστικές και τελεσίδικες θέσεις του Υπουργού Δημοσίας Τάξεως, όπως έθιξε και ο κ. Ζώης, για τους εποχικούς-συμβασιούχους. 
      Εις τον οπισθόδομο της Αιθούσης, διαρκούσης της αγορεύσεως του κ. Ζώη, συνηντήθην, δέχθηκα, συνομίλησα με επιτροπή εποχικών-συμβασιούχων, παρουσία των Βουλευτών του Συνασπισμού κ. Λεβέντη, του Κ.Κ.Ε. κ. Τσιόγκα και του εκπροσώπου της Γ.Σ.Ε.Ε. Ανδρέα Κολλά. Δεσμεύθηκα –και ανακοινώνω για την πολιτική και νομική, ελπίζω, αξία του λόγου- για τρία πράγματα. Όπως ήδη σας είχα ανακοινώσει, στόχος μου είναι να περάσουμε τον Ρουβίκωνα της πενταετίας του 2007. Επαναλαμβάνω τη δέσμευσή μου να συντάξουμε προεδρικό διάταγμα για την υπέρκαμψη αυτού του ορίου της πενταετίας. Υποθέτω ότι το νέο προεδρικό διάταγμα που θα συντάξουμε, όπως έχω συνεννοηθεί και με τον κ. Παυλόπουλο, πρέπει και αυτό να έχει ορισμένο μήκος χρόνου, για ευνόητους λόγους, διότι δεν μπορώ το άλλο, την αόριστη διάρκεια. 
      Δεύτερη πρόσθετη δέσμευσή μου: Εάν –το τόνισα σ’ αυτούς που είχαν την ιδέα, στον πρόεδρο δηλαδή των συμβασιούχων- δεν έχουμε επιβαρύνσεις λογιστικές, του Δημοσίου Λογιστικού, το πεντάμηνο της εποχικής απασχόλησης συμφωνώ να γίνει οκτάμηνο -τα υπόλοιπα θα πάνε στο Ταμείο Ανεργίας, στον Ο.Α.Ε.Δ. και στο Ι.Κ.Α. πάντα- υπό τον όρο ότι δεν έχω επανάσταση Δημοσίου Λογιστικού. 
      Και το τρίτο, για το οποίο δεσμεύομαι –φαντάζομαι να είναι εφικτό- είναι  όλο το σύνολο των πεντέμισι χιλιάδων εποχικών-συμβασιούχων να υπαχθεί στο περί ου ο λόγος προεδρικό διάταγμα. Το αναφέρω γιατί μπορεί ορισμένοι να κόβονται λόγω ηλικίας. Έχω ευχέρεια να το υπερκεράσω και αυτό, με ρητή αναφορά στο προεδρικό διάταγμα. Και αυτό είναι το νόημα της παρεμβάσεώς μου, κωδικοποιώ τις δεσμεύσεις μου: Να περιληφθεί όλο το σύνολο των πεντέμισι χιλιάδων ανθρώπων στο συνταχθησόμενο προεδρικό διάταγμα. Αυτές είναι οι δεσμεύσεις. Νομίζω ότι είναι χρήσιμο που τις διατυπώνω εδώ. 
      Σας ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Υπουργέ. 
      Έχει ζητήσει το λόγο ο Κοινοβουλευτικός Εκπρόσωπος του Συνασπισμού κ. Κουβέλης. 
      Ορίστε, κύριε Κουβέλη, έχετε το λόγο.
      ΦΩΤΗΣ ΚΟΥΒΕΛΗΣ: Κύριε Υπουργέ, θα παρακολουθήσουμε την υλοποίηση της δέσμευσης, αλλά θα ήθελα να κάνω την επισήμανση ότι το προεδρικό διάταγμα, στο οποίο αναφερθήκατε, δεν θα πρέπει να δημιουργεί κενά, μέσα από τα οποία θα περνάνε ρυθμίσεις που θα αφήνουν έξω από τη συνολική ρύθμιση έναν ορισμένο αριθμό συμβασιούχων. Νομίζω ότι είμαι πάρα πολύ σαφής. Διότι θυμηθείτε, κυρίες και κύριοι συνάδελφοι, ότι και το προεδρικό διάταγμα 164 άφησε πάρα πολλές περιπτώσεις αρρύθμιστες. Είχαμε, για παράδειγμα, -και έχουμε- το εξής τραγικό: Συμβασιούχοι με τριάντα πέντε, τριάντα εφτά συμβάσεις…
       ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Μην το γενικεύετε. Μιλάμε για το 124/2003 τώρα. 
      ΦΩΤΗΣ ΚΟΥΒΕΛΗΣ: Ναι. Εγώ απλώς το αναφέρω και επικαλούμαι τα συγκεκριμένα παραδείγματα, τα οποία ελέγχω απόλυτα ως προς την αλήθειά τους. Είχαμε συμβασιούχους με τριάντα, τριάντα πέντε, τριάντα εφτά συμβάσεις, με πέντε-έξι χρόνια, αλλά με εκείνη τη ρύθμιση του ενδιάμεσου χρονικού διαστήματος έμειναν απέξω. Εν πάση περιπτώσει. 
      Το δεύτερο ζήτημα για το οποίο πήρα το λόγο: Παρακολούθησα λίγο πριν τη διελκυστίνδα των απόψεων αναφορικά με το διαγωνισμό για την πρόσληψη που έγινε και για τα όσα αναφέρατε σε σχέση με τα συμβάντα της Ηλείας. Εγώ δεν έχω κανένα λόγο να αμφισβητήσω την ειλικρίνεια των λόγων σας, όμως δεν θα είχαμε τέτοια ζητήματα, δεν θα είχαμε τέτοιου τύπου διελκυστίνδες εάν είχαμε καθιερωμένες τις πανελλήνιες εξετάσεις.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Είναι ανοιχτό ως θέμα.
      ΦΩΤΗΣ ΚΟΥΒΕΛΗΣ: Μην το κρατήσετε ανοιχτό για πολύ. Να κλείσει το ζήτημα όσο γίνεται νωρίτερα. Είμαι βέβαιος ότι εάν εγκύψετε –και θα εγκύψετε- στο πρόβλημα, θα διαπιστώσετε ότι είναι δυνατή η ρύθμιση και μάλιστα μία ρύθμιση που θα εξασφαλίζει αποτελεσματικότητα. 
      Το τρίτο που ήθελα να επισημάνω –το είπα και στην επί της αρχής ομιλία μου- είναι ότι στη διάταξη για ίδρυση, κατάργηση, συγχώνευση υπηρεσιών και αναστολή λειτουργίας δεν έχετε πρόβλεψη για την κατάσταση του προσωπικού που έχει προσληφθεί και υπηρετεί για τις συγκεκριμένες αυτές θέσεις. 
      Ολοκληρώνω: Κύριε Υπουργέ, αυτή η «διατεταγμένη υπηρεσία» ουσιαστικά καταργεί το ωράριο και δεν είναι δυνατό να υπάρχουν εργαζόμενοι χωρίς ωράριο. Δεν είναι δυνατό να το αφήσετε έτσι αυτό το θέμα. Πρέπει να το ρυθμίσετε και να το ρυθμίσετε σήμερα, διότι εάν παραμείνει με τη ρύθμιση που εισάγει το νομοσχέδιο, επαναλαμβάνω ότι έχουμε μπροστά μας δυνάμει καταργημένο το ωράριο.
      Σας ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ τον κύριο Κουβέλη.
      Η κ. Μανούσου-Μπινοπούλου έχει το λόγο.
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Κύριε Πρόεδρε, θα περιοριστώ σε κάτι συγκεκριμένο. Γι’ αυτό έλαβα το λόγο. 
      Πριν εισέλθω όμως στο κυρίως θέμα μου  θέλω να αναφερθώ στους συναδέλφους της Αξιωματικής Αντιπολίτευσης, οι οποίοι σε ορισμένα σημεία έδειξαν υπερευαισθησία και έφθασαν στο σημείο να ζητήσουν την κατάργηση του Υπουργείου Δημόσιας Τάξης. Θέλω να τους πω ότι όλα αυτά που είπαν στην Αίθουσα αυτή πρέπει να τα απευθύνουν στο μέλος της τότε κυβέρνησης του ΠΑ.ΣΟ.Κ. που είχε αποκαλέσει τους πυροσβέστες «ταβλαδόρους», όταν είχαν ζητήσει αύξηση οι άνθρωποι. Είχαν αρνηθεί να τους τη δώσουν γιατί –λέει- έπαιζαν τάβλι όλη μέρα. Σήμερα, βέβαια, οι Έλληνες πυροσβέστες έχουν καταξιωθεί στη συνείδηση των πολιτών και τέτοιους χαρακτηρισμούς δεν θα τολμούσαν να τους ξεστομίσουν. 
      Κύριε Πρόεδρε, κύριε Υπουργέ, ορμώμενη από τη δέσμευση που αναλάβατε εδώ για τους εποχικούς, θέλω να αναφερθώ σε ένα τραγικό συμβάν. Στις 26 Σεπτεμβρίου συμπληρώθηκαν έξι χρόνια από το τραγικό ναυάγιο του «Εξπρές Σάμινα». Ήταν η πιο μαύρη σελίδα της ακτοπλοΐας μας μετά το «Ηράκλειο» και σίγουρα το πιο τραγικό γεγονός που ζήσαμε, αφού μας συγκλόνισε όλους ο τρόπος με τον οποίο χάθηκαν τόσες ψυχές στα νησιά μας, την Πάρο, τη Νάξο, την  Ικαρία και τη Σάμο. Η πληγή είναι ακόμα ανοικτή και τα ερωτήματα βέβαια μας βασανίζουν ακόμα σε σχέση με τον τρόπο που βούλιαξε αυτό το καράβι. 
      Εκτός από τους νεκρούς υπάρχουν και εκατοντάδες επιζήσαντες ναυαγοί, που σε όλη τους τη ζωή δεν θα ξεχάσουν αυτήν την τραγική νύχτα, αλλά και δεν θα ξεχάσουν την αυτοθυσία των κατοίκων της Πάρου, των ψαράδων και ορισμένων νέων παιδιών. Ήταν ορισμένοι στρατιώτες μέσα στο «Σάμινα», ναυαγοί και αυτοί και ένα-δύο νέα παιδιά. Μία κοπέλα μάλιστα ήταν και αθλήτρια κολύμβησης στην Πάρο. 
      Πάλεψαν με τα κύματα και έσωσαν εκατοντάδες ζωές. Και είμαστε σίγουροι όλοι, ότι τη στιγμή που πάλευαν με τα κύματα -και μάλιστα ένα από αυτά τα παιδιά έχασε και τη ζωή του βοηθώντας άλλους- δεν σκεφτόντουσαν ούτε τις εύφημες μνείες ούτε τα μετάλλια ανδρείας ούτε έναν διορισμό. Έδιναν τη ζωή τους για να σώσουν ζωές. 
      Ήρθε η πολιτεία, λοιπόν, μετά, τους έδωσε τα παράσημα και ορισμένα παιδιά από αυτά - οι γονείς τους συγκεκριμένα- έψαξαν και βρήκαν το ν. 2800/2000 που στο άρθρο 31 αναφέρει ότι, όποιος συμμετέχει ενεργά σε επιχειρήσεις για τη διάσωση κινδυνευόντων προσώπων, εκθέτοντας αποδεδειγμένα τη ζωή τους σε κίνδυνο, μπορεί να μπει καθ’ υπέρβαση και χωρίς εξετάσεις μετά από αίτησή τους, μεταξύ άλλων και στο Πυροσβεστικό Σώμα.
      Άρχισε ένας γολγοθάς από τότε. Υπήρχε πραγματικά από την τότε Κυβέρνηση του ΠΑ.ΣΟ.Κ. ένας εμπαιγμός. Υπάρχουν σωρεία εγγράφων που το αποδεικνύει αυτό. Έγινε Ε.Δ.Ε., πιστοποιήθηκε ότι τα συγκεκριμένα πρόσωπα, οι κάτοικοι της Πάρου, αυτά τα νέα παιδιά έλαβαν μέρος στην επιχείρηση αυτή, πιστοποιήθηκε ότι στο ναυάγιο αυτό έλαβε χώρα επιχείρηση του Πυροσβεστικού Σώματος, όμως η Κυβέρνηση του ΠΑ.ΣΟ.Κ. δεν έδειξε καθόλου ευαισθησία. 
      Ήρθε η Κυβέρνηση της Νέας Δημοκρατίας και πράγματι η πολιτική ηγεσία του Υπουργείου Δημόσιας Τάξης έδειξε μεγάλη ευαισθησία. Προώθησε το θέμα, το παρέπεμψε στο Νομικό Συμβούλιο του Κράτους και γνωμοδότησε ότι όντως αυτά τα παιδιά καλύπτουν τις προϋποθέσεις για να διοριστούν και σταμάτησε…
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Πόσοι είναι; 
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Από την Πάρο είναι ένα κορίτσι που ήταν και κολυμβήτρια. Είναι και μερικοί άλλοι στρατιώτες, που δεν τα ξέρω τα παιδιά, αλλά θεωρώ υποχρέωσή μου αυτή τη στιγμή να ακουστεί και στο ελληνικό Κοινοβούλιο αυτό το γεγονός. 
      Η υπόθεση λοιπόν σταμάτησε στο Γενικό Λογιστήριο του Κράτους. Θεωρώ ότι μέσα στους πέντε χιλιάδες πεντακόσιους πυροσβέστες που δεσμευτήκατε ότι θα τακτοποιηθούν, δεν «θα πέσει έξω», όπως συνηθίζουμε να λέμε, ο προϋπολογισμός του κράτους αν τακτοποιηθούν κι αυτά τα παιδιά. Είναι υποχρέωση της πολιτείας κύριε Υπουργέ, είναι υποχρέωση όλων μας. Εμείς θα δώσουμε το παράδειγμα. 
      Εύχομαι να μη γίνει ποτέ άλλοτε τέτοιο ναυάγιο, εύχομαι ποτέ άλλοτε να μη χρειαστούμε νέα παιδιά να διακινδυνέψουν τη ζωή τους, να χάσουν τη ζωή τους για να βοηθήσουν, όμως η πολιτεία είναι υποχρεωμένη να συντρέξει αυτά τα παιδιά για να πάρουν παράδειγμα τα επόμενα! 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Κύριε Πρόεδρε, παρεμβαίνω προκειμένου να δηλώσω τη συμπάθεια και συμπαράστασή μου προς το περιγραφόμενο άψογα από τη συνάδελφο, την κ. Μανούσου των Κυκλάδων, θέμα για τη στρεψόδικη πολιτεία που δεν εφαρμόζει το νόμο, ο οποίος νόμος του 2000 προβλέπει για τους αναλαμβάνοντες τέτοιο έργο διάσωσης ανθρώπινων ζωών με ριψοκινδύνευση ότι υπάρχουν αυτές οι πρόνοιες και οι προβλέψεις.
      Η ηθική φόρτιση του επιχειρήματος και η καλή περιγραφή, μαζί με το σύννομο που πρέπει να τηρηθεί, με οδηγεί στην άποψη να δεσμευθώ ότι θα πράξω παν ό,τι είναι δυνατόν και να εξουδετερώσω ενδεχομένως ενστάσεις του Γενικού Λογιστηρίου του Κράτους.
      Και προκειμένου να φανεί η πολιτεία, πρώτον, ηθικώς αγρυπνούσα και συνεπής, δεύτερον, αναγνωρίζουσα την προσφορά της κοπέλας και των προσώπων σε αυτή την υπόθεση της διάσωσης των ναυαγών, των ανθρώπων του τραγικού ναυαγίου και τρίτον, το σύννομον με την ερμηνεία του νόμου, προσαρμοσμένη πάνω στο περιστατικό, με οδηγεί εις την δήλωση-δέσμευση να πράξω ό,τι είναι δυνατόν για να εφαρμοστεί ο νόμος, να ικανοποιηθούν τα πρόσωπα, που δεν είναι απλώς αιτούντες και να εκπληρώσει η πολιτεία την υποχρέωσή της, ηθική και νομική, πάνω στο θέμα που περιέγραψε η κυρία Μανούσου.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ο κ. Μαγκριώτης έχει το λόγο.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
      Κύριε Πρόεδρε, θα προσθέσω και εγώ τη φωνή μου στη φωνή της συναδέλφου, θα ενισχύσω τις προτάσεις της και θα πω στον κύριο Υπουργό ότι φαντάζομαι πως και η προηγούμενη Κυβέρνηση που ψήφισε και το νόμο του 2000 ότι στο Γενικό Λογιστήριο σκόνταψε. Διαφορετικά, δεν θα ψήφιζε το νόμο, αφού η βούλησή της αποτυπώνεται στο νόμο, επειδή γνωρίζω ότι το Γενικό Λογιστήριο έχει πολιτικό προϊστάμενο και δεν αποφασίζει ο Γενικός Διευθυντής του Γενικού Λογιστηρίου για τα μεγάλα και σημαντικά πράγματα. 
      Γι’ αυτό, λοιπόν, είμαι βέβαιος πως αν ο κύριος Υπουργός εκφράζει τη βούληση της Κυβέρνησης, θα γίνει πράξη. Δεν χρειάζεται να κοπιάσει πολύ, εκτός και αν ο κ. Αλογοσκούφης είναι ανένδοτος και δεν θέλει να δώσει λύση, όπως σε τόσα άλλα θέματα, που τα ζήσαμε τις τελευταίες ημέρες με τους δασκάλους και τους καθηγητές της Μέσης Εκπαίδευσης.
      Αν όμως, κύριε Υπουργέ, ήταν στρεψόδικη η πολιτεία, όπως είπατε προηγουμένως, τότε είναι στρεψόδικο και το Κόμμα σας, γιατί προεκλογικά είχατε υποσχεθεί για τους εποχικούς μονιμότητα. Σας τα είπαν οι συνάδελφοι από όλες τις πτέρυγες. Χθες ήσασταν κατηγορηματικός ότι το μόνο που μπορείτε να κάνετε, είναι να δώσετε μια νέα πενταετία –αλλά πάντοτε ως συμβασιούχοι- και σήμερα κάτω από την πίεση της διαδήλωσης ήρθατε και είπατε ότι θα προωθήσετε προεδρικό διάταγμα –αν κατάλαβα καλά- μέσα από το οποίο θα δώσετε λύση και μονιμότητα ακόμα και γι’ αυτούς που το Προεδρικό Διάταγμα του κ. Παυλόπουλου δεν τους καλύπτει με τη διάσταση της ηλικίας.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Μην κάνετε καταστροφικό παιχνίδι!
      ΙΩΑΝΝΗΣ ΜΑΓΚΡΙΩΤΗΣ: Δεν κάνω καθόλου. Εάν αυτό το εννοείτε, είμαστε μαζί σας. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Δεν ωφελείτε την υπόθεση. Προσέξτε τι λέτε!
      ΙΩΑΝΝΗΣ ΜΑΓΚΡΙΩΤΗΣ: Παρακαλώ, κύριε Πολύδωρα! Δεν κατάλαβα γιατί με διακόπτετε. 
      Εάν αυτό εννοείτε, αυτό σας έχουμε προτείνει, αυτό είχατε δεσμευτεί και προεκλογικά. Το χειροκροτούμε και είμαστε μαζί σας. Ελπίζουμε όμως να μην εννοείτε κάτι άλλο και ελπίζουμε απλώς να μην θέλατε να εκτονώσετε την κοινωνική και πολιτική πίεση που ασκούσαν σήμερα με την πορεία και τη διαδήλωση οι εποχικοί υπάλληλοι, γιατί έζησα το γεγονός στα εγκαίνια της Θεσσαλονίκης. Ήμουν στη συγκέντρωση και στην πορεία και είδα τον τρόπο με τον οποίο αντέδρασε η πολιτεία, η Κυβέρνηση, απέναντι στους εποχικούς διαδηλωτές. Αρνήθηκε να πάρει ακόμα και το ψήφισμα διαμαρτυρίας τους και το πήρε ένας αστυνομικός. Δέχθηκαν βέβαια και πολλά καπνογόνα εκείνη την ημέρα. 
      Αυτή είναι η πραγματικότητα. Εάν, λοιπόν, το εννοείτε σήμερα και σε είκοσι τέσσερις ώρες αλλάξατε γνώμη, μπράβο στην προσαρμοστικότητα της Κυβέρνησης. Είμαστε μαζί σας και το χειροκροτούμε!
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Αυτό είναι το καταστροφικό παιχνίδι και δεν βάζετε μυαλό!
      ΙΩΑΝΝΗΣ ΜΑΓΚΡΙΩΤΗΣ: Ποιο είναι; Ότι σας χειροκροτούμε; Σας ενοχλεί ότι σας χειροκροτούμε, αν αυτό εννοείτε; Εκτός και αν θέλετε να κάνετε μυστικά τη ρύθμιση. Δεν νομίζω να ομιλείτε στο Κοινοβούλιο και να έχετε δεσμευθεί απέναντι στους εκπροσώπους των εποχικών και να θέλετε να μείνει μυστικό. Δεν νομίζω! Σας χειροκροτούμε, λοιπόν, αν το εννοείτε και αίρετε τη στρεψοδικία, όπως πολύ σωστά είπατε.
      Δεύτερο θέμα που θα ήθελα να θίξω στο νομοσχέδιο, το είπα και χθες, είναι το εξής. Κύριε Υπουργέ, ομιλούσατε και ομιλείτε ως Νέα Δημοκρατία και ως Αντιπολίτευση και ως Κυβέρνηση και καλώς σ’ ένα μεγάλο βαθμό για τον περιορισμό του τέρατος της γραφειοκρατίας, τον περιορισμό του κράτους σε έναν επιτελικό ρόλο σε πολλούς τομείς. Και εδώ, αντί να δούμε αυτό, επαναλαμβάνετε αυτό που βλέπουμε δυόμισι χρόνια. Το επεκτείνετε, το διευρύνετε και δεν βλέπω μέσα από αυτό να επεκτείνεται και να πολλαπλασιάζεται η αποτελεσματικότητα του κράτους. 
      Τρίτο θέμα. Ομιλήσατε για τον εκδημοκρατισμό, για τη διαφάνεια, για την αξιοκρατία, την αξιοπιστία και την αποτελεσματικότητα. Ομιλήσατε, ομιλούσατε και το έχετε σημαία. Και καλώς κάνετε και σας χειροκροτούμε. Αρκετά ελλείμματα αφήσαμε στο θέμα αυτό. Σας το έχουμε πει πολλές φορές, παρ’ ότι και πολλές ήταν οι προσπάθειες που έγιναν.
      Επαναλαμβάνω ότι το άρθρο 16 πρέπει να το αποσύρετε. Πρέπει στη Βουλή, με ανοικτή διαβούλευση, με συμφωνία όλων των πτερύγων, με ομοφωνία θα έλεγα, να καθοριστούν τα κριτήρια των προαγωγών, των μετατάξεων, των μετακινήσεων, των τοποθετήσεων. Αυτό είναι βασικό στοιχείο της αξιοκρατίας, της διαφάνειας και του αξιόμαχου ενός Σώματος, όπως είναι το Πυροσβεστικό, που καλείται κάτω από πολύ δύσκολες και έκτακτες συνθήκες να δώσει κρίσιμες μάχες. Και τις δίνει το Πυροσβεστικό Σώμα, ιδιαίτερα ο κάθε άνδρας και η κάθε γυναίκα ξεχωριστά, στρατευμένοι στο καθήκον και στην υπηρεσία με αυταπάρνηση, με κίνδυνο της ζωής τους. Αυτό το ζούμε καθημερινά.
      Δώστε τους, λοιπόν, το ελάχιστο που ζητούν, για να νιώθουν ότι υπάρχει δικαιοσύνη, να νιώθουν ότι είναι ίσοι απέναντι στο νόμο, απέναντι στην πολιτεία και να μην τρέχουν στα κομματικά γραφεία του ενός ή του άλλου κόμματος και να ζητούν προστασία. Απαλλάξτε τον εαυτό σας, ως εκπρόσωπο της εκτελεστικής εξουσίας, απ’ αυτό το βάρβαρο και ψυχοφθόρο έργο της μικροκομματικής διαχείρισης της πολιτικής εξουσίας.
      Φέρτε, λοιπόν, αυτόν τον κρίσιμο κανονισμό των τοποθετήσεων, των προαγωγών, των μεταθέσεων εδώ στη Βουλή, με διαφάνεια και διακομματική συνεννόηση, για να ρυθμιστεί με αξιοκρατία και αξιοπιστία, για να είναι όλοι ήσυχοι πως όταν δουλεύουν και προσφέρουν, πως όταν είναι άξιοι και εκπαιδεύονται, θα αμείβονται και θα προχωρούν.
      Δεν το κάνετε. Και αυτό μας δίνει το δικαίωμα να δηλώνουμε πως με μικροκομματικούς όρους και κριτήρια, θέλετε να διαχειριστείτε τα κρίσιμα αυτά θέματα που καθιστούν αναποτελεσματική τη διοίκηση και ειδικά τέτοιους κρίσιμους τομείς που εισάγουν βιαίως τον κομματισμό ή, αν θέλετε, δεν τον περιορίζουν.
      Τέλος, κύριε Πρόεδρε, θα ήθελα να μιλήσω για ένα θέμα ακόμα που το ζήσαμε ειδικότερα με τις πυρκαγιές της Χαλκιδικής, όπως και στην πυρκαγιά στη χωματερή των Ταγαράδων της Θεσσαλονίκης και είχαμε την ευκαιρία να το αναπτύξουμε εκτενώς στην επερώτηση που καταθέσαμε στη Βουλή. 
      Υπάρχει, βέβαια, το νομοθετικό πλαίσιο για την Υπηρεσία Πολιτικής Προστασίας. Υπάρχουν και πρόσφατες εξαγγελίες του Πρωθυπουργού στη Θεσσαλονίκη ότι θα γίνει μία Γραμματεία στο Υπουργείο Μακεδονίας-Θράκης που θα καλύπτει όλη τη βόρεια Ελλάδα. Υπάρχουν βέβαια και τα Νομαρχιακά Συμβούλια Πολιτικής Προστασίας.
      Κύριε Υπουργέ, πρέπει να ενισχυθούν και θεσμικά οι φορείς αυτοί, τόσο σε κεντρικό, όσο και σε περιφερειακό, αλλά και σε νομαρχιακό επίπεδο. Πρέπει να καταλάβουν οι νομάρχες ότι δεν είναι στη δική τους ευχέρεια η σύγκληση του Νομαρχιακού Συμβουλίου Πολιτικής Προστασίας, γιατί σας ενημερώνω και πάλι ότι το Νομαρχιακό Συμβούλιο Πολιτικής Προστασίας Θεσσαλονίκης έκανε πέντε μέρες να συνέλθει και αφού η Πυροσβεστική –και προς τιμή της- με εντολή της δικής της ηγεσίας, έδινε τη μάχη για την κατάσβεση της πυρκαγιάς. 
      Τέσσερις μέρες μετά, ο Νομάρχης Θεσσαλονίκης συγκάλεσε το Νομαρχιακό Συμβούλιο. Ξέρετε ποια ήταν η απάντηση όταν του ζητήσαμε το λόγο γιατί καθυστέρησε και άφησε εκτεθειμένους τους κατοίκους της περιοχής στην καταστροφή και ειδικά από τους τοξικούς αέριους ρύπους, αλλά και την υπερχείλιση της χωματερής; Απάντησε «δεν ήθελα να το συγκαλέσω, για να μην έχω κομματικές αντιπαραθέσεις», ενώ γνωρίζει ότι το Νομαρχιακό Συμβούλιο Πολιτικής Προστασίας συγκροτείται από υπηρεσιακούς παράγοντες της πολιτείας και της αυτοδιοίκησης.
      Ενισχύστε, λοιπόν, και με αρμοδιότητες, ενισχύστε με δυναμικό και προσωπικό, τοποθετήστε σε πολύ σημαντική θέση τους εθελοντές που έχουν αναδειχθεί τα τελευταία χρόνια σε κρίσιμη μάζα προστασίας και του φυσικού περιβάλλοντος και των πολιτών, σε κρίσιμους παράγοντες και βεβαίως δεσμεύστε τους νομάρχες. Φέρτε ένα πλαίσιο, ώστε να είναι ακόμα περισσότερο υποχρεωμένοι και δεσμευμένοι να κινητοποιούνται, όπως έκανε ο Νομάρχης Χαλκιδικής που το ίδιο απόγευμα συγκάλεσε το Νομαρχιακό Συμβούλιο Πολιτικής Προστασίας.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Μαγκριώτη. 
      (ΜΕΤΑ ΤΗΝ ΚΑΤΑΜΕΤΡΗΣΗ)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι,  έχω την τιμή να ανακοινώσω προς το Σώμα το αποτέλεσμα της διεξαχθείσης ονομαστικής ψηφοφορίας επί των αιτήσεων άρσεως ασυλίας των συναδέλφων Βουλευτών. 
      Ψήφισαν συνολικά 241 Βουλευτές. 
      Για τη συνάδελφο κ. Ελένη Κούρκουλα: «Υπέρ» της άρσεως ασυλίας ψήφισαν 185, «κατά» 40, «παρών» 15, «λευκό» 1.
       Συνεπώς, η αίτηση της εισαγγελικής αρχής έγινε δεκτή. 
      Για το συνάδελφο κ. Πέτρο Μαντούβαλο, για την πρώτη υπόθεση: «Υπέρ» της άρσεως ασυλίας ψήφισαν 198 συνάδελφοι, «κατά» 15, «παρών» 26, «λευκά» 2.
      Συνεπώς η αίτηση της εισαγγελικής αρχής έγινε δεκτή. 
      Για τον ίδιο συνάδελφο, δηλαδή τον κ. Μαντούβαλο, για τη δεύτερη υπόθεση: «Υπέρ» της άρσεως ασυλίας ψήφισαν 197, «κατά» 15, «παρών» 26, «λευκά» 3. 
      Συνεπώς η αίτηση της εισαγγελικής αρχής έγινε δεκτή. 
      Για τους συναδέλφους κυρίους Καρχιμάκη, Οικονόμου, Νιώτη, Ανωμερίτη, Κεγκέρογλου, Αηδόνη και Μπόλαρη: «Υπέρ» της άρσεως ασυλίας ψήφισαν 7, «κατά» 230, «παρών» 3, «λευκό» 1. 
      Συνεπώς η αίτηση της εισαγγελικής αρχής απορρίπτεται. 
      (Το πρωτόκολλο και τα ψηφοδέλτια της διεξαχθείσης ονομαστικής ψηφοφορίας καταχωρίζονται στα Πρακτικά και έχουν ως εξής:
      «ΟΝΟΜΑΣΤΙΚΗ ΨΗΦΟΦΟΡΙΑ για άρσεις ασυλίας Βουλευτών
      
      ΕΠΙΚΡΑΤΕΙΑΣ                  Έβερτ Μιλτιάδης      -            Σουφλιάς Γεώργιος      -            Μπερνιδάκη- Άλντους Ελευθερία      +            Ρουσόπουλος Θεόδωρος      -            Βαληνάκης Ιωάννης      -            Καρύδη Χρυσή      +            Διαμαντοπούλου Άννα      +            Δαμανάκη Μαρία      +            Μάνος Στέφανος      +            Ανδρουλάκης Δημήτρης (Μίμης)      +            Ανδριανόπουλος Ανδρέας      -            Κοσμίδης Σωκράτης      +                              Α΄ ΑΘΗΝΩΝ                   Αβραμόπουλος Δημήτριος      -            Κακλαμάνης Νικήτας      -            Βουλγαράκης Γεώργιος      -            Αλογοσκούφης Γεώργιος      -            Παυλόπουλος Προκόπιος      -            Γιαννάκου Mαριέττα      -            Μπενάκη-Ψαρούδα Άννα      +            Κωνσταντάρας Δημήτριος      +            Κουντουρά Έλενα      +            Παπουτσής Χρήστος      +            Αλευράς Αθανάσιος (Νάσος)      +            Τσούρας Αθανάσιος      +            Ράπτη Αναστασία-Συλβάνα      +            Παπαντωνίου Ιωάννης (Γιάννος)      +            Αρσένης Γεράσιμος      -            Κανέλλη Γαρυφαλλιά (Λιάνα)      -            Κωνσταντόπουλος Νικόλαος      +                              Β΄ ΑΘΗΝΩΝ                  Τζαννετάκης Τζαννής      +            Μητσοτάκης Κυριάκος      +            Σπηλιωτόπουλος Αριστόβουλος (Άρης)      +            Καμμένος Παναγιώτης (Πάνος)      +            Μεϊμαράκης Ευάγγελος - Βασίλειος      -            Παναγιωτόπουλος Παναγιώτης (Πάνος)      +            Παπακώστα-Σιδηροπούλου Κατερίνα      +            Πολύδωρας Βύρων      +            Βαρβιτσιώτης Μιλτιάδης      +            Γιακουμάτος Γεράσιμος      +            Λιάπης Μιχάλης - Γιώργος      -            Βούλτεψη Σοφία      +            Πετραλιά-Πάλλη Φάνη      -            Ζαγορίτης Ελευθέριος (Λευτέρης)      +            Σταθάκης Αριστοτέλης (Άρης)      +            Παπαθανασίου Γιάννης      -            Κασσίμης Θεόδωρος      +            Ανδρεουλάκος Απόστολος      -            Καρράς Κώστας      +            Αποστολάκη Ελένη-Μαρία(Μιλένα)      +            Λοβέρδος Ανδρέας      +            Δημαράς Ιωάννης       +            Παπανδρέου Βασιλική (Βάσω)      +            Κακλαμάνης Απόστολος      +            Ευθυμίου Πέτρος      +            Παπαδόπουλος Αλέξανδρος (Αλέκος)      +            Χυτήρης Τηλέμαχος      +            Κουλούρης Κίμων      +            Γείτονας Κωνσταντίνος      -            Κούρκουλα Ελένη      -            Πρωτόπαπας Χρήστος      +            Ανωμερίτης Γεώργιος      +            Μπένος Σταύρος-Ιωάννης      +            Κατσέλη Ελεονώρα (Νόρα)      +            Παπαϊωάννου Μιλτιάδης      +            Τζουμάκας Στέφανος      +            Παπαρήγα Αλεξάνδρα      -            Κολοζώφ Ορέστης      +            Σκυλλάκος Αντώνιος      +            Αλαβάνος Αλέξανδρος      -            Κουβέλης Φώτιος-Φανούριος      +            Δραγασάκης Ιωάννης      +                              ΝΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣ                  Σαλμάς Μάριος      +            Καραγκούνης Ανδρέας      +            Αγγελόπουλος Νικόλαος      +            Μαγγίνας Βασίλειος      +            Κωστόπουλος Απόστολος      +            Βερελής Χρίστος      +            Μωραΐτης Αθανάσιος(Θάνος)      +            Μακρυπίδης Ανδρέας      +                              ΝΟΜΟΣ ΑΡΓΟΛΙΔΟΣ                   Μανώλης Ιωάννης      +            Παπαδημητρίου Ελισάβετ (Έλσα)      +            Μανιάτης Ιωάννης      +                              ΝΟΜΟΣ ΑΡΚΑΔΙΑΣ                  Τατούλης Πέτρος      +            Λυκουρέντζος Ανδρέας      +            Ρέππας Δημήτριος      +                              ΝΟΜΟΣ ΑΡΤΗΣ                  Καραμπίνας Κωνσταντίνος      +            Παπαγεωργίου Γεώργιος      +            Κολιοπάνος Θεόδωρος      +                              ΝΟΜΟΣ ΑΤΤΙΚΗΣ                  Βλάχος Γεώργιος      +            Μπούρας Αθανάσιος      +            Δούκας Πέτρος      +            Κατσιγιάννης Αθανάσιος      +            Κατσίκης Θεόδωρος      +            Σταύρου Απόστολος      +            Πάγκαλος Θεόδωρος      +            Βρεττός Κωνσταντίνος (Ντίνος)      +            Χριστοφιλοπούλου Παρασκευή (Εύη)      +            Οικονόμου Βασίλειος      +            Παπαηλίας Ηλίας      +            Λεβέντης Αθανάσιος      -                              ΝΟΜΟΣ ΑΧΑΪΑΣ                  Σπηλιωτόπουλος Σπήλιος      +            Νικολόπουλος Νικόλαος      -            Βασιλείου Θεόφιλος      +            Μπεκίρης Μιχαήλ      +            Φούρας Ανδρέας      +            Βέρρας Μιλτιάδης      +            Σπηλιόπουλος Κωνσταντίνος      +            Κατσιφάρας Απόστολος      +            Κοσιώνης Παναγιώτης      -                              ΝΟΜΟΣ ΒΟΙΩΤΙΑΣ                  Μπασιάκος Ευάγγελος      -            Γιαννάκης Μιχαήλ      +            Ακριβάκης Αλέξανδρος      -            Τόγιας Βασίλειος      +                              ΝΟΜΟΣ ΓΡΕΒΕΝΩΝ                   Φώλιας Χρήστος      -                              ΝΟΜΟΣ ΔΡΑΜΑΣ                  Δαϊλάκης Σταύρος      +            Τζίμας Μαργαρίτης      +            Αηδόνης Χρήστος      +                              ΝΟΜΟΣ ΔΩΔΕΚΑΝΗΣΟΥ                   Παυλίδης Αριστοτέλης      -            Καραμάριος Αναστάσιος      +            Χρύσης Βασίλειος      +            Καΐσερλης Κωνσταντίνος      +            Παρασκευάς Ιωάννης      +                              ΝΟΜΟΣ ΕΒΡΟΥ                  Δερμεντζόπουλος Αλέξανδρος      +            Κελέτσης Σταύρος      +            Φωτιάδης Απόστολος      -            Ντόλιος Γεώργιος      +                              ΝΟΜΟΣ ΕΥΒΟΙΑΣ                   Λιάσκος Αναστάσιος      +            Κεδίκογλου Συμεών (Σίμος)      +            Μαρκόπουλος Κωνσταντίνος      +            Περλεπέ-Σηφουνάκη Αικατερίνη      +            Παπαγεωργίου Γεώργιος      +            Πιπεργιάς Δημήτριος      +                              ΝΟΜΟΣ ΕΥΡΥΤΑΝΙΑΣ                  Τσιαμάκης Δημοσθένης      +                              ΝΟΜΟΣ ΖΑΚΥΝΘΟΥ                  Βαρβαρίγος Δημήτριος      +                              ΝΟΜΟΣ ΗΛΕΙΑΣ                  Αδρακτάς Παναγιώτης      +            Κοντογιάννης Γεώργιος      +            Κανελλοπούλου Κρινιώ      +            Κουτσούκος Γιάννης      +            Αντωνακόπουλος Παναγιώτης      +            Γεωργακόπουλος Δημήτριος      +                              ΝΟΜΟΣ ΗΜΑΘΙΑΣ                  Χαλκίδης Μιχαήλ      +            Φωτιάδης Ηλίας      +            Χρυσοχοΐδης Μιχαήλ      +            Σιδηρόπουλος Αναστάσιος      +                              ΝΟΜΟΣ ΗΡΑΚΛΕΙΟΥ                   Κεφαλογιάννης Εμμανουήλ      +            Δεικτάκης Γεώργιος      +            Μπαντουβάς Κωνσταντίνος      +            Στρατάκης Εμμανουήλ      +            Σχοιναράκη-Ηλιάκη Ευαγγελία      +            Φραγκιαδουλάκης Μάνος      +            Ματζαπετάκης Στυλιανός      +            Κεγκέρογλου Βασίλειος      +                              ΝΟΜΟΣ ΘΕΣΠΡΩΤΙΑΣ                  Μπέζας Αντώνιος      -                              Α΄ ΘΕΣΣΑΛΟΝΙΚΗΣ                  Καραμανλής Κωνσταντίνος      -            Γκιουλέκας Κωνσταντίνος      +            Ιωαννίδης Ιωάννης      +            Ορφανός Γεώργιος      +            Παπαθεμελής Στυλιανός- Άγγελος      +            Ράπτη Ελένη      +            Καλαφάτης Σταύρος      +            Σπηλιόπουλος Αναστάσιος      +            Παπανδρέου Γεώργιος      -            Καστανίδης Χαράλαμπος      +            Βενιζέλος Ευάγγελος      +            Αράπογλου Χρυσή      +            Τσοχατζόπουλος Απόστολος-Αθανάσιος      +            Μαγκριώτης Ιωάννης      +            Χουρμουζιάδης Γεώργιος      -            Ξηροτύρη-Αικατερινάρη Ασημίνα      +                              Β΄ ΘΕΣΣΑΛΟΝΙΚΗΣ                   Ρεγκούζας Αδάμ      +            Σαλαγκούδης Γεώργιος      +            Καράογλου Θεόδωρος      +            Γαλαμάτης Δημήτριος      +            Γερανίδης Βασίλειος      +            Τσιόκας Θεοχάρης      +            Τζέκης Άγγελος      +                              ΝΟΜΟΣ ΙΩΑΝΝΙΝΩΝ                  Καλογιάννης Σταύρος      +            Τασούλας Κωνσταντίνος      +            Φούσας Αντώνιος      +            Αργύρης Ευάγγελος      +            Παντούλας Μιχαήλ      +                              ΝΟΜΟΣ ΚΑΒΑΛΑΣ                  Καλαντζής Γεώργιος      -            Χριστοφιλογιάννης Δημήτρης       +            Τσακλίδης Ιωάννης      +            Εμινίδης Σάββας      +                              ΝΟΜΟΣ ΚΑΡΔΙΤΣΗΣ                   Σιούφας Δημήτριος      -            Ταλιαδούρος Σπυρίδων      -            Τσιάρας Κωνσταντίνος      +            Ρόβλιας Κωνσταντίνος      +            Σαλαγιάννης Νικόλαος      +                              ΝΟΜΟΣ ΚΑΣΤΟΡΙΑΣ                  Αγγελής Ανέστης      +            Πετσάλνικος Φίλιππος      +                              ΝΟΜΟΣ ΚΕΡΚΥΡΑΣ                  Γεωργιάδης Νικόλαος      +            Δένδιας Νικόλαος-Γεώργιος      +            Γκερέκου Αγγελική (Άντζελα)      +                              ΝΟΜΟΣ ΚΕΦΑΛΛΗΝΙΑΣ                   Αλιβιζάτος Πέτρος -Παύλος      +                              ΝΟΜΟΣ ΚΙΛΚΙΣ                  Κιλτίδης Κωνσταντίνος      +            Τσιτουρίδης Σάββας       -            Φλωρίδης Γεώργιος      +                              ΝΟΜΟΣ ΚΟΖΑΝΗΣ                  Τσιαρτσιώνης Νικόλαος      -            Παπαδόπουλος Μιχάλης      +            Κασαπίδης Γεώργιος      +            Λωτίδης Λάζαρος      +            Βλατής Ιωάννης      +                              ΝΟΜΟΣ ΚΟΡΙΝΘΙΑΣ                  Παπαληγούρας Αναστάσιος-Πέτρος      +            Κόρκα-Κώνστα Αθηνά      +            Μανωλάκης Άγγελος      +            Χωρέμης Αναστάσιος      +                              ΝΟΜΟΣ ΚΥΚΛΑΔΩΝ                  Χωματάς Ιωάννης      +            Μανούσου-Μπινοπούλου Αριάδνη      +            Ρήγας Παναγιώτης      +                              ΝΟΜΟΣ ΛΑΚΩΝΙΑΣ                  Σκανδαλάκης Παναγιώτης      +            Δαβάκης Αθανάσιος      +            Γρηγοράκος Λεωνίδας      +                              ΝΟΜΟΣ ΛΑΡΙΣΗΣ                  Ζώης Χρήστος      +            Χαρακόπουλος Μάξιμος      +            Γαρουφαλιάς Γεώργιος      +            Αγοραστός Κωνσταντίνος      +            Έξαρχος Βασίλειος      +            Νασιώκας Έκτορας      +            Χατζημιχάλης Νικόλαος- Φώτιος      +            Τσιόγκας Δημήτριος      +                              ΝΟΜΟΣ ΛΑΣΙΘΙΟΥ                  Πλακιωτάκης Ιωάννης      +            Καρχιμάκης Μιχαήλ      +                              ΝΟΜΟΣ ΛΕΣΒΟΥ                  Γιαννέλης - Θεοδοσιάδης Ιωάννης      -            Καλογήρου Χριστιάνα      +            Σκοπελίτης Σταύρος       -                              ΝΟΜΟΣ ΛΕΥΚΑΔΟΣ                  Βεργίνης Ξενοφών      +                              ΝΟΜΟΣ ΜΑΓΝΗΣΙΑΣ                  Νάκος Αθανάσιος      -            Μακρή Ζωή (Ζέττα)      +            Σούρλας Γεώργιος      +            Ζήση Ροδούλα       +            Γκατζής Νικόλαος      +                              ΝΟΜΟΣ ΜΕΣΣΗΝΙΑΣ                  Σαμπαζιώτης Δημήτριος      +            Καλαντζάκου Σοφία      -            Λαμπρόπουλος Ιωάννης      -            Κουσελάς Δημήτριος      +            Κατσιλιέρης Πέτρος      +                              ΝΟΜΟΣ ΞΑΝΘΗΣ                  Κοντός Αλέξανδρος      -            Τσαλίδης Φίλιππος      +            Σγουρίδης Παναγιώτης      +                              Α΄ ΠΕΙΡΑΙΩΣ                  Μαντούβαλος Πέτρος      -            Μιχαλολιάκος Βασίλειος      -            Καλός Γεώργιος       -            Μελάς Παναγιώτης      +            Σημίτης Κωνσταντίνος      -            Παντελάκη Ελπίδα      -                              Β΄ ΠΕΙΡΑΙΩΣ                  Νεράντζης Αναστάσιος      -            Τραγάκης Ιωάννης      +            Βασιλείου Γεώργιος      +            Κουράκος Ιωάννης      +            Νιώτης Γρηγόριος       +            Λιντζέρης Δημήτριος      +            Διαμαντίδης Ιωάννης      +            Νικολαΐδου Βαρβάρα (Βέρα)      -                              ΝΟΜΟΣ ΠΕΛΛΗΣ                  Καρασμάνης Γεώργιος      +            Τζαμτζής Ιορδάνης (Δάνης)       +            Φουντουκίδιου-Θεοδωρίδου Παρθένα      -            Τζάκρη Θεοδώρα      -                              ΝΟΜΟΣ ΠΙΕΡΙΑΣ                  Κωνσταντόπουλος Γεώργιος      -            Πολύζος Ευάγγελος      +            Καρπούζας Αντώνιος      +            Παπαγεωργίου Αθανάσιος      +                              ΝΟΜΟΣ ΠΡΕΒΕΖΗΣ                  Τσαντούλας Δημήτριος      +            Παπαχρήστος Ευάγγελος      +                              ΝΟΜΟΣ ΡΕΘΥΜΝΗΣ                  Κεφαλογιάννης Ιωάννης      -            Όθωνας Εμμανουήλ      +                              ΝΟΜΟΣ ΡΟΔΟΠΗΣ                  Στυλιανίδης Ευριπίδης      -            Αχμέτ Ιλχάν      +            Μανωλιά Χρυσάνθη      +                              ΝΟΜΟΣ ΣΑΜΟΥ                  Θαλασσινός Θαλασσινός      +                              ΝΟΜΟΣ ΣΕΡΡΩΝ                  Χαϊτίδης Ευγένιος      +            Λεονταρίδης Θεόφιλος      +            Κόλλια - Τσαρουχά Μαρία      -            Τσιπλάκης Κωνσταντίνος      +            Καριπίδης Αναστάσιος      +            Μουσιώνης Αριστείδης      +            Μπόλαρης Μάρκος      +                              ΝΟΜΟΣ ΤΡΙΚΑΛΩΝ                  Λέγκας Νικόλαος      +            Σκρέκας Θεόδωρος      +            Χατζηγάκης Σωτήριος      +            Χάϊδος Χρήστος      +            Μερεντίτη Αθανασία      +                              ΝΟΜΟΣ ΦΘΙΩΤΙΔΟΣ                   Γιαννόπουλος Αθανάσιος      +            Καλλιώρας Ηλίας      +            Σταυρογιάννης Νικόλαος      +            Αντωνίου Αντωνία (Τόνια)      +            Παπαδήμας Λάμπρος      +                              ΝΟΜΟΣ ΦΛΩΡΙΝΗΣ                  Κορτσάρης Νικόλαος      +            Λιάνης Γεώργιος      +                              ΝΟΜΟΣ ΦΩΚΙΔΟΣ                  Μπούγας Ιωάννης      +                              ΝΟΜΟΣ ΧΑΛΚΙΔΙΚΗΣ                   Βαγιωνάς Γεώργιος      +            Πάππας Βασίλειος      -            Δριβελέγκας Ιωάννης      +                              ΝΟΜΟΣ ΧΑΝΙΩΝ                  Μαρκογιαννάκης Χρήστος      +            Νικηφοράκης Στυλιανός      +            Χριστοδουλάκης Νικόλαος      +            Σκουλάκης Εμμανουήλ      +                              ΝΟΜΟΣ ΧΙΟΥ                  Πίττας Ιωάννης      +            Τσουρή Ελπίδα      +            
      ΣΥΝΟΛΟ ΨΗΦΙΣΑΝΤΩΝ		241
      
      Ο ΠΡΟΕΔΡΟΣ 					ΟΙ ΓΡΑΜΜΑΤΕΙΣ»
      ΠΡΟΕΔΡΕΥΩΝ (Σωτήρης Χατζηγάκης): Επανερχόμαστε στη συζήτηση του νομοσχεδίου. 
      Ο κ. Παρασκευάς έχει το λόγο. 
      ΙΩΑΝΝΗΣ ΠΑΡΑΣΚΕΥΑΣ: Ευχαριστώ, κύριε Πρόεδρε. 
      Θα ακολουθήσω το ύφος, τον τόνο και τη συλλογιστική του κ. Ζώη, γιατί παρακολουθώντας τον πάρα πολύ προσεκτικά, παρ’ ολίγον να με πείσει ότι έχουμε μπροστά μας ένα νομοσχέδιο το οποίο κάνει ουσιαστικά βαθιές τομές, αλλάζει το σύμπαν και δημιουργεί ουσιαστικά μια καινούργια υπηρεσία, ίσως τελικά εκ του μηδενός. 
      Αγαπητέ συνάδελφε, μια λεπτομερέστερη ανάγνωση του νομοσχεδίου σας πείθει ουσιαστικά ότι δεν υπάρχει καμία αλλαγή στο ήδη υφιστάμενο καθεστώς. Υπάρχει μία αλλαγή, όσον αφορά την ιεραρχία και ίσως γίνεται μία προσπάθεια περιγραφής κάποιων αρμοδιοτήτων, οι οποίες και αυτές, έτσι όπως περιγράφονται, περισσότερο σύγχυση δημιουργούν, παρά εξασφαλίζουν μια ευρυθμότερη λειτουργία. 
      Κύριε Υπουργέ, σας είχα πει και στην Επιτροπή, όταν συζητούσαμε το νομοσχέδιο, ότι θα περίμενε κάποιος πως μια νομοθετική παρέμβαση για το Πυροσβεστικό Σώμα θα έδινε ουσιαστικά κάποιες λύσεις σε χρονίζοντα προβλήματα. 
      Ποια είναι αυτά; Τα βιώσαμε στις τελευταίες καταστροφές, οι οποίες δεν αντιμετωπίστηκαν κατά τον καλύτερο δυνατό τρόπο. Επίσης, ακόμα και σήμερα, την ώρα που εμείς συζητάμε το νομοσχέδιο, κάποιοι πυροσβέστες προσπαθούν να απεγκλωβίσουν πολίτες στα Ψαχνά, στη Νέα Μάκρη, λόγω των πλημμυρών. 
      Αυτό θα ήθελα να το συνδέσω, κύριε Υπουργέ, με το θέμα που έχει ταλαιπωρήσει κατά κόρον το Σώμα, όσον αφορά τους εποχικούς υπαλλήλους. Η αιτιολογία είναι ότι δεν μπορεί να δοθεί λύση, λόγω του προεδρικού διατάγματος ή ότι θα καταβληθεί κάθε προσπάθεια. Εγώ δέχομαι τις διαβεβαιώσεις σας, αλλά θα ήθελα να θυμίσω, επειδή σας αρέσουν τέτοιου είδους εκφράσεις, ότι και ο δρόμος προς την κόλαση είναι στρωμένος με τις αγαθότερες των προθέσεων. Η πρόθεση η δική σας μπορεί να υπάρχει, αλλά από εκεί και πέρα, θα έρθετε να μας πείτε ίσως σε λίγες μέρες ότι το Γενικό Λογιστήριο ή κάποιες άλλες υπηρεσίες δεν επιτρέπουν τη λύση του προβλήματος. 
      Θα μου επιτρέψετε να τονίσω, κύριε Υπουργέ, ότι το κόστος της μετατροπής των συμβάσεων των εποχικών υπαλλήλων σε αορίστου χρόνο ίσως τελικά είναι πολύ-πολύ μικρότερο, αν συνυπολογίσουμε το κόστος αποκατάστασης των διαφόρων καταστροφών ή το κόστος αποκατάστασης των εκτάσεων, οι οποίες καίγονται κάθε χρόνο. Αυτό το κόστος είναι πολύ-πολύ μεγαλύτερο. Αλλά από την άλλη μεριά, η οποιοδήποτε ρύθμιση σε αυτό το επίπεδο θα έπρεπε να συνοδευθεί και με την απόφασή σας να υπάρξει μια άλλου είδους αξιοποίηση αυτού του ανθρώπινου δυναμικού, το οποίο θα προσληφθεί στην Πυροσβεστική Υπηρεσία. 
      Θα σας ρωτήσω το εξής, αν και δεν είστε αρμόδιος Υπουργός: Έχετε υπόψη σας εάν υπάρχουν έργα εν εξελίξει, τα οποία έχουν σχέση με την πρόληψη όσον αφορά τις πλημμύρες ή την πρόληψη όσον αφορά τις πυρκαγιές, που είναι το τελικό αντικείμενο της λειτουργίας της Πυροσβεστικής; 
      Δεν υπάρχει και τίποτα. Μεταφέρεται η ευθύνη ουσιαστικά στις νομαρχιακές αυτοδιοικήσεις. Μα, οι νομαρχιακές αυτοδιοικήσεις δεν έχουν ίδιους πόρους ούτως ώστε να μπορέσουν να ανταποκριθούν σε τέτοιου είδους ανάγκες. Άρα, τελικά ο προγραμματισμός της υλοποίησης έργων πρόληψης ανήκει ουσιαστικά στην Κυβέρνηση και αυτήν τη στιγμή δεν υπάρχει κανένας σαφής προγραμματισμός. Οι σημερινές πλημμύρες έχουν κοστίσει ίσως πολύ περισσότερα από τη μισθοδοσία ενός χρόνου των εποχικών υπαλλήλων του Πυροσβεστικού Σώματος. 
      Συγκεκριμένα, ποια είναι η πρόταση: Η ικανοποίηση του αιτήματος –και πιστεύω τελικά ότι οι όποιες νομοθετικές δυσκολίες μπορούν να ξεπεραστούν εάν υπάρχει η πολιτική βούληση- και η αξιοποίηση ουσιαστικά αυτού του ανθρώπινου δυναμικού και σε άλλες κατευθύνσεις και ειδικότερα στην εφαρμογή της πολιτικής πρόληψης και όχι καταστολής.
      Κύριε Υπουργέ και κύριε Πρόεδρε, θέλω να εκφράσω μια απορία. Η τροπολογία του κ. Κεφαλογιάννη –των Υπουργών- συζητιέται σήμερα;
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ναι.
      ΙΩΑΝΝΗΣ ΠΑΡΑΣΚΕΥΑΣ: Θα τα ακούσετε εσείς;
      ΧΡΗΣΤΟΣ ΠΡΩΤΟΠΑΠΑΣ: Ο κ. Κεφαλογιάννης πού είναι; 
      ΠΡΟΕΔΡΕΥΩΝ (Σωτήρης Χατζηγάκης): Κύριε Πρωτόπαπα, αφήστε τώρα πού είναι. Είναι ο Υπουργός εδώ. Υπογράφει ο Υπουργός …
      ΙΩΑΝΝΗΣ ΠΑΡΑΣΚΕΥΑΣ: Κύριε Πρωτόπαπα, εγώ ρωτάω.
      ΠΡΟΕΔΡΕΥΩΝ (Σωτήρης Χατζηγάκης): Μα, την ίδια ένσταση την ακούω κάθε φορά, δέκα φορές. Αφήστε τώρα, αφού ξέρετε τη διαδικασία. 
      ΧΡΗΣΤΟΣ ΠΡΩΤΟΠΑΠΑΣ: Να έρθει ο Υπουργός, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Μα, ξέρετε τη διαδικασία. Είναι ο αρμόδιος Υπουργός ο οποίος τη συνυπογράφει.
      Συνεχίστε, παρακαλώ.
      ΙΩΑΝΝΗΣ ΠΑΡΑΣΚΕΥΑΣ: Κύριε Πρόεδρε, εγώ ρώτησα …
      ΧΡΗΣΤΟΣ ΠΡΩΤΟΠΑΠΑΣ: Δεν μπορεί να λείπει ο Υπουργός.
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Κύριε Πρόεδρε, έχει αντίρρηση για την τροπολογία; 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κυρία συνάδελφε. Είναι και ο Υπουργός εδώ, μπορεί να απαντήσει σ’ αυτό.
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Μα, κύριε Πρόεδρε, σας παρακαλώ …
      ΠΡΟΕΔΡΕΥΩΝ (Σωτήρης Χατζηγάκης):  Σας παρακαλώ πολύ.
      ΧΡΗΣΤΟΣ ΠΡΩΤΟΠΑΠΑΣ: Εσείς θα έπρεπε να φωνάζετε πρώτοι. Δυστυχώς όμως.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ.
      Συνεχίστε, κύριε συνάδελφε.
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Μην μιλάτε για την ακτοπλοΐα ...
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κυρία συνάδελφε.
      ΙΩΑΝΝΗΣ ΠΑΡΑΣΚΕΥΑΣ: Κύριε Πρόεδρε, εγώ εσάς ρώτησα. Είναι μια τροπολογία κατ’ εξοχήν …
      ΠΡΟΕΔΡΕΥΩΝ (Σωτήρης Χατζηγάκης): Απάντησα στον κ. Πρωτόπαπα...
      ΙΩΑΝΝΗΣ ΠΑΡΑΣΚΕΥΑΣ: Αυτό είναι θέμα δικό σας και θέμα του κ. Πρωτόπαπα. Δεν είναι θέμα δικό μου. 
      ΠΡΟΕΔΡΕΥΩΝ (Σωτήρης Χατζηγάκης): Στον κ. Πρωτόπαπα απευθύνθηκα.
      ΙΩΑΝΝΗΣ ΠΑΡΑΣΚΕΥΑΣ: Όχι, το πρόβλημα είναι δικό σας γιατί εσείς διευθύνετε και εσείς οφείλατε να μου δώσετε μια απάντηση. Πιστεύω ότι ο κύριος Υπουργός είναι εδώ για το δικό του νομοσχέδιο. Η τροπολογία η οποία κατατέθηκε προσυπογράφεται …
      ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, αν μου επιτρέπετε, η ίδια ένσταση υποβάλλεται σχεδόν σε κάθε συνεδρίαση και η απάντηση είναι στερεότυπη. Ξέρετε ότι η Κυβέρνηση έχει ενιαία ευθύνη ... 
      ΙΩΑΝΝΗΣ ΠΑΡΑΣΚΕΥΑΣ: Μου επιτρέπετε να πω κάτι; Δεν θα μπορεί να απαντήσει ο κύριος Υπουργός …
      ΠΡΟΕΔΡΕΥΩΝ (Σωτήρης Χατζηγάκης): Θα σας δώσω το χρόνο, μην ανησυχείτε. 
      ΙΩΑΝΝΗΣ ΠΑΡΑΣΚΕΥΑΣ: Δεν με πειράζει.
      ΠΡΟΕΔΡΕΥΩΝ (Σωτήρης Χατζηγάκης): Επιπλέον, την τροπολογία τη συνυπογράφει ο Υπουργός. Επομένως, ποιο είναι το πρόβλημα;
      ΙΩΑΝΝΗΣ ΠΑΡΑΣΚΕΥΑΣ: Σαφώς και την υπογράφει ο Υπουργός και την υπογράφουν και οι άλλοι Υπουργοί. Επτά Υπουργοί την υπογράφουν, αλλά ουσιαστικές απαντήσεις μπορεί να δώσει μόνο ο κ. Κεφαλογιάννης. Δεν μπορεί να δώσει κανένας άλλος Υπουργός, γιατί είναι καθ’ ύλην αναρμόδιοι και μη γνώστες του θέματος. Γιατί, προσωπικά εγώ και πολλοί συνάδελφοι από το ΠΑ.ΣΟ.Κ. έχουμε την πρόθεση ουσιαστικά να συμβάλουμε θετικά, αν πράγματι αυτή η τροπολογία προσπαθεί να δώσει μια κάποια λύση στο χρονίζον πρόβλημα της ακτοπλοΐας. Αλλά όταν είναι απών ο κύριος Υπουργός, πώς τελικά θα πειστούμε γι’ αυτή τη θετική συμβολή; Αυτό είναι το ερώτημά μου.
      Επί της ουσίας. Έρχεται μια τροπολογία, η οποία ουσιαστικά έχει κάποια περίεργα πράγματα. Έρχεται σήμερα, κύριε Πρόεδρε, αυτή η τροπολογία –έχουμε 1η Νοεμβρίου, καλό μας μήνα- και τι λέει; Θέτει σαν ημερομηνία ισχύος της παρούσης την 1η Νοεμβρίου και έρχεται σήμερα! 
      Τα προβλήματα που προσπαθεί να αντιμετωπίσει η συγκεκριμένη τροπολογία έχουν εμφανιστεί εδώ και αρκετό καιρό. Και ποια είναι αυτά τα προβλήματα; Δεν έχουν κατατεθεί εκδηλώσεις ενδιαφέροντος για τη δρομολόγηση πλοίων για τα νησιά των Κυκλάδων, της Δωδεκανήσου και γενικότερα για τα νησιά του Ανατολικού Αιγαίου. 
      Έρχεται ο κύριος Υπουργός και μας λέει ότι προβλέπει τελικά την προκήρυξη κάποιου διαγωνισμού.
      Αυτή είναι η πρώτη παράγραφος, στην οποία λέει ότι οι όροι της προκήρυξης αποτελούν ουσιαστικά και στοιχεία της σύμβασης. 
      Από την άλλη μεριά, επειδή ξέρει ότι αυτοί οι διαγωνισμοί θα είναι ατελέσφοροι, έρχεται και μας λέει ότι επιτρέπεται από την 1η Νοεμβρίου η ανάθεση με σύμβαση από τον Υπουργό Εμπορικής Ναυτιλίας της διενέργειας δρομολογίων σε πλοιοκτήτη πλοίου που πληροί τις νόμιμες προϋποθέσεις μέχρις ότου να ολοκληρωθεί η προβλεπόμενη διαδικασία σύναψης σύμβασης. 
      Η εφαρμοσθείσα πολιτική από τον κ. Κεφαλογιάννη αυτά τα δυόμισι χρόνια στο χώρο της ακτοπλοΐας οδήγησε ουσιαστικά σ' αυτό που πάρα πολλές φορές -τουλάχιστον προσωπικά- ανέφερα στη δημιουργία ενός καρτέλ εφοπλιστών, οι οποίοι εν αγαστή συμπνοία μεταξύ τους όλοι καταστρατηγούν το νόμο, δεν παίρνουν μέρος στις προκηρύξεις οι οποίες γίνονται. Και θα βιώσουμε, κύριε Υπουργέ –θα ήθελα μια απάντηση, εφόσον αναλαμβάνετε την ευθύνη- το εξής φαινόμενο: Καμία γραμμή στη διάρκεια του χειμώνα δεν πρόκειται να εκτελείται με εμπορικά κριτήρια, αλλά όλες θα είναι επιδοτούμενες, ακόμα και η γραμμή που θα πηγαίνει από τον Πειραιά στη Ρόδο. 
      Αυτό, κύριε Πρόεδρε, είναι αποτέλεσμα μιας πολιτικής, η οποία εφαρμόζεται εδώ και δυόμισι χρόνια. Και ερχόμαστε σήμερα να ψηφίσουμε αυτήν την τροπολογία η οποία, αν την ερμηνεύσει κάποιος σωστά, λέει το εξής, ότι ερχόμεθα εμείς και συναινούμε στο να δώσουμε αρκετά εκατομμύρια ευρώ δώρο στους εφοπλιστές. Και μην έρθει κάποιος από εσάς να αντιτείνει και πει: «Μα, τι θα κάνουμε;». 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε συνάδελφε.
      ΙΩΑΝΝΗΣ ΠΑΡΑΣΚΕΥΑΣ: Αφήστε με να ολοκληρώσω, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Πρέπει να κλείσετε σύντομα, γιατί ήδη έχετε υπερβεί κατά πολύ το χρόνο. 
      ΙΩΑΝΝΗΣ ΠΑΡΑΣΚΕΥΑΣ: Με διακόψατε τέσσερα λεπτά. 
      ΠΡΟΕΔΡΕΥΩΝ (Σωτήρης Χατζηγάκης): Ελάτε τώρα που σας διέκοψα τέσσερα λεπτά! Δεν θα παίζουμε σαν μικρά παιδιά. 
      ΙΩΑΝΝΗΣ ΠΑΡΑΣΚΕΥΑΣ: Εάν δεν ηχούν καλά στα αυτιά σας, κύριε Πρόεδρε, αυτά τα οποία λέω...
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ πολύ! Προσέξτε τι λέτε, προσέξτε τις κουβέντες σας. Εγώ μιλώ για το χρόνο. Εγώ είμαι ουδέτερος εδώ και αντικειμενικός, δεν παίρνω μέρος στην πολιτική διαπάλη. 
      Συνεχίστε, κύριε συνάδελφε.
      ΙΩΑΝΝΗΣ ΠΑΡΑΣΚΕΥΑΣ: Ευχαριστώ πολύ για την ανοχή σας.
      Εγώ θα ήθελα να μου απαντήσει ο κύριος Υπουργός, γιατί εσείς τον καταστήσατε υπεύθυνο και είπατε ότι μπορεί να δώσει απαντήσεις. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Η υπογραφή μου με κατέστησε υπεύθυνο. 
      ΙΩΑΝΝΗΣ ΠΑΡΑΣΚΕΥΑΣ: Σαφώς. Είστε υπεύθυνος ουσιαστικά όσον αφορά το νόμο της κατάθεσης της τροπολογίας. Δεν ξέρω κατά πόσο είστε αρμόδιος να μου δώσετε τη συγκεκριμένη απάντηση και αυτό εννοούσα προηγουμένως και όχι τίποτε άλλο. 
      Ερχόμαστε με τη σημερινή τροπολογία και κάνουμε δώρο στους εφοπλιστές. Δεν ξέρω εάν αυτή η Βουλή σαν νομοθετικό Σώμα έχει αυτό το δικαίωμα, γιατί είναι κατάφωρη παραβίαση της κείμενης νομοθεσίας. Γι' αυτόν το λόγο, τουλάχιστον προσωπικά, δεν αποδέχομαι ούτε καν την κατάθεσή της και την καταψηφίζω. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Παρασκευά.
      Το λόγο έχει ο κ. Στρατάκης. 
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
      Θα ήθελα να πω ότι ο τόνος που ακολουθήθηκε από τους Κοινοβουλευτικούς Εκπροσώπους και από τον κύριο Υπουργό σε σχέση με τη συζήτηση αυτού του νομοσχεδίου επιβάλλει να το συνεχίσουμε, γιατί ενδεχομένως αυτό πηγάζει και από ένα πολιτικό θάρρος που εγώ αναγνωρίζω στον κ. Πολύδωρα. Και δεν το αναγνωρίζω τώρα που είναι Υπουργός, αλλά το έχω αναγνωρίσει από τότε που τον άκουσα ως Εκπρόσωπο της Νέας Δημοκρατίας σε μια Συνδιάσκεψη του ΠΑ.ΣΟ.Κ. για την Τοπική Αυτοδιοίκηση να αναγνωρίζει ότι το ΠΑ.ΣΟ.Κ. είναι ο μεγάλος μεταρρυθμιστής στο χώρο αυτό, πράγμα που θεωρώ ότι πραγματικά το πίστευε και το είπε με περισσό θάρρος, που δείχνει ότι δέχεται τις μεταρρυθμίσεις.
      Με βάση, όμως, αυτήν την παραδοχή και τη συλλογιστική που διαπίστωσα, θα περίμενα και στον τομέα των αρμοδιοτήτων του τώρα ως Υπουργού Δημόσιας Τάξης να κάνει ουσιαστικές ρυθμίσεις στα θέματα που έχει την ευθύνη. Δεν το διαπιστώνω, όμως, στο συγκεκριμένο νομοσχέδιο. Εγώ θεωρώ ότι με το συγκεκριμένο νομοσχέδιο υλοποιείται μεν μια προεκλογική δέσμευση της Νέας Δημοκρατίας για την επανίδρυση του κράτους, αλλά σε μια αντίθετη λογική από αυτήν που θα περιμέναμε, μια επανίδρυση του κράτους στη λογική της συντηρητικής δεξιάς, του συγκεντρωτισμού που αντί να το αναπτύσσει και να το προωθεί σε καλύτερες προοπτικές, εν τούτοις το ωθεί δυστυχώς πολλές φορές στη διάλυση. 
      Όπως προκύπτει από τα άρθρα, η νέα οργανωτική δομή δεν λύνει το βασικό πρόβλημα που επισημάνθηκε, του συντονισμού των εμπλεκομένων για την πολιτική προστασία. Και είναι ένα μείζον θέμα, γιατί το έχουμε αντιμετωπίσει πολλές φορές και νομίζω ότι θα έπρεπε κάποια στιγμή να βρούμε τη χρυσή τομή και τη λύση.
      Επιπλέον, το νομοσχέδιο αυτό δεν λύνει τα ζητήματα του εξοπλισμού -θα έπρεπε να συνεχίσει η προμήθειά του- για να μην παρατηρούμε αυτά τα φαινόμενα που παρατηρούμε κάθε καλοκαίρι, να μην υπάρχουν ελικόπτερα ή να μην επαρκούν τα ελικόπτερα για την πυρόσβεση ή άλλα μέσα πυροσβεστικά ή άλλα μέσα που χρειάζονται για την αντιμετώπιση των όποιων προβλημάτων.
      Και βέβαια, δεν υπάρχει καμία πρόβλεψη στο σημαντικότερο ζήτημα που αναδείχθηκε στις πυρκαγιές της Χαλκιδικής, στο ζήτημα της δασοπροστασίας. Διότι δεν αναφέρεται πουθενά –θα κάνω ιδιαίτερες επισημάνσεις, κύριε Υπουργέ- αυτό το μείζον ζήτημα. Θα σας εξηγήσω αμέσως τι εννοώ. 
      Το άρθρο 1, που αφορά την αποστολή του Σώματος, αναφέρεται στην ασφάλεια και προστασία της ζωής και της περιουσίας των πολιτών και του κράτους, του φυσικού περιβάλλοντος και ιδίως του δασικού πλούτου. Καλώς. 
      Στο άρθρο 2, όμως, που αφορά τις αρμοδιότητες, δεν αναφέρεται πουθενά η προστασία, αλλά μόνο η αντιμετώπιση των συνεπειών είτε από πυρκαγιές είτε από καταστροφές από άλλες φυσικές αιτίες. Αυτό δείχνει από μόνο του, ότι πραγματικά το μείζον αυτό θέμα της πρόληψης των συνεπειών όλων αυτών των καταστάσεων, φαινομένων ή οτιδήποτε άλλο, δεν το λαμβάνει καθόλου υπόψη του το νομοσχέδιο και θεωρώ, ότι είναι το σημαντικότερο έλλειμμα που παρουσιάζει, αν πραγματικά θέλαμε να λύσουμε επί της ουσίας αυτό το μεγάλο ζήτημα, που μπορεί να αντιμετωπίσει ο κλάδος των πυροσβεστών, η Πυροσβεστική Υπηρεσία και όλοι αυτοί που εμπλέκονται με την πολιτική προστασία.
      Αποδείξεις; Πάρα πολλές. Στα τρία σχεδόν χρόνια  διακυβέρνησης της Νέας Δημοκρατίας, δεν είδαμε πουθενά να υπάρχει μία τέτοια προσπάθεια που θα μπορούσε πραγματικά να δώσει λύση σε πάρα πολλά προβλήματα, που στην πορεία μπορεί να αντιμετωπίσουμε. 
      Εκεί, στα νότια της Κρήτης έχουμε ένα θαυμάσιο φοινικόδασος, στην περιοχή Αγίου Αντωνίου, στο Δήμο Αστερουσίων. Αν εξαιρέσει κανείς μία περίφραξη για την προστασία του που έγινε πριν από κάποια χρόνια, ουδεμία άλλη παρέμβαση έχει γίνει τα τελευταία χρόνια, με αποτέλεσμα να κινδυνεύει, επειδή το κλίμα είναι αρκετά ξηροθερμικό, να καταστραφεί παντελώς, εάν για κάποιο λόγο πάρει φωτιά. Και βέβαια, δεν υπάρχει δρόμος για να πάνε τα πυροσβεστικά μέσα ή εν πάση περιπτώσει δεν υπάρχει η ευκολία που χρειάζεται για να πάνε τα πυροσβεστικά μέσα, ιδιαίτερα, αν δεν υπάρχει ελικόπτερο για να κατασβεστεί. Το ίδιο συμβαίνει και με τα τρία-τέσσερα δάση που γνωρίζω εγώ τουλάχιστον, στο νομό Ηρακλείου, όπως είναι το Δάσος της Σύμης που δεν γίνεται καμία προσπάθεια για να προστατευθούν. Τα είπα αυτά, κύριε Υπουργέ, γιατί πιστεύω ότι αυτό είναι το πραγματικό ζήτημα που θα έπρεπε να λύνει αυτό το νομοσχέδιο. 
      Αντίθετα, παρακολουθούμε το εξής: Να έχει το νομοσχέδιο είκοσι τρία άρθρα για το Πυροσβεστικό Σώμα και να προβλέπεται στα είκοσι τρία άρθρα, για να λειτουργήσει ο νόμος, να υπάρξουν δεκατέσσερα προεδρικά διατάγματα και επτά κοινές υπουργικές αποφάσεις. Αυτό από μόνο του λέει πάρα πολλά. Λέει ότι το νομοσχέδιο στην πράξη, θα είναι ανενεργό. Δεν θα μπορεί να αποδώσει αυτά τα οποία, έστω εσείς λέτε, παρ’ όλο που εμείς πιστεύουμε ότι δεν καλύπτει εκείνα τα οποία έπρεπε να καλύψει. 
      Νομίζω ότι είναι ένα ζήτημα, το οποίο πρέπει να λάβετε υπόψη σας και έχετε το περιθώριο να κάνετε αλλαγές, αν πραγματικά το θελήσετε, γιατί πιστεύω ότι μόνο με αυτές τις αλλαγές μπορεί να καλύψει το νομοσχέδιο, έστω ένα μέρος των υποχρεώσεων που έχει η πολιτεία, έναντι των καταστροφών που υφίσταται το φυσικό περιβάλλον.
      Έρχομαι στο άρθρο 8, που νομίζω ότι είναι σημαντικό και συζητείται πάρα πολύ. Δεν θα έλεγα τίποτα. Όμως, το άκουσμα της τοποθέτησης του εισηγητή της Νέας Δημοκρατίας, αλλά και του κ. Ζώη, μου δίνει το έναυσμα να ασχοληθώ λιγάκι με αυτό το θέμα. Λέτε ότι το ΠΑ.ΣΟ.Κ. δημιούργησε τους συμβασιούχους και τα τεράστια αυτά προβλήματα, ότι δεν τα έλυσε και ότι ερχόμαστε τώρα και ζητάμε να τα λύσετε εσείς μέσα σε δυόμισι-τρία χρόνια. Εμείς δεν θα λέγαμε κουβέντα, εάν εσείς οι ίδιοι δεν είχατε δεσμευθεί προεκλογικά, ότι θα λύνατε αυτό το μείζον ζήτημα, που εμείς δεν μπορέσαμε να λύσουμε. 
      Βεβαίως και δεν μπορέσαμε να το λύσουμε κι έχουμε κάποια ευθύνη γι’ αυτό. Αλλά το ότι εμείς δεν μπορέσαμε να το λύσουμε, δεν σημαίνει ότι και εσείς που το υποσχεθήκατε δεν πρέπει να το λύσετε, επειδή δεν το λύσαμε εμείς.
      Ταυτόχρονα, βλέπουμε να γίνεται κάτι διαφορετικό. Ενώ δηλαδή, στο νομοσχέδιο που συζητάμε, στις οργανικές θέσεις υπάρχουν επτά χιλιάδες εννιακόσιοι εννέα πυροσβέστες μη παραγωγικών σχολών, που μέσα σε αυτούς θα μπορούσατε να είναι και οι εποχικοί υπάλληλοι, εν τούτοις και ενώ είχατε υποσχεθεί ότι θα πάρετε τρεις χιλιάδες νέους πυροσβέστες μέσα στην τετραετία και ενώ ακυρώσατε τους διακόσιους τόσους του προηγούμενου διαγωνισμού, στην ουσία έχετε κάνει μια προκήρυξη για εξακόσιους, δηλαδή έχετε πάρει μόνο τετρακόσιους. 
      Αυτό τι σημαίνει στην πράξη;  Ότι θα πρέπει τον ένα χρόνο που απομένει μέχρι τις εκλογές ή όποτε γίνουν οι εκλογές, να πάρετε περίπου δυόμισι χιλιάδες πυροσβέστες, αν πραγματικά θέλετε να λύσετε το πρόβλημα. Και αν θέλετε σε κάποιο βαθμό να βοηθήσετε τους έκτακτους, θα μπορούσατε να ορίσετε διαδικασίες που προϋπήρξαν από την προηγούμενη κυβέρνηση για την τακτοποίηση συμβασιούχων και να βάλετε στις προκηρύξεις ως προσόν την προϋπηρεσία σε τέτοιο βαθμό που να καλύπτεται το μεγάλο μέρος των θέσεων από αυτούς που εν πάση περιπτώσει δικαιούνται, μια και έχουν πολλά χρόνια υπηρεσίας, να καλύψουν μια οργανική θέση στο Πυροσβεστικό Σώμα. 
      (Στο σημείο αυτό την Προεδρική Έδρα  καταλαμβάνει ο  Β΄ Αντιπρόεδρος της Βουλής κ.  ΓΕΩΡΓΙΟΣ  ΣΟΥΡΛΑΣ)
      Αυτή η αντιμετώπιση και αυτή η λογική, κύριε Υπουργέ, θα έλυνε σε μεγάλο βαθμό το πρόβλημα, που σε συνδυασμό με το προεδρικό διάταγμα το οποίο υποσχεθήκατε, θα μπορούσε, μέσα από τις συμβάσεις αορίστου χρόνου, να λύσει τελεσίδικα το πρόβλημα. Δεν το κάνετε όμως και αυτό δείχνει ενδεχομένως την πρόθεση ότι ούτε  αυτά για τα οποία δεσμευτήκατε εδώ, θα τα τηρήσετε στο ακέραιο. Εξάλλου, μας το έχετε διδάξει μέχρι σήμερα ως Κυβέρνηση, όχι προσωπικά.
      Θέλω να πιστεύω, κύριε Υπουργέ, ότι αυτά τα ζητήματα που έθιξα θα τα δείτε με την πρέπουσα προσοχή, γιατί έχουν στόχο και σκοπό να βοηθήσουν στην αντιμετώπιση των μεγάλων προβλημάτων. Βέβαια, πρέπει να πω ότι αν στις αρμοδιότητες συμπεριλαμβανόταν η πρόληψη, θα μπορούσαμε όντως να αντιμετωπίσουμε και αυτό που λέτε στις δηλώσεις σας για την αστυνομία του περιβάλλοντος, που θέλετε να κάνετε μια καινούργια υπηρεσία για να λύσει αυτά τα προβλήματα, αλλά θα μπορούσατε πολλές από αυτές τις αρμοδιότητες που καλύπτονται μέσα από αυτή τη διαδικασία, να λυθούν μέσα από αυτό το νομοσχέδιο. 
      Έρχομαι να πω μια κουβέντα για την τροπολογία. Δεν θα πω πολλά, διότι ο κ. Παρασκευάς κάλυψε το θέμα, αλλά και ο κ. Πρωτόπαπας θα το φωτίσει πιστεύω ακόμα περισσότερο, και θα πω μόνο μια κουβέντα. 
      Όταν υπήρχε η απεργία των λιμενικών και ήλθαμε εδώ και απαιτήσαμε από τον κύριο Υπουργό της Εμπορικής Ναυτιλίας να εφαρμόσει το νόμο 2932/2001 –ο νόμος Παπουτσή, όπως λέγεται- ο κύριος Υπουργός μας κατηγόρησε ότι δήθεν μιλήσαμε για απεργοσπαστικό μηχανισμό, ενώ εμείς αντίθετα ζητήσαμε την ουσιαστική και κανονική εφαρμογή του συγκεκριμένου νόμου. 
      Ο κύριος Υπουργός, όμως, στα δυόμισι χρόνια έχει κάνει τόσες τροπολογίες –φοβάμαι ότι θα κάνει και άλλες- χωρίς να μπορεί να εφαρμόσει το νόμο στην ουσία, δημιουργώντας βέβαια τεράστια προβλήματα σε όλες τις νησιωτικές περιοχές όχι μόνο όταν υπάρχει απεργία, αλλά και όταν δεν υπάρχει απεργία και όταν πραγματικά δεν υπάρχει οικονομικό ενδιαφέρον από τους εφοπλιστές για να εκμεταλλευτούν τις γραμμές. Βέβαια, τους δημιουργούμε οικονομικό ενδιαφέρον με το να τους χαρίζουμε σωρεία χρημάτων, χωρίς να τα δικαιούνται.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Πάντως, εμείς στις βόρειες Σποράδες χρειαζόμαστε τέτοιες αποφάσεις. Επειδή δεν μπορώ να μιλήσω από τα έδρανα, το λέω από εδώ. Χρειαζόμαστε τη δυνατότητα αυτή. 
      ΧΡΗΣΤΟΣ ΠΡΩΤΟΠΑΠΑΣ: Σοβαρή  δουλειά και στρατηγική χρειάζεται. 
      	ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, θα μπορούσε να είχε λυθεί το πρόβλημα εάν ο νόμος εφαρμοζόταν από την αρχή όπως έπρεπε να εφαρμοστεί. 
      	ΠΡΟΕΔΡΕΥΩΝ (Γεώργιος Σούρλας): Δεν μπορώ να κατέβω από την Έδρα που κατέχω τιμητικά και δυσκολεύομαι να συνεχίσω. 
      	Ο κ. Παντούλας έχει το λόγο, αν και εκεί στα Γιάννενα δεν έχετε θάλασσα και δεν έχετε πρόβλημα. 
      	ΜΙΧΑΗΛ ΠΑΝΤΟΥΛΑΣ: Πάντως δεν θα τα κάνουμε και θάλασσα, κύριε Πρόεδρε, με τις νομοθετικές μας παρεμβάσεις.  
      ΠΡΟΕΔΡΕΥΩΝ (Γεώργιος Σούρλας):   Οπότε δεν θα τοποθετηθείτε για την τροπολογία;
      ΜΙΧΑΗΛ ΠΑΝΤΟΥΛΑΣ: Στη συζήτηση, λοιπόν, επί των άρθρων θα ήθελα, κύριε Πρόεδρε, να κάνω μόνο τρεις παρατηρήσεις.
      Πρώτη παρατήρηση: Ένα από τα μείζονα θέματα που θίγει το παρόν σχέδιο νόμου είναι τα υφιστάμενα συνδικαλιστικά και εργασιακά δικαιώματα του πυροσβεστικού προσωπικού. Τα δικαιώματα αυτά, δυστυχώς, αναιρούνται στην κατεύθυνση μιας βαθύτατα συντηρητικής στροφής στη δομή και στη λειτουργία του Πυροσβεστικού Σώματος που επιχειρείται με το παρόν νομοθέτημα. 
      Η Ελλάδα είναι η μοναδική ευρωπαϊκή χώρα –τα έχουμε πει κατ’ επανάληψη, τα ξέρετε και εσείς κύριε Υπουργέ- που διατηρεί, όπως ειπώθηκε, αυτοτελές Υπουργείο Δημόσιας Τάξης και όχι ενταγμένο στο Υπουργείο Εσωτερικών. Πρόκειται προφανώς για ένα πολιτικό παράδοξο. Η μόνη χώρα η οποία μας συναγωνίζεται είναι, δυστυχώς, η Αλβανία.
      Ενώ, λοιπόν, θα έπρεπε να μιλάμε όλοι για τον εναρμονισμό με τα διεθνή δεδομένα και τη διεθνή πρακτική, για να μην αισθάνεται –όπως είπε- και ο κύριος Υπουργός στις συναντήσεις των αρμοδίων Υπουργών στην Ευρωπαϊκή Ένωση ως κάτι παράταιρο εκεί μέσα, εμείς νομοθετούμε και τύποις και ουσία την αναίρεση των εργασιακών και συνδικαλιστικών δικαιωμάτων.  
      Να υπάρξει δέσμευση, κύριε Υπουργέ, ότι τα συνδικαλιστικά και εργασιακά δικαιώματα αυτών που υπηρετούν στο Πυροσβεστικό Σώμα δεν θα θιγούν ούτε κατ’ ελάχιστον με τη νέα νομοθετική παρέμβαση. 
      Το δεύτερο θέμα αφορά στους εποχικούς δασοπυροσβέστες. Είναι πάντως θετικό ότι όσο προχωρά η ώρα και η συζήτηση και όσο η συγκέντρωση των δασοπυροσβεστών δημιουργεί κοινωνικά και πολιτικά τετελεσμένα, οι παρεμβάσεις του Υπουργού κινούνται σε θετική κατεύθυνση. Όλο και κάτι καινούριο προκύπτει από κάθε νέα παρέμβαση του Υπουργού. Εγώ το θεωρώ απολύτως θετικό. Η τελευταία, λοιπόν, εξέλιξη αφορά τη συμφωνία του Υπουργού με την αντιπροσωπεία των εποχικών δασοπυροσβεστών, όπως μας ανακοινώθηκε πριν από λίγο. Μιλάμε για προεδρικό διάταγμα υπερκέρασης της πενταετίας, για πεντάμηνο που θα γίνει οκτάμηνο, εάν δεν υπάρχει σοβαρό δημοσιονομικό πρόβλημα και για υπαγωγή και των πεντέμισι χιλιάδων στο προεδρικό διάταγμα. 
      Εγώ θέλω να επαναλάβω αυτό που είπε ο κ. Κουβέλης, ότι δηλαδή το προεδρικό διάταγμα δεν θα πρέπει να έχει κανένα, μα κανένα, νομικό κενό, ότι θα πρέπει να μιλάμε για μόνιμη νομοθετική ρύθμιση. Να συμφωνήσουμε όλοι μας στην πρόταση του ΠΑ.ΣΟ.Κ., ή ας βρεθεί κάποια άλλη πρόταση, που να είναι, όμως, μόνιμη ρύθμιση. Η δική μας πρόταση αναλύθηκε επαρκώς μέσω του εισηγητή μας του κ. Μανωλάκη, του κ. Βενιζέλου και του κ. Καστανίδη. Έχει εξειδικευτεί και νομικά και οικονομικά. 
      Βεβαίως, κύριε Υπουργέ, για κάθε παρέμβαση από δω και πέρα θα πρέπει να υπάρχει χρονικό όριο μέσα στο οποίο θα υλοποιηθεί η θετική διάθεση όλων των πτερύγων της Βουλής, προφανώς και η δική σας. 
      Το τρίτο ζήτημα έχει να κάνει με το σύστημα προσλήψεων του πυροσβεστικού προσωπικού. Θα κάνω αυτή την παρέμβαση σε σχέση με αυτά που είπαν ο κ. Λυκουρέντζος και ο κ. Ζώης. Εσείς μέχρι χθες λέγατε ότι θα κάνετε το δέον γενέσθαι. Σήμερα, πριν από λίγο, είπατε ότι το κρατάτε ανοιχτό. 
      Έχω, λοιπόν, εδώ, στα χέρια μου -γιατί έχουν μια προϊστορία αυτά που θα πω- την απόφαση του κ. Φούρλα, δικού σας κομματικού στελέχους τώρα, αλλά και σαφώς χωρίς καμία σχέση με το ΠΑ.ΣΟ.Κ., όταν ήταν Αρχηγός του Πυροσβεστικού Σώματος –άλλωστε ο ίδιος δεν το έκρυβε ότι ανήκει στη Νέα Δημοκρατία- που υπογράφει μία διακήρυξη πρόσληψης για τους διακόσιους εξήντα τέσσερις μόνιμους δασοπυροσβέστες. Αυτή υπογράφτηκε στις 21 Νοεμβρίου 2003. Ο ίδιος άνθρωπος, ο Αρχηγός του Πυροσβεστικού Σώματος με απόφασή του στις 23 Μαρτίου του 2004 λέει: «Έχοντας υπ' όψιν το υπηρεσιακό συμφέρον που συνίσταται στη θεσμοθέτηση ενός αντικειμενικότερου και δικαιότερου συστήματος πρόσληψης των δοκίμων πυροσβεστών μέσω των πανελλαδικών εξετάσεων, αποφασίζουμε και ματαιώνουμε τη διαδικασία και τις περαιτέρω ενέργειες έκδοσης των αποτελεσμάτων». Αυτή ήταν η δέσμευσή σας. 
      Όταν εγώ ρώτησα τον κ. Φούρλα, όπως σας είπα και χθες, γιατί καταργεί το διαγωνισμό, γιατί τον ματαιώνει, μου είπε επί λέξει: «Θυσιάζουμε έναν αδιάβλητο, ένα αντικειμενικό, έναν δίκαιο, χωρίς καμία παρέμβαση, διαγωνισμό για να πετύχουμε αυτό το οποίο ζητούσε διαχρονικά το Πυροσβεστικό Σώμα, την ένταξη στις πανελλαδικές εξετάσεις, όπως γραπτώς μας υποσχέθηκε η Κυβέρνηση». Όταν τον ρώτησα τι θα γίνει εάν δεν συμβεί αυτό στην πορεία, τότε μου απάντησε: «Θα αντιδράσουμε και δεν πρόκειται εμείς ως Πυροσβεστικό Σώμα να δεχθούμε τετελεσμένα γεγονότα, ή διάψευση των υπεσχημένων». 
      Πέρασαν δυόμισι χρόνια. Και ενώ η γραπτή δέσμευση της Κυβέρνησης, που εκφράστηκε μέσω της συμφωνίας της Κυβέρνησης με τον Αρχηγό του Πυροσβεστικού Σώματος και διατυπώθηκε σε επίσημο κείμενο, έπρεπε να υλοποιηθεί, με ένταξη δηλαδή των προσλήψεων των πυροσβεστών στις πανελλήνιες εξετάσεις, μας έρχεται όλη αυτή η ιστορία του νέου διαγωνισμού με παρεμβάσεις εισαγγελέων, με λάθη του «δαίμονα» του ηλεκτρονικού υπολογιστή κ.λπ..
      Είπατε, κύριε Υπουργέ, ότι ο διαγωνισμός αυτός είναι άψογος και ότι είστε περήφανος. Εγώ, για την οικονομία της συζήτησης, να το δεχθώ. Δεν θα ήσασταν περισσότερο περήφανος, εάν υλοποιούσατε μετά από δυόμισι χρόνια από την υπόσχεσή σας στον πρώτο διαγωνισμό του Πυροσβεστικού Σώματος την ένταξη στο σύστημα των πανελλαδικών εξετάσεων; 
      Δεν γνωρίζετε, κύριε Υπουργέ, ότι κάθε άλλη διαδικασία, εκτός απ’ αυτό που είναι εμπεδωμένο στη συνείδηση του ελληνικού λαού, κλονίζει το κύρος και την αξιοπιστία του πολιτικού μας συστήματος; Ευτελίζει την αξιοπρέπεια των ανθρώπων, που ψάχνουν για εργασία και υπονομεύει τα κριτήρια με τα οποία οι πολίτες πρέπει να εκτιμούν και να αξιολογούν το έργο των πολιτικών, αντί να τους βαθμολογούν με βάση την προσήλωσή τους στο «κομματικό καθεστώς της αλήθειας».
      Η ένταξη, κύριε Υπουργέ, της διαδικασίας πρόσληψης του πυροσβεστικού προσωπικού στη διαδικασία των πανελληνίων εξετάσεων, όπως ήδη συμβαίνει στην Αστυνομία και στο Στρατό, θα ήταν ένα τεράστιο βήμα εκσυγχρονισμού και προόδου. Το οφείλει το πολιτικό σύστημα στη νέα γενιά, στην ελληνική κοινωνία. Σας καλούμε να αποδεχτείτε τώρα την πρότασή μας. Δεν υπάρχει πιο κατάλληλη ευκαιρία να υλοποιήσετε και εσείς τη δική σας υπόσχεση. Πιστεύω ότι θα το πράξετε. Το απαιτεί, όπως σας είπα, το σύνολο της ελληνικής κοινωνίας. Γιατί η διαχείριση της πολιτικής ψήφου και της πολιτικής εμπιστοσύνης των πολιτών με την εναλλαγή των κυβερνήσεων, πρέπει να κατατείνει στην εμβάθυνση των θεσμών και όχι σε λογικές λαφυραγώγησης του κράτους.
      Πείτε σήμερα εδώ τουλάχιστον αυτό που θα σας προτείνω, ότι η επόμενη διαδικασία πρόσληψης πυροσβεστικού προσωπικού θα είναι ενταγμένη στο σύστημα των πανελληνίων εξετάσεων. Με την κεκτημένη ταχύτητα, τη θετική κεκτημένη ταχύτητα που έχετε να προσθέτετε συνεχώς θετικές διατάξεις στο παρόν νομοσχέδιο, κάντε και την τελευταία θετική σας παρέμβαση. 
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παντούλα.
      Ο κ. Πρωτόπαπας έχει το λόγο για προτασσόμενη δευτερολογία.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, λυπούμαι πράγματι γιατί δεν είναι εδώ ο Υπουργός Εμπορικής Ναυτιλίας, ο οποίος, ως γνωστόν, το καλοκαίρι ουδόλως διακρίθηκε για την όλη πολιτική του στο χώρο της εμπορικής ναυτιλίας, ο οποίος έφθασε στο σημείο να εξαπατά τη Βουλή -και το έχω πει ξανά, δεν το λέω τώρα που λείπει, το έχω πει και μπροστά του- με τη γνωστή ιστορία των υπερήλικων πλοίων.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Δεν σημαίνει ότι είναι άδικη πράξη… 
      ΧΡΗΣΤΟΣ ΠΡΩΤΟΠΑΠΑΣ: Κύριε Πολύδωρα, έτσι είναι. 
      Συζητάμε δική του τροπολογία. Όφειλε να είναι εδώ.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ο Κανονισμός απαγορεύει…
      ΠΡΟΕΔΡΕΥΩΝ (Γεώργιος Σούρλας): Συγγνώμη, κύριε Πρωτόπαπα. Η φράση «εξαπατά τη Βουλή» είναι βαριά κατηγορία.
      ΧΡΗΣΤΟΣ ΠΡΩΤΟΠΑΠΑΣ: Μα, την εξαπάτησε, κύριε Πρόεδρε. Το είπα και μπροστά του.
      ΠΡΟΕΔΡΕΥΩΝ (Γεώργιος Σούρλας): Λεξιλόγιο έχετε καλό, ήθος έχετε…
      ΧΡΗΣΤΟΣ ΠΡΩΤΟΠΑΠΑΣ: Ξέρετε γιατί το είπα; Γιατί μας διαβεβαίωσε ότι ισχύει ο νόμος Παπουτσή…
      ΠΡΟΕΔΡΕΥΩΝ (Γεώργιος Σούρλας): Το «εξαπάτησε» είναι βαριά κατηγορία.
      ΧΡΗΣΤΟΣ ΠΡΩΤΟΠΑΠΑΣ: Το τεκμηριώνω. Μας διαβεβαίωσε και έχω εδώ τα Πρακτικά, ότι ισχύει ο ν.2932 για την ηλικία των πλοίων και προ δεκατεσσάρων ημερών από τη διαβεβαίωσή του εν κρυπτώ είχε προωθήσει προεδρικό διάταγμα περί του αντιθέτου. Το έχουμε πει και δημοσίως, το έχω πει και μπροστά του.
      ΠΡΟΕΔΡΕΥΩΝ (Γεώργιος Σούρλας): Δεν μπορούμε να χρησιμοποιήσουμε άλλους χαρακτηρισμούς;
      ΧΡΗΣΤΟΣ ΠΡΩΤΟΠΑΠΑΣ: Όχι. Αυτός είναι ο χαρακτηρισμός που ταιριάζει στον κ. Κεφαλογιάννη.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Επί της τροπολογίας.
      ΧΡΗΣΤΟΣ ΠΡΩΤΟΠΑΠΑΣ: Έρχομαι στην τροπολογία.
      Σε δεύτερη συζήτηση που έγινε εκείνη την ημέρα στη Βουλή για την οποία αναφέρθηκα, ο κ. Κεφαλογιάννης είχε μιλήσει για τους διαγωνισμούς και μάλιστα είχε προωθήσει τροπολογία και τότε για τις γραμμές δημόσιας υπηρεσίας, τις λεγόμενες κακώς «άγονες γραμμές». Του είχαμε πει τότε ότι μπορούμε υπό τον όρο της ηλικίας των πλοίων να του δώσουμε μέχρι και τη δωδεκαετή υπηρεσία. Δεν δεσμεύτηκε, γιατί προφανώς είχε προωθήσει το προεδρικό διάταγμα και μας ανάγκασε να καταψηφίσουμε τη σχετική τροπολογία, προειδοποιώντας για τις συνέπειες διαγωνισμών που δεν θα κατέληγαν.
      Δυστυχώς, με την πολιτική του κ. Κεφαλογιάννη με αυτό το απέραντο αλαλούμ του μπρος-πίσω, της ανυπαρξίας ενιαίας στρατηγικής και πειστικού λόγου προς όλους, άλλα λέει στους εφοπλιστές, άλλα λέει στους εργαζόμενους, άλλα λέει στον ελληνικό λαό και τελικά κανείς δεν ξέρει τι του ξημερώνει, έχουμε φθάσει στο σημείο όλοι αυτοί οι διαγωνισμοί να καταλήγουν άγονοι.
      Είναι πραγματικά θλιβερό ότι δεν μπορούμε να βρούμε άκρη με μία κατάσταση που έχει εμφανιστεί και πάλι ένα απέραντο καρτέλ στο χώρο της ακτοπλοΐας, για το οποίο και πάλι ευθύνεται ο κύριος Υπουργός, γιατί πρώτος έσπευσε να καταργήσει τη Ρυθμιστική Αρχή Θαλασσίων Ενδομεταφορών και εμπόδισε τον έλεγχο του πραγματικού ανταγωνισμού στο χώρο της ναυτιλίας. 
      Ο ίδιος «με τα χεράκια του βγάζει τα ματάκια του». Δυστυχώς, όμως, αν το πλήρωνε μόνο ο ίδιος, δεν θα μας ενοχλούσε. Το κακό είναι ότι το πληρώνουν τα νησιά, το κακό είναι ότι το πληρώνουν οι πολίτες και το κακό είναι ότι το πληρώνει πάνω από όλα η οικονομία, η κοινωνική και η οικονομική ζωή των περιοχών αυτών. 
      Πού θέλουμε, λοιπόν, να καταλήξουμε; Έρχεται τώρα ο κύριος Υπουργός, με αδυναμία προώθησης του διαγωνισμού, κατά το κοινώς λεγόμενο. Δεν μπορεί να κάνει τίποτα, ο διαγωνισμός έχει καταλήξει σε ένα απέραντο αλαλούμ και λέει: «Τι να κάνω; Να αφήσω τα νησιά χωρίς πλοία;» 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης):  Πάνω στο σκεπτικό σας.
      ΧΡΗΣΤΟΣ ΠΡΩΤΟΠΑΠΠΑΣ: Ακούστε με λίγο, κύριε Υπουργέ. Από εσάς δέχομαι διακοπές, αλλά, αν θέλετε, ακούστε με. Αφού είστε εσείς και αίρετε τον σταυρόν, τι να κάνουμε; Εσείς τα ακούτε.
      Από εκεί και πέρα, έρχεται και λέει τώρα: «Επειδή τα έχω καταφέρει έτσι και δεν μπορούν να καταλήξουν οι διαγωνισμοί και επειδή τα νησιά δεν μπορεί να μείνουν χωρίς πλοία, δώστε μου τη δυνατότητα να κάνω εγώ ό,τι θέλω, να πριμοδοτώ όποιους θέλω» -ουσιαστικά περί αυτού πρόκειται- «και να έχω τα περίφημα σαπιοκάραβα των τριάντα πέντε και των σαράντα ετών», τα οποία με δικά του κατορθώματα εξακολουθούν να παραμένουν στις γραμμές, «να περιέρχονται χειμώνα με δυσμενείς καιρικές συνθήκες το χώρο της νησιωτικής Ελλάδας και μάλιστα να παίρνουν τα λεφτά, χωρίς να δίνουν και πουθενά λογαριασμό». Είναι βέβαιο ότι με αυτήν την τακτική σε τέσσερις μήνες θα ξανασυζητάμε, κύριε Πρόεδρε, εδώ για την τροπολογία πάλι για το ίδιο θέμα. Δεν μπορεί ο κ. Κεφαλογιάννης να τα βγάλει πέρα με αυτά τα μυαλά και με αυτές τις τακτικές. 
      Εμένα δεν με ενδιαφέρει το ότι εκθέτει την Κυβέρνηση. Το κακό είναι τόσο ότι εκθέτει ανεπανορθώτως την ελληνική ακτοπλοΐα, όσο και ότι δημιουργεί κινδύνους για τους νησιώτες και τη ζωή τους. 
      Δεν δεχόμαστε, λοιπόν, και δεν δίνουμε θετική ψήφο σε τέτοιες πρακτικές. Δεν δίνουμε, επίσης, θετική ψήφο στο να κυκλοφορούν τριανταπέντε και σαράντα χρόνων καράβια, ουσιαστικά ανεξέλεγκτα, χειμώνα καιρό, με αυτές τις συνθήκες στο Αιγαίο, διότι αυτό κάνει και περί αυτών των καραβιών πρόκειται. Εμείς δεν μπορούμε να συναινέσουμε σε αυτό. 
      Επειδή όμως δεν είμαστε εμείς εκείνοι που θα πούμε: «Έτσι όπως τα έχει κάνει ο κ. Κεφαλογιάννης, να μην κυκλοφορούν καράβια καθόλου», ας αναλάβει εκείνος την ευθύνη. Την φέρει εξ ολοκλήρου για τα αδιέξοδα που έχει ακολουθήσει στην ναυτιλία, την αναλαμβάνει και αναλαμβάνει και την ευθύνη για τις συνέπειες. 
      Εμείς δεν είμαστε συμμέτοχοι. Θα δηλώσουμε «παρών» μόνο και μόνο γιατί σεβόμαστε την ανάγκη των νησιωτών να έχουν κάποια συγκοινωνία.
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε Πρωτόπαπα.
      Το λόγο έχει ο κύριος Υπουργός.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης):  Όταν ήθελα να συνυπογράψω αυτήν την τροπολογία, ρώτησα περί τίνος πρόκειται και ενημερώθηκα με ένα σκεπτικό -και ως προς το ιστορικό- πανομοιότυπο με αυτό που εκθέσατε εσείς. Ήρθε και ο Υπουργός, θα μιλήσει αναλυτικότερα.
      Εγώ, κύριε Πρόεδρε, κύριοι συνάδελφοι, συνυπέγραψα με βεβαιότητα για την ορθότητα της υπογραφής μου, μάλιστα, με το ίδιο σκεπτικό που μας εκθέσατε στην αγόρευσή σας, ότι κάτι γίνεται και δεν εκδηλώνουν ενδιαφέρον οι εφοπλιστές για τις ενδοεπικοινωνίες, οιονεί  καρτέλ -δεν είμαι εγώ που θα το χαρακτηρίσω- και ο Υπουργός για να εξουδετερώσει αυτήν τη στάση των πλοιοκτητών και εφοπλιστών της ενδοεπικοινωνίας, για τη σπουδαία αξία της εξυπηρέτησης της νησιωτικής χώρας και των αγόνων γραμμών, όπου δεν ενδιαφέρονται ή δεν τους συμφέρει ή εκβιάζουν, ζητεί αυτήν την ευχέρεια. Εγώ την παρέχω. 
      Μάλιστα, για τις όποιες επιφυλάξεις μπορεί να είχε ένας αγαθός ανήρ σαν εσάς τι γίνεται όσον αφορά το τιμολόγιο στην ανάθεση και τι γίνεται όσον αφορά την ηλικία των καραβιών, αυτά είναι ελέγξιμα -με κοινοβουλευτικό και με οποιοδήποτε άλλο τρόπο ελέγχου- στοιχεία. 
      Θα έλεγα εγώ, παραδείγματος χάριν -το είπαμε και κατ’ ιδίαν τότε με τον κ. Κεφαλογιάννη- ότι θα έχουμε τα τιμολόγια, τα περσινά, τα προπέρσινα, πώς εγένετο η εξυπηρέτηση, έναντι ποίου τιμήματος και δεύτερον, όσον αφορά την ηλικία, να είναι πλεύσιμα, να είναι κατάλληλα και καλά τα πλοία στα οποία θα δοθεί η ανάθεση για να εξουδετερώσει το καρτέλ ή όλα όσα είπατε προηγουμένως.
      Με αυτήν την απάντηση που δίνω εκτιμώ ότι το «παρών» που λέτε, είναι μία θέση διακριτική, αλλά οφείλετε περισσότερο να στηρίξετε και το Υπουργείο Δημοσίας Τάξεως -πολιτεία μας είναι- υπέρ της νησιωτικής χώρας και των επικοινωνιών. 
      Αυτή είναι η θέση μου. Έτσι υπέγραψα, έτσι απαντώ στον κ. Πρωτόπαπα. Τα περισσότερα από τον Υπουργό Εμπορικής Ναυτιλίας. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε Υπουργέ Δημόσιας Τάξης.
      Κύριε Κεφαλογιάννη, να μιλήσει και η κ. Μπινοπούλου που είναι τελευταία;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Βεβαίως, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας):  Η κ. Μπινοπούλου έχει το λόγο.
      ΑΡΙΑΔΝΗ ΜΑΝΟΥΣΟΥ – ΜΠΙΝΟΠΟΥΛΟΥ: Κύριε Πρόεδρε, στην πρωτολογία μου δεν αναφέρθηκα στην τροπολογία που αφορά στις συμβάσεις ανάθεσης δημόσιας υπηρεσίας, στις θαλάσιες ενδομεταφορές, γιατί δεν μπορούσα να διανοηθώ και με την πιο νοσηρή σκέψη ότι θα μπορούσε να υπάρξει μέλος του Ελληνικού Κοινοβουλίου αυτήν τη στιγμή που να αντιδράσει σ’ αυτήν την τροπολογία. 
      Όμως, κύριε Πρόεδρε, μία δικαιολογία υπήρξε και υπάρχει. Οι άνθρωποι αυτοί που μίλησαν δεν έχουν δει τη θάλασσα, ούτε σε απόσταση χιλιομέτρων. Πώς θα κατανοήσουν, λοιπόν, την αγωνία εμάς των νησιωτών, εμάς που ζούμε στα μικρά νησιά απομονωμένοι; Ούτε όταν ήταν στην κυβέρνηση είχαν καταλάβει τι θα πει νησιωτική Ελλάδα, τι θα πουν μικρές Κυκλάδες και το απεδείκνυαν και το αποδεικνύουν καθημερινά με τη συμπεριφορά τους. 
      Μίλησαν και είπαν ότι υπάρχουν καρτέλ και μονοπώλια και ότι αυτά είναι αποτέλεσμα της πολιτικής των δύο τελευταίων ετών. Μια ερώτηση θα σας κάνω μόνο και θα κλείσει όλο αυτό το «καρτέλ». Θέλω να μου απαντήσετε όποτε θέλετε επί πόσα χρόνια η εταιρεία του Στρίντζη και νυν «BLUE STAR FERRIES» ζητούσε δρομολόγιο από τον Πειραιά και δε δίνατε; Γιατί τότε υπήρχαν οι άδειες σκοπιμότητας και δεν ήταν όπως τώρα μετά το 2004 που ήρθη το καμποτάζ και παίρνει ο καθένας το καράβι του και το πάει όπου θέλει. Τότε έπρεπε να πάρει άδεια από το Υπουργείο Εμπορικής Ναυτιλίας. Πόσα χρόνια ο Στρίντζης ζητούσε; Είναι σε θέση κάποιος από εσάς να μου απαντήσει; Πώς θα ενισχυθεί ο ανταγωνισμός για να έχουμε καράβια σήμερα; Πώς θα έχτιζε καινούργια καράβια ο πλοιοκτήτης, όταν δεν του δίνατε γραμμές από τον Πειραιά; 
      Επί δυόμισι χρόνια που είμαι στο Ελληνικό Κοινοβούλιο και στην Ολομέλεια και στις επιτροπές, ακούω κρίσεις και επικρίσεις από την Αξιωματική Αντιπολίτευση. Συγχωρέστε μου το έντονο ύφος, κύριε Πρόεδρε, όμως ξεχειλίζω από αγανάκτηση και επιτρέψτε μου το ύφος, κύριε Πρόεδρε, και δεν μιλάω αυτήν τη στιγμή ως Βουλευτής, μιλάω ως πολίτης των νησιών, ως Κυκλαδίτισσα.
      Κρίνετε και επικρίνετε, κύριοι, και ουδέποτε, κύριοι της Αντιπολίτευσης, ούτε μια φορά, δεν έχω ακούσει μια πρότασή σας. Σήμερα. Προτείνετε κάτι. Αμ’ έπος αμ’ έργον. Προτείνετε κάτι. Στις 31 Οκτωβρίου έληξαν οι συμβάσεις. Θα μείνουν τα μικρά νησιά μας, χωρίς καράβια; Δυστυχώς, κάνετε φθηνή πολιτική μέσα στο Κοινοβούλιο. Μιλήσατε για εξαπάτηση. Εσείς εξαπατάτε και εμπαίζετε τους νησιώτες με τη στάση που κρατάτε. Διανοηθήκατε τι θα γίνει, εάν δεν περάσει η τροπολογία; Πρέπει να το καταλάβετε ότι τα πλοία είναι για εμάς ότι είναι τα λεωφορεία για εσάς τους ηπειρώτες. Δεν έχουμε άλλο μέσο μεταφοράς.
      Για μια ακόμα φορά επιρρωνύεται ότι δεν ξέρετε τι θα πει νησιωτική Ελλάδα, τι να πει άγονες γραμμές. Αν συγκρίνετε ότι, όπου υπάρχει θάλασσα ισχύει το ίδιο για την Ηρακλειά, τη Δονούσα, τη Σχοινούσα, τότε τι να σας πω, συνεχίστε να ακολουθείτε αυτή την τακτική.
       Ευχαριστώ.
      ΠΡΟΕΔΡΕΥΩΝ (Γεώργιος Σούρλας):  Κυρία Μπινοπούλου, είπατε στη ρύμη του λόγου σας για νοσηρούς….
      ΑΡΙΑΔΝΗ ΜΑΝΟΥΣΟΥ – ΜΠΙΝΟΠΟΥΛΟΥ: Είπα ότι δεν έλαβα το λόγο για την τροπολογία, γιατί δεν μπορούσα να διανοηθώ ακόμα και στη πιο νοσηρή σκέψη μου ότι θα μπορούσε να υπάρξει …
      ΠΡΟΕΔΡΕΥΩΝ (Γεώργιος Σούρλας): Στη δική σας! 
      ΑΡΙΑΔΝΗ ΜΑΝΟΥΣΟΥ – ΜΠΙΝΟΠΟΥΛΟΥ: Στην υποτιθέμενη δική μου, κύριε Πρόεδρε! 
      ΠΡΟΕΔΡΕΥΩΝ (Γεώργιος Σούρλας): Γιατί είδα να αντιδρά ο κύριος Πρωτόπαπας και ξέρετε, όλοι μας πρέπει να συμβάλλουμε στο να αποφεύγονται χαρακτηρισμοί.
       ΧΡΗΣΤΟΣ ΖΩΗΣ: Το περί μύγας, το ξέρετε; 
      ΑΡΙΑΔΝΗ ΜΑΝΟΥΣΟΥ – ΜΠΙΝΟΠΟΥΛΟΥ: Είπα στην υποτιθέμενη δική μου «νοσηρή σκέψη», κύριε Πρόεδρε!
      ΠΡΟΕΔΡΕΥΩΝ (Γεώργιος Σούρλας): Εντάξει, κυρία Μπινοπούλου! Δεν έχω το δικαίωμα να κρίνω τον εαυτό σας, αφού απευθύνατε το χαρακτηρισμό σε εσάς! 
      ΠΡΟΕΔΡΕΥΩΝ (Γεώργιος Σούρλας): Κύριε Κεφαλογιάννη, έχετε το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Πραγματικά, δεν μπορούσα να φανταστώ ότι θα ανέβαιναν οι τόνοι σε τέτοιο επίπεδο γι’ αυτή την τροπολογία. Ελπίζω αυτό να μην έγινε γιατί σημείωσε ο κύριος Πρωτόπαπας την απουσία μου από την Αίθουσα της Ολομέλειας σε άλλη αίθουσα του Κοινοβουλίου. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, συνεδριάζουμε από τις 10.00΄ η ώρα. Υπάρχει και μια κόπωση.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Και ελπίζω –το εύχομαι- να είναι παρών την Παρασκευή κατά τη διάρκεια της ανάπτυξης της επερώτησης του ΠΑ.ΣΟ.Κ. για το ίδιο θέμα. Και τότε, θέλω να δω πόσα επιχειρήματα θα έχει προς την κατεύθυνση των θεμάτων που είπε.
      Κύριε Πρόεδρε, δεν μπορώ να καταλάβω γιατί σηκώνονται οι τόνοι για μια τροπολογία που φαίνεται ότι το ίδιο το ΠΑ.ΣΟ.Κ. δεν την ψηφίζει μόνο και μόνο για αντιπολιτευτικούς λόγους και δηλώνει «παρών». 
      Αυτή η τροπολογία δηλώνει το αυτονόητο. Και το αυτονόητο είναι το τι πρέπει να κάνει ο Υπουργός είτε σε περίπτωση τακτικών δρομολογίων είτε σε περίπτωση που υπάρχουν συμβάσεις δημόσιας υπηρεσίας, ο πλοιοκτήτης, η εταιρεία αθετήσει την υπόσχεσή της να κάνει αυτό το δρομολόγιο. Βεβαίως υπάρχουν ρήτρες οι οποίες δεν προβλέπονται σε δικό μας νόμο, αλλά στο νόμο του 2001 του κυρίου Παπουτσή και η διαδικασία είναι ακριβώς η ίδια που τηρείται και σήμερα. 
      Αθέτησε, λοιπόν, η εταιρεία την υπόσχεσή της. Τι πρέπει να κάνουμε; Να αφήσουμε τα νησιά χωρίς συγκοινωνία; Αυτό λέτε στους νησιώτες; Αυτή είναι η θέση του ΠΑ.ΣΟ.Κ.; Δηλαδή, αν δεν θέλει να πάει κανείς στην Δονούσα ή στην Σχοινούσα, που είπε η κυρία Μανούσου, η αγαπητή συνάδελφος, εσείς λέτε να μην γίνουν αυτές οι γραμμές και να περιμένουμε πενήντα δύο μέρες που χρειάζονται για να γίνει η σύμβαση με τις ενστάσεις και τέσσερις μήνες για να ολοκληρωθεί η διαδικασία;
      ΧΡΗΣΤΟΣ ΠΡΩΤΟΠΑΠΑΣ: Να κάνετε διαγωνισμό! Να γίνει ο διαγωνισμός στην ώρα του!
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Να κάνουμε διαγωνισμό. Αυτό κάνουμε. Και λέμε στο μεσοδιάστημα, μέχρι να γίνει ο διαγωνισμός με τις διαδικασίες που εμείς για πρώτη φορά ορίσαμε –δηλαδή, να υπάρχουν δωδεκαετείς συμβάσεις δημόσιας υπηρεσίας για να έρθουν πλοία νεότευκτα ή μέχρι οκτώ ετών- να υπάρχει η δυνατότητα με το ίδιο κόμιστρο να γίνεται επέκταση της σύμβασης. Αυτό είναι τόσο δύσκολο να το καταλάβετε ή έχετε τόσο μεγάλο πρόβλημα με τη στέρηση εξουσίας που σας διακατέχει και ακόμα και αυτό το θέμα πρέπει να είναι θέμα αντιπολίτευσης; 
      Και επειδή σας αρέσει να λέτε για συμφέροντα, σας έχω πει και άλλη φορά «μην ξύνεστε στη βέργα του τσοπάνη»! Τα συμφέροντα, τα μονοπώλια, τα χρηματιστηριακά παιχνίδια είναι τα αγαπημένα παιδιά του ΠΑ.ΣΟ.Κ. στα τέλη της δεκαετίας του ΄90 και στις αρχές της δεκαετίας του 2000 που έφεραν τα συγκεκριμένα αποτελέσματα στην ακτοπλοΐα με συγκεκριμένα χρηματιστηριακά παιχνίδια. Απολογηθείτε, κύριε Πρωτόπαπα, αφού υπερασπίζεστε αυτή την πολιτική. 
      Και αφού με προκαλείτε έτσι, θα σας βάλω και έναν προβληματισμό. Γιατί  το πλοίο του Αγαπητού, το ταχύπλοο -καινούργιο πλοίο που θα έμπαινε στις Κυκλάδες- όταν υπήρχαν οι άδειες σκοπιμότητας, το είχατε τέσσερα χρόνια και περίμενε μέχρι να το πάρει φιλικός προς εσάς επιχειρηματίας, που έστηνε και τα χρηματιστηριακά παιχνίδια μαζί με το ΠΑ.ΣΟ.Κ.; Εκείνη την εποχή - σας το έχω πει δέκα χιλιάδες φορές και δεν έχετε απαντήσει- οι δικοί σας πλοιοκτήτες αγόραζαν εταιρείες προς 1.000 δραχμές, ενώ όσοι ήταν στο χρηματιστηριακό παιχνίδι αγόραζαν τις ίδιες μέσω αμοιβαίων κεφαλαίων των τραπεζών προς 6.000 δραχμές για να είναι και αυτοί ανάμεσα στα «θύματα» του Χρηματιστηρίου των 30.000.000.000 παλαιών δραχμών! Γιατί, λοιπόν, μόλις το πήρε ο «Αγαπητός» προς εσάς επιχειρηματίας, μπήκε αμέσως στην γραμμή; 
      Αυτά τα χάλια στην ακτοπλοΐα θέλετε να κάνουμε και εμείς; Εμείς λέμε να τηρείται η νομιμότητα και η νομιμότητα είναι, αν κάποιος αθετήσει την υπόσχεσή του, να μπορούμε να εξυπηρετήσουμε τα νησιά. Τόσο δύσκολο είναι να το κατανοήσετε; 
      Για τα υπόλοιπα, σας περιμένω και επιφυλάσσομαι για την Παρασκευή.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, θα ήθελα το λόγο.
      ΠΡΟΕΔΡΕΥΩΝ (Γεώργιος Σούρλας): Κύριε Πρωτόπαπα, δεν δικαιούστε να δευτερολογήσετε, αλλά επειδή έγινε μια αναφορά στο πρόσωπό σας από τον Υπουργό, θα σας δώσω το λόγο για ένα λεπτό, με την παράκληση, όμως, να αποφύγουμε τις εντάσεις.
      ΧΡΗΣΤΟΣ ΠΡΩΤΟΠΑΠΑΣ: Θα είμαι πολύ σύντομος, κύριε Πρόεδρε. 
      Θα έχουμε συνέχεια την Παρασκευή που θα συζητήσουμε επερώτηση. Δεν πρόκειται να μείνει παραπονεμένος ο κύριος Υπουργός.
      Θα πω μόνο το εξής: Ο κύριος Υπουργός μου θυμίζει τον πατροκτόνο –το λέω και στα Πρακτικά- ο οποίος ήρθε στο δικαστήριο και είπε «παρακαλώ πολύ για την επιείκεια του δικαστηρίου, διότι είμαι ορφανός», διότι αφού κατήργησε την Ρ.Α.Θ.Ε. και εμπόδισε τον έλεγχο της ορθής εφαρμογής του ανταγωνισμού –ο ίδιος τον εμπόδισε- στο χώρο της Εμπορικής Ναυτιλίας, τώρα κόπτεται για τα καρτέλ. 
      Όσο για τα υπόλοιπα, είναι σαφές γιατί τον ψέγουμε εμείς. Τον ψέγουμε γιατί δεν είναι ικανός να κάνει ούτε ένα διαγωνισμό σωστά. Άλλα λέει εδώ, άλλα λέει στους ακτοπλόους και άλλα γίνονται.
      Αυτή η κατάσταση στον χώρο της ακτοπλοΐας δεν μπορεί να συνεχιστεί, ιδιαίτερα τώρα που θα είναι πολύ δύσκολες οι καιρικές συνθήκες και με το προεδρικό διάταγμα που προώθησε αφήνοντας τα σαπιοκάραβα και υπερήλικα πλοία στο χώρο του Αιγαίου.
      Το παρόν έχει την έννοια να μην μείνουν τα νησιά χωρίς πλοίο, αλλά την αποκλειστική ευθύνη την παίρνει η Κυβέρνηση και ο Υπουργός, ο οποίος κάνει την εισήγηση και προσωπικά, βεβαίως.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μια φράση μόνο, κύριε Πρόεδρε.
      Όσον αφορά στα χρηματηστηριακά παιχνίδια, να σας πω και εγώ, κύριε συνάδελφε, «απορία ψάλτου βήξ».
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Κύριε Πρόεδρε…
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ Δημόσιας Τάξης, τελείωσε η ναυμαχία μεταξύ των δύο σας! Βλέπετε εδώ δεν είναι χώρος να επιβάλλετε την τάξη. Εδώ είναι το Προεδρείο.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Είσαστε και χαλκέντερος!
      ΠΡΟΕΔΡΕΥΩΝ (Γεώργιος Σούρλας): Ο εισηγητής του ΠΑ.ΣΟ.Κ., κ. Μανωλάκης, έχει το λόγο.
      ΑΓΓΕΛΟΣ ΜΑΝΩΛΑΚΗΣ: Κύριε Πρόεδρε, δεν θα έπαιρνα το λόγο, αλλά προκλήθηκα από τον αγαπητό συνάδελφο κ. Ζώη, που είναι επιμελέστατος και κατά την άποψή μου το έβαλε μεν με ευγενικό τρόπο, αλλά υπάρχει κατηγορία για μένα ότι είπα τη μισή αλήθεια για την παρέμβαση του εισαγγελέα στο διαγωνισμό, πράγμα όμως που επιβεβαίωσε ο κύριος Υπουργός. Έχω εδώ το δημοσίευμα το γνωστό, που πέραν των άλλων που είπατε κι εσείς κύριε Υπουργέ, αναφέρει ότι ο εισαγγελέας παρενέβη κατόπιν της καταγγελίας του αδικημένου υποψηφίου. Επομένως δεν είπα τη μισή αλήθεια και ούτε έφερα κανένα επιχείρημα, απλά ανέφερα ένα γεγονός, όπως είναι εδώ και θα το καταθέσω μάλιστα στα Πρακτικά.
      Εγώ όμως όλα αυτά τα είπα, όχι γιατί όπως σε αυτό το διαγωνισμό και σε άλλους μπορεί να συμβαίνουν «παρατράγουδα», αλλά γιατί ήθελα να φτάσω εκεί που πολλοί συνάδελφοι είπαν, στη θέση τη δική σας την προεκλογική, αλλά και τη δική μας, στο ότι πρέπει επιτέλους και στο Πυροσβεστικό Σώμα όλες οι προσλήψεις να γίνονται μέσα από πανελλήνιες εξετάσεις.
      Επειδή, κύριε Υπουργέ, όπως σωστά ειπώθηκε, σήμερα έχετε κάνει αρκετά βήματα προς την κατεύθυνση που κι εμείς θεωρούμε θετική, καλό θα ήταν να δεσμευθείτε ότι από του χρόνου μπορούν οι επόμενες προσλήψεις να γίνουν μέσα από αυτό το σύστημα, ώστε να σταματήσουν αυτά τα λεγόμενα «παρατράγουδα».
       Εγώ θα έλεγα τώρα που συζητήσαμε δύο μέρες εδώ και άλλες δύο στην επιτροπή, ότι μπορούμε να πάμε και παραπέρα, όχι μόνο στις πανελλήνιες εξετάσεις. Ακόμα και αυτό το πανεπιστήμιο των αστυνομικών και πυροσβεστικών σπουδών που έχετε υποσχεθεί δεν είναι ακριβώς εκείνο που θέλετε να κάνετε με την αναβάθμιση της  Πυροσβεστικής Ακαδημίας. Ξέρετε, αλλά δεν μπήκαμε σε λεπτομέρειες, ότι πολλές φορές εκεί διδάσκουν χαμηλόβαθμοι αξιωματικοί που δεν έχουν ίσως και τα  προσόντα, ενώ θα έπρεπε να ήταν  καθηγητές πανεπιστημίου ή αυτού του επιπέδου. Κι εκεί υπάρχει πολλή δουλειά να γίνει. 
      Εγώ θα έλεγα ακόμη περισσότερο ότι όλες αυτές οι αρμοδιότητες, που άλλες είναι στο Υπουργείο Εσωτερικών, άλλες είναι στο Υπουργείο Δημόσιας Τάξης, κάποια στιγμή θα πρέπει να ενοποιηθούν. Πολύ σωστά ειπώθηκε ότι μόνο η Αλβανία έχει επίσης Υπουργείο Δημόσιας Τάξης. Πρέπει όλες αυτές οι αρμοδιότητες, όχι μόνο να πάνε κάποια στιγμή σ’ ένα Υπουργείο εσωτερικών υποθέσεων, αλλά θα έλεγα ότι πολλές από αυτές και για την Αστυνομία και για την Πυροσβεστική πρέπει να πάνε στους ενισχυμένους αλλά όχι δημαρχοκεντρικούς δήμους. 
      Θα τελειώσω, κύριε Υπουργέ, με το θετικό βήμα που κάνατε σήμερα σε σχέση με τους εποχικούς πυροσβέστες. 
      Όμως, επειδή είπατε ότι εφόσον υπερπηδήσατε το λογιστικό εμπόδιο κ.λπ., γνωρίζετε ότι υπάρχει μελέτη που λέει πως σήμερα οι εποχικοί κοστίζουν περίπου 55.000.000 ευρώ, ενώ αν θα ήσαν για δωδεκάμηνο –όχι για οκτάμηνο- θα κόστιζαν 66.000.000 ευρώ; Αυτό σημαίνει πως αν πάτε στο οκτάμηνο –και πολύ θετικό είναι- τα λεφτά θα είναι περίπου τα ίδια. Επομένως, γιατί να πάμε στο οκτάμηνο και δεν πάμε κάποια στιγμή, μετά το 2007, στο δωδεκάμηνο, για να λήξει, επιτέλους, αυτή η υπόθεση θετικά; 
      Ευχαριστώ πολύ.
      (Στο σημείο αυτό ο Βουλευτής κ. Μανωλάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Τσιόγκας.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε. 
      Δυο κουβέντες μόνο θέλω να πω, που θέλω να γραφούν στα Πρακτικά. Πρόκειται για μία καταγγελία που έχει σχέση με τη σημερινή κινητοποίηση των εποχικών πυροσβεστών. 
      Ξεκίνησαν από όλη την Ελλάδα, για να διεκδικήσουν το δίκιο τους, για να έχουν ψωμί να τρώνε και εδώ έφαγαν ξύλο και χημικά. Σήμερα ο Πρόεδρος της Ομοσπονδίας ήρθε από το Υπουργείο Εσωτερικών εδώ κτυπημένος, με αίματα. Βέβαια, ακόμα και εμείς εδώ, μέσα στη Βουλή, επηρεαστήκαμε από τα χημικά που είχαν εμποτίσει τα ρούχα τους. Αυτά έπεσαν μέσα στο Υπουργείο Εσωτερικών, όταν η αντιπροσωπεία ήθελε να ανέβει τη Σταδίου.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, επειδή δεν υπάρχει άλλος ομιλητής, μπορείτε να κλείσετε τη συνεδρίασή μας.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ευχαριστώ πολύ, κύριε Πρόεδρε.
      Εκφράζω τη λύπη μου για την ένταση που υπήρχε στην κινητοποίηση των συμβασιούχων. Είχαν μία ασάφεια στο δρομολόγιό τους, όπως με ενημέρωσαν, ενώ είχαμε εδώ τη συζήτηση. Είχαν μία οιονεί κατάληξη στο Υπουργείο Εσωτερικών. Εμείς είμαστε ανοικτοί στο διάλογο, όπως είδατε. Σεβόμαστε τη διαδήλωση και την κινητοποίηση. Είχε πρόβλημα –αυτό της ασάφειας- στην κίνηση. Πού πηγαίνετε; Πώς θα διαδηλώσετε; Έτσι, απ’ αυτήν την ασάφεια στο πρόγραμμα, στην κίνηση προκλήθηκε η ένταση.
      ΔΗΜΗΤΡΙΟΣ ΤΣΙΟΓΚΑΣ: Έφαγαν ξύλο! 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Όπως ξέρετε εσείς, ως «μετρ» των διαδηλώσεων, θέλει πρόγραμμα η διαδήλωση και θέλει σαφήνεια, όσον αφορά το ακολουθούμενο πρόγραμμα. 
      ΔΗΜΗΤΡΙΟΣ ΤΣΙΟΓΚΑΣ: Δεν μπορεί κανείς να πάει όπου θέλει!
      ΠΡΟΕΔΡΕΥΩΝ (Γεώργιος Σούρλας): Αν είχε αναλάβει τη διαδήλωση το Κομμουνιστικό Κόμμα Ελλάδας, σίγουρα θα πήγαινε καλά! 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ήταν συμπαραστάτης, αλλά δεν ήταν διοργανωτής!
      Αυτά, λοιπόν, για την παρατήρηση του κ. Τσιόγκα.
      Επί του νομοσχεδίου, στις τελευταίες παρατηρήσεις συγκεφαλαιώνω τα εξής: 
      Εκφράζω τις ευχαριστίες μου για το ύφος της συζητήσεως, τις εποικοδομητικές παρατηρήσεις, τα ωραία επιχειρήματα που ηκούσθησαν από όλες τις πλευρές. 
      Για το ειδικότερο θέμα των συμβασιούχων εποχικών τοποθετήθηκα. Θέλω να σας ζητήσω να δεχθείτε τρεις παρατηρήσεις. 
      Παρατήρηση πρώτη: Ούτε ο Πολύδωρας ούτε η Κυβέρνησή μας νομοθετεί υπό πίεση. Ό,τι είπα χθες το είπα και σήμερα. Το ανακοίνωσα και στους εκπροσώπους των συμβασιούχων. Δεν νομοθετούμε υπό πίεση. Ούτε καμία κυβέρνηση να παροτρύνετε να νομοθετεί υπό πίεση. Είναι αλλοίωση κοινοβουλευτικής τάξης κάτι τέτοιο, αν θα το λέγατε.
      Δεύτερον: Είναι άχαρο να μπαίνουμε εμείς, οι πτέρυγες του Κοινοβουλίου, στον πλειστηριασμό για δύο θέματα: Προσλήψεις στο δημόσιο και αυξήσεις. Άχαρο! Δεν είναι αυτή κοινοβουλευτική δράση! 
      Όλοι μπορούμε να μπούμε σ’ έναν πλειστηριασμό για προσλήψεις και να τους προσλάβουμε όλους, γιατί είναι άκριτη πράξη. Πρέπει να σκεφτόμαστε τις δυνατότητες. Όχι να σκεφτόμαστε τεμπέλικα, ότι δηλαδή το Λογιστήριο είναι απέναντι και εμείς παριστάνουμε τους πολιορκητικούς κριούς! Όχι! Η ευθύνη μας μας προσδιορίζει στο να κανονίζουμε τις προτεραιότητες του κοινωνικού και οικονομικού ρυθμού της πολιτείας. 
      Τέλος, δύο είναι οι σοβαρότερες παρατηρήσεις από τη σπουδή των άρθρων που κράτησα εγώ στις σημειώσεις μου. Η μια είναι -το υπογράμμιζε εμφατικά και άδικα για το κείμενο ο κ. Τσιόγκας- Σώματα Ασφαλείας και χαρακτήρας της υπηρεσίας. Τα Σώματα Ασφαλείας γράφονται στο νόμο γιατί γίνεται εναρμόνιση με τη χρήση του όρου προς την πάγια νομολογία των ανωτάτων δικαστηρίων, που χαρακτηρίζουν το Πυροσβεστικό Σώμα, από εικοσαετίας και πλέον, ως υπαγόμενο στα Σώματα Ασφαλείας. 
      Εργασιακές σχέσεις:  οι εργασιακές σχέσεις δεν ταράσσονται. Η υπηρεσία έχει το χαρακτήρα πολιτικής δημόσιας υπηρεσίας, δεν γίνεται στρατιωτική
       -είπαμε που είναι ο οπλισμός για τις ανακριτικές πράξεις- δεν ταράσσεται ο χαρακτήρας της υπηρεσίας. Εδώ έχουμε δυο πολιτικές παρατηρήσεις στο χαρακτήρα. Γιατί θα είναι διαρκώς σε επιφυλακή η υπηρεσία; Διότι η πυρκαγιά, ο σεισμός και η πλημμύρα δεν λειτουργεί με ωράριο, όπως ίσως μπορείτε να φανταστείτε και σεις. Η πυρκαγιά, ο σεισμός και η πλημμύρα έχουν το δικό τους ωράριο και πρέπει να είναι η φύση της υπηρεσίας τέτοια ώστε να απαντά. Μάλιστα είναι και ένα ζήτημα του Εργατικού Δικαίου, γιατί είναι εικοσιτετραώρου βάσεως κ.λπ., πάγια συνθήκη που τη φέρνω στο νόμο για την πληρότητα του κειμένου και  –όχι κωδικοποίηση- ουσιαστικά την αναδιάρθρωση και την αναβάθμιση, γιατί είναι υπέρ των εργαζομένων αυτή η κατάσταση της εικοσιτετράωρης ετοιμότητας. Πάντοτε θα είναι σε διατεταγμένη υπηρεσία, ό,τι αυτό συνεπάγεται νομικώς. 
      Τέλος, προαγωγές, μεταθέσεις: Είναι ρυθμισμένα αυτά τα θέματα από το 1984. Μέχρι το 1984 προαγωγές, μεταθέσεις και εσωτερικά ζητήματα ήταν σε νόμο. Το 1984 ο σχετικός νόμος έδωσε εξουσιοδότηση να ρυθμιστούν με προεδρικό διάταγμα. Υπάρχει το προεδρικό διάταγμα, είναι ο εσωτερικός κανονισμός της υπηρεσίας, δεν αλλάζει, ισχύει, συνεπώς καμία ανησυχία όσον αφορά το κεφάλαιο των εσωτερικών μεταβολών, προαγωγές, μεταθέσεις του προσωπικού. 
      Έτσι, συμπεραίνω, κύριε Πρόεδρε, ότι η κομματική προκατάληψη ή ο αντιπολιτευτικός λόγος και η ορμή για τον αντιπολιτευτικό λόγο δεν επέτρεψε στους αγαπητούς συναδέλφους να δουν την εσωτερική δυναμική του νομοσχεδίου που κάνει πράγματι –όχι μεγάλη- μικρή αναβάθμιση και αναδιάρθρωση. 
      Το Πυροσβεστικό Σώμα, έτσι όπως το επαινέσατε -και σας ευχαριστώ εκ μέρους του Πυροσβεστικού Σώματος- ότι δηλαδή είναι το Σώμα του αλτρουισμού, της αυταπάρνησης, της προσφοράς, αύριο, με την ψήφιση δηλαδή του νόμου, θα είναι καλύτερο από χθες. Καλό ήταν και χθες, αλλά θα είναι καλύτερο αύριο. 
      Αυτές είναι οι σκέψεις μου, μαζί με τις ευχαριστίες μου.
      Σας ευχαριστώ για το ύφος, τον τρόπο και το περιεχόμενο των εισηγήσεων και των επιχειρημάτων που αναπτύξατε, κύριοι συνάδελφοι. 
      Ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Και το Προεδρείο ευχαριστεί όλους για το επίπεδο που διεξήχθη αυτή η συζήτηση. 
      Κηρύσσεται περαιωμένη η συζήτηση επί της ενότητας των άρθρων 1 έως 26 και της τροπολογίας με γενικό αριθμό 763  και ειδικό 8 και θα γίνει η ψήφιση των άρθρων χωριστά. 
      Ερωτάται το Σώμα: Γίνεται δεκτό το άρθρο 1 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 1 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 2 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 2 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 3 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 3 έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 
      Ερωτάται το Σώμα: Γίνεται δεκτό το άρθρο 4 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 4 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 5 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 5 έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 
      Ερωτάται το Σώμα: Γίνεται δεκτό το άρθρο 6 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 6 έγινε δεκτό ως έχει, κατά πλειοψηφία. 
      Ερωτάται το Σώμα: Γίνεται δεκτό το άρθρο 7 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 7 έγινε δεκτό ως έχει, κατά πλειοψηφία. 
      Ερωτάται το Σώμα: Γίνεται δεκτό το άρθρο 8, όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 8 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Σώμα: Γίνεται δεκτό το άρθρο 9 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 9 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 10 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 10 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 11 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 11 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 12 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 12 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 13, όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 13 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Σώμα: Γίνεται δεκτό το άρθρο 14, όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 14 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Σώμα: Γίνεται δεκτό το άρθρο 15 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 15 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 16 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 16 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 17 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 17 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 18 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 18 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 19 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 19 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 20 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 20 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 21 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 21 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 22 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 22 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 23 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 23 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 24 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 24 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 25 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 25 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 26 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 26 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτή η τροπολογία με γενικό αριθμό 763 και ειδικό 8, η οποία θα ενταχθεί στο νομοσχέδιο ως ίδιο άρθρο; 
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 763 και ειδικό 8, η οποία θα ενταχθεί στο νομοσχέδιο ως ίδιο άρθρο, έγινε δεκτή κατά πλειοψηφία.
      Εισερχόμαστε στην ψήφιση του ακροτελεύτιου άρθρου.
      Ερωτάται το Σώμα: Γίνεται δεκτό το ακροτελεύτιο άρθρο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Το ακροτελεύτιο άρθρο έγινε δεκτό κατά πλειοψηφία.
      Συνεπώς, το νομοσχέδιο του Υπουργείου Δημόσιας Τάξης «Αναδιοργάνωση του Πυροσβεστικού Σώματος, αναβάθμιση της αποστολής του και άλλες διατάξεις» έγινε δεκτό επί της αρχής και επί των άρθρων. Η ψήφισή του στο σύνολο αναβάλλεται για άλλη συνεδρίαση.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 16.31΄ λύεται η συνεδρίαση για αύριο, ημέρα Πέμπτη 2 Νοεμβρίου 2006 και ώρα 10.30’ με αντικείμενο εργασιών του Σώματος συζήτηση προ Ημερησίας Διατάξεως, σύμφωνα με το άρθρο 143 του Κανονισμού της Βουλής, με πρωτοβουλία της Κυβέρνησης, σε επίπεδο Αρχηγών Κομμάτων, με θέμα «Εξωτερική Πολιτική», σύμφωνα με την ημερήσια διάταξη που έχει διανεμηθεί.
      Η  ΠΡΟΕΔΡΟΣ                                                            ΟΙ ΓΡΑΜΜΑΤΕΙΣ
ΟΛΟΜΕΛΕΙΑ 1-11-06	ΣΕΛ. 3



