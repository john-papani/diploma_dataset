ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ Ξ΄
Δευτέρα 27 Ιανουαρίου 2003
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Άδεια απουσίας του Βουλευτή Π. Φασούλα, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Τρίτης 28 Ιανουαρίου 2003, σελ.
4. Συζήτηση επικαίρων ερωτήσεων:
α) Προς τον Υπουργό Εθνική Άμυνας, σχετικώς με την πρόσφατη συνέντευξη του Αρχηγού του Γενικού Επιτελείου Ναυτικού, κλπ., σελ.
β) Προς τον Υπουργό Ανάπτυξης:
ι) σχετικά με τη διακοπή των μεταλλευτικών δραστηριοτήτων της εταιρείας TVX HELLAS , σελ.
ιι)σχετικά με την προμήθεια από τη Δημόσια Επιχείρηση Ηλεκτρισμού μεταχειρισμένων ηλεκτροπαραγωγών ζευγών για τις ανάγκες των νησιών, σελ.
γ) Προς τον Υπουργό Εργασίας και Κοινωνικών Ασφαλίσεων:
ι) σχετικά με τη στελέχωση των γραφείων του Ιρύματος Κοινωνικών Ασφαλίσεων που εκδίδουν τις συντάξεις κ.λπ., σελ.
ιι) σχετικά με τη δίωξη του Διευθυντή του Ιδρύματος Κοινωνικών Ασφαλίσεων στο Ηράκλειο, την επίλυση των λειτουργικών προβλημάτων του καταστήματος κ.λπ., σελ.
δ) Προς τον Υπουργό Γεωργίας, σχετικώς με την καταβολή των επιδοτήσεων για τα έτη 2001-2002 στους αγρότες και κτηνοτρόφους των Επαρχίας Λαγκαδά Θεσσαλονίκης, σελ.
5. Συζήτηση επερώτησης προς τον Υπουργό Δικαιοσύνης, σχετικά με την πολιτική της Κυβέρνησης στο χώρο της Δικαιοσύνης, σελ.
Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση σχεδίου νόμου: Ο Πρωθυπουργός, ο Υπουργός Δικαιοσύνης και τα λοιπά μέλη του Υπουργικού Συμβουλίου κατέθεσαν σχέδιο νόμου: "Ποινική ευθύνη των Υπουργών", σελ.
ΟΜΙΛΗΤΕΣ
Α. Επί των επικαίρων ερωτήσεων
ΑΠΟΣΤΟΛΙΔΗΣ Λ., σελ.
ΑΡΓΥΡΗΣ Ε., σελ.
ΚΑΛΑΦΑΤΗΣ Α. ,σελ.
ΚΑΨΗΣ Ι., σελ.
ΣΠΥΡΟΠΟΥΛΟΣ Ρ., σελ.
ΤΖΕΚΗΣ Α., σελ.
ΤΣΙΑΡΤΣΙΩΝΗΣ Ν., σελ.
ΤΣΙΟΓΚΑΣ Δ., σελ.
ΦΡΑΓΚΙΑΔΟΥΛΑΚΗΣ Ε., σελ.
ΦΛΩΡΙΝΗΣ Α., σελ.
Β. Επί της επερωτήσεως:
ΚΑΤΣΑΡΟΣ Ν., σελ.
ΚΑΤΣΙΚΗΣ Θ., σελ.
ΛΥΚΟΥΡΕΖΟΣ Α., σελ.
ΜΗΤΣΟΤΑΚΗΣ Κ., σελ.
ΠΕΤΣΑΛΝΙΚΟΣ Φ., σελ.
ΠΟΛΥΔΩΡΑΣ Β., σελ.
ΣΙΟΥΦΑΣ Δ., σελ.
ΤΣΙΠΡΑΣ Β., σελ.
ΤΣΟΥΡΝΟΣ Γ., σελ.
ΦΛΩΡΙΝΗΣ Α., σελ.
ΦΡΑΓΚΙΑΔΟΥΛΑΚΗΣ Ε, σελ.
ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Γ΄
ΣΥΝΕΔΡΙΑΣΗ  Ξ΄
Δευτέρα 27 Ιανουαρίου 2003
	Αθήνα, σήμερα στις 27 Ιανουαρίου 2003, ημέρα Δευτέρα και ώρα 18.14΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ    ΚΑΚΛΑΜΑΝΗ.
	ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
	 Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από τον κ. Εμμανουήλ Φραγκιαδουλάκη,   Βουλευτή Ηρακλείου, τα ακόλουθα:
	Α. ΚΑΤΑΘΕΣΗ ΑΝΑΦΟΡΩΝ

1) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία το Εθνικό Αθλητικό Κέντρο Χανίων ζητεί τη χρηματοδότηση της κατασκευής υπόγειου γκαράζ στον προαύλιο χώρο του εθνικού σταδίου Χανίων.
2) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Σύνδεσμος Λαρισαίων Αθηνών ζητεί να υπαχθεί η πόλη της Λάρισας στο πρόγραμμα της πολιτιστικής Ολυμπιάδας του 2004.
3) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Δήμαρχος Ελευθερών και οι Γεωργικοί Συνεταιρισμοί Νέας Περάμου, Νέας Ηρακλείτσας, Αγίου Ανδρέα, Ελαιοχωρίου, Ελευθερών, Μυρτοφύτου και Φωλέας Καβάλας ζητούν την εκτίμηση των ζημιών τους από τα ακραία καιρικά φαινόμενα που έπληξαν τις καλλιέργειές τους γιατί τα  ως τώρα πορίσματα της αρμόδιας επιτροπής εκτιμήσεων του ΕΛΓΑ ήταν άδικα.
4) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία το Νομαρχιακό Συμβούλιο Κέρκυρας ζητεί την έγκαιρη αποκατάσταση των ζημιών που προκλήθηκαν στο επαρχιακό οδικό δίκτυο του Νομού.
5) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία ο Δήμος Ανδραβίδας Ηλείας ζητεί την επαναλειτουργία  του σιδηροδρομικού σταθμού Ανδραβίδας.
6) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Νομάρχης Φθιώτιδας ζητεί την άμεση έναρξη της κατασκευής του αυτοκινητοδρόμου (ΠΑΘΕ).
7) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Δήμος Μελιβοίας Λάρισας ζητεί έκτακτη οικονομική ενίσχυση για την αποκατάσταση των ζημιών που προκλήθηκαν από ακραία καιρικά φαινόμενα στην περιοχή του.
8) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία το Παράρτημα του Νομού Λάρισας της Πανελλήνιας 'Ενωσης Θεολόγων ζητεί το μάθημα των θρησκευτικών να διδάσκεται στα δημοτικά σχολεία από θεολόγους εκπαιδευτικούς.
9) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Δήμος Σαρανταπόρου Λάρισας ζητεί να αποζημιωθεί το σύνολο των αγροτών της περιοχής του για τις ζημιές που υπέστησαν οι καλλιέργειές τους από την κακοκαιρία.
10) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Δήμος Ανακτορίου Αιτωλ/νίας ζητεί την κατασκευή ανισόπεδης  διάβασης πεζών στο Δημοτικό Διαμέρισμα Αγίου Νικολάου.
11) Ο Βουλευτής Αιτωλ/νίας κ. ΙΩΑΝΝΗΣ ΒΑΙΝΑΣ κατέθεσε αναφορά με την οποία ο Δήμος Ανακτορίου Αιτωλ/νίας ζητεί την κατασκευή ανισόπεδης  διάβασης πεζών στο Δημοτικό  Διαμέρισμα Αγίου Νικολάου.
12) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία οι Δήμαρχοι Πλατάνου, Πυλήνης και Αποδοτίας Αιτωλ/νίας ζητούν να προσληφθούν κάτοικοι των περιοχών τους από την ΕΥΔΑΠ για τη λειτουργία του φράγματος Ευήνου.
13) Ο Βουλευτής Θεσσαλονίκης κ. ΣΤΥΛΙΑΝΟΣ ΑΓΓΕΛΟΣ ΠΑΠΑΘΕΜΕΛΗΣ κατέθεσε αναφορά με την οποία το Ελληνικό Ερευνητικό Κέντρο Εκτροφής Στρουθοκαμήλων ζητεί να διανεμηθούν εισιτήρια σε εργαζόμενους από την Εργατική Εστία για να επισκεφθούν τις εγκαταστάσεις του.
14) Οι Βουλευτές κύριοι ΠΑΝΑΓΙΩΤΗΣ ΛΑΦΑΖΑΝΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία η Πανελλήνια Ομοσπονδία Βιοτεχνών Εγκαταστατών Συντηρητών Ανελκυστήρων ζητεί την επίλυση αιτημάτων που απασχολούν τον κλάδο της.
15) Οι Βουλευτές κύριοι ΦΩΤΗΣ ΚΟΥΒΕΛΗΣ και ΙΩΑΝΝΑ ΣΤΕΡΓΙΟΥ κατέθεσαν αναφορά με την οποία η Ομοσπονδία Πολυτέκνων Βορειοδυτικής Ελλάδος και Ιονίων Νήσων ζητεί την ικανοποίηση συνταξιοδοτικών αιτημάτων που απασχολούν τις πολύτεκνες οικογένειες.
16) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία η Πανελλήνια Ομοσπονδία Σωματείων Πωλητών Λαϊκών Αγορών και η Πανελλαδική Ομοσπονδία Συλλόγων Παραγωγών Αγροτικών Προϊόντων Λαϊκών Αγορών ζητούν την αναστολή των νέων φορολογικών διατάξεων που αφορούν στο πλανόδιο εμπόριο.
17) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο ζητείται η κατασκευή αλιευτικού καταφυγίου στο Τσούτσουρο.
18) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο ζητείται η αντικατάσταση του ασθενοφόρου οχήματος του Κέντρου Υγείας Βιάννου.
19) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο ζητείται η άμεση καταβολή αποζημιώσεων στους δικαιούχους ελαιοπαραγωγούς της περιοχής Εμπάρου.
20) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία η Πανελλήνια Ομοσπονδία Σωματείων Πωλητών Λαϊκών Αγορών και η Πανελλαδική Ομοσπονδία Συλλόγων Παραγωγών Αγροτικών Προϊόντων Πωλητών Λαϊκών Αγορών ζητούν να ανασταλεί η εφαρμογή των νέων φορολογικών διατάξεων του Υπ. Οικονομικών που αφορούν στο πλανόδιο εμπόριο.
21) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία η Περιφερειακή Διοικούσα Επιτροπή Κρήτης του Πανελλήνιου Συλλόγου Συνταξιούχων ΟΤΕ ζητεί την επίλυση συνταξιοδοτικού θέματος των μελών της.
22) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία ο Δήμος Βουπρασίας Ηλείας ζητεί να συμπεριληφθεί η περιοχή της Βάρδας ως αρχή του διαπεριφερειακού άξονα ανάπτυξης του Νομού Ηλείας.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 776/29-7-02 ερώτηση δόθηκε με το υπ' αριθμ. 544/21-8-02 έγγραφο από τον Υπουργό Πολιτισμού η ακόλουθη απάντηση:
"Σχετικά με την ερώτηση με αριθμό 776/29.07.2002 του Βουλευτή κ. Σπήλιου Σπηλιωτόπουλου, σας γνωρίζουμε τα εξής:
Το Υπουργείο Πολιτισμού διά της αρμόδιας στην περιοχή ΣΤ΄ Εφορείας Προϊστορικών και Κλασικών Αρχαιοτήτων ασκεί αδιαλείπτως την αρχαιολογική προστασία της ευρύτερης περιοχής των Καλαβρύτων.
Στο πλαίσιο αυτό διενεργούνται έλεγχοι των εκσκαφών για την πιθανή ανεύρεση αρχαίων σε κάθε περίπτωση ανέγερσης οικοδομών ή οιονδήποτε πραγματοποιούμενων διαμορφώσεων που απαιτούν εκσκαφικές εργασίες, καθώς πρωτίστως και οι σωστικές ανασκαφικές έρευνες σε όλη την περιοχή, συμπεριλαμβανομένων και αυτών που αναφέρονται στο σχετικό υπόμνημα αυτών Λουσών, του Λεοντίου, την Βλασίας, της Ψωφίδας, της Κλειτορίας, της Γουμένισσας και των Λομποκών.
Ήδη από το 1991 έχει κηρυχθεί και διενεργείται συστηματική ανασκαφική έρευνα στην αρχαία πόλη της Κλείτορος με σκοπό την ανάδειξή της μετά την ολοκλήρωση της ανασκαφής, ενώ με τη συνεργασία της Τοπικής Αυτοδιοίκησης ερευνάται συστηματικά από το 2000 η αρχαία Ψωφίδα. Στους αρχαίους Λουσούς διενεργείται μία ακόμη συστηματική ανασκαφική έρευνα από το Αυστριακό Αρχαιολογικό Ινστιτούτο με την εποπτεία της ΣΤ΄ Εφορείας Προϊστορικών και Κλασικών Αρχαιοτήτων.
Έχουν ήδη ενταχθεί στο ΠΕΠ Δυτική Ελλάδας το έργο στον αρχαιολογικό χώρο Λεοντίου, στο λόφο Καστριτσίου Κάτω Βλασίας Καλαβρύτων, προϋπολογισμού 150.000 ευρώ, το οποίο προβλέπει απαλλοτριώσεις και διαμόρφωση του αρχαιολογικού χώρου, ώστε να είναι επισκέψιμος.
Επίσης, έχει ενταχθεί στο ΠΕΠ Δυτικής Ελλάδος το έργο της αποπεράτωσης του Δημοτικού Μουσείου Καλαβρυτινού Όλοκαυτώματος, προϋπολογισμού 1.203.228 ευρώ. Στα τέλη του Ιουνίου εγκαταστάθηκε ο εργολάβος και έχει ήδη αρχίσει το έργο.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
2. Στις με αριθμό 779/29.7.02 και 840/30.7.02 ερωτήσεις δόθηκε με το υπ'αριθμ. 1683/23.8.02 έγγραφο από την Υπουργό Περιβάλλοντος, Χωροταξίας και Δημοσίων Έργων.
"Σε απάντηση των ερωτήσεων με αριθμό 779/29.7.02 και 840/30.7.02 του Βουλευτή κ. Η. Καλλιώρα, σας πληροφορούμε τα παρακάτω:
1. Η εκπόνηση, έγκριση και εφαρμογή των ολοκληρωμένων σχεδιασμών διαχείρισης στερεών αποβλήτων είναι αρμοδιότητα της Νομαρχιακής Αυτοδιοίκησης ή σε περίπτωση αδυναμίας της η οικεία Περιφέρεια.
2. Οι φορείς διαχείρισης που προβλέπονται από τους ολοκληρωμένους σχεδιασμούς είναι αρμόδιοι για τη σύνταξη των απαραίτητων μελετών και την υποβολή αιτημάτων για την ένταξη των προτεινόμενων έργων σε χρηματοδοτικά προγράμματα.
3. Συγκεκριμένα η Νομαρχιακή Αυτοδιοίκηση Φθιώτιδας έχει προωρήσει από την 25.7.02 στην έγκριση του Α΄ Σταδίου της Β΄ φάσης Μελέτης Σχεδιασμού Διαχείρισης Στερεών Αποβλήτων (ΔΣΑ) και με Απόφαση Νομαρχιακού Συμβουλίου στην προεπιλογή των πιθανών θέσεων ΧΥΤΑ ανά Διαχειριστική ενότητα (Συνημμένη Απόφαση).
4. Αναμένεται η πρόταση της περιφέρειας Στερεάς Ελλάδας για τα ώριμα έργα ΧΥΤΑ τα οποία θα χρηματοδοτηθούν είτε από το Ταμείο Συνοχής είτε από το ΠΕΠ ώστε να καλύπτεται το σύνολο των αναγκών της Περιφέρειας.
Η Υπουργός
Β. ΠΑΠΑΝΔΡΕΟΥ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
3. Στην με αριθμό 781/20-7-2002 ερώτηση δόθηκε με το υπ' αριθμ. 377/20-8-2002 έγγραφο από τον Υπουργό Εμπορικής Ναυτιλίας η ακόλουθη απάντηση:
"Απαντώντας στην ερώτηση με αριθμό 781/29-7-2002 εγγράφου σας, με το οποίο μας διαβιβάστηκε ερώτηση του Βουλευτή κ. Η. Καλλιώρα που κατατέθηκε στη Βουλή των Ελλήνων, σας γνωρίζουμε τα ακόλουθα:
1. Πάγια πολιτική του Υπουργείου μας είναι ο συνεχής εκσυγχρονισμός και αναβάθμιση των λιμενικών υποδομών της χώρας καθώς και η βελτίωση των παρεχόμενων λιμενικών υπηρεσιών, με βάση τις κατευθυντήριες οδηγίες της Ευρωπαϊκής Ένωσης, το σχέδιο Περιφερειακής Ανάπτυξης 2000-2006 και τα χωροταξικά και προγραμματικά σχέδια ανάπτυξης των λιμένων. Στο πλαίσιο των αρμοδιοτήτων του γενικού σχεδιασμού της λιμενικής ανάπτυξης, επιδιώκουμε και προωθούμε την επιτάχυνση των διαδικασιών ολοκλήρωσης των προγραμματισμένων λιμενικών έργων από τις αρμόδιες Υπηρεσίες εκτέλεσής τους (ΥΠΕΧΩΔΕ, Περιφέρειες, Νομ. Αυτ/σεις, Οργανισμούς Λιμένων Α.Ε. και Λιμ. Ταμεία), καθώς επίσης την εκπόνηση σχετικών μελετών βελτίωσης - αναβάθμισης - εκσυγχρονισμού των λιμένων της χώρας.
2. Το Υπουργείο μας έχει ήδη εκφράσει τη σύμφωνη γνώμη του για το έργο "Αφαίρεση προσχώσεων από το δίαυλο λιμένα Στυλίδας", ενώ στο πλαίσιο των λειτουργικών παρεμβάσεων, προωθούνται σχετικές πιστώσεις στο Πρόγραμμα Δημοσίων Επενδύσεων του ΥΕΝ για λιμένες αρμοδιότητας Λιμ. Ταμείου Φθιώτιδας.
3. Με τη μεταφορά αρμοδιοτήτων των Λιμ. Ταμείων στην Τοπική Αυτοδιοίκηση, πλην αυτών που έχουν μετατραπεί σε Α.Ε. (στρατηγικής σημασίας λιμένες), προσδοκούμε ότι θα επιτευχθεί μεγαλύτερη ευελιξία και ταχύτητα στην εκτέλεση των λιμενικών έργων από τα νέα δημοτικά - νομαρχιακά Λιμ. Ταμεία, με πλήρη στελέχωση των υπηρεσιών τους, ώστε να αναβαθμιστεί η ανταγωνιστικότητα και η ποιότητα των παρεχόμενων υπηρεσιών με σαφή έκφραση της γνώμης της τοπικής κοινωνίας. Τέλος, ο εποπτικός ρόλος της πολιτείας θα εξαντλείται σε επιτελικό και στρατηγικό επίπεδο το οποίο θα εγγυάται την εξασφάλιση ίσων συνθηκών και όρων ανταγωνισμού.
Ο Υπουργός
ΓΙΩΡΓΟΣ ΑΝΩΜΕΡΙΤΗΣ"
4. Στην με αριθμό 775/29-7-2002 ερώτηση δόθηκε με το υπ' αριθμ. 1695/22-8-2002 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
"Απαντώντας στην ερώτηση με αριθμό 775/29-7-2002 που κατέθεσε στη Βουλή η Βουλευτής κα Ασημίνα Ξηροτύρη-Αικατερινάρη, σας διαβιβάζουμε το με αριθμ. πρωτ. 5079/8-8-02 έγγραφο του Οργανισμού Αστικών Συγκοινωνιών Θεσσαλονίκης, με συνημμένα ζητηθέντα στοιχεία.
Ο Υφυπουργός
ΣΠΥΡΟΣ ΒΟΥΓΙΑΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
4. Στην με αριθμό 775/29-7-2002 ερώτηση δόθηκε με το υπ' αριθμ. 1695/22-8-2002 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
"Απαντώντας στην ερώτηση με αριθμό 775/29-7-2002 που κατέθεσε στη Βουλή η Βουλευτής κα Ασημίνα Ξηροτύρη-Αικατερινάρη, σας διαβιβάζουμε το με αριθμ. πρωτ. 5079/8-8-02 έγγραφο του Οργανισμού Αστικών Συγκοινωνιών Θεσσαλονίκης, με συνημμένα ζητηθέντα στοιχεία.
Ο Υφυπουργός
ΣΠΥΡΟΣ ΒΟΥΓΙΑΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
5. Στην με αριθμό 791/29.7.02 ερώτηση δόθηκε με το υπ' αριθμ.3932/21.8.02 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην με αριθμό 791/29.7.02 ερώτηση, που κατατέθηκε στη Βουλή από το Βουλευτή κ. Ι. Τζαμτζή, για τα θιγόμενα σ' αυτή θέματα, σας πληροφορούμε τα εξής:
Ο οικισμός του Ο.Ε.Κ. "ΓΙΑΝΝΙΤΣΑ ΙΙ" 44 κατοικιών, κατασκευάζεται από την εργοληπτική εταιρεία "ΦΕΙΔΙΑΣ Α.Ε." σύμφωνα με το χρονοδιάγραμμα του έργου και την εγκριθείσα παράταση μέχρι 30.7.02.
Για την ολοκλήρωση του έργου απαιτείται η εκτέλεση διαφόρων μικροεργασιών εντός των κατοικιών και αποπεράτωση του περιβάλλοντος χώρου του οικισμού (ασφαλιστικά, επενδύσεις πεζοδρομίων κ.α.)
Σε κάθε περίπτωση οι υπηρεσίες του Ο.Ε.Κ. παρακολουθούν στενά την πρόοδο των εργασιών στα πλαίσια της νομοθεσίας και της υπάρχουσας Σύμβασης, προκειμένου να επιτευχθεί η συντομότερη ολοκλήρωση του έργου, η δε παράδοση των εργατικών κατοικιών στους δικαιούχους αναμένεται ως το τέλος του τρέχοντος έτους.
Ο Υπουργός
ΔΗΜΗΤΡΙΟΣ ΡΕΠΠΑΣ"
6. Στην με αριθμό 795/29.7.02 ερώτηση δόθηκε με το υπ' αριθμ.545/20.8.02 έγγραφο από τον Υπουργό Πολιτισμού η ακόλουθη απάντηση:
"Σχετικά με την υπ' αριθμ. 795/29.7.02 ερώτηση του Βουλευτή κ. Βασίλη Μιχαλιάκου, σας γνωρίζουμε τα εξής:
Το Υπουργείο Πολιτισμού βρίσκεται στη φάση της επεξεργασίας του Νέου Οργανισμού του, σχέδιο του οποίου έχει ήδη σταλεί στα συναρμόδια Υπουργεία Εσωτερικών και Οικονομικών. Στο νέο Οργανισμό προβλέπεται η αύξηση του αριθμού των Εφορειών Βυζαντινών Αρχαιοτήτων από 14 που λειτουργούν σήμερα σε 26. Στο σχέδιο αυτό προβλέπεται η υπαγωγή των νήσων Κυθήρων και Αντικυθήρων στην 5η Εφορεία Βυζαντινών Αρχαιοτήτων με έδρα την Σπάρτη, λόγω της ιστορικής συνάφειας και ενότητας των περιοχών και εξ αιτίας της γεωγραφικής γειτνίασης που διευκολύνει ασφαλώς την πρόσβαση των επιστημόνων τα μνημεία. Δεδομένης όμως της αντίδρασης που εκδηλώθηκε εκ μέρους των τοπικών παραγόντων ότι το ισχύον καθεστώς διευκολύνει τους κατοίκους των νησιών, το Υπουργείο Πολιτισμού δεν θα είχε αντίρρηση για την τροποποίηση του σχεδίου κατά το μέρος αυτό και την διατήρηση της αρμοδιότητας στην 1η Εφορεία Βυζαντινών Αρχαιοτήτων.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Σώμα ότι ο Πρωθυπουργός, ο Υπουργός Δικαιοσύνης και τα λοιπά μέλη του Υπουργικού Συμβουλίου κατέθεσαν σχέδιο νόμου: "Ποινική ευθύνη των Υπουργών".
(Παραπέμπεται στην αρμόδια Διαρκή Επιτροπή)
Επίσης έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 28 Ιανουαρίου 2003.
Α. ΑΝΑΦΟΡΕΣ - ΕΡΩΤΗΣΕΙΣ Πρώτου Κύκλου ('Αρθρο 130 παρ. 5 Καν. Βουλής)
1. Η με αριθμό 3837/10.12.2002 επερώτηση του Βουλευτή της Νέας Δημοκρατίας κ. Αναστασίου Παπαληγούρα προς τον Υπουργό Γεωργίας, σχετικώς με την υποβολή των απαραίτητων δικαιολογητικών στην Ευρωπαϊκή 'Ενωση, για την αποζημίωση των αγροτών από τις αντίξοες καιρικές συνθήκες.
2. Η με αριθμό 1754/16.12.2002 αναφορά του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Γεωργίας, σχετικώς με τη χορήγηση παράτασης της εκκοκκιστικής περιόδου, για τη συγκομιδή και παράδοση του βαμβακιού.
Β. ΑΝΑΦΟΡΕΣ - ΕΡΩΤΗΣΕΙΣ Δεύτερου Κύκλου (Άρθρο 130, παρ.5 Καν. Βουλής)
   1.Η με αριθμό 4009/12.12.2002 ερώτηση του Βουλευτή της Νέας Δημοκρατίας κ. Γεωργίου Γαρουφαλιά προς τον Υπουργό Γεωργίας, σχετικώς με την αποζημίωση των πληγέντων κατοίκων του Νομού Λαρίσης από τις πρόσφατες θεομηνίες.
Κύριοι συνάδελφοι, ο Βουλευτής Πειραιώς κ. Παναγιώτης Φασούλας, ζητεί ολιγοήμερη άδειας απουσίας στο εξωτερικό. 
Εγκρίνει η Βουλή;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Συνεπώς, η Βουλή ενέκρινε τη ζητηθείσα άδεια. 
ΠΡΟΕΔΡΟΣ (Απόστολος Κακλαμάνης):  Κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η με αριθμό 272/20.1.2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Καψή προς τον Υπουργό Εθνικής Άμυνας, σχετικώς με την πρόσφατη συνέντευξη του Αρχηγού του Γενικού Επιτελείου Ναυτικού κλπ.
Η επίκαιρη ερώτηση του κ. Καψή έχει ως εξής:
"Δημοσιεύθηκε στην ΚΥΡΙΑΚΑΤΙΚΗ ΕΛΕΥΘΕΡΟΤΥΠΙΑ  συνέντευξη του Αρχηγού του Γενικού Επιτελείου Ναυτικού κ. Α. Αντωνιάδη με σαφείς πολιτικές θέσεις. 
Είναι η πρώτη φορά κατά την οποία στην Ελλάδα ανώτατος ηγήτωρ των Ενόπλων Δυνάμεων δημοσίως εκφράζει πολιτικές θέσεις ή τουλάχιστον απόψεις με πολιτικές προεκτάσεις. Κάτι τέτοιο στη χώρα μας προϋποθέτει ειδική άδεια του πολιτικού προϊσταμένου των Ενόπλων Δυνάμεων, εν αντιθέσει προς την όμορο χώρα Τουρκία, στην οποία η ηγεσία των Ενόπλων Δυνάμεων εκφράζει αυτοδυνάμως πολιτικές θέσεις. 
Ερωτάται ο κύριος Υπουργός:
1. Έδωσε την απαραίτητη άδεια στον κύριο Αρχηγό του Γενικού Επιτελείου Ναυτικού και αν ναι,  γνώριζε το περιεχόμενο της συνέντευξης;
2. Εάν όχι, ποια μέτρα προτίθεται να λάβει, ώστε να μην επαναληφθούν στο μέλλον παρόμοια φαινόμενα;".
Δεν είναι εδώ ο αρμόδιος Υπουργός για να απαντήσεις.
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Θα απαντήσω εγώ κύριε Πρόεδρε. 
ΠΡΟΕΔΡΟΣ (Απόστολος Κακλαμάνης):	Διαπιστώνω απόψε ότι δεν είναι εδώ κανείς από τους ερωτώμενους Υπουργούς. Θα παρακαλέσω, λοιπόν, τους αγαπητούς και καθ' όλα σεβαστούς συναδέλφους να διαβιβαστεί στους Υπουργούς ότι όταν ερωτώνται θα παρίστανται οι ίδιοι, εκτός εάν έχουν κώλυμα το οποίο θα πρέπει να γνωστοποιούν στον Πρόεδρο της Βουλής, ώστε να είναι σε θέση να εξηγήσει στο Σώμα, για να μη θεωρείται η απουσία των Υπουργών ως έλλειψη και του οφειλόμενου ακόμα σεβασμού στις διαδικασίες ελέγχου του Σώματος. 
Υποθέτω ότι είναι εδώ ο κ.Αποστολίδης, διότι δεν μπορεί να είναι ο κ. Παπαντωνίου. Επαναλαμβάνω, όμως, ότι αυτό πρέπει να το αντιμετωπίσουμε με το σωστότερο τρόπο, διότι τελευταίως υπάρχει τάση να μην προσέρχονται κατά κανόνα οι Υπουργοί στον κοινοβουλευτικό έλεγχο.
Ορίστε, κύριε Αποστολίδη, έχετε το λόγο.
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Ευχαριστώ, κύριε Πρόεδρε.
Θα ήθελα να επισημάνω στην επίκαιρη ερώτηση του συναδέλφου, του κ. Καψή, ότι λαμβάνοντας υπόψη τους αυστηρούς κανονισμούς του Γενικού Επιτελείου του Ναυτικού και γενικότερα τις διατάξεις του Ναυτικού, η πολιτική ηγεσία θεωρεί, ότι ο Αρχηγός ΓΕΝ, ο κ. Αντωνιάδης, με τη συνέντευξή του στην "ΚΥΡΙΑΚΑΤΙΚΗ ΕΛΕΥΘΕΡΟΤΥΠΙΑ" δεν διατύπωσε απόψεις, οι οποίες θα μπορούσαν να έχουν πολιτικές προεκτάσεις. Όπως συνέβαινε και παλαιότερα, οι Αρχηγοί έχουν τη δυνατότητα να εκφράζουν τις απόψεις τους σε Μέσα Μαζικής Ενημέρωσης, όταν αυτές οι απόψεις έχουν να κάνουν με ενημερωτικές πληροφορίες για τη δραστηριότητα του συγκεκριμένου Κλάδου, τον οποίον υπηρετούν είτε είναι το Πολεμικό Ναυτικό είτε είναι η Πολεμική Αεροπορία.
Το περιεχόμενο της συγκεκριμένης συνέντευξης είχε να κάνει με ενημέρωση για τις διάφορες ειρηνιστικές αποστολές, που λαμβάνουν χώρα υπό την αιγίδα του ΟΗΕ, και για κάποιες γενικές στρατιωτικές και επιτελικές εκτιμήσεις και κρίσεις του Αρχηγού σχετικά με τις σχεδιαζόμενες επιχειρήσεις των Ηνωμένων Πολιτειών της Αμερικής εναντίον του Ιράκ.
Όσον αφορά τις εκτιμήσεις για την Τουρκία και τις σχέσεις μας με τη γειτονική χώρα, θα ήθελα να πω ότι έχετε δίκιο, κύριε συνάδελφε, πως είναι εκτιμήσεις, οι οποίες όμως έχουν επανειλημμένα διατυπωθεί και από τον Υπουργό και από την πολιτική ηγεσία. Σε κάθε περίπτωση θεωρώ ότι απηχούσαν τις εκπεφρασμένες θέσεις της πολιτικής ηγεσίας και δεν νομίζω ότι χρειάζεται μία εκ των προτέρων άδεια στον κύριο Αρχηγό, για να διατυπώσει  αυτές τις απόψεις.
Επίσης, θα ήθελα να μιλήσω για τη συμμετοχή μας στις ειρηνιστικές αποστολές στον Περσικό Κόλπο και για το πού ακριβώς συμμετέχουμε. Ενδεχομένως διατυπώθηκαν απόψεις για το αν θα ζητηθούν και άλλες διευκολύνσεις. 
Είναι γνωστό ότι αυτές οι αποφάσεις λαμβάνονται στα πλαίσια του Κυβερνητικού Συμβουλίου, του ΚΥΣΕΑ και ασφαλώς του Συμβουλίου Άμυνας του  Υπουργείου Εθνικής Άμυνας. Αυτές οι δυνάμεις έχουν διατεθεί προς τον παρόν. Απ' ό,τι γνωρίζουμε και απ' ό,τι διαβεβαίωσε και ο Υπουργός, ο κ. Γιάννος Παπαντωνίου, δεν υφίστανται πιέσεις από μέρους των Ηνωμένων Πολιτειών Αμερικής για θέματα συμμετοχής και άλλου πλοίου δικού μας ή άλλων διευκολύνσεων πέρα απ' αυτές που αυτήν τη στιγμή παρέχουμε. 
Ευχαριστώ.
ΠΡΟΕΔΡΟΣ (Απόστολος Κακλαμάνης): Ο κ. Καψής έχει το λόγο.
ΓιΑΝΝΗΣ ΚΑΨΗΣ: Απ' ό,τι κατάλαβα, διότι δεν πολυκατάλαβα, ο κύριος Υπουργός περιέπεσε σε δύο αντιφάσεις.
Η πρώτη είναι η εξής: Αν ο κύριος Αρχηγός του ΓΕΝ εξέφρασε προσωπικές απόψεις, τότε κακώς η πολιτική ηγεσία παρενέβη να τον διορθώσει. Είχε όλο το δικαίωμα, εφόσον δεν είναι πολιτικές οι απόψεις του, να τις εκφράσει. 
Αν εκφράζει ενημερωτικές απόψεις, κύριε Υπουργέ, η ενημέρωση επί πολιτικών θεμάτων, είναι πολιτική. Συνεπώς έπρεπε να έχει την προέγκριση. 
Δεν στρέφω την ερώτηση μου εναντίον του Αρχηγού του ΓΕΝ.
Και για να είμαι απόλυτα σαφής όταν έρχεται ο Αρχηγός του Ναυτικού εγγράφως και διαφωνεί με τον Υφυπουργό του -και δεν του επιτρέπει να κάνει την περιβόητη κατάδυση με υποβρύχιο και συνοδεία δημοσιογράφων ως σύγχρονος πλοίαρχος ΝΕΜΟΣ- όταν  γίνεται τέτοιο θέμα και δικαιώνεται ο Αρχηγός του ΓΕΝ, τότε είναι φυσικό να χάνει το σεβασμό του. Όταν συνδικαλιστικές οργανώσεις του Υπουργείου Άμυνας προβαίνουν σε καταγγελίες -κατ' εμέ ασύστολες και αστήρικτες- και δεν παραπέμπονται στη δικαιοσύνη τότε, φθείρεται το γόητρο και ο σεβασμός της πολιτικής ηγεσίας. Εξ ου και τα κρούσματα απειθαρχίας. Προσέξτε, κύριε Υπουργέ -θα μου επιτρέψετε να πω ότι έχω μεγαλύτερη πείρα λόγω ηλικίας από σας- αλλά είναι να μην ξεκινήσει το ξήλωμα της φανέλας. Δεν φταίνε οι απείθαρχοι, δεν φταίνε οι ασεβούντες. Εμείς εμπνέουμε την απειθαρχία και την έλλειψη σεβασμού.
ΠΡΟΕΔΡΟΣ (Απόστολος Κακλαμάνης): Ο κύριος Υφυπουργός έχει το λόγο. 
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Κύριε Καψή, έχω απόλυτα σεβασμό στις απόψεις σας και στην εμπειρία σας και δεν το λέω για να σας χαϊδέψω τα αυτιά. Θέλω, όμως, να σας διαβεβαιώσω ότι αυτή η διαφαινόμενη αντίθετη, αν θέλετε, άποψη σε ορισμένα ζητήματα δεν υπήρξε. Διότι ο Υπουργός κ. Γιάννος Παπαντωνίου ξεκαθάρισε πολύ καλά ότι δεν μας έχει ζητηθεί από μέρους των ΗΠΑ δεύτερο πλοίο. 
Προσέξτε. Στην υποθετική ερώτηση που ερωτάται και ο Υπουργός και ο Αρχηγός, ο μεν Αρχηγός του ΓΕΝ λέει ότι ενδεχόμενα να μας ζητηθεί τέτοιο πλοίο, ο δε Υπουργός λέει ότι δεν μας έχει ζητηθεί και δεν μπορώ να απαντήσω σε υποθετικές ερωτήσεις. Αυτό για την ουσία της συνέντευξης ή τη διάσταση των απόψεων. 
Τώρα, όσον αφορά τα δύο άλλα σημεία, που επισημάνατε, κύριε Καψή, για τις συνδικαλιστικές οργανώσεις και για τις λεγόμενες καταγγελίες μπορείτε να δείτε ότι αυτές οι συγκεκριμένες συνδικαλιστικές οργανώσεις υπέγραψαν συλλογική σύμβαση και υπογράφοντας τη συλλογική σύμβαση που έχω και εγώ την ευθύνη του προσωπικού στο Υπουργείο, έστειλαν και συγχαρητήριο τηλεγράφημα στη σύμβαση και νομίζω ότι θα έπρεπε να σας είχαν ενημερώσει. 
Όσο δε για το άλλο περιστατικό...
ΓΙΑΝΝΗΣ ΚΑΨΗΣ: Μην αλλάζετε τα λόγια μου...
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Ρωτήστε τους, κύριε Καψή. 
ΠΡΟΕΔΡΟΣ (Απόστολος Κακλαμάνης): Μη διακόπτετε, κύριε Καψή. Παρεμβάλατε δύο θέματα -άσχετα και με το θέμα- και απαντάει, τι να κάνει. 
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Από τη στιγμή που τα βάζετε, κύριε Καψή, θα σας απαντήσω. 
ΠΡΟΕΔΡΟΣ (Απόστολος Κακλαμάνης): Ορίστε, κύριε Υφυπουργέ, συνεχίστε. 
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Ήταν του Πολεμικού Ναυτικού, υπέγραψαν δυο συμβάσεις και σας εξήγησα στο τηλέφωνο, αλλά δεν θέλατε να με ακούσετε. Είναι δικαίωμά σας. Αλλά το αίσιο τέλος αποδεικνύει και την επιμονή στο διάλογο και το αποτέλεσμα. Όσον αφορά στο ότι ήρθε σε αντίθεση ή απαγόρευσε ο κύριος Υπουργός αυτά είναι όνειρα θερινής νυκτός, αγαπητέ κύριε Καψή και τα όποια δημοσιεύματα είδαν το φως ήταν μακριά από την αλήθεια και διαψεύστηκαν από το Υπουργείο επανειλημμένως. 
ΠΡΟΕΔΡΟΣ (Απόστολος Κακλαμάνης): Δεύτερη είναι η με αριθμό 289/21-1-2003 επίκαιρη ερώτηση του Βουλευτή της Νέας Δημοκρατίας κ. Αθηναίου Φλωρίνη προς τον Υπουργό Ανάπτυξης, σχετικώς με τη διακοπή των μεταλλευτικών δραστηριοτήτων της εταιρείας TVX HELLAS κλπ. 
Η επίκαιρη ερώτηση του κυρίου συναδέλφου έχει ως εξής: 
"Αναβρασμός και έντονη ανησυχία, σε σημείο που να οδηγούμαστε σε ανεξέλεγκτη κατάσταση επικρατεί στη Χαλκιδική μετά την ανακοίνωση της απόφασης της εταιρείας TVX HELLAS να διακόψει, κατόπιν εντολής του Υπουργείου Ανάπτυξης, τις εργασίες εξόρυξης στην περιοχή Μαύρες Τρύπες. 
Στην ίδια ανακοίνωση η εταιρεία επιρρίπτει τις ευθύνες στην Κυβέρνηση την οποία κατηγορεί για ολιγωρία, αμέλεια, ανικανότητα και έλλειψη βούλησης, αφού δεν μπόρεσε έγκαιρα να αντιμετωπίσει τα προβλήματα που έχουν δημιουργηθεί, ώστε η εταιρεία να συνεχίσει απρόσκοπτα τις εργασίες εξόρυξης. 
Επειδή η διακοπή των εργασιών εξόρυξης στέλνει στην ανεργία τους 500 περίπου εργαζόμενους στα μεταλλεία, με ό,τι αυτό συνεπάγεται
Ερωτάται ο κύριος Υπουργός:
Α) Γιατί δεν προέβη εγκαίρως στις απαραίτητες ενέργειες ώστε να μην οδηγηθούμε στην αρνητική αυτή κατάσταση με τις ολέθριες επιπτώσεις για τους εργαζομένους;
Β) Σε ποιες ενέργειες προτίθεται αμέσως να προβεί ώστε να διασφαλίσει τους εργαζόμενους από την ανεργία;". 
Ο Υφυπουργός Ανάπτυξης κ. Καλαφάτης έχει το λόγο. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ κύριε Πρόεδρε.
Αγαπητέ συνάδελφε, όπως γνωρίζετε, επειδή είσαστε από την περιοχή κα εκπροσωπείτε την Χαλκιδική η επένδυση της TVX είναι ένας Γολγοθάς και προσπαθεί η κυβέρνηση -εκπληρώνοντας πάντα όλες τις υποχρεώσεις τις συμβατικές, όπως προκύπτουν από το νόμο του 1996- να υπερασπίσει αυτή την επένδυση εξασφαλίζοντας και την περιφερειακή ανάπτυξη αλλά και τις εργασίες. Είναι γεγονός όμως ότι παράγοντες της τοπικής αυτοδιοίκησης, της νομαρχιακής αυτοδιοίκησης, πολιτικοί παράγοντες του Κοινοβουλίου, οι οποίοι στην συντριπτική τους πλειοψηφία ανήκουν στη Νέα Δημοκρατία, προσπαθούν να παρεμβάλλουν συνεχώς, κατά το δικό τους δίκαιο, όπως το νομίζουν αυτοί, εμπόδια σ' αυτή την επένδυση.
Νομίζω, λοιπόν, ότι προς τα εκεί θα έπρεπε, αγαπητέ συνάδελφε, να απευθύνετε την ερώτησή σας, αλλά επειδή την απευθύνετε σε εμάς θα σας πω τα εξής: Το Υπουργείο Ανάπτυξης μετά από εισήγηση του ΥΠΕΧΩΔΕ, πέρυσι τέτοια εποχή περίπου και αφού προηγουμένως το Υπουργείο Ανάπτυξης είχε ζητήσει ειδική έκθεση περιβαλλοντικών όρων από το Εθνικό Μετσόβιο Πολυτεχνείο, το οποίο μετά από τρίμηνη εργασία παρέδωσε στο Υπουργείο Ανάπτυξης επιπλέον όρους για την περιβαλλοντική προστασία, αλλά και την προστασία και ασφάλεια των περιουσιών και της ζωής των κατοίκων στη Στρατονίκη, δόθηκε πέρυσι τέτοια εποχή άδεια επέκτασης των εργασιών στις Μαύρες Πέτρες και κάτω από τον οικισμό Στρατονίκης σε βάθος 250 μέτρων.
Από τη στιγμή που δόθηκε αυτή η άδεια, ακριβώς την άλλη μέρα ο Δήμος Σταγείρων Ακάνθου, ο οποίος τότε δεν πρόσκειτο στο ΠΑΣΟΚ, σε καμία περίπτωση, ίσα ίσα πρόσκειτο στη Νέα Δημοκρατία, προσέφυγε στο Συμβούλιο της Επικρατείας. Το Συμβούλιο της Επικρατείας χωρίς να μπει στην ουσία της υπόθεσης της μελέτης περιβαλλοντικών επιπτώσεων, προσέβαλε τη διαδικασία με την οποία είχε γίνει -κατά τη δική μας άποψη η διαδικασία είχε γίνει πολύ καλά, αλλά κατά την άποψη του Συμβουλίου της Επικρατείας η διαδικασία που ακολουθήθηκε για την έκδοση αυτών των αδειών δεν ήταν αυτή που έπρεπε να είναι- και την ακύρωσε. 
Από τη στιγμή που ακύρωσε αυτήν την απόφαση το Συμβούλιο της Επικρατείας τον προηγούμενο Δεκέμβριο, το Υπουργείο Ανάπτυξης, το ΥΠΕΧΩΔΕ προσπαθεί άμεσα να δώσει εκείνες τις κατάλληλες διαδικαστικές λύσεις, ούτως ώστε οι άδειες να δοθούν πάλι.
(Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Πιστεύω ότι μέχρι τις αρχές του Φεβρουαρίου όλη η διαδικασία για την έκδοση κοινής υπουργικής απόφασης θα έχει περαιωθεί -ήδη βρισκόμαστε προς το τέλος αυτής της εργασίας- και η επιχείρηση των μεταλλείων θα έχει λειτουργήσει και πάλι.
ΠΡΟΕΔΡΕΥΩΝ (Κωνσταντίνος Γείτονας): Ο κ. Φλωρίνης έχει το λόγο.
ΑΘΗΝΑΙΟΣ ΦΛΩΡΙΝΗΣ: Κύριε Πρόεδρε, κύριοι συνάδελφοι, όλα περίμενα να τα ακούσω, αλλά ότι φταίει πάλι η Νέα Δημοκρατία, κύριε Υφυπουργέ, δεν περίμενα να το ακούσω. Αυτό τουλάχιστον θα έπρεπε να μην τολμήσετε να το πείτε εδώ μέσα. Επί οκτώ χρόνια προσπαθείτε να λύσετε αυτό το πρόβλημα και δεν μπορείτε. Έχετε πετάξει πεντακόσιους εργαζόμενους στην ανεργία, στους δρόμους και σεις κάθεστε στα γραφεία σας και συζητάτε αν μπορείτε να υπογράψετε πέντε Υπουργοί μια κοινή υπουργική απόφαση και έρχεστε τώρα να μας πείτε ότι φταίει η Νέα Δημοκρατία. 
Η ολιγωρία, η αδιαφορία και η ανικανότητα της Κυβέρνησή μας οδήγησε στο απροχώρητο. Μας χωρίσατε σε δύο στρατόπεδα. Αλληλοσκοτωνόμαστε και εσείς κάθεστε και παρακολουθείτε επί οκτώ ολόκληρα χρόνια. Σκάβουν κάτω από τα σπίτια μας και δεν συγκινείστε να λάβετε μέτρα. Τους το επιτρέπετε.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε συνάδελφε...
ΑΘΗΝΑΙΟΣ ΦΛΩΡΙΝΗΣ: Σας παρακαλώ πάρα πολύ σας άκουσα. Θα τα πείτε μετά.
Υποβαθμίζετε το επάγγελμα του μεταλλωρύχου και τώρα τους πετάτε και στο δρόμο κα μας λέτε από πάνω ότι φταίει η Νέα Δημοκρατία. Λίγο σοβαρότητα, κύριε Υφυπουργέ! Πού τα λέτε αυτά τα πράγματα, μέσα στη Βουλή; Ποιον πάτε να πείσετε; Δεν συγκινείστε από τίποτε. Δεν συγκινείστε ούτε από τις συνθήκες εργασίας των μεταλλωρύχων, οι οποίοι είναι με οξυγόνο στην πλάτη  και στο σπίτι και στη δουλειά τους και τους πετάτε. Ποιος κοροϊδεύει ποιον; Η ΤVΧ, η Κυβέρνηση, το νέο αφεντικό; Πείτε μας, λοιπόν, ποιο είναι το όραμά σας; Ποια είναι τα πλάνα σας; Δεν έχετε πλάνα, κύριε Υφυπουργέ. Δυστυχώς, δεν έχετε πολιτική για τα μεταλλεία. 
Πάντως, να ξέρετε ότι εμείς και οι Χαλκιδικιώτες σε καμιά περίπτωση δεν θα δεχτούμε λύση η οποία δεν θα διασφαλίζει πλήρως όλους τους εργαζομένους τους κατοίκους του χωριού Στρατονίκη, και το περιβάλλον, τον κόλπο της Ιερισσού. Σας πληροφορώ ότι η αντίδρασή μας, και μέσα και έξω από τη Βουλή, θα είναι δυναμική, οι εργαζόμενοι ήδη άρχισαν γενική συνέλευση σήμερα το πρωί, και παμψηφεί -και η πλειοψηφία δεν ανήκει στη Νέα Δημοκρατία- αποφασίζουν να καταλάβουν αύριο τη Νομαρχία. Θα είμαστε μπροστά, αν δεν δώσετε λύση εδώ και τώρα, κύριε Υφυπουργέ. Είναι ντροπή να λέτε ότι φταίει η Νέα Δημοκρατία.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ο εκνευρισμός και τα λεγόμενά σας φανέρωσαν ακριβώς την αντίφαση και τη διγλωσσία και διχοστασία που έχει η Νέα Δημοκρατία στο παραπάνω θέμα. Ενώ μας λέτε ότι κλείσαμε το ορυχείο και ότι μείνανε πεντακόσιοι άνεργοι, τώρα μας λέτε ότι κακώς δώσαμε να επεκταθεί κάτω από τη Στρατονίκη. Αυτή είναι αντίφαση, εκτός αν δεν ξέρετε το πρόβλημα, κύριε Φλωρίνη. Και σας ερωτώ...
ΑΘΗΝΑΙΟΣ ΦΛΩΡΙΝΗΣ: Κύριε Υπουργέ, δεν υπήρχε άλλη δεν υπήρχε άλλη περιοχή γύρω-γύρω;
ΠΡΟΕΔΡΕΥΩΝ (Κωνσταντίνος Γείτονας): Σεβαστείτε τον Κανονισμό. Καθίστε κάτω σας παρακαλώ. Μη διακόπτετε.
ΑΘΗΝΑΙΟΣ ΦΛΩΡΙΝΗΣ: Μα, με ρωτά ο κύριος Υφυπουργός...
ΠΡΟΕΔΡΕΥΩΝ (Κωνσταντίνος Γείτονας): Δεν επέτρεψα καμία διακοπή ούτε στον κύριο Υφυπουργό ούτε σ' εσάς επιτρέπω. Συνεχίστε, κύριε Υπουργέ.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ, κύριε Πρόεδρε, για την προστασία.
ΠΡΟΕΔΡΕΥΩΝ (Κωνσταντίνος Γείτονας): Δεν είναι θέμα προστασίας, σας κύριε Υπουργέ. Είναι θέμα τάξεως και εφαρμογής του Κανονισμού και τήρησής του από όλους μας.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Γι΄ αυτό το λέω. Ακούσαμε με ψυχραιμία τι είπε ο κύριος συνάδελφος, αλλά αυτός δεν έχει την ίδια ψυχραιμία, για να ακούσει τις απαντήσεις. Κι αυτό είναι ενδεικτικό των δικών σας συμπερασμάτων.
Λέτε ότι είμαστε εναντίον της επένδυσης. Εμείς είμαστε εναντίον της επένδυσης; Εμείς προσπαθούμε με τρεις γνώμονες. Ο πρώτος είναι να υπάρχουν εκείνες οι περιβαλλοντικές συνθήκες, οι οποίες θα διασφαλίζουν την καλή λειτουργία της επιχείρησης. Ο δεύτερος είναι να διασφαλιστεί η περιουσία και η ασφάλεια των κατοίκων και γι' αυτό καταφύγαμε στο Εθνικό Μετσόβιο Πολυτεχνείο, το οποίο έχει βάλει επιπλέον όρους και τους τηρεί. Ο τρίτος είναι η διασφάλιση των θέσεων εργασίας αυτών των πεντακοσίων οικογενειών.
Γνωρίζετε λοιπόν για το Εργατικό Κέντρο ότι σύσσωμοι οι εργαζόμενοι είναι στο πλευρό της Κυβέρνησης και την έχουν συγχαρεί κατ' επανάληψη για τους χειρισμούς της. Το τι λέτε εσείς σήμερα σ' αυτήν την Αίθουσα είναι δικό σας πρόβλημα. Εγώ έχω χαρτιά που θα καταθέσω και ερωτήσεις συναδέλφων σας στη Βουλή, όπως και του Δημάρχου Σταγείρων γι' αυτό το ζήτημα. Ο προηγούμενος Δήμαρχος Σταγείρων δεν πρόσκειται στο ΠΑΣΟΚ. Αδελφός σας ήταν.
Εγώ σας αναγνωρίζω την καλή σας πρόθεση να βοηθήσετε στην επίλυση  ενός προβλήματος, αλλά μη μας λέτε πράγματα που δεν στέκουν. Μην κατηγορείτε για ολιγωρία την Κυβέρνηση, όταν η επιχείρηση, το Πολυτεχνείο, οι εργαζόμενοι, το Εργατικό Κέντρο έχουν συγχαρεί την Κυβέρνηση για τους χειρισμούς της. Αυτά πρέπει να τα ξέρετε, κύριε συνάδελφε.
(Στο σημείο αυτό ο Υφυπουργός Ανάπτυξης κ. Καλαφάτης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Θα συζητηθεί η με αριθμό 286/21-1-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Εργασίας και Κοινωνικών Ασφαλίσεων σχετικώς με τη στελέχωση των γραφείων του Ιδρύματος Κοινωνικών Ασφαλίσεων που εκδίδουν τις συντάξεις κλπ.
Η επίκαιρη ερώτηση του κ. Τσιόγκα έχει ως εξής:
"Ενδεικτική, της άσχημης κατάστασης στην οποία έχει περιέλθει το ΙΚΑ εξαιτίας της πολιτικής της Κυβέρνησης, είναι η λειτουργία των γραφείων που εκδίδουν τις συντάξεις στο Περιφερειακό Αθηνών (Νικηφόρου).
Με την έλλειψη προσωπικού να φτάνει το 45%, οι υπάλληλοι αδυνατούν να διεκπεραιώσουν τον όγκο δουλειάς που συγκεντρώνεται δεδομένου ότι το υποκατάστημα καλύπτει την απονομή συντάξεων και εξυπηρέτησης 29 υποκαταστημάτων από Κορινθία, Αττική, Κάρυστο, Λαύριο κλπ. Για 20.000 υποθέσεις υπάρχουν μόνο 18 υπάλληλοι. Ίδια κατάσταση επικρατεί και στα άλλα τμήματα του ΙΚΑ. Επιπλέον κανένας έλεγχος δεν γίνεται σήμερα για τη διασφάλιση των εσόδων του ΙΚΑ με αποτέλεσμα να χάνονται δισεκατομμύρια. Η είσοδος της νέας τεχνολογίας ελάχιστα προβλήματα έλυσε, αφού δεν ανταποκρίνεται στις ανάγκες. Αποτέλεσμα της όλης κατάστασης είναι μια απλή σύνταξη στην καλύτερη περίπτωση να χρειάζεται 8-9 μήνες, για να βγει, ενώ η διαδοχική ασφάλιση χρειάζεται 14-15 μήνες. Αντί η Διοίκηση του ΙΚΑ να προχωρήσει σε προσλήψεις προσωπικού συνειδητά απαξιώνει τα υποκαταστήματα συντάξεων και αναθέτει σε ιδιωτική εταιρεία (project solution) την ωρίμανση των συνταξιοδοτικών φακέλων.
Η παραχώρηση σε ιδιωτικές εταιρείες διάφορων υπηρεσιών (π.χ. γραμματείας και πρωτοκόλλου συντάξεων), όχι μόνο δεν έλυσε τα προβλήματα αλλά δημιούργησε και νέα επιβαρύνοντας επιπλέον το ΙΚΑ.
Ερωτάται ο κύριος Υπουργός τι μέτρα προτίθεται να πάρει η Κυβέρνηση για την άμεση λύση των προβλημάτων που αντιμετωπίζει στη λειτουργία του το συγκεκριμένο υποκατάστημα του ΙΚΑ;
Γιατί δεν προχωρά στην πρόσληψη μόνιμου προσωπικού για την κάλυψη των οργανικών θέσεων άμεσα και στο σταμάτημα όλων των συμβάσεων με τις διάφορες ιδιωτικές εταιρείες;"
Θα απαντήσει ο Υφυπουργός Εργασίας και Κοινωνικών Ασφαλίσεων κ. Σπυρόπουλος.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Ευχαριστώ κύριε Πρόεδρε.
Κύριοι συνάδελφοι, θα συμφωνήσω μαζί σας ότι στο υποκατάστημα Νικηφόρου πράγματι υπάρχει καθυστέρηση, η οποία βέβαια θέλω να σας κάνω γνωστό δεν θα υπάρχει μετά από τέσσερις ή το πολύ έξι μήνες. 
Το θέμα προέκυψε μετά την έλλειψη προσωπικού, όπως σωστά και σεις εντοπίζετε. Βέβαια θέλω να σας πω ότι έγκαιρα και η διοίκηση του ΙΚΑ και το Υπουργείο είχαν προβεί σε όλες τις ενέργειες, προκειμένου να κινηθεί η διαδικασία πρόσληψης προσωπικού μέσα από τη γνωστή διαδικασία του ΑΣΕΠ. Μπορώ να ερμηνεύσω ότι εκείνη τη χρονική περίοδο δεν ήταν μόνο το Υπουργείο μας και το ΙΚΑ, αλλά μια σειρά οργανισμοί επιφόρτισαν το ΑΣΕΠ με πάρα πολλές αιτήσεις. Υπήρξε καθυστέρηση από το ΑΣΕΠ. Η διαδικασία βέβαια ολοκληρώνεται. Αρκεί να σας πω ότι από το σύνολο των νεοπροσλαμβανόμενων στο ΙΚΑ, που θα ολοκληρωθεί σε ένα ή δύο μήνες περίπου. Αυτές τις ημέρες και μετά την κατάθεση της επίκαιρης ερώτησης ήδη έχουν αρχίσει και προσέρχονται οι νεοπροσλαμβανόμενοι και μάλιστα οδηγούνται στο συγκεκριμένο υποκατάστημα. Η εκτίμησή μας είναι ότι σ΄ ένα μήνα από σήμερα με τη σειρά εισόδου προσέλευσης 83 μονάδες με πανεπιστημιακή εκπαίδευση από υπαλλήλους θα έχουν ενταχθεί στη Νομαρχία Αττικής, αλλά το 70% από αυτούς θα οδηγηθούν στη συγκεκριμένη υπηρεσία και έξι τεχνολογικής εκπαίδευσης.
Υπήρξε, λοιπόν, πράγματι καθυστέρηση που προέκυψε μέσα από τη δυσλειτουργία που διαπιστώθηκε στο ΑΣΕΠ μετά την πληθώρα των αιτήσεων για νέες προσλήψεις. Σε σχέση με την εξέλιξη των πραγμάτων στην υπόλοιπη Ελλάδα δεν υπάρχει καθυστέρηση, κύριε συνάδελφε. Στο συγκεκριμένο υποκατάστημα δεν θα υπάρχει καθυστέρηση από τον Ιούνιο και μετά. Σε δύο μήνες θα βγαίνουν οι συντάξεις. 
Τώρα για τα υπόλοιπα θέματα που θέτετε θεωρώ ότι και σεις θα έχετε αναγνωρίσει ότι τα τελευταία χρόνια, με μια σειρά παρεμβάσεις, τα πράγματα στο ΙΚΑ σε σχέση με τη δημιουργία μηχανογραφικών υποδομών, με τον έλεγχο της εισφοροδιαφυγής τα πράγματα έχουν διορθωθεί. Ενδεικτικό του γεγονότος αυτού είναι ότι φέτος το 2002 τα έσοδα από τη μείωση της εισφοροδιαφυγής ξεπέρασαν τα 150 δισεκατομμύρια δραχμές. Θέλω να σας πω ότι εξ αυτού του λόγου το Δεκέμβριο που μας πέρασε για πρώτη φορά μετά από 22 χρόνια το ΙΚΑ δεν δανείστηκε για να πληρώσει μισθό Δεκέμβρη, δώρο Χριστουγέννων-μισθό Γενάρη. Τα πράγματα εξελίσσονται θετικά. Βέβαια πολύ δρόμο πρέπει να διανύσουμε ακόμη για να βελτιώσουμε τη συνολική λειτουργία σε όλα τα σημεία. Κάποια άλλα θέματα που ενδεχόμενα απαιτούνται για να απαντηθούν θα τα πω στη δευτερολογία μου. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Τσιόγκας έχει το λόγο.
ΔΗΜΗΤΡΙΟΣ ΤΣΙΟΓΚΑΣ: Θεωρώ την απάντηση του κυρίου Υπουργού ως δέσμευση ότι οι προσλήψεις θα είναι άμεσες, γιατί είναι το βασικό στην ερώτηση για να επιλυθεί ένα σοβαρότατο πρόβλημα στο συγκεκριμένο περιφερειακό κατάστημα του ΙΚΑ. Όμως η Κυβέρνηση με την πολιτική της απαξιώνει το ΙΚΑ συνολικά με στόχο να παραδώσει τη δημόσια κοινωνική ασφάλιση στους ιδιώτες και να οδηγήσει τους ασφαλισμένους στις ιδιωτικές ασφαλιστικές εταιρείες. Η απαξίωση του ΙΚΑ γίνεται με τις μεγάλες ελλείψεις που υπάρχουν στο προσωπικό είτε είναι διοικητικό είτε υγειονομικό είτε σε γιατρούς. Και φυσικά ελλείψεις σοβαρές υπάρχουν και σε υλικοτεχνική υποδομή και μπορούμε να τονίσουμε εδώ ότι είναι πολύ σοβαρό το θέμα και η πλευρά των χαμηλών συντάξεων που δίνονται και οι οποίες μειώθηκαν ακόμη περισσότερο, όχι μόνο με το ν. 3029/2002, αλλά με όσα αποφάσισαν οι Υπουργοί Εργασίας της Ευρωπαϊκής Ένωσης στο Ναύπλιο με μείωση και άλλο των συντάξεων, με αύξηση του ορίου συνταξιοδότησης.
Η παράδοση, λοιπόν, του ΙΚΑ στους ιδιώτες έχει ήδη αρχίσει. Στο ΙΚΑ της Αθήνας και Θεσσαλονίκης, έχουν υπογραφεί οι συμβάσεις με διάφορους ιδιώτες οι οποίοι έχουν στείλει το προσωπικό μέσα στο ΙΚΑ. Οι μόνιμοι υπάλληλοι του ΙΚΑ εκπαιδεύουν τους  υπαλλήλους των εταιρειών για να τους μεταφέρουν την τεχνογνωσία της γνώσης και φυσικά πρέπει να πούμε ότι αυτοί θα αναλάβουν την έκδοση των συντάξεων, η οποία εδώ και χρόνια είναι γεγονός ότι έχει βαλτώσει παρά τις βελτιώσεις όπως είπατε. 
Αυτή η κατάσταση όντως δημιουργεί εφιαλτικές συνθήκες εργασίας για τους εργαζόμενους στο ΙΚΑ με αποτέλεσμα την απίστευτη ταλαιπωρία και των ασφαλισμένων και των εργαζομένων. Υπάρχουν μόνο δέκα οκτώ εισηγητές από τους πενήντα το λιγότερο που χρειάζονται.
Εμείς, κύριε Υπουργέ, θέλουμε να μας διαβεβαιώσετε στη δευτερολογία σας ότι το ζήτημα της δημόσιας και κοινωνικής ασφάλισης θα διασφαλιστεί. Δεύτερον, για τις προσλήψεις προσωπικού σε όλη την Ελλάδα και να μη δοθεί φυσικά καμιά υπηρεσία του ΙΚΑ σε ιδιωτική εταιρεία.  Και επίσης να δοθεί το οικογενειακό επίδομα και στους συνταξιούχους από το ΙΚΑ. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, θα καταθέσω για τα Πρακτικά ένα πλήρες σημείωμα γιατί θεωρώ ότι και ο χρόνος δεν θα αρκέσει προκειμένου να δοθούν λεπτομερείς απαντήσεις στα ερωτήματα που τέθηκαν.
(Στο σημείο αυτό ο Υφυπουργός Εργασίας και Κοινωνικών Ασφαλίσεων κ. Σπυρόπουλος  καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Αγαπητέ συνάδελφε, προσλήψεις γίνονται. Αυτήν τη στιγμή που μιλάμε διενεργούνται προσλήψεις. Στη Νομαρχία  Αττικής  διενεργούνται ενενήντα προσλήψεις πανεπιστημιακής και τεχνολογικής εκπαίδευσης και οι μισές απ' αυτές θα οδηγηθούν στο συγκεκριμένο υποκατάστημα. Τον Ιούνιο δεν θα υπάρχουν καθυστερήσεις.
Αιτιολόγησα γιατί καθυστέρησαν οι προσλήψεις. Σε σχέση με την απαξίωση του ΙΚΑ εσείς εκτιμάτε ότι το ΙΚΑ απαξιώνεται. Εμείς εκτιμούμε ότι δεν απαξιώνεται. Θα αποτύχω αν προσπαθήσω να ανατρέψω τις εκτιμήσεις σας.
 Επίσης θέλω να σας διαβεβαιώσω ότι είναι μάλλον πολιτικά αυθαίρετο να λέτε και να υποστηρίζετε ότι θέλουμε να οδηγήσουμε τους ασφαλισμένους στην ιδιωτική ασφάλιση. Ξέρετε πολύ καλά ότι πριν από λίγο καιρό ψηφίστηκε ένας νόμος ο 3029 όπου διπλασιάσαμε την κατώτερη σύνταξη. Από 70.000 έγινε 132.000. και διαμορφώσαμε όρους και προϋποθέσεις μακροημέρευσης της καθολικής δημόσιας υποχρεωτικής ασφάλισης. 
Είπατε ακόμα ότι στο Ναύπλιο αποφάσισαν οι Υπουργοί κλπ. Δεν αποφάσισαν, κύριε συνάδελφε. Θέλω δε να σας διαβεβαιώσω ότι το να προσπαθείτε να στρεβλώνετε ενδεχομένως αποφάσεις που λαμβάνονται, μπορεί να αποδώσει μια φορά ή δύο φορές, αλλά δεν μπορεί να αποδίδει συνέχεια. 
Σας λέω, λοιπόν, ότι και να είχε τη δυνατότητα να αποφασίσει η Ευρωπαϊκή Ένωση, δεν υπάρχει νομική βάση περί αυτού. Όλα, λοιπόν, όσα λέτε σε σχέση με τις αποφάσεις του Ναυπλίου δεν ισχύουν, και τα λέτε σκόπιμα με μοναδικό στόχο να προωθήσετε μια πολιτική αντίληψη -που είναι σεβαστή- ότι δεν θα έπρεπε να υπάρχει Ευρωπαϊκή Ένωση.
Εν πάση περιπτώσει δικαίωμά σας είναι, αλλά μη στρεβλώνετε την πραγματικότητα προκειμένου να προασπίσετε ή να προβάλλετε μια πολιτική σας θέση. Δε νομίζω ότι είναι ορθό αυτό για κανένα μας και ειδικότερα για την αντιπαράθεση των ιδεών μας. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δεύτερου κύκλου:
Πρώτη είναι η με αριθμό 290/21.1.2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Φραγκιαδουλάκη προς τον Υπουργό Εργασίας και Κοινωνικών Ασφαλίσεων, σχετικώς με τη δίωξη του Διευθυντή του Ιδρύματος Κοινωνικών Ασφαλίσεων στο Ηράκλειο, την επίλυση των λειτουργικών προβλημάτων του υποκαταστήματος κλπ. 
Η επίκαιρη ερώτηση του κ. Φραγκιαδουλάκη έχει ως εξής:
"Με έκπληξη και οδύνη άκουσε ο Κρητικός λαός και περισσότερο η Ιατρική Κοινότητα ότι ο Διοικητής του ΙΚΑ κ. Νεκτάριος διέταξε τηλεοπτικώς και ραδιοφωνικώς την πειθαρχική δίωξη του Διευθυντή των Ιατρικών Υπηρεσιών ΙΚΑ Ηρακλείου Κρήτης, κ. Κώστα Τουτουντζάκη.
Ίσως ο Διοικητής του ΙΚΑ μ' αυτήν την ανεπίτρεπτη ενέργειά του ως γνήσιος εκφραστής της αλαζονείας της εξουσίας με δικτατορικό τρόπο να νόμισε ότι θα κατευνάσει τα οξυμένα πνεύματα των εκατοντάδων χιλιάδων ασφαλισμένων που στενάζουν καθημερινά στις ουρές για να βρουν την υγεία τους.
Είναι απαράδεκτο, κύριε Υπουργέ, αν όχι εγκληματικό να έρχεται ένας τεχνοκράτης τελείως άσχετος με τα υγειονομικά πράγματα, να τιμωρεί μ' αυτόν τον τρόπο έναν εξαίρετο επιστήμονα και άνθρωπο και προπαντός στυλοβάτη και υπέρμαχο ανιδιοτελή αγωνιστή του συστήματος στην Κρήτη, που ακόμη και συνάδελφοι της αντιπολίτευσης εξαίρουν το έργο του, για να καλύψει προφανώς  τις αδυναμίες του συστήματος του ΙΚΑ ή και να δημιουργήσει συνθήκες παράδοσης του μεγαλύτερου κοινωνικοασφαλιστικού Οργανισμού της χώρας στους εκμεταλλευτές της Υγείας, ξεκινώντας από το Ηράκλειο της Κρήτης.
Επειδή, κύριε Υπουργέ, όλοι οι φορείς της Κρήτης είναι ανάστατοι, ο τοπικός τύπος δεν έχει σταματήσει να συμπαρίσταται στον κ. Τουτουντζάκη γράφοντας καθημερινά όχι και τόσο κολακευτικά λόγια για την Κυβέρνηση κι επειδή αποτελεί εξιλαστήριο θύμα για να καλυφθούν τα πάμπολλα προβλήματα του ΙΚΑ, γι' αυτό ερωτάστε:
1. Είστε διατεθειμένος και με ποιο χρονοδιάγραμμα να δώσετε λύση στα παρακάτω χρόνια προβλήματα που αντιμετωπίζει το ΙΚΑ Ηρακλείου;
α. Σύγχρονη ιδιόκτητη στέγαση των Ιατρικών Υπηρεσιών Υγείας.
β. Στελέχωση των ιατρείων με ιατρικό και νοσηλευτικό προσωπικό.
γ. Συμπλήρωση υλικοτεχνικής υποδομής, μηχανήματα, ασθενοφόρα κλπ.
2. Είναι στις προθέσεις σας έστω και καθυστερημένα να προχωρήσετε στις όποιες διαδικασίες απαιτούνται ούτως ώστε να σταματήσει άμεσα η άδικη δίωξη του Διευθυντή των ιατρικών υπηρεσιών ΙΚΑ Ηρακλείου Κρήτης;"
Θα απαντήσει ο Υφυπουργός Εργασίας και Κοινωνικών Ασφαλίσεων κ. Σπυρόπουλος.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Ευχαριστώ, κύριε Πρόεδρε.
	Κύριε συνάδελφε, θα απαντήσω στα ερωτήματα που θέτετε ένα προς ένα.
	Το πρώτο ερώτημα αφορά στη σύγχρονη ιδιόκτητη στέγαση των ιατρικών υπηρεσιών υγείας. Εν πάση περιπτώσει ενδεχομένως να μην έχετε γνωρίσει ακόμα ότι από 22-1-2003 έγινε έναρξη εργασιών κατασκευής του ιδιόκτητου κτιρίου Ηρακλείου Κρήτης, το οποίο θα στεγάσει τις υπηρεσίες. Το κτίριο αυτό θα ολοκληρωθεί το 2005. Είναι γνωστό ότι υπήρξε μία καθυστέρηση στην εκκίνηση αυτής της διαδικασίας, αλλά το έργο ξεκίνησε.
	Δεύτερον, στελέχωση των ιατρείων με ιατρικό και νοσηλευτικό προσωπικό. Θέλω να σας διαβεβαιώσω, αγαπητέ συνάδελφε, και να σας δώσω σχετικό σημείωμα μετά γιατί θεωρώ αυτές τις ερωτήσεις εύλογες και ότι εκφράζουν την ειλικρινή αγωνία των Βουλευτών της περιφέρειας ότι οι νομαρχιακές υπηρεσίες υγείας του ΙΚΑ Ηρακλείου είναι πλήρως στελεχωμένες. Και αν θέλετε σε ορισμένες ειδικότητες υπάρχει και υπερεπάρκεια. Σας βεβαιώ γι' αυτό. Δεν υπάρχει καμία έλλειψη.
	Τρίτον, σε σχέση με τη συμπληρωματική υλικοτεχνική υποδομή. Το ΙΚΑ, αγαπητέ συνάδελφε, δεν έχει πρόβλημα υλικοτεχνικής υποδομής. Το πρόβλημα είναι η αξιόπιστη χρήση και λειτουργία των υποδομών. Πιστεύω, λοιπόν, ότι η νομαρχιακή μονάδα υγείας του ΙΚΑ είναι πλήρως στελεχωμένη, προσωπικό υπάρχει. Θεωρώ ότι η μεταστέγαση σ΄ ένα ολοκληρωμένο και σύγχρονο κτίριο θα λύσει πολλά λειτουργικά προβλήματα σαν αυτά που είδαμε τελευταία και στην τηλεόραση.
	Να σας απαντήσω και στο πρώτο σκέλος της ερώτησής σας, γιατί έχω χρόνο ακόμα. Θέτετε το θέμα της παρέμβασης του Διοικητή του ΙΚΑ.
	Θεωρώ, αγαπητέ συνάδελφε, ότι δεν είναι μομφή να είσαι τεχνοκράτης. Και το συγκεκριμένο στέλεχος έχει μεγάλη γνώση στη διαχείριση των θεμάτων υγείας. Δεν είπε κανένας ότι θα τιμωρηθεί ο διευθυντής. Ο διευθυντής, αγαπητέ συνάδελφε, έκανε κάτι το οποίο δεν εκφράζει ούτε το Υπουργείο ούτε τη διοίκηση του ΙΚΑ. Κανείς δεν του έδωσε εντολή να εξετάζει ασθενείς, που ήταν μάλιστα άτομα με ειδικές ανάγκες, στο δρόμο. Αυτό απαγορεύεται. Κανείς δεν τον υποχρέωσε να καλέσει είκοσι πέντε ασθενείς την ίδια μέρα. Με εγκύκλιο, η οποία υπάρχει, μόνο τρεις ασθενείς μπορούν να εξετάζονται κάθε μέρα.
	Εγώ δέχομαι ότι υπήρχε υπερευαισθησία αυτού του ανθρώπου. Υπερπροσφορά. Αυτά όλα είναι εντάξει. Μερικές φορές όμως η υπερευαισθησία, η υπερπροσφορά ερμηνεύονται εντελώς διαφορετικά. Σας λέω, λοιπόν, ότι η εκτίμηση και της διοίκησης του ΙΚΑ και του Υπουργείου προς το πρόσωπο του Διευθυντή είναι μεγάλη, αρκετές φορές όμως οι άνθρωποι που θέλουν να προσφέρουν μπορεί να καταφέρουν τα αντίθετα αποτελέσματα, εάν δεν λειτουργούν συντεταγμένα στη βάση των αποφάσεων που έχουν μια λογική και που έχουν δοθεί και από το Υπουργείο και από τη διοίκηση. Αυτό είναι όλο και να μην του δίνουμε μια διάσταση που δεν έχει.
ΠΡΟΕΔΡΕΥΩΝ (Κωνσταντίνος Γείτονας): Ο κ. Φραγκιαδουλάκης έχει το λόγο.
ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ: Κύριε Υπουργέ, αυτό που θέλω να πω, γιατί έλαβα κάποιες απαντήσεις σχετικά με τα ερωτήματά μου, είναι ότι πράγματι πριν από λίγες ημέρες άρχισαν οι χωματουργικές εργασίες σχετικά με τις νέες ιδιόκτητες εγκαταστάσεις του ΙΚΑ. 
Επίσης, υπάρχει προσφορά σε προσωπικό και αυτό σε συνδυασμό με την υλικοτεχνική υποδομή που αναφέρετε, οφείλεται κυρίως στις προσπάθειες του γιατρού Κώστα Τουτουντζάκη, ο οποίος έχει δώσει τη ζωή του τριάντα χρόνια στο ΙΚΑ και τώρα ως διευθυντής με το πάθος που τον διακρίνει. Είναι ένας αγωνιστής και το έχει αποδείξει τόσο στους φοιτητικούς αγώνες με τη συνεπή παρουσία του στον αντιδικτατορικό αγώνα όσο και γενικότερα με την παρουσία του στην κοινωνία του Ηρακλείου, η οποία τον έχει προβιβάσει και στην οποία έχει δώσει εξετάσεις. Αυτός ο άνθρωπος προσπάθησε με το πάθος που τον διακρίνει, να συνεγείρει -και τα κατάφερε- τους γιατρούς και το προσωπικό του ΙΚΑ, οι οποίοι αναλώνουν καθημερινά περισσότερο χρόνο από ό,τι απαιτείται για να κάνουν τη δουλειά τους. Έχει πετύχει στο Ηράκλειο το σύστημα των ραντεβού σ΄ ένα μεγάλο ποσοστό και τα προβλήματα είναι λιγότερα από οποιοδήποτε άλλο υποκατάστημα ΙΚΑ στην περιφέρεια. Όμως, όταν όλες οι συντάξεις του ΙΚΑ της Κρήτης πρέπει να περάσουν από το Ηράκλειο, δεν είναι δυνατόν να κάνουμε λόγο για δύο ή τρεις περιπτώσεις.
Επίσης υπάρχει και ένα πρόβλημα ουσίας, το οποίο έχει σχέση με το ποιοι είναι εκείνοι που χαρακτηρίζονται ως παραπληγικοί, τετραπληγικοί ή εν πάση περιπτώσει άνθρωποι που χρειάζονται το επίδομα βοηθήματος. Υπάρχουν ασθενείς οι οποίοι έχουν πάρα πολύ σημαντικά κινητικά προβλήματα και δεν είναι παραπληγικοί ή χαρακτηρίζονται ως να ήταν παραπληγικοί. Αυτούς τους ανθρώπους το ΙΚΑ δεν μπορεί να τους μεταφέρει, γιατί δεν έχει ασθενοφόρο. 
Ένα ασθενοφόρο υπήρχε, κύριε Υπουργέ, το οποίο παραδόθηκε κάποια στιγμή, αλλά ήταν άχρηστο και τώρα είναι εκτός λειτουργίας. Ένα ασθενοφόρο χρειάζεται.
Επίσης, πρέπει να υπάρξει κανονισμός ή νόμος που να χαρακτηρίζει ποιοι άνθρωποι χρειάζονται το βοήθημα. Επαναλαμβάνω ότι υπάρχουν πάρα πολλοί ασφαλισμένοι οι οποίοι δεν είναι παραπληγικοί, όμως, έχουν ανάγκη βοηθήματος γιατί δεν μπορούν να κινηθούν.
Τέλος, πιστεύω ότι πρέπει, τουλάχιστον στα νέα ιδιόκτητα κτίρια του ΙΚΑ να υπάρχουν πρόβλεψεις για όλα αυτά, γιατί τα σημαντικά προβλήματα έχουν λυθεί, υπάρχουν, όμως, και αυτά τα προβλήματα τα οποία πρέπει να λυθούν.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε σας παρακαλώ, κύριε συνάδελφε. Βάζετε τώρα και επιπλέον ζητήματα από όσα αναφέρονται στην ερώτησή σας.
ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ: Θα ήθελα να κλείσω, λέγοντας ότι αυτός ο άνθρωπος κατάφερε να ξεσηκώσει με την απόφαση που υπάρχει από το ΙΚΑ όλους τους υγειονομικούς συλλόγους (οδοντιατρικό, φαρμακευτικό, ιατρικό) του Ηρακλείου, τους συλλόγους των διοικητικών υπαλλήλων του ΙΚΑ ανατολικής Κρήτης, τους συλλόγους των νοσηλευτικών υπαλλήλων του ΙΚΑ ανατολικής Κρήτης, το εργατικό κέντρο, τη νομαρχία, το δήμο. Δεν είναι δυνατόν αυτός ο άνθρωπος να είναι αντιπολίτευση προς το ΙΚΑ ούτε να είναι απλά συμπαθής σε όλους αυτούς.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Αγαπητέ συνάδελφε, δεν θα διαφωνήσω σε τίποτα από όσα είπατε προκειμένου να προασπίσετε το ήθος, την ακεραιότητα και την αξιοσύνη αυτού του ανθρώπου. Θα σας πω, όμως, ότι ενδεχομένως μέσα από αυτή την πολύ θετική του δράση, εάν η εικόνα εκείνης της τηλεόρασης, που ήταν ο διευθυντής στο δρόμο επειδή είχε καλέσει είκοσι έξι αναπήρους και αυτός δεν είχε τη δυνατότητα, πήγαινε σε όλα τα Μέσα Μαζικής Ενημέρωσης στο CNN για παράδειγμα ή και αλλού, κανείς δεν θα ήξερε για την αξιοσύνη και το πάθος αυτού του ανθρώπου.
Εγώ δέχομαι όλα όσα λέτε, αλλά από εκεί και πέρα όλο αυτό το πάθος και η δυναμικότητα θα πρέπει να τροχιοδρομούνται σε μια βάση που να μη δημιουργούν τέτοια φαινόμενα.
Η διοίκηση του ΙΚΑ δεν έχει τίποτα με το συγκεκριμένο διευθυντή, όμως και οι καλοί...
ΑΓΓΕΛΟΣ ΤΖΕΚΗΣ: Πώς δεν έχει;
ΔΗΜΗΤΡΙΟΣ ΤΣΙΟΓΚΑΣ: Στην ουσία, κύριε Υπουργέ.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Σας παρακαλώ, εσείς έχετε πάθος να ψαρεύετε σε ό,τι νερά θέλετε.
ΠΡΟΕΔΡΕΥΩΝ (Κωνσταντίνος Γείτονας): Μην επεμβαίνετε, παρακαλώ κύριοι συνάδελφοι.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Σας λέω, λοιπόν, ότι όλοι πρέπει να λειτουργούμε συνεταγμένα στη βάση ενός προγραμματισμού, γιατί αλλιώς δεν υπάρχει θετικό αποτέλεσμα.
Όσον αφορά στα υπόλοιπα ζητήματα που θέτετε, είστε και είμαι σίγουρος ότι με την ολοκλήρωση αυτού του έργου θα υπάρξει στο Ηράκλειο μια νομαρχιακή μονάδα υγείας, που θα είναι πρότυπη και υποδειγματική και όλα τα προβλήματα θα λυθούν.
Τώρα σε σχέση με αυτά που είπατε προηγούμενα για το ποιοι άλλοι θα έπρεπε να είναι μέσα, πέρα από τους κινητικά ανάπηρους κλπ., είναι ένα τεράστιο θέμα, αγαπητέ συνάδελφε. Υπάρχει μια σειρά από αιτήματα για το ποιοι πρέπει να δικαιούνται βοηθήματος κλπ. Δεν είναι τόσο εύκολο να οριοθετήσουμε τις αποφάσεις μας, ποιοι θεωρούνται παραπληγικοί κλπ. Υπάρχουν τέτοια θέματα, τα οποία βέβαια θα πρέπει να τα δούμε με μεγάλη προσοχή γιατί όλες αυτές οι συντάξεις ξέρετε, λειτουργούν μέσα από τη δυνατότητα της αναδιανομής και της αλληλεγγύης στον εσωτερικό κορβανά. Και όταν λέω εσωτερικό οικονομικό κορβανά, εννοώ το ΙΚΑ. Πρέπει να τα βλέπουμε με προσοχή, με τέτοιο τρόπο που βέβαια θα πρέπει να ασκούμε κοινωνική πολιτική, αλλά να μην ανατρέπουμε όμως και βασικούς κανόνες για την οικονομική λειτουργία του ιδρύματος. 
Πιστεύω ότι αυτή είναι η πρόθεσή σας. Εξετάζουμε ήδη τέτοια θέματα. Και βέβαια, πρέπει να ξέρετε ότι σ' όλη αυτή την περίοδο, εδώ και χρόνια, έχουμε δει και μια σειρά αποφάσεις για συντάξεις και βοηθήματα τα οποία δεν αντικατοπτρίζουν την πραγματικότητα. Και αυτά βέβαια σωρεύουν αδικαιολόγητα κόστη στο ΙΚΑ και πρέπει να κοπούν. 
ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 288/21-1-2003 επίκαιρη ερώτηση του Βουλευτή της Νέας Δημοκρατίας κ. Νικολάου Τσιαρτσιώνη προς τον Υπουργό Ανάπτυξης, σχετικώς με την προμήθεια από τη Δημόσια Επιχείρηση Ηλεκτρισμού μεταχειρισμένων ηλεκτροπαραγωγών ζευγών για τις ανάγκες των νησιών κλπ.
Η επίκαιρη ερώτηση του κυρίου συναδέλφου έχει ως εξής:
"Με την με αριθμό πρωτοκόλλου 4030/13-12-2002 ερώτηση, τέθηκαν συγκεκριμένα ζητήματα, αναφορικά με την προμήθεια από τη ΔΕΗ για τα νησιά, μεγάλου αριθμού μεταχειρισμένων πολύστροφων ηλεκτροπαραγωγών ζευγών, συνολικής ισχύος 110 MW, η αξία των οποίων ξεπερνά τα 10 δισεκατομμύρια δραχμές. 
Επειδή από το πρόγραμμα των αρμόδιων υπηρεσιών της ΔΕΗ προκύπτει ότι το συνολικό έλλειμμα σε ηλεκτρική ισχύ για τα νησιά του Αιγαίου θα είναι της τάξεως των 11 MW για το 2003, των 16 MW για το 2004 και με ανάλογη αύξηση για τα επόμενα χρόνια, πράγμα που συνεπώς δεν δικαιολογεί με κανένα τρόπο την εσπευσμένη "σπουδή" και "μεθόδευση" για την εν λόγω ζημιογόνο και μη αναγκαίας ισχύος προμήθεια, υπό το πρόσχημα μάλιστα του κατεπείγοντος, ιδιαίτερα δε και όταν παρά τις τεκμηριωμένες σχετικές επισημάνσεις μας, αλλά και τα δυσμενή σχόλια -που ευρέως κυκλοφορούν στη ΔΕΗ- για προμήθειες με "οσμή σκανδάλου", προχωρούν με ταχύ ρυθμό οι "μεθοδευμένες" διαδικασίες για την υλοποίηση της υπόψη προμήθειας.
Ερωτάται ο Υπουργός και καλείται να ενημερώσει τη Βουλή, εάν προτίθεται να λάβει τα απαραίτητα εκείνα μέτρα για την άμεση αναστολή όλων των διαδικασιών που σχετίζονται με την υλοποίηση αυτής της "προκατασκευασμένης" και ζημιογόνου για τη ΔΕΗ προμήθειας".
Θα απαντήσει ο Υφυπουργός Ανάπτυξης κ. Καλαφάτης.
Ορίστε, κύριε Καλαφάτη, έχετε το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Πρόεδρε, η Νέα Δημοκρατία έχει αναπτύξει μια βιομηχανία ερωτήσεων με το ίδιο θέμα. Και παρ' όλο ότι έχει πάρει κατατοπιστικές απαντήσεις τόσο από τον Υπουργό Ανάπτυξης, όσο και από τη ΔΕΗ, εξακολουθεί να επιμένει σ' αυτό το θέμα. Μάλιστα, η τελευταία απάντηση δόθηκε μόλις πριν από λίγες μέρες και απευθυνόταν και προς εσάς. 
Εγώ, θα ήθελα να κάνω ορισμένες επισημάνσεις. 
Πρώτον επιμένετε στην ακατάσχετη σκανδαλολογία σ' ένα θέμα στο οποίο έχετε πάρει εμπεριστατωμένες απαντήσεις κατ' επανάληψη. Δεν είναι ένα θέμα το οποίο δεν το γνωρίζετε, δεν είναι ένα θέμα στο οποίο δεν έχετε πάρει απάντηση. 'Έχετε πάρει κατ' επανάληψη απαντήσεις. 
Οφείλω να ομολογήσω, επειδή έχω δει όλα τα έγγραφα ότι είναι κατατοπιστικές οι απαντήσεις που έχουν δοθεί και από τον Υπουργό Ανάπτυξης και από τη ΔΕΗ.
Νομίζω ότι εμμένετε σ' ένα θέμα περισσότερο για να τροφοδοτείτε μια σκανδαλοσυζήτηση, παρά για να διερευνήσουμε την αλήθεια και να ελέγξουμε ίσως κακώς πραχθέντα ή κακώς κείμενα.
'Ερχομαι στη δεύτερη επισήμανση τώρα. Εάν έχω αντιληφθεί καλώς, υπάρχει μια έκδηλη αντίφαση στο περιεχόμενο προηγούμενων ερωτήσεων που έχετε κάνει με το ίδιο θέμα και της σημερινής. Στις προηγούμενες ερωτήσεις υπήρχε μια αγωνία για το εάν το ρεύμα που υπάρχει, το δυναμικό που υπάρχει εκεί θα άντεχε στις ανάγκες των νησιών ή όχι. 
Μιλάτε για δήθεν καταστροφές στους επαγγελματίες και στα τρόφιμα τουριστικής δυσφήμισης. Ενώ παράλληλα, υπήρχαν και εκφράσεις ειρωνείας ότι τα φώτα τρεμοσβήνουν στα χριστουγεννιάτικα δένδρα -το ανέφερε άλλος συνάδελφός σας- και τώρα ισχυρίζεσθε πως οι ανάγκες δεν είναι τόσο μεγάλες και είναι επείγον να προχωρήσουν στην προμήθεια αυτών των ηλεκτροπαραγωγών ζευγών. 
Η φράση με την οποία διανθίζετε την ερώτησή σας "κυκλοφορούν στη ΔΕΗ" δεν είναι σωστό να λέγεται στη Βουλή, γιατί έτσι δεν έχουμε αξιόπιστο διάλογο με το να λέμε τι κυκλοφορεί. Περίμενα να κάνουμε μία κουβέντα -ειδικά με εσάς που έχω εκτίμηση- με βάση στοιχεία και όχι με φήμες. Γι' αυτό το λόγο δεν μπορώ να απαντήσω.
Θα καταθέσω και σήμερα τα επίσημα έγγραφα που σας έχουν δοθεί, διότι σ' αυτά υπάρχει τεκμηριωμένη απάντηση. 
(Στο σημείο αυτό ο Υφυπουργός Ανάπτυξης κ. Αλέξανδρος Καλαφάτης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Ο κ. Τσιαρτσιώνης έχει το λόγο.
ΝΙΚΟΛΑΟΣ ΤΣΙΑΡΤΣΙΩΝΗΣ: Κύριε Πρόεδρε, επιμένουμε, και δεν θα ασχοληθώ με το να απαντήσω στις ανησυχίες του Υπουργού. Κατάλαβα ότι δεν έχει πάρει το μήνυμα, καθόσον και αυτές οι έντονες φημολογίες που κυκλοφορούν δεν έχουν φθάσει σε εκείνον. Αυτός ο διαγωνισμός μπάζει από παντού, είναι προκατασκευασμένος για ένα συγκεκριμένο μειοδότη. Είναι ένας διαγωνισμός που δυστυχώς υποστηρίζεται και από κύκλους του δικού σας Υπουργείου. Δεν υπηρετεί καθόλου τις ενεργειακές ανάγκες της ΔΕΗ. Είναι ζημιογόνος γιατί η ΔΕΗ θα ξοδέψει 10 δισεκατομμύρια. Είναι ένας διαγωνισμός που διενεργείται κατά παράβαση του Κανονισμού προμηθειών ΔΕΗ χωρίς απόφαση Δ.Σ. και χωρίς τη σύμφωνη γνώμη της ΡΑΕ. 'Εχει επιλεγμένη επιτροπή αξιολόγησης από όπου έχουν αποκλεισθεί τα "ενοχλητικά υπηρεσιακά στελέχη". Οι ίδιοι άνθρωποι συμμετέχουν στις προτάσεις και στις επιτροπές αξιολόγησης, στις τεχνικές κρίσεις, αλλά και στις επιτροπές προμηθειών. Είναι ένας διαγωνισμός με διάτρητες διαδικασίες, καθώς η επιτροπή αποσφράγισης έκανε δεκτές όχι αμέσως ως όφειλε τις προσφορές, αλλά μετά δέκα ημέρες, όταν είχαν προσκομισθεί και οι εγγυητικές επιστολές που έλειπαν από συγκεκριμένη "δική μας" εταιρεία. Ένας διαγωνισμός που φωτογράφιζε με τις προδιαγραφές του "το δικό μας" άνθρωπο, που εμφανίστηκε ως ο μόνος από τους δεκατρείς μειοδότες -αυτό πρέπει να σας δημιουργήσει ανησυχίες- διαθέτοντας μεταχειρισμένα μηχανήματα στην ποσότητα και στο χρόνο που αυτά ζητούνται. Είναι απορίας άξιον πώς ξαφνικά από τα 400 MW της αιχμής του περασμένου καλοκαιριού στα νησιά μας, σ΄ ένα χρόνο ζητάμε άλλα 110 MW για να καλύψουμε την ετήσια αύξηση, που τα τελευταία χρόνια έχει υπολογισθεί ότι βαριά-βαριά θα πρέπει να αγγίζει τα 30 MW. Δηλαδή θέλουμε να εγκαταστήσουμε το 1/4 της ισχύος της αιχμής. Πριν ενάμιση χρόνο ακυρώθηκαν διαγωνισμοί που κάλυπταν μηχανήματα λειτουργίας βάσης και με αυτά  θα λυνόταν οριστικά το πρόβλημα. 
Κύριε Υπουργέ, έχω πολλά να σας πω αλλά δεν έχω χρόνο. Πρόκειται για ένα ακόμη πλήγμα στην ανταγωνιστικότητα και στην αξιοπιστία της ΔΕΗ. Πρέπει να πάρετε άμεσα μέτρα. Η ΔΕΗ εμφανίζεται ως κερδοφόρα στο χρηματιστήριο γιατί στέγνωσε τις επενδύσεις της και σήμερα αναζητά το δρόμο της. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Παρ΄ όλο που δεν γνωρίζω στο Υπουργείο τέτοιους κύκλους που στηρίζουν επενδύσεις και παρ΄ όλο που πιστεύω ότι η απάντηση σας έχει δοθεί -κατατέθηκε για άλλη μια φορά στη Βουλή- θέλω να σας επισημάνω τα πιο σπουδαία σε σχέση με αυτά που έχετε θέσει. Από το Μάρτιο του 2001 η ΔΕΗ γνωστοποίησε στη ΡΑΕ πλήρη στοιχεία για την εξέλιξη των φορτίων σε όλα τα μη διασυνδεδεμένα νησιά κατά την προηγούμενη πενταετία. Προσδιόρισε τις ανάγκες σύμφωνα με αυτά. Γι' αυτό ακριβώς πέρσι 24 Ιανουαρίου εκδόθηκε υπουργική απόφαση με την οποία προσδιορίζονταν οι επόμενες ενέργειες και προβλέπονταν 32 MW ενίσχυση για το 2002. 
Το δεύτερο σημείο που θέλω να επισημάνω είναι ότι η ΔΕΗ προχώρησε μέσα σ΄ ελάχιστο χρόνο αμέσως σε διαγωνισμούς για την προμήθεια των νέων μονάδων που προβλεπόταν με την υπουργική απόφαση. Παράλληλα είχε συνεργασία με το ΕΜΠ και προχώρησε σε σημαντικές εργασίες ανάκτησης αδρανούσης ισχύος. Και γι' αυτό το 2002 δεν είχαμε ιδιαιτέρως μεγάλα προβλήματα στην ηλεκτροδότηση. 
Το τρίτο στοιχείο είναι ότι το καλοκαίρι που πέρασε καταγράφηκε στα νησιά για πρώτη φορά απρόσμενα μεγάλη αύξηση της ζήτησης που συνολικά ξεπέρασε το 12% και σε ορισμένα νησιά έφτασε και μέχρι το 30%. Σε ορισμένα δε νησιά, όπως στη Χίο για παράδειγμα, ενώ κάθε χρόνο το δυναμικό αυξανόταν γύρω στο 5%, το 2002 ξεπέρασε το 18%. 
Το τέταρτο στοιχείο είναι ότι η ΔΕΗ θεωρεί ότι είναι επιβεβλημένο να ενισχυθούν αμέσως οι μονάδες παραγωγής των νησιών πολύ πέρα των 21 Μεγαβάτ που προβλεπόταν για το 2003 σύμφωνα με την υπουργική απόφαση. Και γι' αυτό ακριβώς έχει ενημερωθεί η ΡΑΕ. Αυτό που λέτε ότι δεν είναι ενημερωμένη η ΡΑΕ και δεν έχει αποφασίσει είναι λάθος. Σας το γράφουμε μέσα. Τα στοιχεία είναι στη διάθεσή σας να τα ξανακοιτάξετε αν δεν τα έχετε δει καλώς.
Το έκτο σημείο είναι ότι εάν δεν γινόταν με την εσπευσμένη διαδικασία, το 2003 δεν θα είχαν ικανοποιηθεί αυτές οι ανάγκες. Γι' αυτό ακριβώς ακολουθήθηκε αυτή η διαδικασία σύμφωνα με τα στοιχεία που έχουμε από τη ΔΕΗ.
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η επίκαιρη ερώτηση του Βουλευτή του Κομμουνιστικού Κόμματος Ελλάδος κ. Άγγελου Τζέκη προς τον Υπουργό Γεωργίας, σχετικώς με την καταβολή των επιδοτήσεων για τα έτη 2001-2002 στους αγρότες και κτηνοτρόφους της επαρχίας Λαγκαδά Θεσσαλονίκης.
Η ερώτηση του κυρίου συναδέλφου έχει ως εξής:
"Οι αγρότες και οι κτηνοτρόφοι της Επαρχίας Λαγκαδά του Νομού Θεσσαλονίκης δεν έχουν εισπράξει ακόμη τις επιδοτήσεις των ετών 2001-2002, ενώ υπάρχουν ακόμη και απλήρωτοι αγρότες του 2000, γι' αυτά που δικαιούνται, με αποτέλεσμα να βρίσκονται σε δύσκολη οικονομική κατάσταση. Να σημειωθεί ότι αντιπροσωπεία των συνεταιρισμών αγροτικών συλλόγων επισκέφθηκε τη Διεύθυνση Αγροτικής Ανάπτυξης της Νομαρχιακής Αυτοδιοίκησης Θεσσαλονίκης και απαίτησε την άμεση πληρωμή των ποσών χωρίς, όμως, αποτέλεσμα.
Επειδή, όμως, ο εμπαιγμός πρέπει να σταματήσει, ερωτάται ο κύριος Υπουργός πότε θα καταβληθούν οι επιδοτήσεις που δικαιούνται οι αγρότες και οι κτηνοτρόφοι και τι μέτρα θα πάρει η Κυβέρνηση, ώστε η εξόφληση να γίνεται σε σύντομο χρονικό διάστημα;"
Το λόγο έχει ο Υφυπουργός Γεωργίας κ. Αργύρης.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα ήθελα να διευκρινίσω στον αγαπητό κύριο συνάδελφο και να πω, ότι πρόκειται για μέρος της καταβολής των ενισχύσεων. Στο Νομό Θεσσαλονίκης εκκρεμούν για τα βοοειδή 37.100 ευρώ και παραμένει αυτή η εντολή ανεκτέλεστη γιατί θεωρείται εκπρόθεσμη.
Αυτή η ενίσχυση θα μπορούσε να καταβληθεί μέχρι το σημείο να καλυφθεί η ρεζέρβα του 4%. Επειδή έχει εξαντληθεί η ρεζέρβα του 4% στα βοοειδή, η όποια πληρωμή γίνει από εδώ και πέρα θα γίνει από τον κρατικό προϋπολογισμό. Γι' αυτό, λοιπόν, σε συνεννόηση με την Ευρωπαϊκή Ένωση θέλουμε να εξασφαλίσουμε τη συναίνεσή της για να μην έχουμε προβλήματα στο εκπρόθεσμο της πληρωμής. 
Σε ό,τι αφορά το θέμα των αροτραίων, επίσης εκκρεμεί πληρωμή ύψους 1.180.000 ευρώ και αφορά συμπληρωματικές πληρωμές στους παραγωγούς αροτραίων καλλιεργειών. 
Και εδώ έχουμε εκπρόθεσμη διαδικασία και υπέρβαση της ρεζέρβας του 4%. Η δυνατότητα που δίνεται, μετά την ημερομηνία που πρέπει να δίδονται οι ενισχύσεις, από τον κανονισμό, είναι μόνο ενός ποσού του 4% του συνόλου των δαπανών που έγιναν μέχρι την ημερομηνία της πληρωμής. Και εδώ ισχύει η ίδια διαδικασία. Αφού ολοκληρωθεί η διαδικασία των νέων πληρωμών μέχρι 31 Ιανουαρίου, θα ακολουθήσουν αυτές οι πληρωμές μετά από συνεννόηση με την Ε.Ε. και πάντα από τον κρατικό προϋπολογισμό.
Στο άλλο σκέλος της ερώτησής σας τι πρέπει να γίνει για να καταβάλλονται άμεσα οι ενισχύσεις, νομίζω ότι έχουμε απαντήσει πολλές φορές στη Βουλή. Εκτιμώ ότι φέτος είναι πιο βελτιωμένα τα πράγματα. Για να γίνει μια πληρωμή σωστά πρέπει να είναι και ο φάκελος σωστός. Οι επιδοτήσεις έχουν κάποιες υποχρεώσεις. Όταν αυτές εκδηλώνονται, τότε άμεσα γίνεται και η πληρωμή. 
Εν προκειμένω, φέτος στα αροτραία έχουμε φθάσει σε μια πληρωμή του 94%. Καταβάλλεται μεγάλη προσπάθεια -γιατί μέχρι 31 του μηνός τελειώνει η προθεσμία- να καταβληθεί όσο γίνεται μεγαλύτερος αριθμός πληρωμών ούτως ώστε να μας δώσει τη δυνατότητα η ρεζέρβα του 4% που θα μείνει, να καλύψει όλες τις ενστάσεις που θα υπάρξουν. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
Είτε εμπρόθεσμα είτε εκπρόθεσμα, κύριε Υπουργέ, ένα είναι γεγονός: Στην επαρχία Λαγκαδά και συγκεκριμένα στο Δήμο Λαχανά και Βερτίσκου οι γεωργοί σταριών αλλά και οι κτηνοτρόφοι αιγοπροβάτων έχουν να λαμβάνουν υπόλοιπα επιδοτήσεων του 2001 και βέβαια του 2002. Και όταν ρωτάμε τι μέτρα θα πάρει η Κυβέρνηση πρέπει συγκεκριμένα να μας απαντάτε. Το "πολλές φορές μέσα στη Βουλή" που μας είπατε, αποδεικνύει ότι ο τρόπος αυτός δεν ευσταθεί πλέον, έχει καταργηθεί στην πράξη. Και το ζήτημα δεν είναι να είναι ολοκληρωμένος ο φάκελος στο σύνολο των γεωργών και κτηνοτρόφων. Εκείνοι που δεν έχουν συμπληρώσει επαρκώς τα στοιχεία, θα πρέπει να βγαίνουν απ' έξω και οι υπόλοιπες ποσότητες θα πρέπει να πληρώνονται. 
Αναφέρομαι, κύριε Πρόεδρε, σε μια επαρχία του Λαγκαδά φτωχή. Στάρια, γίδια και πρόβατα έχουν. Αν δεν πάρουν άμεσα τις επιδοτήσεις οι αγρότες και οι κτηνοτρόφοι, αυτομάτως υπάρχει συνέπεια και στα άλλα επαγγέλματα, μικρομεσαίους, επαγγελματίες, εμπόρους κλπ. Θέλω να τονίσω μ' αυτό δηλαδή ότι παράλληλα με τις αναθεωρήσεις της Κοινής Αγροτικής Πολιτικής και τις τραγικές συνέπειες που έχουν οι αγρότες, έχουμε και τον τρόπο με τον οποίο εσείς παρακρατείτε τις επιδοτήσεις και δεν τις δίνετε. Και εδώ πιστεύουμε εμείς ότι συνειδητά δεν τις δίνετε, διότι προσπαθείτε όσο το δυνατόν επί μακρό χρόνο να τις παρακρατήσετε προκειμένου να μη δοθούν και να μην παρουσιαστούν ως έξοδα και έτσι να έχουμε αν θέλετε και το δημόσιο χρέος σ΄ ένα ικανοποιητικό ύψος. Κάνετε διάφορες αλχημείες, εξάλλου είναι γνωστό αυτό. Έρχεται, λοιπόν, η ίδια η ζωή και σας λέει: θα δώσετε συγκεκριμένη απάντηση πότε θα πληρωθούν τα ποσά που οφείλετε στους γεωργούς και κτηνοτρόφους του Δήμου Λαχανά, Βερτίσκου και Απολλωνία, στην επαρχία Λαγκαδά γενικότερα;
Εμείς περιμένουμε συγκεκριμένη απάντηση διότι σας τονίζω ότι η επαρχία Λαγκαδά είναι μπροστά σε αγωνιστικές κινητοποιήσεις. Η συντονιστική τους επιτροπή επισκέφθηκε και το νομάρχη και την αρμόδια διεύθυνση. Εκείνη τους παρέπεμψε στο Υπουργείο, το Υπουργείο τους παραπέμπει στην Ευρωπαϊκή Ένωση και ο μόνος που δεν φταίει τελικά είναι αυτός ο οποίος παράγει εκεί στην επαρχία Λαγκαδά τον πλούτο της περιοχής. Όμως, αυτός δεν αναγνωρίζεται.
ΔΗΜΗΤΡΙΟΣ ΤΣΙΟΓΚΑΣ: Τώρα η Ευρωπαϊκή Ένωση θα τους παραπέμψει στον Μπους!
ΠΡΟΕΔΡΕΥΩΝ (Κωνσταντίνος Γείτονας): Δεν χρειάζεται βοήθεια κύριε Τσιόγκα,  ο κ. Τζέκης; Ξέρει να υποστηρίζει την ερώτησή του.
Ο κύριος Υπουργός έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Η αγωνιστικότητα νομίζω ότι χρειάζεται αλλά πρέπει να έχουμε και αποτέλεσμα. Και το αποτέλεσμα εν προκειμένω είναι να πληρωθούν οι παραγωγοί.
Όπως πληρώθηκαν οι παραγωγοί στις 16 Νοεμβρίου που ξεκινάει η πρώτη μέρα των πληρωμών του έτους FEOGA έτσι θα πρέπει να πληρωθούν και οι υπόλοιποι μόνο που πρέπει να είναι εντάξει ο φάκελος, να είναι δηλαδή όπως ήταν οι φάκελοι και αυτών που πληρώθηκαν 16 Νοεμβρίου.
ΑΓΓΕΛΟΣ ΤΖΕΚΗΣ: Δύο χρόνια καθυστέρηση, κύριε Υπουργέ!
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Μέχρι στιγμής έγιναν πέντε πληρωμές για τα αροτραία ενώ θα έπρεπε να γίνεται μία. Γιατί γίνονται πέντε πληρωμές; Διότι συνέχεια διορθώνουν τα λάθη που έγιναν. 
Θα πρέπει να σας πω ότι είναι αλήθεια γραφειοκρατικό και δύσκολο. Ξέρουμε όλοι μας ότι κάνουμε ένα χαρτογραφικό υπόβαθρο και κάθε χρόνο για τα αροτραία για να πάρει κάποιος έστω και 100 ευρώ κάνει ένα μικρό κτηματολόγιο. Για να μην πω ότι κάθε χρόνο γίνεται ένα κτηματολόγιο για να δοθούν ενισχύσεις στα αροτραία και όχι μόνο. Γι' αυτό, λοιπόν, πρέπει να γίνονται σωστά όλα και από τις ενώσεις που αναλαμβάνουν την ευθύνη και από τις Νομαρχιακές Αυτοδιοικήσεις.
Δεν υπάρχει καμία καθυστέρηση από πλευράς πληρωμής. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Γιατί αυτή η γραφειοκρατία; Ποιος την επιβάλλει;
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Η Ευρωπαϊκή Ένωση, κύριε Πρόεδρε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Να διαπραγματευθείτε, να τη διορθώσετε.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Με τη νέα πρόταση για την αναθεώρηση της Κοινής Αγροτικής Πολιτικής θα έχουμε τουλάχιστον την εφάπαξ πριμοδότηση, οπότε θα απαλλαγούμε από αυτήν τη γραφειοκρατία. Παρ' όλα αυτά πρέπει να σας πω ότι δεν πρόκειται για κρατικό προϋπολογισμό, για χρήματα που υπάρχουν ή δεν υπάρχουν. Όταν ο φάκελος δεν έχει πληρότητα, κανείς δεν μπορεί να κάνει πληρωμή. Εκτός αν ανατρέξουμε στις μεγάλες δημοσιονομικές διορθώσεις τις οποίες δέχεται κάθε φορά η χώρα μας, γιατί πληρώνει χωρίς να πληροί τις προϋποθέσεις. Αποφασίσαμε, λοιπόν, ότι δεν έχουμε άλλα περιθώρια να έχει η χώρα μας τέτοιου είδους δημοσιονομικές διορθώσεις. Γι' αυτό απαιτήσαμε όχι κάτι παραπάνω, αλλά αυτά που είναι υποχρέωση και του παραγωγού και της Ένωσης Αγροτικών Συνεταιρισμών και της νομαρχίας, δηλαδή να συντάξουν σωστά το φάκελο για να μπορούν να πληρωθούν οι παραγωγοί.
ΑΓΓΕΛΟΣ ΤΖΕΚΗΣ: Πάντως θα σας περιμένουν στις 2 του Φλεβάρη έξω από την ΑΓΡΟΤΙΚΑ. 
ΠΡΟΕΔΡΕΥΩΝ (Κωνσταντίνος Γείτονας): Ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμεθα στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η υπ' αριθμ. 32/13-12-2002 επερώτηση των Βουλευτών της Νέας Δημοκρατίας κυρίων Νικολάου Κατσαρού, Άννας Ψαρούδα-Μπενάκη, Αναστασίου Νεράντζη, Χρήστου Μαρκογιαννάκη, Θεοδώρου Κατσίκη, Αλέξανδρου Λυκουρέζου, Χρήστου Ζώη, Κωνσταντίνου Τσιπλάκη, Ζωής Μακρή, Βασιλείου Τσίπρα, Πέτρου Μαντούβαλου, Γεωργίου Τσούρνου και Βύρωνας Πολύδωρα προς τον Υπουργό Δικαιοσύνης, σχετικώς με την πολιτική της Κυβέρνησης στο χώρο της δικαιοσύνης.
Από τη Νέα Δημοκρατία ορίζεται ως Κοινοβουλευτικός Εκπρόσωπος για τη συζήτηση αυτής της επερώτησης ο Βουλευτής κ. Βύρων Πολύδωρας.
Ο πρώτος των επερωτώντων ο κ. Κατσαρός έχει το λόγο.
ΝΙΚΟΛΑΟΣ ΚΑΤΣΑΡΟΣ: Κύριοι συνάδελφοι, η δικαιοσύνη ιδιαίτερα σε εποχές κρίσης των αξιών είναι το τελευταίο καταφύγιο του πολίτη, η έσχατη ελπίδα του, ο θεσμός στην κρίση του οποίου τα εναποθέτει όλα και από τον οποίο προσδοκά τη δικαίωσή του. Είναι το οχυρό της δημοκρατίας γενικότερα, του λίαν ευαίσθητου και αδύναμου αυτού πολιτεύματος, αφού το ίδιο παρέχει τη δυνατότητα και αναγνωρίζει δικαιώματα ακόμα και στους διαφθορείς του, ακόμα και σε εκείνους οι οποίοι απεργάζονται την ανατροπή του. 
Για να δικαιώνει, όμως, η δικαιοσύνη αυτήν τη θέση της στο νου και στην καρδιά των πολιτών δεν αρκεί να είναι ελεύθεροι και αδέσμευτοι οι λειτουργοί της. Πρέπει παράλληλα να απονέμεται γρήγορα, δηλαδή να υπηρετεί την ιδέα της ταχείας απονομής της και της αποκατάστασης του δικαίου. Δυστυχώς η κατάσταση που επικρατεί στην πατρίδα μας ιδιαίτερα τα τελευταία χρόνια είναι επιεικέστατα απαράδεκτη. Χωρίς αμφιβολία αγγίζει τα όρια της αρνησιδικίας η απονομή της δικαιοσύνης, για να μην πω ότι σε ορισμένες περιπτώσεις τα υπερβάλλει κιόλας. 
Σε μία χώρα με δικαστική εμπειρία δυόμισι χιλιάδων ετών, με έναν πολιτισμό στον οποίο θεμελιώνεται ο πολιτισμός της Ευρώπης και όχι μόνον, σε μία χώρα που σήμερα προεδρεύει της Ευρώπης δεν δικαιολογείται αυτή η κατάσταση της μιας από τις τρεις λειτουργίες του πολιτεύματος της. Στην επερώτησή μας κατά τρόπο λιτό αλλά αρκετά περιεκτικό αναφέρονται ορισμένα στοιχεία και ορισμένοι αριθμοί που απεικονίζουν την κατάσταση στην οποία βρίσκεται σήμερα η απονομή της δικαιοσύνης.
Απώτερη δικάσιμος στο εφετείο πλημμελημάτων ορίζεται τον Ιούνιο του 2006.
Το ίδιο ορίζεται και στο πενταμελές εφετείο κακουργημάτων. Στο Εφετείο Αθηνών είναι προς εκδίκαση περίπου είκοσι χιλιάδες υποθέσεις. Στα πολυμελή πρωτοδικεία, στα πέντε μεγαλύτερα πολυμελή πρωτοδικεία της χώρας, οι υποθέσεις ορίζονται για να δικαστούν τον Οκτώβριο, Μάιο του 2004 κλπ. Περίπου ύστερα από ένα χρόνο προσδιορίζονται να δικαστούν οι υποθέσεις στα μονομελή πρωτοδικεία των ίδιων δικαστηρίων. Τον Οκτώβριο του 2002 υπήρχαν ενενήντα χιλιάδες περίπου αποφάσεις στο Εφετείο Αθηνών, οι οποίες δεν είχαν καθαρογραφεί. Για να εκδοθεί μια οριστική απόφαση απαιτούνται δύο έως τρία χρόνια και προκειμένου να εκδοθεί μία τελεσίδικη απόφαση απαιτούνται τέσσερα έως πέντε χρόνια. 
Στα διοικητικά δικαστήρια εκκρεμούν προς προσδιορισμό εκατόν είκοσι χιλιάδες υποθέσεις στο πρωτοδικείο, στα διοικητικά πρωτοδικεία, και σαράντα χιλιάδες υποθέσεις στα διοικητικά εφετεία. Οι ίδιοι οι διοικητικοί δικαστές μιλούν για έμφραγμα στη διοικητική δικαιοσύνη. Εκεί ο προσδιορισμός για να δικαστούν ορίζεται μετά από δύο έως δυόμισι χρόνια και για να πετύχει κανείς μια τελεσίδικη απόφαση απαιτούνται έξι έως επτά χρόνια. 
Οι συνέπειες αυτής της μεγάλης βραδύτητας της απονομής της δικαιοσύνης είναι αρκετά σοβαρές. Κλονίζουν την εμπιστοσύνη του πολίτη στο θεσμό. Ενθαρρύνουν εγκληματικές και άδικες συμπεριφορές και απαξιώνουν τη σημασία αυτών των συμπεριφορών. Αποθαρρύνουν μεγάλο μέρος των αδικουμένων, οι οποίοι δεν τολμούν να προσφύγουν στα δικαστήρια. Εξυπηρετούν τον οικονομικά ισχυρό και ταλαιπωρούν τον αδύνατο. Ωφελούν τον παρανομούντα και ζημιώνουν το θύμα. Επηρεάζουν την ποιότητα της απονεμόμενης δικαιοσύνης, γιατί αυτή η μεγάλη καθυστέρηση συντελεί στην εξαφάνιση, ή εξασθένηση πολλών αποδεικτικών στοιχείων. Δυσχεραίνουν την εκτέλεση των εκδιδομένων αποφάσεων και την ικανοποίηση εκείνων οι οποίοι τις κερδίζουν, γιατί ο "πονηρός"  πάντα αντίδικος, ενόψει μίας τέτοιες απόφασης και ύστερα από ένα τόσο μεγάλο χρόνο που έχει στη διάθεσή του, φροντίζει να βρεθεί κάποτε αφερέγγυος. Απαξιώνουν τα ίδια τα επιδικαζόμενα ποσά και μειώνουν βεβαίως τη δικαστική λειτουργία στα μάτια του λαού. Λείπει από το λαό το σχετικό δέος προς εκείνη και η εμπιστοσύνη στη κρίση της. 
Επίσης, καταρρακώνουν το διεθνές κύρος της πατρίδας μας, όταν έρχονται διεθνή δικαστήρια και τιμωρούν την Ελλάδα, γιατί καθυστερεί στο να επιληφθεί κάποιων υποθέσεων και να εκδώσει τις σχετικές αποφάσεις. Τέλος και πάνω από όλα, ενισχύουν και το φαινόμενο της διαφθοράς. Η μεγάλη καθυστέρηση αποτελεί έμμεση μορφή ατιμωρησίας, μαζί με την ελπίδα της ανήθικης παραγραφής της εγκληματικής πράξης και έτσι διογκώνεται το συναίσθημα της αδικίας. 
Διευκρινίζω ότι η διαφθορά φοβάται τη δίκαιη, την ταχεία και την αμερόληπτη απονομή της δικαιοσύνης. Η διαφθορά ποντάρει πάντοτε στη βραδύτητα της αντιμετώπισής της. Κυρίως το οργανωμένο έγκλημα βρίσκει πάντοτε τρόπους εξαφάνισης των ιχνών του και η βραδύτητα της απασχόλησης του δικαστή με εκείνο είναι ο καλύτερος σύμμαχός τους. 
Οι δημιουργούμενοι κατασταλτικοί μηχανισμοί με συνθέσεις ελεγχόμενες από την εκτελεστική εξουσία, σε μία πολιτεία όπου δυστυχώς υπάρχει ταύτιση κόμματος και κράτους, ενθαρρύνουν τη διαφθορά. Πάντοτε εκείνος ο οποίος ρέπει προς την διάπραξη κάποιου αδικήματος υπολογίζει στην ευμενή συμπαράσταση του "κομματικού φίλου", ο οποίος διορίζει τα κατασταλτικά όργανα και ο οποίος κατά κάποιο τρόπο ασκεί κάποια εξουσία με τις διάφορες παρεμβάσεις.
Είναι νομίζω αποδεκτό απ' όλους ότι η βεβαιότητα της δίωξης, της ταχείας εισαγωγής στη δίκη, οι καταδίκες, η έκτιση της ποινής αποθαρρύνουν εγκληματικές συμπεριφορές. Σας είναι γνωστά, κύριε Υπουργέ, όλα αυτά αλλά η Κυβέρνησή σας επί πολλά χρόνια αγρόν αγοράζει. 
Επισημαίνονται στην επερώτησή μας και ορισμένα γεγονότα τα οποία συντελούν στην ενθάρρυνση της διαφθοράς συνεπεία του γεγονότος ότι καθυστερεί πάρα πολύ η απονομή της δικαιοσύνης.
Η Κυβέρνηση ή δεν κάνει τίποτε ή κάνει ελάχιστα και αυτά μηδαμινά και εσφαλμένα για να αντιμετωπίσει το πρόβλημα. Και συγκεκριμένα, ενώ η ηγεσία της δικαιοσύνης, οι δικαστικές ενώσεις, οι δικηγορικοί σύλλογοι διεκτραγωδούν το κατάντημα και προτείνουν για την αντιμετώπισή του συγκεκριμένα μέτρα, η Κυβέρνηση κωφεύει. 
Ζητούν επί παραδείγματι αύξηση των οργανικών θέσεων τόσο στα τακτικά, πολιτικά και ποινικά δικαστήρια, όσο και στα διοικητικά, διότι οι υποθέσεις αυξάνονται σ' ένα ποσοστό από 34% σε ορισμένα δικαστήρια σε μεγαλύτερο ποσοστό σε άλλα. Δυστυχώς η Κυβέρνηση δεν διαθέτει τους αναγκαίους πόρους για να έχουμε τη λελογισμένη έστω αύξηση των οργανικών θέσεων, όταν ζούμε σε μία περίοδο που πολύ εύκολα να προσλαμβάνονται υπάλληλοι σε ορισμένες θέσεις, οι οποίες δεν έχουν βεβαίως την αποστολή και τη σοβαρότητα την οποία έχει η δικαιοσύνη και το έργο το οποίο επιτελεί. 
Είναι γνωστό ότι υπάρχει μια ανισομερής κατανομή των υπαλλήλων μεταξύ των διαφόρων υπηρεσιών. Επίσης είναι γνωστό ότι είμαστε ίσως η πρώτη χώρα της Ευρώπης σε αριθμό δημοσίων υπαλλήλων. Την οικονομία την οποία προσπαθούμε να κάνουμε την εντοπίσαμε στο Υπουργείο Δικαιοσύνης!! Εσείς, η Κυβέρνηση, δυσκολεύεστε να δημιουργήσετε και μία ακόμα οργανική θέση δικαστών!!
Ζητούν και οι δικαστικές ενώσεις και οι πάντες άμεση ίδρυση στα μεγάλα πρωτοδικεία των ποινικών τμημάτων. Η Κυβέρνηση ποιεί την νήσσαν. Αυτή είναι η πραγματικότητα. Πρόκειται για ποινικά τμήματα τα οποία είχαν ιδρυθεί το Μάιο του 1993 με την τότε Υπουργό Δικαιοσύνης κ. Μπενάκη και τα οποία ο πολύς συνάδελφός σας κ. Κουβελάκης εφρόντισε στις 16 Δεκεμβρίου 1993 με το πρώτο νομοσχέδιο που έφερε στη Βουλή να καταργήσει. Επίσης και τη δικαστική αστυνομία και να μεταβάλει -παρακαλώ- τα κακουργήματα μιας κατηγορίας καταχραστών του ελληνικού δημοσίου σε πλημμελήματα για να παραγραφούν. Φαίνεται ότι υπήρχαν πάρα πολλοί κομματικοί φίλοι οι οποίοι έπρεπε να απαλλαγούν έστω και μ' αυτόν τον έμμεσο τρόπο.
Έρχεται, κύριε Υπουργέ της Δικαιοσύνης, ο ίδιος ο εισαγγελέας του Αρείου Πάγου μπροστά σ' αυτήν την κατάσταση της πάρα πολύ μεγάλης βραδύτητας της απονομής της δικαιοσύνης και επειδή ξέρει πολύ καλά ότι μόλις φτάσει τρεις η ώρα το απόγευμα σταματάει το δικαστήριο και οι επόμενες υποθέσεις αναβάλλονται, σας προτείνει τα ποινικά τμήματα να λειτουργούν και το απόγευμα. Δεν θα ήταν καθόλου δύσκολο να λειτουργεί με άλλους δικαστές και άλλους υπαλλήλους το πρωινό τμήμα και με άλλους για τις υπόλοιπες υποθέσεις το απόγευμα. 
Και στο καινούριο νομοσχέδιο το οποίο ετοιμάζεται για την επίσπευση της ποινικής δικαιοσύνης απ' όσο τουλάχιστον μπορώ να ξέρω, δεν υπάρχει διάταξη τέτοια που να αποδέχεται αυτές τις προτάσεις τις οποίες έκανε ο εισαγγελεύς του Αρείου Πάγου αλλά και η ολομέλεια των εισαγγελέων του Αρείου Πάγου μεταξύ αυτών και αυτή στην οποία αναφέρομαι. Προεβάλλετο ως λόγος της μη λειτουργίας περισσοτέρων τμημάτων των δικαστηρίων, η έλλειψη αιθουσών.
Κύριε Υπουργέ, έκπληκτος είδα στον τελευταίο προϋπολογισμό, η αύξηση των δαπανών του Υπουργείου Δικαιοσύνης να είναι η μικρότερη αύξηση όλων των Υπουργείων. Και σε σύγκριση με την προηγούμενη χρονιά ήταν πάρα πολύ μικρή, ελάχιστη, ασήμαντη. Και βεβαίως με αυτήν την τακτική δεν μπορούν να υπάρξουν περισσότερες αίθουσες οι οποίες απαιτούνται για να λειτουργήσουν εντατικότερα τα δικαστήρια και σε περισσότερα τμήματα.
Και ενώ η βραδύτητα σημειώνεται σε όλα τα δικαστήρια, εσείς, κύριε Υπουργέ, πάρα πολλές φορές εδώ σε αυτή την Αίθουσα κατά κάποιο τρόπο υπερηφανευτήκατε για την επίσπευση των υποθέσεων στα πολυμελή πρωτοδικεία. Αλλά οι υποθέσεις αυτές στα πολυμελή πρωτοδικεία είναι μόνο το 10% όλων των πολιτικών υποθέσεων. Και εκτός αυτού τι ήταν αυτή η ρύθμιση; Κατήργησε την προδικαστική και εισήγαγε τα μαγνητοφωνημένα πρακτικά. Διαβάστε κάποια πρακτικά έστω μιας υποθέσεως, να δείτε αν μπορέσετε να βγάλετε κανένα νόημα. Δεν καταγράφονται οι ερωτήσεις των πληρεξούσιων δικηγόρων αλλά και του δικαστηρίου ακόμη και δημιουργείται αληθινό κομφούζιο. Η δε κατάργηση της προδικαστικής επιβάρυνε θα έλεγα τα δικαστήρια με το 30% των υποθέσεων, οι οποίες με την προδικαστική ως μη νόμιμε κλπ.  απερρίπτοντο. Δεν νομίζω, λοιπόν, ότι αυτή η ρύθμιση ήταν επιτυχημένη. Αλλού έπρεπε να αναζητηθεί η λύση του προβλήματος. Αυτά επισημάνθηκαν κατά τη συζήτηση του σχετικού νόμου. Δυστυχώς δεν έγινε τίποτε από όλα αυτά δεκτό.
Τέλος, θα ήθελα να παρατηρήσω ότι στην εποχή μας που η Διεθνής Διαφάνεια κατατάσσει την πατρίδα μας στην τεσσαρακοστή τετάρτη θέση ενώ η τελευταία χώρα της Ευρωπαϊκής Ένωσης από πλευράς διαφάνειας φέρει τον αριθμό είκοσι, στη εποχή μας που ο Εισαγγελεύς του Αρείου Πάγου χαρακτηρίζει το έτος 2003 ως χρονιά του εισαγγελέα και ο ίδιος μιλάει για οχετό διαφθοράς, που συνέρχεται η ολομέλεια των εισαγγελέων του Αρείου Πάγου με μοναδικό θέμα τη διαφθορά και που ο ίδιος ο εισαγγελεύς του Αρείου Πάγου συνδέει τη βραδύτητα στην απονομή της δικαιοσύνης με τη διαφθορά, δεν μπορεί να συνεχιστεί αυτή η κατάσταση που υπάρχει σήμερα να φτάνουμε στο σημείο να παραγράφονται κάποια αδικήματα ή να χρειάζονται πέντε χρόνια για να εκδοθεί μια απόφαση.
Και μην πείτε, κύριε Υπουργέ -και με αυτό τελειώνω- ότι αυτό το ξεσήκωμα των εισαγγελέων είναι ένα υγιές στοιχείο στο οποίο έχετε και σεις συμμετοχή. Δεν ξεσηκωθήκατε εσείς. Με τη συμπεριφορά σας αναγκάσατε άλλους να ξεσηκωθούν. Γιατί εσείς παρά το γεγονός ότι ήθελαν να κάνουν σωστά το καθήκον τους, εδέχοντο επιθέσεις κάθε φορά που δεν πειθαρχούσαν για να μην κινηθούν εναντίον κυβερνητικών στελεχών. Και ξεσηκώθηκαν οι άνθρωποι. Επομένως, έχετε βαρύτατη ευθύνη για όλη αυτήν την κατάσταση και νομίζω ότι αυτή η ευθύνη θα σας κυνηγάει, να το πω έτσι, μέχρι και τους τελευταίους μήνες που θα μείνετε ακόμη στην εξουσία. 
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο κ. Κατσίκης έχει το λόγο.
ΘΕΟΔΩΡΟΣ ΚΑΤΣΙΚΗΣ: Κύριε Πρόεδρε, κύριοι συνάδελφοι, το να αμφισβητήσει κανείς τα στατιστικά στοιχεία που διατυπώνονται στη συζητούμενη επερώτηση, θα πρόδιδε επιφανειακή εξέταση του αντικειμένου της επερώτησης αυτής, αλλά ενδεχομένως και άγνοια του θέματός της. Εν τούτοις οφείλω με απόλυτη καλή πίστη να σημειώσω ότι ο επερωτώμενος κύριος επί της Δικαιοσύνης Υπουργός όχι μόνο επιφανειακά δεν εξετάζει, αλλά ούτε αγνοεί τα προβλήματα της δικαιοσύνης. Αυτόν καθαυτό τον κύριο Υπουργό κρίνω και σοβαρό λειτουργό και μελετηρό πολιτικό προϊστάμενο των προβλημάτων της δικαιοσύνης. Με αυτό το πνεύμα έθεσα τον εαυτόν μου ως επερωτώντα.
Όμως, και να θέλουμε να κινηθούμε στη σφαίρα των υποθέσεων και να υποθέτουμε τα αντίθετα, και πάλι δεν μπορούμε να αμφισβητήσουμε τα στατιστικά στοιχεία της επερώτησης. Τούτο δε γιατί από τα ιερότερα χείλη της κορυφής της δικαιοσύνης, δηλαδή από τον κύριο εισαγγελέα του Αρείου Πάγου, μόλις προ ολίγων εβδομάδων ακούσαμε έκκληση προς τους κυρίους εισαγγελικούς λειτουργούς όλης της χώρας για δύο θέματα: Για την κρατούσα διαφθορά, στην οποία μάλιστα έδωσε ως όνομα το νεολογισμό "γρηγορόσημο" και για το απαράδεκτο φαινόμενο, που αποτελεί κύριο αντικείμενο της συζητούμενης επερώτησης. 
Το πρόβλημα, λοιπόν, δεν είναι αν τα στατιστικά στοιχεία και το όλο θέμα της επερώτησης αληθεύει -γιατί όντως υπάρχει και αληθεύει- αλλά πώς μπορεί να εξαφανιστεί ή τουλάχιστον να περισταλεί. 
Άκουσα πολλές γνώμες για το σκοπό αυτό. Δεν διαθέτω τη δικτύωση και τις υπηρεσίες που διαθέτει ένα Υπουργείο για να υποδείξω όλα εκείνα τα μέτρα που θα έπρεπε να ληφθούν το συντομότερο για την εξάλειψη αυτού του καρκινώματος. Όμως, τρέφω σοβαρές αμφιβολίες για τη με επίταση κυκλοφορούσα γνώμη ότι θα λυθεί το πρόβλημα με τη δημιουργία περισσοτέρων δικαστηρίων. Και τούτο όχι έτσι αυθαίρετα, αλλά με επιχειρήματα, κατά τη γνώμη μου, πλήρως και λογικώς θεμελιωμένα. Αναμφισβητήτου ήθους νομικοί, όπως δικαστές, εισαγγελικοί λειτουργοί, δικηγόροι, καθηγητές του Δικαίου, όταν τους θέτω το θέμα, ο καθένας με το δικό του τρόπο λεκτικά μου απαντούν: Τότε θα γίνει το "έλα να δεις" ή τότε θα γίνει το "σώσε". Και ενώ κατά τις εκφράσεις με την ίδια έννοια διαφέρουν, εν τούτοις στη δικαιολογία και στα επιχειρήματα συμπίπτουν. 
Παραδείγματος χάρη, είναι σε όλους σας -και κυρίως στους κυρίους Υπουργούς- γνωστό ότι κατά τη νομολογία των δικαστηρίων μας, από το Συμβούλιο της Επικρατείας και τον Άρειο Πάγο μέχρι το πλέον απομακρυσμένο ειρηνοδικείο ή πταισματοδικείο, το κώλυμα στο πρόσωπο του δικηγόρου είναι λόγος απόλυτος αναβολής της δίκης.
Τώρα, για να μη μακρηγορώ, σας αφήνω να φανταστείτε αν θα επιταχύνεται ή θα επιβραδύνεται η εκδίκαση των εκκρεμών υποθέσεων με τον πολλαπλασιασμό των δικαστηρίων. Άλλο θέμα η αύξηση των δικαστών. Οι πιο πάνω νομικοί, με τους οποίους συζητώ το θέμα, πανομοιότυπα μου παρατάσσουν και άλλα επιχειρήματα, όπως την κατάργηση των Σχολών Δικαστών. Ένας μάλιστα απ' αυτούς μου είπε επιγραμματικά: Ο Στασινόπουλος, ο Μπουρόπουλος, ο Πουλίτσας, ο Τζοβανόπουλος, ο Τερτσέτης και τόσοι άλλοι δεν αναδείχθησαν από καμία Σχολή Δικαστών. Από τους προέδρους τους ως πάρεδροι έμαθαν να γίνουν αυτοί που έγιναν. Άλλοι -σχεδόν όλοι δηλαδή- μου είπαν: Είναι αλήθεια ότι ο λαός μας είναι φιλόδικος. Μου ετόνισαν, όμως, ότι φταίμε και εμείς και ότι κυρίως φταίει το Υπουργείο Δικαιοσύνης. Λαοί όπως η Γερμανία, η Γαλλία αλλά κυρίως οι Αγγλοσαξονικές χώρες εξάλειψαν αυτό το άθλιο φαινόμενο και ιδού πως: Η προσφυγή στη δικαιοσύνη στις χώρες αυτές στοιχίζει, ενώ στην Ελλάδα το 50% τουλάχιστον των δικαστικών αποφάσεων συμψηφίζει τη δικαστική δαπάνη με τη γνωστή πανομοιότυπη φράση "λόγω εύλογης αμφιβολίας για την έκβαση της υπόθεσης". 
Βέβαια, πληροφορίες μεταφέρω. Δεν μιλώ από καθ' έδρας.
Για να ληφθούν όμως τέτοια ή και άλλα παρόμοια μέτρα ίσως υπάρξει πολιτικό κόστος. Καθόσον με αφορά, νομίζω ότι ο κύριος Υπουργός της Δικαιοσύνης ο κ. Πετσάλνικος, δεν στερείται από συναίσθηση επιτέλεσης του καθήκοντός του ώστε να αναλάβει το σχετικό πολιτικό κόστος. 
Σας ευχαριστώ. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο κ. Λυκουρέζος έχει το λόγο. 
ΑΛΕΞΑΝΔΡΟΣ ΛΥΚΟΥΡΕΖΟΣ: Κύριε Πρόεδρε, η δίκαιη δίκη -κορυφαία κατάκτηση του νομικού μας πολιτισμού- έχει σαν βασική προϋπόθεση και ουσιαστικής σημασίας καθοριστικό παράγοντα την ταχεία απονομή της δικαιοσύνης. Η βραδύτητα, που με τόσο ανάγλυφο τρόπο αποτυπώνεται στα στοιχεία που παραθέτουμε στην επερώτησή μας, υπονομεύει και τραυματίζει καίρια το κύρος και τη λειτουργία της δικαιοσύνης. 
Γι' αυτό το λόγο εξάλλου -όπως ετόνισε και ο συνάδελφός μου ο κ. Κατσαρός- το Δικαστήριο των Ανθρωπίνων Δικαιωμάτων του Στρασβούργου έχει επανειλημμένα επιβάλλει κυρώσεις στην Ελλάδα, διότι έχει διαπιστωθεί ότι η δικαιοσύνη απονέμεται με πολύ μεγάλη βραδύτητα σε πολλές περιπτώσεις. Αυτή η κατάσταση δεν μπορεί να συνεχιστεί. Η Κυβέρνηση ουσιαστικά δεν έχει προχωρήσει σε κανένα μέτρο όλα αυτά τα χρόνια για να θεραπεύσει το μεγάλο αυτό πρόβλημα που ταλανίζει τη δικαιοσύνη. 
Οι δικαστές μοχθούν, αγωνιούν, εργάζονται νυχθημερόν. Δεν επαρκούν διότι δεν είναι δυνατόν να αντιμετωπίσουν τον καθημερινά αυξανόμενο όγκο των υποθέσεων και τα μεγέθη τους. Ιδιαίτερα εμείς οι δικηγόροι, που έχουμε ασχοληθεί πολλά χρόνια και έχουμε δώσει μάχες στο χώρο της "ζωντανής" καθημερινής δικηγορίας, διαπιστώνουμε αυτήν την κατάσταση.
Δεν είναι δυνατόν, κύριε Πρόεδρε, αιτήματα που τόσο καιρό έχουν προβληθεί από τις δικαστικές ενώσεις, από τους δικηγορικούς συλλόγους της χώρας να μην υλοποιούνται, να μην ικανοποιούνται, με αποτέλεσμα αυτή ακριβώς την εντυπωσιακή βραδύτητα στην απονομή της δικαιοσύνης, η οποία αγγίζει τα όρια της αρνησιδικίας. 
Τόσα χρόνια συζητιέται το θέμα της δημιουργίας δικαστικής αστυνομίας. Καταργήθηκε ο νόμος του 1993, όπως είπαν πριν, και δεν επανήλθε η Κυβέρνηση παρά τις εκάστοτε υποσχέσεις και πιέσεις. Δεν μπορεί το ανακριτικό έργο, που σήμερα έχει πάρει αυτές τις διαστάσεις -με υποθέσεις περίπλοκες, με υποθέσεις μεγάλες και δύσκολες- να προχωρήσει σε γοργούς ρυθμούς, αν ο ανακριτής και ο κάθε φορέας που συνδέεται με αυτό το έργο δεν έχει κοντά του, συμπαραστάτη του τη δικαστική αστυνομία. 
Στον ποινικό χώρο δεν είναι δυνατόν να αντιμετωπιστούν οι μεγάλες καθυστερήσεις αν δεν αυξηθούν οι οργανικές θέσεις των δικαστών, δεν συμπληρωθούν τα κενά που υπάρχουν -τα οποία έχουν επίσης πολλές φορές επισημανθεί- και δεν δημιουργηθούν τα ποινικά τμήματα. Δεν είναι δυνατόν -παρά τη μεγάλη καθυστέρηση, έχουμε και αυτό το πρόβλημα- να αντιμετωπίζουν οι δικαστές οκτώ και δέκα μεγάλες υποθέσεις σε κάθε πινάκιο. Το αποτέλεσμα είναι να μην αντεπεξέρχονται και πολλές φορές να αναγκάζονται -κάτω από το ασφυκτικό χρονικό περιθώριο που τους παρέχεται- να οδηγούνται σε ολισθήματα. Προσπαθούν, μοχθούν και δυστυχώς η πολιτεία δεν τους στηρίζει.
Κύριε Πρόεδρε, δεν μπορεί σε αυτήν ακριβώς την κρίσιμη φάση, -θέλουμε να συγχαρούμε την πρωτοβουλία του εισαγγελέα του Αρείου Πάγου με όσα κατήγγειλε και με τις πρωτοβουλίες που παίρνει- όταν όλοι προσπαθούμε να συμβάλουμε στην πάταξη της διαφθοράς, της συναλλαγής, της διαπλοκής, να έχουμε αυτές τις καθυστερήσεις και αυτά τα φαινόμενα. Δυστυχώς η Κυβέρνηση δεν προχωρεί σε ουσιαστικές λύσεις, διότι τα εκάστοτε μέτρα που έχουν ληφθεί είναι ευκαιριακά, περιστασιακά, αποσπασματικά, και δεν αντιμετωπίζουν ολοκληρωτικά και σφαιρικά -θα έλεγα- το πρόβλημα. 
Δεν μπορούμε, λοιπόν, κάτω από αυτές τις συνθήκες να έχουμε επιπλέον το φαινόμενο που παρατηρήθηκε τον τελευταίο χρόνο, αυτό το θλιβερό φαινόμενο που προκάλεσε και τη δίκαιη αγανάκτηση των δικαστικών και των εισαγγελικών ενώσεων. Κάθε φορά που ένας εισαγγελεύς επιχειρεί να κάνει το καθήκον του 
-αγγίζοντας τις παρυφές κάποιου μεγάλου σκανδάλου- να λιθοβολείται από τα 
στελέχη της Κυβέρνησης, να λοιδορείται και να συκοφαντείται.
Συνεπώς επειδή όλοι εδώ θέλουμε η δίκαιη δίκη να λειτουργεί σ' αυτό τον τόπο και επειδή θα έπρεπε η δικαιοσύνη κι η απονομή της να μην αποτελούν πεδίο κομματικής αντιδικίας, γι' αυτόν με την επερώτηση αυτή πιστεύουμε ότι θα συμβάλουμε στο να προχωρήσει το Υπουργείο σε ριζικά μέτρα για την αντιμετώπιση αυτού του πολύ δυσάρεστου φαινομένου, που υπονομεύει το κύρος της δικαιοσύνης κι εκθέτει τη χώρα μας στο εξωτερικό.
ΠΡΟΕΔΡΕΥΩΝ (Κωνσταντίνος Γείτονας): Ο κ. Τσίπρας έχει το λόγο.
ΒΑΣΙΛΗΣ ΤΣΙΠΡΑΣ: Η συζητούμενη επερώτηση, κύριε Πρόεδρε, δεν αποτελεί μοιρολόγι για τα προβλήματα της δικαιοσύνης. Γιατί; Είναι γεγονός αναμφισβήτητο ότι δημοκρατία χωρίς δικαιοσύνη είναι αδιανόητη. Άλλωστε από την ιστορία είναι γνωστό ότι οι εκάστοτε ολοκληρωτικοί, οι εκάστοτε δικτάτορες το πρώτο το οποίο φρόντισαν ήταν η αποκοπή της γλώσσας των συνηγόρων και η καθυποταγή της δικαιοσύνης.
Άλλωστε, η σημερινή επερώτηση δεν απορρέει από κάποια διάθεση αντιπολιτευτική. Αναφέρεται στο ύψιστο αγαθό, στη δικαιοσύνη, για την οποία και ημείς και όλος ο ελληνικός λαός ενδιαφέρεται. Το κύρος της δικαιοσύνης είναι το πρώτο μέλημά μας. Το κύρος του κράτους εξαρτάται από το κύρος της δικαιοσύνης και η τύχη των απλών ανθρώπων του ελληνικού λαού είναι κάτι το οποίο θα πρέπει να αποτελεί καθημερινό μέλημα όλων ημών των δημοσίων ανδρών.
Το πρόβλημα που τίθεται, για να αμφισβητηθεί, θα πρέπει να ανατραπούν οι αριθμοί που αποτυπώνονται στην επερώτηση και οι οποίοι αποτελούν γεγονός. Μέχρι σήμερα, επειδή δεν έχει υπεισέλθει στον τομέα αυτόν η μαγική λογιστική δικαιοσύνη, που αντιμετωπίζουμε στον προϋπολογισμό, οι αριθμοί είναι αναμφισβήτητοι. Οι κανόνες της μαθηματικής επιστήμης εδώ λειτουργούν και δεν μπορούν να αμφισβητηθούν. Και οι αριθμοί αυτοί πράγματι εμφανίζουν την τραγική εικόνα της δικαιοσύνης και του τρόπου απονομής της. 
Ποιες είναι οι συνέπειες μιας βραδείας απονομής της δικαιοσύνης; Τα ανέλυσε ο εισηγητής και οι προλαλήσαντες συνάδελφοι. Εγώ θα επισημάνω τούτο μόνο. Δεν ικανοποιείται ποτέ το περί δικαίου αίσθημα όταν απέχει πάρα πολύ η απόδοση της δικαιοσύνης από τον τρόπο τελέσεως του εγκλήματος. Ακόμη στο Ποινικό Δίκαιο, άλλη προσωπικότητα διαπράττει το έγκλημα και άλλη προσωπικότητα δικάζεται, γιατί μετά πάροδο πέντε ή δέκα ετών οι άνθρωποι μεταβάλλονται, ενάρετοι σε κακούργους ή κακούργοι σε εναρέτους ενδεχομένως. Άρα η βραδεία απονομή της δικαιοσύνης έχει και αυτά τα δυσμενή αποτελέσματα. 
Το Ευρωπαϊκό Δικαστήριο σε δύο προσφυγές δικές μου -και συγκεκριμένα στις 19-10-2000 ήταν η πρώτη απόφαση του Ευρωπαϊκού Δικαστηρίου στη δική μου προσφυγή, διότι υπάρχουν και άλλες- είπε το εξής. Καταδίκασε την Ελλάδα για την βραδύτητα απονομής της δικαιοσύνης, διότι επί δεκαπέντε χρόνια πηγαινοερχόταν στα κακουργιοδικεία ένας κατηγορούμενος. Και είπε την εξής σκέψη το Ευρωπαϊκό Δικαστήριο, η οποία έχει σημασία: "Δεν έχει σημασία η συμπεριφορά του προσφεύγοντος, ευθύνεται ή όχι για τις αναβολές αυτές. Ευθύνη ολοκληρωτική είναι της πολιτείας". Είναι η πρώτη σκέψη. Και η δεύτερη, για τον ίδιο τον κατηγορούμενο: "Η ταλαιπωρία ενός κατηγορουμένου επί δεκαπέντε χρόνια  αυξάνει το άγχος και κλονίζει την υγεία". Είναι σκέψεις του Ευρωπαϊκού Δικαστηρίου και σας ανέφερα την απόφαση, η οποία είναι και δημοσιευμένη στο internet. 
Άλλη υπόθεση αστική, Ιούνιος του 2001. Επίσης, βραδύτητα. Ένα χρόνο και κάποιους μήνες έκανε ο Άρειος Πάγος να εκδώσει απόφαση σε κάποια υπόθεση πλειστηριασμού μεγάλου ακινήτου μεγάλης τράπεζας.
Αυτά τα πράγματα, αυτές οι επισημάνσεις, αυτές οι καταδίκες είναι εκείνες, οι οποίες κλονίζουν το κύρος κατ' αρχάς της Ελλάδας.
Ο χρόνος είναι λίγος, γι' αυτό ας υπεισέλθουμε σ' ένα δεύτερο τομέα, τον τομέα του Συμβουλίου της Επικρατείας. Συμβούλιο της Επικρατείας. Ως Έλληνας πολίτης εύχομαι να μη χρειαστεί να προσφύγουμε στο Συμβούλιο της Επικρατείας, στο οποίο οι αιτήσεις ακυρώσεως -οι αναιρέσεις- θα προσδιοριστούν μετά πάροδο έτους από της καταθέσεώς τους. Θα συζητηθούν μετά πάροδο αρκετών ετών και μετά δέκα-δέκα πέντε αυτεπάγγελτες αναβολές και μόνο με την πρωτοβουλία του εισηγητού. 
Ο Έλληνας πολίτης περιμένει για να δικαιωθεί, να τελειώσει η υπόθεση στο Συμβούλιο της Επικρατείας, εάν ευδοκιμήσει να επανέλθει στο δικαστήριο της ουσίας -εάν πρόκειται περί αναιρέσεως- ή στη δικαιοσύνη -εάν πρόκειται για αναίρεση λόγω έλλειψης αιτιολογίας. Δηλαδή μια τέτοια υπόθεση μπορεί να αποτελέσει αντικείμενο της ζωής ενός ανθρώπου. Αυτά ως προς το Συμβούλιο της Επικρατείας.
Αυτή η βραδύτητα της δικαιοσύνης έχει πολλά αίτια. Όμως, κύριε Υπουργέ, δεν πρέπει -γιατί έχω δει ένα διάταγμα, το οποίο φέρνετε- η δικαιοσύνη και η επιτάχυνση αυτής να αποβεί εις βάρος των πολιτών, εις βάρος της ποιότητας, εις βάρος των ατομικών δικαιωμάτων των πολιτών. 
Αυτό έχει μεγίστη σημασία, διότι αυτό που προβλέπεται με το νομοσχέδιο -και θα αναφερθούμε σ' αυτό, όταν έλθει στο Κοινοβούλιο για συζήτηση αυτό το νομοσχέδιο- η στέρηση, δηλαδή, του Έλληνα πολίτη από τα ένδικα μέσα κατά την ενδιάμεση διαδικασία εφέσεων και αιτήσεων αναιρέσεως στο Συμβούλιο της Επικρατείας και επιβράδυνση θα επιφέρει -διότι περισσότερες υποθέσεις θα συσσωρευθούν στα ακροατήρια- αλλά και πάρα πολλούς πολίτες θα οδηγήσει σε μεγαλύτερη περιπέτεια, δηλαδή στην περιπέτεια του ακροατηρίου, η οποία δεν είναι καθόλου ευχάριστη.
Ευχαριστώ πάρα πολύ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Τσούρνος έχει το λόγο.
ΓΕΩΡΓΙΟΣ ΤΣΟΥΡΝΟΣ: Κυρίες και κύριοι συνάδελφοι, επερωτάται ο κύριος Υπουργός της Δικαιοσύνης για τα προβλήματα που υπάρχουν στο και αποκαλούμενο "οχυρό της δημοκρατίας", τη δικαιοσύνη, η οποία έχει καταστεί ανοχύρωτη ως προς την αποστολή της, που είναι η έγκαιρη και σωστή απονομή της.
Έχουμε -κατά γενική ομολογία- μια Δημόσια Διοίκηση, η οποία από υπηρέτης του πολίτη, που πρέπει να είναι -όπως ορίζει το Σύνταγμα- έχει καταστεί δυνάστης, πέραν της πανθομολογουμένης διαφθοράς, η οποία έχει προσλάβει μορφή επιδημίας με την ανοχή και της Κυβέρνησης. 
Έχουμε ένα Εθνικό Σύστημα Υγείας, το οποίο αντί να προστατεύει την υγεία των πολιτών του έθνους προστατεύει την "οικονομική υγεία" των ιδιωτικών συμφερόντων, πέραν των συνεχών πειραματισμών του αρμοδίου Υπουργείου.
Έχουμε ένα σύστημα δωρεάν παιδείας, το οποίο προσφέρει δωρεάν αμάθεια, πέραν του ότι μας στοιχίζει 1,3 τρισεκατομμύρια δραχμές, ενώ παράλληλα στο ιδιωτικό σύστημα παιδείας διατίθενται 1,4 τρισεκατομμύρια δραχμές.
Τέλος, έχουμε μια Κυβέρνηση, η οποία, ενώ υποσχέθηκε ότι θα είναι κυβέρνηση των μη προνομιούχων πολιτών, κατέστη κυβέρνηση μόνο των προνομιούχων.
Το τρένο του επαγγελθέντος -και ακόμα επαγγελλομένου- εκσυγχρονισμού φαίνεται ότι έχει εκτροχιαστεί. Έσχατο καταφύγιο των ταλαιπωρημένων και αδικουμένων πολιτών είναι προφανώς η δικαιοσύνη. Εκεί ο πολίτης εναποθέτει την ελπίδα του για δικαίωση. 
Δεν υπάρχει αμφιβολία ότι η ηθελημένη ή μη παράβαση των υφισταμένων νόμων από την εξουσία -δηλαδή, τα όργανα της Κυβέρνησης- η πολυνομία και η σχετική ασάφεια των νόμων έχουν αυξήσει αισθητά τον αριθμό των πολιτών που προσφεύγουν στη δικαιοσύνη, με συνέπεια να έχει αυξηθεί κατακόρυφα η εργασία των δικαστικών λειτουργών. 
Πλην όμως, η ευθύνη της Κυβέρνησης έγκειται στο ότι δεν έλαβε μέτρα -είτε νομοθετικά είτε διοικητικά- ώστε να διευκολύνει το έργο των δικαστών. Χιλιάδες υπεράριθμοι υπάλληλοι -εν πολλοίς αργόμισθοι- σε πολλούς τομείς του δημοσίου, ελλείψεις στο χώρο των δικαστών! Να θυμίσουμε ότι πρόσφατα δυο ή τρεις χιλιάδες δικαιούχοι οικογενειακού επιδόματος με ευθύνη της Κυβέρνησης οδηγήθηκαν στην κατάθεση δικαστικών αγωγών, για να διεκδικήσουν αυτό που το Ανώτατο Δικαστήριο έκρινε ως νόμιμο.
Η χρονοβόρος απονομή της δικαιοσύνης στην ουσία συνιστά πράξη αδικίας. Έτσι ο μη προνομιούχος πολίτης, ο οποίος είναι ανίσχυρος να αντιμετωπίσει τη δικαστική δαπάνη των συνεχών αναβολών και των χρονοβόρων διαδικασιών, ανίσχυρος να αναμένει για χρόνια τη δικαστική δικαίωση παραιτείται του δικαιώματος της διεκδίκησης.
Ποιος ωφελείται από το σύστημα αυτό; Μόνο οι προνομιούχοι, οι έχοντες και κατέχοντες πλούτο που ίσως και παράνομα έχουν αποκτήσει, αφού με τις συνεχείς αναβολές και τα άλλα νομικά τερτίπια επιτυγχάνουν την παραγραφή ή την ατιμωρησία. 
Αλλά και ο τρόπος διεξαγωγής της προανάκρισης ή της ανάκρισης μπορεί να βελτιωθεί, ώστε να προκύψει μείωση του χρόνου διεκπεραίωσης. 
Έχω προσωπική εμπειρία, όταν άτομο εντελώς άγνωστο σε εμένα κατέθεσε μήνυση συκοφαντικού περιεχομένου, προφανώς καθ' υπόδειξη κάποιου τρίτου και παρ' ότι έχουν περάσει δύο χρόνια από την κατάθεσή της ακόμα βρισκόμαστε στο στάδιο της προανάκρισης.
Μεγάλος αριθμός μηνύσεων για εξυβρίσεις, αφού απασχολήσει βασανιστικά τη δικαστική, δηλαδή την εισαγγελική αρχή και αφού δημιουργηθεί ένας ογκώδης φάκελος, όταν φθάσει στο ακροατήριο, τελειώνει συνήθως με μία απλή δήλωση, πράγμα που θα μπορούσε να γίνει από την αρχή.
Κύριε Υπουργέ, ήδη, όπως καλύτερα εμού γνωρίζετε, έχει δημιουργηθεί ένα αδιέξοδο. Δεν απονέμεται η δικαιοσύνη, όταν μία υπόθεση για να τελεσιδικήσει απαιτεί κάποια χρόνια δικαστικής διαπάλης. Και, όπως είναι γνωστό, οι μεγάλοι διαφεύγουν. Οι φυλακές έχουν γεμίσει από οφειλέτες του ΤΕΒΕ. Πρέπει να ληφθούν άμεσα μέτρα εξυγίανσης. Να ασχοληθείτε και με τη "Θέμις Κατασκευαστική", για την οποία στο μέλλον θα κάνουμε μία ξεχωριστή συζήτηση.
Η Κυβέρνηση, αφού δεν εξυγιαίνει την οικονομία, αφού δεν θέλει να εξυγιάνει τη Δημόσια Διοίκηση και τόσους άλλους τομείς που βασανίζουν τον πολίτη, τουλάχιστον ας κάνει κάτι στον τομέα της απονομής της δικαιοσύνης, διότι δεν θέλω να πιστέψω ότι το υφιστάμενο σύστημα συντηρείται, επειδή μπορεί να εξυπηρετεί κάποιους οι οποίοι εκμεταλλευόμενοι τα αρνητικά του, επιτυγχάνουν την ατιμωρησία. 
Το υφιστάμενο καθεστώς διευκολύνει τη διαφθορά. Ο εκσυγχρονισμός αυτός θα μειώσει το κόστος λειτουργίας της δικαστικής αρχής, αφού θα μειώσει το χρόνο απασχόλησης των δικαστών, θα εμπεδώσει ένα αίσθημα ασφάλειας στον πολίτη και τέλος θα αποτρέψει κάποιους, οι οποίοι εκ συστήματος διαπράττουν αξιόποινες πράξεις γνωρίζοντες ότι με τις αδυναμίες του υφισταμένου συστήματος θα επιτύχουν την ατιμωρησία.
Φαίνεται ότι και στον τομέα αυτό έχουμε ως χώρα μία αρνητική πρωτιά μεταξύ των χωρών της Ευρωπαϊκής Ένωσης. Αποτολμήστε μία αλλαγή, κύριε Υπουργέ.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο Υπουργός Δικαιοσύνης κ. Πετσάλνικος έχει το λόγο.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Κύριοι συνάδελφοι, θα ήθελα να ευχαριστήσω εσάς τους επερωτώντες γιατί με την επερώτηση αυτή σήμερα μου δίνετε την ευκαιρία να αναπτύξω στη Βουλή θέματα που αφορούν στη λειτουργία της δικαιοσύνης, να θυμίσω το τι έχουμε κάνει ως Κυβέρνηση και παράλληλα να εκθέσω και τις περαιτέρω πρωτοβουλίες μας, καθώς και τις συγκεκριμένες ενέργειες στις οποίες θα προχωρήσουμε για την επίλυση υπαρκτών προβλημάτων στο χώρο της δικαιοσύνης.
Είμαι ο τελευταίος που θα ηρνείτο ότι ένα σημαντικό θέμα είναι η βραδύτητα στην απονομή της δικαιοσύνης. Είναι όντως σημαντικό θέμα. Ο πολίτης, όταν προσφεύγει ενώπιον της δικαιοσύνης σ' αυτήν τη χώρα, δικαιούται και να βρει το δίκιο του, αλλά δικαιούται πάνω απ' όλα και να ολοκληρωθεί γρήγορα η διαδικασία. Δηλαδή, δικαιούται να έχει ταχεία απονομή δικαιοσύνης. 
Βέβαια αυτό δεν είναι ένα σημερινό πρόβλημα και τα αίτια είναι γνωστά σε όλους. Επισημάνθηκαν ίσως κάποιες πτυχές και από τους συναδέλφους. Η ενδεικτική αναφορά για την κατάθεση περίπου διακοσίων χιλιάδων μηνύσεων ετησίως μόνο στην Εισαγγελία Αθηνών, αλλά και ο εξίσου εντυπωσιακός αριθμός υποθέσεων στα πολιτικά και διοικητικά δικαστήρια είναι στοιχεία που δείχνουν από μόνα τους τις παραμέτρους του όλου θέματος.
Ως Κυβέρνηση, όμως, δεν μείναμε αδρανείς, προκειμένου -πρώτα απ' όλα- να ενισχυθεί με το απαραίτητο προσωπικό η δικαιοσύνη της χώρας μας. Θυμίζω ότι τα τελευταία χρόνια αυξήθηκαν κατά 16% οι οργανικές θέσεις των δικαστών στα πολιτικά δικαστήρια, κατά 20% στα διοικητικά δικαστήρια και κατά 12,3% οι οργανικές θέσεις των εισαγγελέων.
Μάλιστα, σε σχέση με τη δεκαετία του 1980, η αντίστοιχη αύξηση οργανικών θέσεων είναι 45% για τα πολιτικά δικαστήρια, 65% για τους εισαγγελείς και 90% για τους διοικητικούς δικαστές.
Επειδή, μάλιστα, ο κ. Κατσαρός είπε ότι η Κυβέρνηση "αγρόν αγοράζει" -θεώρησε ότι είναι πολλά τα οργανικά κενά- θα θυμίσω πόσες ήταν οι θέσεις το 1993 και πόσοι δικαστικοί λειτουργοί υπηρετούσαν τότε. Στο τέλος του 1993, σε τρεις χιλιάδες τριακόσιες εξήντα πέντε οργανικές θέσεις υπηρετούσαν τότε -επί κυβέρνησης Νέας Δημοκρατίας- δύο χιλιάδες εννιακόσιοι δέκα εννέα δικαστικοί λειτουργοί. Τότε, τα κενά ήταν τετρακόσια σαράντα έξι.
Σήμερα, σε σύνολο τριών χιλιάδων εξακοσίων τριάντα τεσσάρων οργανικών θέσεων -διότι, όπως είπα, είχαμε μία αύξηση των οργανικών θέσεων- υπηρετούν τρεις χιλιάδες πεντακόσιοι εβδομήντα δύο δικαστές. Σήμερα, τα υπάρχοντα κενά -και στους τακτικούς δικαστές και στους διοικητικούς και στους εισαγγελείς - είναι συνολικά μόνο εξήντα δύο, έναντι τετρακοσίων σαράντα έξι επί των ημερών σας. Αυτά τα κενά οφείλονται σε παραιτήσεις, συνταξιοδοτήσεις και θανάτους.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Πόσες ήταν τότε και πόσες είναι σήμερα;
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Τώρα, φοιτούν στην Εθνική Σχολή Δικαστών εκατόν ένας σπουδαστές, όπως γνωρίζετε, οι οποίοι θα αποφοιτήσουν τον Ιούλιο του 2003, δηλαδή σε λίγους μήνες, προκειμένου να καλύψουν αυτά τα κενά που δημιουργήθηκαν το τελευταίο διάστημα για τους λόγους που ανέφερα.
Θυμίζω, επίσης, ότι τον Ιούλιο του 2002 -πριν από επτά μήνες περίπου- αποφοίτησαν εκατόν πενήντα ένας δικαστές, οι οποίοι τοποθετήθηκαν σε δικαστήρια όλης της χώρας. Ειδικά στο Πρωτοδικείο Αθηνών, το μεγαλύτερο δικαστήριο της χώρας, προκειμένου να υπάρξει πλήρης κάλυψη των αναγκών του, τοποθετήσαμε το φθινόπωρο του 2002 τριάντα οκτώ δικαστές για την κάλυψη των οργανικών κενών, με αποτέλεσμα σήμερα ουσιαστικά να μην έχουμε οργανικά κενά σ' αυτό το πρωτοδικείο. Επί τετρακοσίων δύο οργανικών θέσεων υπηρετούν τριακόσιοι ενενήντα τέσσερις. Τα οκτώ κενά υπάρχουν λόγω προαγωγών που συνέβησαν πρόσφατα.
Επίσης, για την αντιμετώπιση των αναγκών σε διοικητικό προσωπικό, το έτος 2002 προχωρήσαμε στο διορισμό συνολικά εξακοσίων εβδομήντα πέντε δικαστικών υπαλλήλων -ήταν ο μεγαλύτερος αριθμός δικαστικών υπαλλήλων που προσελήφθη ποτέ μέσα σε ένα έτος- εκ των οποίων εκατόν σαράντα επτά διορίστηκαν στις εισαγγελίες και πεντακόσιοι είκοσι οκτώ δικαστικοί υπάλληλοι στα δικαστήρια όλης της χώρας, ενώ επίκειται και ο διορισμός εντός των επομένων εβδομάδων εξήντα δύο επιπλέον δικαστικών υπαλλήλων.
Το 1993 -επί των ημερών της Νέας Δημοκρατίας- οι κενές οργανικές θέσεις σε δικαστικούς υπαλλήλους  ήταν χίλιες εκατόν δέκα τρεις. Σήμερα-επί των ημερών μας- ενώ έχουν αυξηθεί σημαντικά οι οργανικές θέσεις των δικαστικών υπαλλήλων τα υπάρχοντα κενά είναι μόνο διακόσια εξήντα δύο στους δικαστικούς υπαλλήλους. Είναι τεράστια η διαφορά.
Κύριε Κατσαρέ, "αγρόν ηγόραζε" η Κυβέρνηση της Νέας Δημοκρατίας, με βάση όλα αυτά τα αδιαμφισβήτητα στοιχεία! Επί τέσσερα χρόνια, άφηνε χιλιάδες κενά σε δικαστικούς υπαλλήλους και πολλές εκατοντάδες κενά σε δικαστικούς λειτουργούς.
ΝΙΚΟΛΑΟΣ ΚΑΤΣΑΡΟΣ: Πείτε μας και για την αύξηση των υποθέσεων τα τελευταία δέκα χρόνια.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Πρέπει να υπογραμμίσω, βεβαίως, ότι είναι κοινή διαπίστωση ότι μόνο η αύξηση των δικαστών και του άλλου προσωπικού, δεν επιλύει από μόνη της το πρόβλημα στην ταχύτητα απονομής της δικαιοσύνης.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Σίγουρα, σίγουρα.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Αυτή τη στιγμή, ολοκληρώνεται μία ενδελεχής μελέτη στο Υπουργείο Δικαιοσύνης -παρά την αύξηση που έχουμε κάνει όλα τα προηγούμενα χρόνια και τους αυξημένους διορισμούς στους οποίους προχωρήσαμε- με στόχο την πλήρη "ακτινογράφηση" όλου του δικαστικού συστήματος της χώρας, προκειμένου να έχουμε μία ακριβή αποτίμηση των αναγκών. 
Ολοκληρώνουμε αυτήν τη μελέτη εντός των επομένων ημερών, γιατί δουλεύουμε επί μήνες -ο Γενικός Γραμματέας, ο κ. Γαβρίλης, έχει εργαστεί με τους συνεργάτες μας επί μήνες- πριν προχωρήσουμε σε μία λελογισμένη και σταδιακή περαιτέρω αύξηση των δικαστικών λειτουργών για τα επόμενα χρόνια, σύμφωνα όμως με τις πραγματικές ανάγκες. Δεν πρέπει απλώς να προχωρούμε σε αυξήσεις των οργανικών θέσεων και των δικαστών, γιατί, όπως είπα, μόνο η αύξηση των δικαστών δεν λύνει το πρόβλημα στην ταχύτητα της απονομής δικαιοσύνης.
Κατά την άποψή μου, σύγχρονη δικαιοσύνη -πέρα από το προσωπικό- σημαίνει ταυτόχρονη αξιοποίηση των νέων τεχνολογιών, των τεραστίων δυνατοτήτων που δίνουν πλέον οι νέες τεχνολογίες. Γι' αυτόν το λόγο, εκπονήσαμε το επιχειρησιακό σχέδιο και σχέδιο δράσης του Υπουργείου Δικαιοσύνης στην "Κοινωνία της Πληροφορίας", για την πλήρη μηχανοργάνωση όλων των υπηρεσιών της δικαιοσύνης. 
Ως γνωστόν, αυτό το έδωσα στη δημοσιότητα τον Απρίλιο του 2002 -πριν από δέκα μήνες- και άρχισε ήδη η υλοποίησή του με τον προγραμματισμό της προμήθειας του απαιτούμενου εξοπλισμού για τις έξι εισαγγελίες πρωτοδικών των Ολυμπιακών Πόλεων, ενώ ήδη βρίσκεται στο τελικό στάδιο αξιολόγησης και ο ανοικτός δημόσιος διαγωνισμός για τη μηχανοργάνωση του Ποινικού Μητρώου της Κεντρικής Υπηρεσίας του Υπουργείου Δικαιοσύνης. 
Ολοκληρωμένο αυτό το πληροφοριακό σύστημα, θα τεθεί σε πλήρη επιχειρησιακή λειτουργία το Δεκέμβριο του 2003, όσον αφορά στο Ποινικό Μητρώο.
Επίσης, αποφασίσαμε από πέρυσι και εισήχθη πλέον ως υποχρεωτικό  μάθημα διδασκαλίας, αλλά και εξέτασης στην Εθνική Σχολή Δικαστών, το μάθημα των Νέων Τεχνολογιών. Είχα δεσμευτεί ότι δεν θα αποφοιτά από τη σχολή κανείς δικαστής χωρίς να έχει ταυτόχρονα από μας, από την πολιτεία, από το Υπουργείο το δικό του προσωπικό υπολογιστή. Πράγματι χορηγήσαμε τους εκατόν πενήντα ένα πρώτους ηλεκτρονικούς υπολογιστές στους αποφοίτους της Εθνικής Σχολής Δικαστών  του έτους 2002. Το Σεπτέμβριο τους παρέλαβαν. 
Αυτό θα συνεχιστεί με την προμήθεια κατ' έτος ηλεκτρονικών υπολογιστών ισάριθμων των αποφοίτων της σχολής, και σ' αυτούς τους εκατόν ένα που τώρα φοιτούν, με την αποφοίτησή τους το καλοκαίρι θα τους χορηγήσουμε προσωπικό ηλεκτρονικό υπολογιστή, ενώ εντός του 2003 αρχίζουμε παράλληλα τη χορήγηση ηλεκτρονικών υπολογιστών στους ήδη υπηρετούντες δικαστικούς λειτουργούς. Κάθε δικαστικός λειτουργός θα πρέπει να είναι εξοικειωμένος πλέον και να αξιοποιεί αυτές τις νέες δυνατότητες που δίνουν οι νέες τεχνολογίες σε ό,τι αφορά την επιτάχυνση, την έκδοση, τη γραφή και την καθαρογραφή των αποφάσεων κλπ. 
Εκτός της ενίσχυσης της στελέχωσης και της αξιοποίησης των νέων τεχνολογιών, η μεταρρύθμιση της νομοθεσίας και η βελτίωση βέβαια της υλικοτεχνικής υποδομής, σε συνδυασμό με την αναβάθμιση των συνθηκών εργασίας των δικαστικών λειτουργών, οδηγούν αποφασιστικά στη διαμόρφωση όλων αυτών των όρων και των προϋποθέσεων που είναι απαραίτητες για την ταχεία και αποτελεσματική λειτουργία του συστήματος της δικαιοσύνης. 
Είναι γνωστά τα μέτρα που λάβαμε, σε ό,τι αφορά τη μεταρρύθμιση της νομοθεσίας, για την επιτάχυνση της διαδικασίας ενώπιον των πολυμελών πρωτοδικείων, μέτρα τα οποία άλλαξαν ένα απαρχαιωμένο σύστημα που είχε εισαχθεί και ίσχυε ακόμα από την εποχή του Μάουρερ το 1833. Ήδη, όπως είναι γνωστό, εφαρμόζεται ενώπιον του πολυμελούς πρωτοδικείου το νέο σύστημα της επιτάχυνσης της  διαδικασίας με την κατάργηση της προδικαστικής απόφασης. Δεν είναι απλά η μαγνητοφώνηση των πρακτικών. Το σημαντικότερο βήμα είναι ότι καταργήθηκε η προδικαστική απόφαση, αυτή η  διαδικασία που  επί χρόνια, θα έλεγα, καθυστερούσε την ολοκλήρωση της εκδίκασης μιας απόφασης. 
ΒΥΡΩΝ ΠΟΛΥΔΩΡΑΣ: Αμφίβολης αξίας. 
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Για την απρόσκοπτη λειτουργία εξοπλίσαμε ενενήντα δύο αίθουσες πρωτοδικείων για τη μαγνητοφώνηση-απομαγνητοφώνηση  των πρακτικών και ελήφθη σε συνεργασία με τις διοικήσεις των δικαστηρίων ειδική μέριμνα για τις συνθέσεις. 
Το Πρωτοδικείο Αθηνών, κυρίες και κύριοι συνάδελφοι, το μεγαλύτερο δικαστήριο της χώρας μετά από πενήντα χιλιάδες χρόνια λειτουργίας του γύρισε σελίδα το 2002. Επιτύχαμε με την ορθολογική αξιοποίηση των αιθουσών, καθώς επίσης και με τη δημιουργία πέντε επιπλέον αιθουσών ακροατηρίων, ώστε να λειτουργεί για πρώτη φορά μετά από δεκαετίες, από τότε που άρχισε ουσιαστικά η λειτουργία του, μόνο τις πρωινές ώρες. Έτσι ετέθη τέλος στα ξενύχτια δικαστών, στην ταλαιπωρία των συνηγόρων, αλλά και των πολιτών στις δικαστικές αίθουσες μέχρι και τα μεσάνυχτα ή και μετά τα μεσάνυχτα, φαινόμενο που παρατηρείτο  επί δεκαετίες. 
Επιτύχαμε επίσης να επιλυθεί το πρόβλημα των σαράντα έξι  ακαθαρόγραφων δικαστικών αποφάσεων που είχαν συσσωρευτεί τα προηγούμενα χρόνια στο Πρωτοδικείο Αθηνών. Για την αποφυγή επανάληψης του φαινομένου εξοπλίσαμε πρόσφατα, όπως είχα δώσει εντολή, με σαράντα ηλεκτρονικούς υπολογιστές το σχετικό τμήμα της καθαρογραφής και δακτυλογράφησης για την κάλυψη των σχετικών αναγκών. 
Σήμερα -και αυτό είναι θετικό- υπάρχει μια επιτάχυνση σε ό,τι αφορά τον προσδιορισμό και την εκδίκαση των πολιτικών υποθέσεων στο εφετείο. Το Εφετείο Αθηνών προσδιορίζει την εκδίκαση των πολιτικών υποθέσεων σε δύο έως τρεις μήνες, ενώ στο παρελθόν υπερέβαινε το εξάμηνο. Αυτό επετεύχθη με αποφάσεις της Ολομέλειας του Εφετείου Αθηνών και με στενή συνεργασία που είχαμε με τη διοίκηση του δικαστηρίου. 
Επίσης, στο Συμβούλιο της Επικρατείας έχει παρατηρηθεί τα τελευταία χρόνια αισθητή επιτάχυνση στην εκδίκαση των υποθέσεων. Τριάντα χιλιάδες ήταν ο αριθμός των εκκρεμών υποθέσεων μόλις πριν από λίγο καιρό και έχει μειωθεί στις είκοσι χιλιάδες. Είναι σημαντική ακόμη η εκκρεμότητα και θα αναφερθώ πιο κάτω, λέγοντας τι θα κάνουμε γι' αυτό. 
Σε ό,τι αφορά τις διαδικασίες ενώπιον του Αρείου Πάγου θα πω ότι είναι βελτιωμένη και εκεί η κατάσταση και θα βελτιωθεί ακόμα περισσότερο βέβαια, όπως και στο Συμβούλιο της Επικρατείας. 
Δεν είμαστε όμως απόλυτα ικανοποιημένοι με τις προσπάθειες αυτές που έχουν γίνει, ιδιαίτερα το τελευταίο διάστημα και όπως είπα οδήγησαν σε επιτάχυνση σε σύγκριση με το παρελθόν. 
Γι' αυτό και σε ό,τι αφορά τη διοικητική δικαιοσύνη μελετούμε σοβαρά το ζήτημα της επιτάχυνσης στην απονομή της, ιδίως για διαφορές που εκδικάζονται σε πρώτο βαθμό στα τακτικά διοικητικά δικαστήρια. Έχουμε μελετήσει τους προηγούμενους μήνες με προσοχή τα σημεία όπου παρατηρείται καθυστέρηση και είναι κυρίως ο μακρύς προσδιορισμός στα πρωτοβάθμια δικαστήρια, αλλά και η υπερφόρτωση του αναιρετικού με αιτήσεις αναίρεσης, όπου επανατίθενται λελυμένα νομικά ζητήματα.  Θεωρώ ότι είναι αρνητικό φαινόμενο η αδικαιολόγητη χορήγηση αναβολών, η αδρανοποίηση του μονομελούς πρωτοδικείου κλπ. 
Εντοπίσαμε πού υπάρχουν δυσκολίες και προβλήματα. Εκτιμώ ότι θα είμαστε έτοιμοι εντός των αμέσως προσεχών μηνών να φέρουμε εδώ, στην Εθνική Αντιπροσωπεία, σχέδιο νόμου που θα παρέχει απαντήσεις σε όλα αυτά τα προβλήματα και θα συνεισφέρει στην ταχεία επίλυση της εκκρεμοδικίας στις διοικητικές διαφορές. 
Η καθυστέρηση στην εκδίκαση των ποινικών υποθέσεων είναι ένα εγγενές φαινόμενο, όπως είπα και στην αρχή, που υφίσταται εδώ και πολλά χρόνια και που με την αύξηση και κυρίως την ποιοτική μετεξέλιξη της εγκληματικότητας, έγινε ακόμη οξύτερο.
Γι' αυτόν το λόγο από την πρώτη στιγμή της ανάληψης των καθηκόντων μου στο Υπουργείο Δικαιοσύνης πριν από περίπου δεκατέσσερις-δεκαπέντε μήνες, είχα δηλώσει ότι ένας από τους πρωταρχικούς μας στόχους θα ήταν και η επιτάχυνση της απονομής της ποινικής δικαιοσύνης.
Το Μάρτιο, λίγους μήνες μετά, προχώρησα στη συγκρότηση νομοπαρασκευαστικής επιτροπής υπό την προεδρία του τότε Αντιπροέδρου -και σημερινού Πρόεδρου- του Αρείου Πάγου, του κ. Κάπου, και με τη συμμετοχή διακεκριμένων δικαστικών και εισαγγελικών λειτουργών, δικηγόρων και πανεπιστημιακών. Η επιτροπή μας παρέδωσε ένα σχέδιο προτάσεων μετά από συστηματική εργασία επί μήνες. Πρόκειται για ένα σχέδιο προτάσεων, το οποίο επιφέρει αλλαγές σε εξήντα επτά άρθρα του Κώδικα Ποινικής Δικονομίας. Αυτό το σχέδιο, μετά την τελική επεξεργασία που κάναμε, το έδωσα, ως γνωστόν, στη δημοσιότητα στις 15 Ιανουαρίου 2003. 
Με το σχέδιο αυτό επέρχεται ριζική τομή στον Κώδικα Ποινικής Δικονομίας για πρώτη φορά, από το 1951. Επιδιώκουμε την επιτάχυνση της ποινικής δικαιοσύνης, τόσο στο στάδιο της προδικασίας, όσο και ενώπιον του ακροατηρίου.
Θα έλεγα ότι οι βασικότερες ρυθμίσεις μπορούν να συνοψιστούν στα ακόλουθα: Πρώτα απ' όλα προτείνουμε μία ριζική αλλαγή στον τρόπο άσκησης της ποινικής δίωξης. Προκειμένου να ασκηθεί ποινική δίωξη για κακούργημα ή πλημμέλημα που υπάγεται στην αρμοδιότητα του Τριμελούς Πλημμελειοδικείου, απαιτείται να έχει προηγηθεί η διενέργεια προκαταρκτικής εξέτασης, εκτός και αν έχει διενεργηθεί ήδη αστυνομική προανάκριση.
Επίσης, διευρύνεται το δικαίωμα του εισαγγελέα να αρχειοθετεί τη μήνυση ή να απορρίπτει την έγκληση, όταν από την εξέταση δεν προκύπτουν επαρκείς ενδείξεις.
Η δεύτερη σημαντική αλλαγή αφορά τη διασφάλιση των δικαιωμάτων του καταμηνυομένου πριν από την άσκηση της ποινικής δίωξης. Κατά τη διάρκεια της προκαταρκτικής εξέτασης το πρόσωπο, το οποίο καταμηνύεται ή στο οποίο αποδίδεται η τέλεση αξιόποινης πράξης, καλείται για παροχή εξηγήσεων και έχει το δικαίωμα να παρίσταται με συνήγορο, καθώς και να λάβει προθεσμία για την προετοιμασία της εξέτασής του. 
Προβλέπεται η σύντομη περάτωση της προανάκρισης και της προκαταρκτικής εξέτασης. Ορίζεται στο σχέδιο αυτό ότι τόσο η προανάκριση όσο και η προκαταρκτική εξέταση δεν επιτρέπεται να υπερβούν τους έξι και τέσσερις μήνες αντίστοιχα, χωρίς έγκριση του εισαγγελέα εφετών στην πρώτη περίπτωση και εκείνου που την παρήγγειλε στη δεύτερη. Σήμερα, ως γνωστόν, δεν είναι σπάνιο φαινόμενο υποθέσεις να παραμένουν στα στάδια της προανάκρισης ή της προκαταρκτικής εξέτασης ακόμα και μέχρι δύο χρόνια.
Επίσης, προβλέπεται ότι κύρια ανάκριση θα ενεργείται πλέον μόνο στα κακουργήματα και όχι σε πλημμελήματα, για τα οποία η διαδικασία θα ολοκληρώνεται με την προανάκριση ή την προκαταρκτική εξέταση. Το μέτρο αυτό θα αποσυμφορήσει τα ανακριτικά γραφεία και τις έρευνες για τα αδικήματα αυτά. Επίσης, θα επιταχυνθεί η διαδικασία της ανάκρισης στα κακουργήματα.
Προβλέπεται, επίσης, η αρχειοθέτηση δικογραφιών μετά την άσκηση της ποινικής δίωξης. Συγκεκριμένα στα πλημμελήματα δίνεται η δυνατότητα στον εισαγγελέα πλημμελειοδικών με αιτιολογημένη διάταξη και με την έγκριση του εισαγγελέα εφετών να αρχειοθετεί πλημμελήματα αρμοδιότητας Μονομελούς Πλημμελειοδικείου, όταν από την προανάκριση ή την προκαταρκτική εξέταση δεν προκύπτουν επαρκείς ενδείξεις για την παραπομπή του κατηγορουμένου στο ακροατήριο. Εκτιμώ ότι πρόκειται για ένα νεοεισαγόμενο θεσμό - τομή στον τομέα της άσκησης της ποινικής δίωξης, αφού μέχρι τώρα ο εισαγγελέας ήταν υποχρεωμένος να απευθύνεται στο Συμβούλιο Πλημμελειοδικών, για να απαλλάξει με βούλευμα τον κατηγορούμενο. 
Επιδιώκουμε με το ίδιο σχέδιο νόμου τον εξορθολογισμό των ενδίκων μέσων στην προδικασία. Οι διάδικοι, κατηγορούμενος και πολιτικός ενάγων, διατηρούν το δικαίωμα να ασκήσουν έφεση κατά των βουλευμάτων στα κακουργήματα, ενώ την αναίρεση οποιουδήποτε βουλεύματος μπορεί να ζητήσει αυτεπαγγέλτως ή κατόπιν σχετικού αιτήματος διαδίκου μόνο ο Εισαγγελέας του Αρείου Πάγου, έτσι ώστε το ακυρωτικό δικαστήριο να ασχολείται μόνο με τα ιδιαίτερης σημασίας νομικά ζητήματα και να μην κατακλύζεται, όπως γίνεται σήμερα, από άσκοπες, άτυπες και πολλές φορές καταχρηστικές αιτήσεις αναιρέσεως, που αποτελούν τροχοπέδη στην ομαλή και ταχεία εξέλιξη της διαδικασίας. Ενδεικτικά μπορώ να σας πω ότι σήμερα στον Άρειο Πάγο εκκρεμούν τετρακόσιες εξήντα αιτήσεις αναιρέσεων μόνο κατά βουλευμάτων.
Επίσης, καταργείται η αντέφεση, δηλαδή η έφεση που είχε το δικαίωμα να ασκήσει ο εισαγγελέας ή ο δημόσιος κατήγορος κατά της έφεσης, που έχει ασκήσει ο κατηγορούμενος, αφού ως γνωστόν ελάχιστα χρήσιμη ήταν η πρόβλεψή της και σε σπανιότατες περιπτώσεις έγινε εφαρμογή της, ενώ είχε υποστηριχθεί ότι ο θεσμός της αντέφεσης αποτελεί εν πολλοίς ένα δικονομικό θεσμό που δεν έχει θέση στην ποινική δίκη.
Προβλέπουμε ακόμη με το ίδιο σχέδιο νόμου την εκπροσώπηση του κατηγορουμένου από συνήγορο. Με το σχέδιο δίνεται το δικαίωμα του κατηγορουμένου να εκπροσωπείται στο δικαστήριο από δικηγόρο-συνήγορο, αντί της αυτοπρόσωπου παρουσίας του, σε όλα ανεξαιρέτως τα πλημμελήματα και στο εφετείο. Θυμίζω ότι κάτι τέτοιο επιτρέπεται σήμερα μόνο σε πλημμελήματα που η απειλούμενη γι' αυτά ποινή δεν υπερβαίνει το ένα έτος. 
Αντιλαμβάνεστε τη σημασία και αυτού του θεσμού, της εκπροσωπήσεως, εφόσον πρόκειται για πλημμέλημα, από συνήγορο. Θα βοηθήσει πάρα πολύ στην επιτάχυνση των διαδικασιών, αφού σε τελευταία ανάλυση δεν θα υπάρχει και ο λόγος της αναβολής λόγω απουσίας του κατηγορουμένου, αλλά εκτός αυτού διευκολύνεται και ο ίδιος ο κατηγορούμενος, αφού θα έχει τη δυνατότητα της διά συνηγόρου εκπροσωπήσεώς του. 
Με το νομοσχέδιο αυτό προτείνεται σημαντικότατος περιορισμός των αναβολών. Το μεγάλο πρόβλημα, οι τέσσερις, πέντε, έξι, δέκα ή και περισσότερες αναβολές που πολλές φορές δίδονται. Οι αναβολές για σημαντικά αίτια και απουσία μαρτύρων περιορίζονται μέχρι δύο. Παράλληλα παρέχεται η ευχέρεια στο δικαστήριο αντί της αναβολής που είναι σήμερα -όπως είπα- η συνήθης πρακτική, να διακόψει και όχι να αναβάλει τη δίκη, μέχρι και οκτώ ημέρες προκειμένου να αρθούν τα σημαντικά αίτια που προβάλλονται και να προσέλθουν οι απουσιάζοντες μάρτυρες.
Σε ό,τι αφορά επίσης την κλήρωση των προεδρευόντων στα ποινικά δικαστήρια, στα μεγάλα δικαστήρια, δηλαδή Αθηνών, Πειραιώς, Θεσσαλονίκης, όπου οι οργανικές θέσεις είναι τουλάχιστον τριάντα, ως γνωστόν, η κλήρωση των προεδρευόντων στα τριμελή πλημμελειοδικεία και στα τριμελή και πενταμελή εφετεία θα διενεργείται στο δεύτερο δεκαήμερο του Σεπτεμβρίου για δικάσιμους όλο το χρονικό διάστημα από την 1η Οκτωβρίου του ιδίου έτους έως και την 30η Ιουνίου του επομένου έτους, για όλο δηλαδή το δικαστικό έτος. 
Με τη ρύθμιση αυτή συνδέεται άμεσα και η νέα πρόβλεψη του νομοσχεδίου ότι η υπόθεση που αναβάλλεται προσδιορίζεται σε δικάσιμο που έχει κληρωθεί ο ίδιος δικαστής που προήδρευε στο δικαστήριο που την ανέβαλε. Είναι ευνόητος ο λόγος για τον οποίο γίνεται, για να μην προκαλούνται αναβολές λόγω του ότι δεν μας αρέσει -όπως λέγεται συχνά- η σύνθεση ή  ο προεδρεύων του δικαστηρίου. 
Δεν θα επεκταθώ σε περισσότερα χαρακτηριστικά γιατί είναι εξήντα επτά άρθρα που προτείνουμε να αλλάξουν, αλλά περιέγραψα τις σημαντικότερες τομές που πάνω από όλα ενδιαφέρουν τον πολίτη σε ό,τι αφορά το δικαίωμά του να επέλθει ταχεία διαδικασία πλέον στην απονομή της δικαιοσύνης και θα έχουμε την ευκαιρία πολύ σύντομα -εκτιμώ μέσα στο Φεβρουάριο, αφού πάρω και τις απόψεις και των επιστημονικών φορέων και των δικηγορικών συλλόγων στους οποίους έχω αποστείλει αυτό το πλήρες νομοσχέδιο- να το συζητήσουμε εδώ στην εθνική αντιπροσωπεία αφού πιστεύω ότι μέσα στο Φεβρουάριο μπορούμε να το καταθέσουμε.
(Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Κυρία και κύριοι συνάδελφοι, θα κλείσω με μια σύντομη αναφορά σε ορισμένα που ελέχθησαν σε ό,τι αφορά τα φαινόμενα διαφθοράς. 
Για την αντιμετώπιση των φαινομένων διαφθοράς το πλέγμα των θεσμικών οργάνων που έχουν δημιουργηθεί για την πρόληψη και καταστολή της διαφθοράς, όπως για παράδειγμα το Σώμα Δίωξης Οικονομικού Εγκλήματος, η Υπηρεσία Εσωτερικών Υποθέσεων της Αστυνομίας, για την οποία είχα την τιμή να καταρτίσω το σχετικό νομοσχέδιο κατά τη θητεία μου στο Υπουργείο Δημόσιας Τάξης, ο Συνήγορος του Πολίτη, το Σώμα Επιθεώρησης και Ελέγχου των σωφρονιστικών καταστημάτων, ο νόμος που ψήφισε η Βουλή τον περασμένο Δεκέμβριο, καθώς και ο Γενικός Επιθεωρητής Δημόσιας Διοίκησης που θεσμοθετήθηκε πρόσφατα σε συνδυασμό με ένα πλήρες θεσμικό πλαίσιο που έχει ψηφίσει η Βουλή, εξασφαλίζουν κατά την άποψή μου όλες τις απαιτούμενες προϋποθέσεις ώστε η δικαστική λειτουργία να πράττει το δικό της καθήκον.
Μια που έγινε επίκληση δηλώσεων του εισαγγελέα του Αρείου Πάγου του κ. Κρουσταλάκη στη γενική συνέλευση της Ένωσης Εισαγγελέων στις 8.12.2002, θα μου επιτρέψετε να θυμίσω τι είχε πει ακριβώς εκεί ο κ. Κρουσταλάκης. 
Είχε πει τα εξής: "Η εκτελεστική λειτουργία αγωνίζεται να αντιμετωπίσει με όλα τα μέσα αυτήν την κατάσταση", δηλαδή τα φαινόμενα διαφθοράς στη Δημόσια Διοίκηση κλπ. "Έχει ήδη ιδρύσει ειδικές υπηρεσίες επιθεώρησης που επιτελούν πολύ αποτελεσματικά το έργο τους. Η νομοθετική λειτουργία έχει υιοθετήσει ειδικούς κανόνες για την αντιμετώπιση των φαινομένων παρανομίας και έχει κυρώσει όλες σχεδόν τις διεθνείς συμβάσεις που αντιμετωπίζουν το πρόβλημα. Απομένει η αντίδραση της τρίτης, της δικαστικής λειτουργίας".
Αυτά είχε πει επί λέξει ο κ. Κρουσταλάκης και συμφωνώ. Η Κυβέρνηση είναι αποφασισμένη να καταφέρει συντριπτικό πλήγμα στα φαινόμενα της διαφθοράς και γι' αυτό άλλωστε εισηγήθηκε στη Βουλή όλες τις ισχύουσες νομοθετικές ρυθμίσεις, αυτό το πλήρες πλαίσιο στο οποίο αναφέρθηκα νωρίτερα και γι αυτό άλλωστε προχωρήσαμε στη συγκρότηση των θεσμικών οργάνων στα οποία αναφέρθηκα πιο πάνω.
Θα έλεγα ότι από τη δικαιοσύνη ζητείται το αυτονόητο. Να μην υπάρξει η παραμικρή καθυστέρηση στη διαλεύκανση και στην εκδίκαση των υποθέσεων που παραπέμπονται ενώπιόν τους. 
Ο εισαγγελέας του Αρείου Πάγου με εγκύκλιό του έχει επιστήσει την προσοχή σε όλους τους εισαγγελείς και προέδρους πρωτοδικών της χώρας στην εφαρμογή του νόμου 3074 του 2002, δηλαδή για το γενικό επιθεωρητή δημόσιας διοίκησης. Ο εισαγγελέας Εφετών Αθηνών ζήτησε επίσπευση της ανακριτικής διαδικασίας σε όλες τις εκκρεμείς σχετικά με τα θέματα αυτά υποθέσεις. Και μπορώ να σας πω από μια πρώτη εξέταση των στοιχείων που κάναμε, ότι σε συνεργασία με τους εισαγγελικούς λειτουργούς, με την εισαγγελία του Αρείου Πάγου, διαπιστώθηκε πως η συντριπτική πλειοψηφία των σχετικών υποθέσεων έχει προσδιοριστεί σε δικάσιμους εντός των επομένων δύο, τριών μηνών. Η απόφαση της Κυβέρνησης και δω συμπλέουμε απόλυτα και με τη βούληση των αρμοδίων εισαγγελικών και δικαστικών αρχών, είναι να ολοκληρωθούν γρήγορα και να μην υπάρξει είναι καμία καθυστέρηση. Και δεν θα πρέπει να υπάρχει καμία καθυστέρηση σε οποιαδήποτε υπόθεση παίρνει το δρόμο της δικαιοσύνης. Επιθυμούμε ως Κυβέρνηση, πιστή και ταχεία εφαρμογή της υφιστάμενης νομοθεσίας.
Και βέβαια, κυρίες και κύριοι συνάδελφοι, υπάρχει και το θέμα των υποδομών στο οποίο αναφέρθησαν ορισμένοι συνάδελφοι και θα μου επιτρέψετε να πω δύο λόγια και γι' αυτό. Για την επίλυση του κτιριακού ζητήματος των δικαστηρίων σε όλη τη χώρα έχουμε εκπονήσει πρόγραμμα ανέγερσης νέων δικαστικών μεγάρων και εκσυγχρονισμού των υφισταμένων. Ένα πρόγραμμα που αλλάζει την όψη των δικαστηρίων και δημιουργεί εντελώς διαφορετικές σύγχρονες συνθήκες στη λειτουργία της δικαιοσύνης. Εκτός των κτιρίων που έχουν ήδη ολοκληρωθεί, όπως του Διοικητικού Πρωτοδικείου και του Διοικητικού Εφετείου Αθηνών -τα εγκαινιάσαμε το 2002- καθώς και του Διοικητικού Εφετείου Θεσσαλονίκης -και αυτό εγκαινιάστηκε το φθινόπωρο του 2002- ολοκληρώθηκε το δικαστικό μέγαρο της Κατερίνης και συνεχίζονται οι εργασίες για την αποπεράτωση εντός του 2003 -του τρέχοντος έτους- των νέων δικαστικών μεγάρων, όπως του μεγάρου του Ελεγκτικού Συνεδρίου που εκτιμώ ότι θα είναι πλήρως έτοιμο μέχρι το τέλος της άνοιξης. Επίσης, του Διοικητικού Πρωτοδικείου Θεσσαλονίκης και των δικαστικών μεγάρων της Ηγουμενίτσας, των Καλαβρύτων, της Σπάρτης, της Κομοτηνής και του Πολυγύρου και του Αιγίου, ενώ εντός του 2004 εκτιμώ ότι θα έχουν ολοκληρωθεί τα δικαστικά μέγαρα Κέρκυρας και Καβάλας. Επιπροσθέτως εκπονήθηκαν οι μελέτες και προκηρύσσουμε τους επόμενους μήνες την ανέγερση νέων δικαστικών μεγάρων στην Ορεστιάδα, στα Τρίκαλα, στη Λαμία και στη Βέροια, ενώ αυτήν τη στιγμή εκπονούμε τις μελέτες για τα δικαστικά μέγαρα Πειραιά, Σερίφου και προγραμματίσαμε την εκπόνηση μελετών για Κιλκίς, Κω, Έδεσσα, Νάξο και Ηράκλειο. Ταυτόχρονα είναι σε πλήρη εξέλιξη πρόγραμμα ανακαίνισης των υποδομών και του εξοπλισμού σε περισσότερα από σαράντα κτίρια που στεγάζουν δικαστήρια. Το συνολικό κόστος αυτού του προγράμματος στο οποίο αναφέρθηκα που είναι σε πλήρη εξέλιξη και εφαρμογή ανέρχεται σε 412 εκατομμύρια ευρώ ή αλλιώς σε 140,5 δισεκατομμύρια δραχμές. 
Κυρίες και κύριοι συνάδελφοι, χωρίς αμφιβολία και ο χώρος της δικαιοσύνης χαρακτηρίζεται από τη δυναμική της αδιάκοπης κοινωνικής μετεξέλιξης. Πάντα θα υπάρχουν προβλήματα που θα αξιώνουν την επίλυσή τους. Οι πολίτες που προσφεύγουν στη δικαιοσύνη δικαιούνται, όπως είπα ταχύτητα και ποιότητα στην απονομή της. Και με τη σημερινή επερώτηση και τα στοιχεία που μου δώσατε τη δυνατότητα να καταθέσω ενώπιον της Εθνικής Αντιπροσωπείας, πιστεύω ότι αποδεικνύουμε ότι εργαζόμαστε συστηματικά, σκληρά και με συνέπεια, ως Υπουργείο Δικαιοσύνης για τη συνεχή αναβάθμιση των λειτουργιών της Δικαιοσύνης ασκώντας και εφαρμόζοντας μια υπεύθυνη πολιτική. Σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο επίτιμος Πρόεδρος της Νέας Δημοκρατίας έχει το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κυρίες και κύριοι συνάδελφοι, δεν υπάρχει καμία αμφιβολία ότι το θέμα που συζητούμε σήμερα είναι μέγα και είναι και κατ' εξοχήν επίκαιρο. Διότι το θέμα της τραγικής καθυστέρησης στην απονομή της δικαιοσύνης συνδέεται κατ' ανάγκη με τη διαφθορά. Είναι το υπ' αριθμόν ένα θέμα της λειτουργίας της δικαιοσύνης και επειδή στη δικαιοσύνη σήμερα το θέμα της διαφθοράς είναι κατ' εξοχήν επίκαιρο -σήμερα που η Ελλάδα βουλιάζει στο βούρκο της διαφθοράς- θα έπρεπε να συγκινεί το Κοινοβούλιο.
Και λυπάμαι ειλικρινά, κύριοι συνάδελφοι -γι' αυτό κυρίως πήρα το λόγο- διότι η συζήτηση γίνεται ενώπιον άδειας Αιθούσης. Λίγοι είναι οι Βουλευτές της Νέας Δημοκρατίας, ένας ή δύο φιλότιμοι αγαπητοί συνάδελφοι του ΠΑΣΟΚ και κανένας από τα μικρά κόμματα της Αντιπολίτευσης.
ΜΟΣΧΟΣ ΓΙΚΟΝΟΓΛΟΥ: Δεν έχουν δικαίωμα συμμετοχής...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν σημαίνει αυτό ότι δεν πρέπει να παρακολουθούν, κύριε συνάδελφε. 
Εγώ θυμάμαι τη δεκαετία του 1950 ή ακόμα και προ της δικτατορίας, στη δεκαετία του ΄60 αν επρόκειτο να συζητηθεί ένα τέτοιο επίκαιρο και μέγα θέμα, από τους 300 Βουλευτές θα ήταν παρόντες οι διακόσιοι και τα θεωρεία της Βουλής θα ήταν γεμάτα. Είναι θλιβερή παρακμή του πολιτικού μας συστήματος. Και βέβαια το θέμα της δικαιοσύνης όλοι λέμε ότι είναι μέγα και είναι το υπ' αριθμόν ένα πρόβλημα. 
Κύριε Υπουργέ της Δικαιοσύνης, εμείς οι πολιτικοί οι οποίοι τα λέμε αυτά με πολύ ευκολία, όντως τιμούμε τη δικαιοσύνη; Τη δικαιοσύνη την τιμάς όταν αναγνωρίζεις ότι αυτή έχει δικαίωμα να επέμβει, να λειτουργεί και για σένα, για τον πολιτικό κόσμο. Και σήμερα οι πολιτικοί, εμείς οι απλοί Βουλευτές έχουμε την ασυλία, που μας δίνει το γεγονός ότι θα πρέπει να ζητηθεί η άρση της ασυλίας μας, που ποτέ δεν δίδεται, η δε Κυβέρνηση έχει αυτόν τον τραγικό νόμο περί ευθύνης Υπουργών, που αποτελεί και το Σύνταγμα και ο νόμος και η εφαρμογή του ντροπή για το ελληνικό πολιτικό σύστημα, που θέτει εκτός δικαιοσύνης, υπεράνω δικαιοσύνης τον Υπουργό, αλλά και τους τυχόν  συνεργούς του. Τους απαλλάσσει από τη δίωξη. 
Είναι ένα βασικό πρόβλημα το οποίο εγώ, παλιός κοινοβουλευτικός, θεωρώ χρέος μου άλλη μια φορά να τονίσω στο Κοινοβούλιο. Και ήταν πρόσφατη η Αναθεώρηση του Συντάγματος, όπου είχε τη δυνατότητα η Κυβέρνηση να λύσει το πρόβλημα της ασυλίας, που βαραίνει το πολιτικό μας σύστημα. Δεν άκουσε όμως τις επανειλημμένες εκκλήσεις της Νέας Δημοκρατίας  και σήμερα ακούω ότι αναζητούνται, από τους ίδιους τους ανθρώπους, οι οποίοι εμπόδισαν τότε την Αναθεώρηση του Συντάγματος, λύσεις που δεν υπάρχουν. 
Και σε ό,τι αφορά το νόμο περί ευθύνης Υπουργών, θα ήθελα να πω, κύριε Υπουργέ, ότι οι συνάδελφοί σας Υπουργοί όταν τυχόν η δικαιοσύνη τολμήσει να ζητήσει να ερευνηθούν θέματα που τους αφορούν προσωπικά, εδώ μέσα σ' αυτήν την Αίθουσα βρίζουν το δικαστή χυδαία, ο οποίος τόλμησε να ζητήσει να διερευνηθούν θέματα που τους αφορούν.
Υπ' αυτές τις συνθήκες είναι απαράδεκτη υποκρισία να θέλουμε να πείσουμε τον ελληνικό λαό ότι τιμούμε τη δικαιοσύνη. Και όμως η δικαιοσύνη αποτελεί όντως το τελευταίο οχυρό της δημοκρατίας και η μόνη ελπίδα που απέμεινε σήμερα να βγούμε απ' αυτόν το φαύλο κύκλο της διαφθοράς και της παρακμής. Γι' αυτό πιστεύω ότι η συζήτηση που γίνεται σήμερα είναι χρήσιμη. Και θα σας πω τη γνώμη μου πάνω στο θέμα που τέθηκε χωρίς φόβο και πάθος και χωρίς καμιά αντιπολιτευτική διάθεση.
Σεις οι Υπουργοί της Κυβέρνησης επιμένετε πάντοτε να κάνετε σύγκριση με το 1993. Μας είπατε πόσα ήταν τα κενά τότε. Μας είπατε τι ίσχυε γενικότερα σε ό,τι αφορά το μέγα θέμα της καθυστέρησης της απονομής της δικαιοσύνης. Δεν αμφιβάλλω ότι οι αριθμοί που μας δώσατε ήταν σωστοί. Το ερώτημα όμως δεν είναι πόσα κενά δικαστών είχαμε εκείνη την εποχή. Το ερώτημα είναι πόσες καθυστερήσεις είχαμε και πόσες έχουμε σήμερα, αν πηγαίνουμε προς το καλύτερο ή προς το χειρότερο. Και δε νομίζω ότι υπάρχει καμιά αμφιβολία ότι πηγαίνουμε προς το χειρότερο, κύριε Υπουργέ.
Εγώ νομίζω ότι τα μέτρα που λάβατε είναι προς τη σωστή κατεύθυνση. Και χαίρομαι για τον καινούριο νόμο που αναγγείλατε και ο οποίος είχε δοθεί στη δημοσιότητα πρωτύτερα. Εγώ θα σας πω ότι τα μέτρα αυτά κατά τη δική μου εκτίμηση -προσωπικές απόψεις εκφράζω πάντοτε από του Βήματος- δεν είναι επαρκή.
Άκουσα έναν ανατριχιαστικό αριθμό μηνύσεων μόνο στην Αθήνα.
Το έχω πει πολλές φορές, κύριε Υπουργέ από του Βήματος αυτού, ότι εμείς οι Έλληνες ρέπουμε προς δίκες, είμαστε δικομανείς. Και έρχεται από την άλλη μεριά άκρατος λαϊκισμός και ασυγχώρητος να θέλει η δικαιοσύνη να είναι φτηνή για το δικομανή ΄Ελληνα. 
Εγώ δεν συμφωνώ, κύριε Υπουργέ. Ως Πρωθυπουργός, η δική μας τότε κυβέρνηση είχε αυξήσει σημαντικά τα τέλη σε ορισμένες κατηγορίες δικών για να αποσοβήσει αυτήν την τάση, για να μειώσει αυτήν την έφεση των Ελλήνων πολιτών προς δίκες. Πρέπει όποιος κάνει μήνυση να έχει μια ευθύνη και όποιος παραιτείται από τη μήνυσή του στη συνέχεια, να πληρώνει ακόμα το διπλό απ' ό,τι πληρώνει όταν κάνει τη μήνυση. Και γενικότερα, η δικαιοσύνη πρέπει να έχει ένα σχετικό κόστος. Να κυμαίνεται ανάλογα της ανάγκης που υπάρχει. Δεν λέω, ο αδικούμενος από τη Δημόσια Διοίκηση να επιβαρύνεται όταν προσφεύγει με μεγάλο ποσό. Αλλά, αυτός που τσακώνεται, ιδιωτικές διαφορές κλπ. δεν πρέπει να διευκολύνονται, να ταλαιπωρούν τα δικαστήρια. Γι' αυτό το κόστος της δικαιοσύνης, πρέπει να το ξαναδείτε.
Εμείς, είχαμε κάνει μια γενναία τομή. Πέρασαν από τότε δέκα χρόνια. Δέστε το προς την κατεύθυνση αυτή. 
Χωρίς καμία αμφιβολία, οι δικαστές χρειάζονται και ορθώς είπατε ότι η καθυστέρηση δεν είναι μόνο θέμα επάρκειας δικαστών. Κάνατε κάποιες προόδους σε ό,τι αφορά την επάνδρωση των γραμματειών των δικαστηρίων, αλλά δειλά και ανεπαρκή τα βήματα, κύριε Υπουργέ.
Εγώ πιστεύω ότι το πρόβλημα της δικαιοσύνης μια κυβέρνηση θα έπρεπε να το πιάσει όπως λέμε, να πιάσει τον ταύρο από τα κέρατα, να το λύσει εξ υπαρχής, διότι μπορεί. Η δικαιοσύνη είναι αυτάρκης, η δικαιοσύνη, δεν χρειάζεται τον κ. Χριστοδουλάκη για να της δώσει πιστώσεις. Η δικαιοσύνη πληρώνει. Τα δικαστικά έξοδα καλύπτουν εξ ολοκλήρου και τα τρέχοντα έξοδα της δικαιοσύνης και δικαστές θα προσλάβετε και υλικοτεχνική υποδομή να πάρετε και ακόμα τις επενδύσεις να τις κάνετε με τα δικά σας έσοδα. Γι' αυτό, πρόσθετος λόγος είναι να μην είναι απελπιστικά φτηνή η δικαιοσύνη. Να υπάρχει ένα κόστος. Και θα έπρεπε αυτό το θέμα να είχε λυθεί. 
Δεν είναι δυνατόν ακόμα και σήμερα να υπάρχουν τραγικά κενά, στα υποθηκοφυλακεία να υπάρχουν τραγικά κενά, να υπάρχουν στις γραμματείες κενά και να γίνεται η αντιμετώπισή τους μ' αυτόν το βραδύ ρυθμό. 
Η προσωπική μου άποψη είναι ότι θα έπρεπε μέσα στα πλαίσια αλλαγής πολιτικής στη Δημόσια Διοίκηση, να επιτραπεί η μετάταξη. Εσείς την κάνετε εθελοντική. Εγώ, τη θέλω και υποχρεωτική. Έχετε περισσευούμενους δημοσίους υπαλλήλους σε πολλές υπηρεσίες. Ας μετετάσσοντο στις γραμματείες με ταχύτατους ρυθμούς. Βαδίζουμε με μια γραφειοκρατική βραδύτητα απαράδεκτη σε θέματα τα οποία δεν μπορούν να περιμένουν.
Όσον αφορά την υλικοτεχνική υποδομή, κύριε Υπουργέ, δεν κατάλαβα αν είστε περήφανος ή δεν είστε μ' αυτά που είπατε. Εγώ δεν είμαι καθόλου. Πρώτα -πρώτα αρχίσατε και σεις από την εποχή που γίνατε Υπουργός, πριν από δεκαπέντε μήνες. Μα, η Κυβέρνησή σας είναι επτά χρόνια και δεν αρχίζει η πορεία μιας κυβέρνησης από τότε που αλλάζει ο Υπουργός. Κάθε καινούριος Υπουργός δεν αποτελεί και καινούρια κυβέρνηση. Αλλά και στην υλικοτεχνική υποδομή ισχύει αυτό που σας είπα πρωτύτερα και κατά μείζονα λόγο. σε ό,τι αφορά το προσωπικό, βραδύτητα στην εφαρμογή. Ε, δεν μπορεί να είστε περήφανος όταν διαβάζω στην επερώτηση -και ο αριθμός είναι σίγουρα ακριβής- ότι πέρσι τον Οκτώβριο οι μη καθαρογραμμένες υποθέσεις μόνο στα πρωτοδικεία της Αθήνας ήταν εννέα χιλιάδες. Μπορεί πρωτύτερα να ήταν περισσότερες. Σίγουρα ήταν περισσότερες. Αλλά το ότι δεν μπορούμε να καθαρογράψουμε τις αποφάσεις, είναι ντροπή. Ότι το Συμβούλιο της Επικρατείας μέχρι πρόσφατα δεν μπορούσε να καθαρογράψει τις αποφάσεις, είναι απαράδεκτα πράγματα. 
Ένας σύγχρονος μάνατζερ αν έπαιρνε στα χέρια του τη δικαιοσύνη, αν φερ' ειπείν είχε κερδίσει τις εκλογές η Νέα Δημοκρατία και γινόταν Υπουργός Δικαιοσύνης ο κ. Μάνος, έχω την αίσθηση ότι μέσα σ' ένα μήνα θα έλυνε αυτό το θέμα, διότι αυτό δεν είναι κάτι το οποίο σήμερα με τη σύγχρονη τεχνολογία δεν είναι δυνατόν να περιμένει.
Γι' αυτό είστε μεν προς τη σωστή κατεύθυνση, αλλά πρέπει να πάτε πιο γρήγορα. 
Έπειτα υπάρχουν μερικά θέματα τα οποία δεν ξέρω εάν τα αντιμετωπίσατε. Φοβούμαι ότι είναι ταμπού. Εγώ δεν καταλαβαίνω γιατί είστε περήφανος που δεν επεκτείνεται το απόγευμα και το βράδυ η ποινική δίκη. Είστε περήφανος που το πετύχατε εις βάρος της ταχύτητας της απονομής; Γιατί δεν μπορεί να συνεχίζεται, δηλαδή, η δίκη το βράδυ; Τι θα πάθουν οι παράγοντες της δίκης, εάν κουραστούν λίγο περισσότερο, για να τελειώσουν τη δίκη; 
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Για τις πολιτικές υποθέσεις μιλούσα που εκδικάζονταν μέχρι τα μεσάνυκτα. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εντάξει. Εάν ομιλούσατε για τις πολιτικές υποθέσεις, αλλάζει το πράγμα. Στις ποινικές όμως υποθέσεις είναι απαράδεκτο αυτό που γίνεται. Δεν έχετε προσωπικό; Πληρώστε υπερωρίες. Δεν έχετε αρκετό προσωπικό; Πάρτε κι άλλο προσωπικό. Δεν το καταλαβαίνω αυτό το πράγμα. Κάποτε το κράτος πρέπει να λειτουργεί, όπως λειτουργεί μία ιδιωτική επιχείρηση, όχι καλά αλλά στοιχειωδώς. Δεν μπορούμε να συνεχίζουμε μ' αυτούς τους ρυθμούς και μ' αυτήν την ψυχολογία.
Ακόμη πότε θα σκεφθείτε ότι η παραγραφή των αδικημάτων στην Ελλάδα είναι πολύ σύντομη; Γιατί, δηλαδή, στην Ελλάδα το κακούργημα πρέπει να παραγράφεται μετά από είκοσι χρόνια; Το βρίσκετε σωστό; Ανταποκρίνεται στο περί δικαίου αίσθημα των Ελλήνων; 
Έπειτα, όταν μιλούμε για αναβολές, εγώ θα σας πω ότι υπάρχουν θέματα που φοβούμαι ότι είναι ταμπού. Είναι δυνατόν να γίνεται αναβολή, διότι απουσιάζει ο συνήγορος; Μπορεί να ενοχλώ τους δικηγόρους τους παριστάμενους αυτήν την ώρα στην Αίθουσα και τους δικηγόρους γενικότερα, τους συλλόγους. Γιατί γίνεται αυτή η ιστορία των συνεχών αναβολών; 
Ακόμη η δικαιοσύνη χωρίς καμιά αμφιβολία στέκεται ψηλά. Υπάρχουν όμως και στη δικαιοσύνη προβλήματα. Η επιθεώρηση της δικαιοσύνης πρέπει να ενισχυθεί. Να μπουν καινούριοι δικαστές, να βγουν και από τη σχολή και να μπορούν να γράφουν στον υπολογιστή τους την απόφαση, ώστε να είναι γραμμένη στη γραφομηχανή και να μην είναι χειρόγραφη, όπως εξακολουθεί να είναι ακόμη και σήμερα. Δεν ξέρω αν υπάρχουν χώρες στην Αφρική ή στη Νότια Αμερική που να έχουν αυτήν την καθυστέρηση της υλικοτεχνικής υποδομής και να βλέπεις αποφάσεις που είναι γραμμένες στο χέρι και δεν έχουν καν δακτυλογραφηθεί ή να πρέπει οι συνήγοροι, δηλαδή οι ενδιαφερόμενοι ιδιώτες, να πληρώσουν για να καθαρογράψουν τις υποθέσεις. Νομίζω ότι θα πρέπει με περισσότερη γενναιότητα και με περισσότερη αποτελεσματικότητα να βάλετε τον δάκτυλο επί τον τύπον των ήλων και να πούμε ότι όλοι μας, όλοι οι παράγοντες της δικαιοσύνης και κατ' εξοχήν βεβαίως οι δικηγόροι πρέπει να καταλάβουμε ότι πρέπει να υπηρετήσουμε το σκοπό της απονομής της δικαιοσύνης.
Θέλω να κάνω και μια τελευταία παρατήρηση. Η χρησικτησία αποτελεί κατάρα και είναι σχεδόν μοναδική ελληνική πρωτοτυπία, τουλάχιστον στην έκταση που έχει. Η χρησικτησία και η έλλειψη Κτηματολογίου δημιουργεί άπειρες αστικές διαφορές στην Ελλάδα τις οποίες άλλες χώρες δεν έχουν. Καλό είναι να μην το ξεχνάτε και η προσπάθεια για το Κτηματολόγιο, η οποία γίνεται κατά τρόπο ανεπαρκή και αναποτελεσματικό, να προσεχθεί λίγο περισσότερο.
Επίσης, καλό είναι να προσεχθούν και ορισμένα βασικά προβλήματα. Δεν ξέρω εάν γνωρίζετε, κύριε Υπουργέ της Δικαιοσύνης, ότι το Κτηματολόγιο έχει σταματήσει αυτήν τη στιγμή, διότι δεν ελύθη, όταν έπρεπε να λυθεί από το Σύνταγμα το μεγάλο πρόβλημα του τεκμηρίου ιδιοκτησίας του κράτους επί των δασικών περιοχών. Επειδή δασικές περιοχές θεωρούνται το 49% της ελληνικής γης, το Κτηματολόγιο, κύριοι συνάδελφοι, όταν έφθασε σε ένα ορισμένο σημείο, ήρθε ο δασάρχης και είπε ότι αμφισβητεί όλες τις εκτάσεις που θεωρούνται δασικές. Ήταν μία παρατήρηση την οποία είχα κάνει και πριν από το Σύνταγμα και όταν εψηφίζετο το Κτηματολόγιο. Σήμερα το βρίσκετε μπροστά σας και τι κάνετε ως Υπουργός της Δικαιοσύνης; Τι κάνει η Κυβέρνηση σε αντιμετώπιση αυτών των προβλημάτων; 
Αυτά είναι τα βασικά προβλήματα της δικαιοσύνης, αν θέλουμε να δούμε τα πράγματα πραγματικά, όπως είναι, και δεν θέλουμε να μιλούμε σχηματικά εδώ μέσα. 
Εύχομαι η Κυβέρνησή σας η οποία διακρίνεται από άκρατο λαϊκισμό, άλλη μια φορά θα σας πω ότι δεν έχετε τη διάθεση να δυσαρεστήσετε ούτε την ελαχίστη ομάδα Ελλήνων πολιτών, εύχομαι στην τελική φάση όσο καιρό ακόμα μείνετε, να βρείτε τη δύναμη εκτός απ' αυτά τα τρέχοντα, για τα οποία εγώ προσωπικά δεν πρόκειται να σας πω ότι κάνετε λάθος και δεν έχω καμία αντίρρηση να κάνετε και κάτι πιο σημαντικό, αλλά δυστυχώς η ευχή αυτή θα μείνει ανεκπλήρωτη. Στους ώμους της Νέας Δημοκρατίας θα απομείνει και αυτό το βαρύ καθήκον όταν θα έρθει ως Κυβέρνηση, στον τομέα της δικαιοσύνης. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Πολύδωρας έχει το λόγο.
ΒΥΡΩΝ ΠΟΛΥΔΩΡΑΣ: Κύριοι συνάδελφοι, πολύ λίγα πράγματα θέλω να προσθέσω, κάποιες σκέψεις μετά την παρέμβαση του Νέστορα του ελληνικού Κοινοβουλίου, του επιτίμου Προέδρου μας κ. Μητσοτάκη και μετά την εμπεριστατωμένη ανάπτυξη της επερωτήσεώς μας από τους εισηγητές το βασικό εισηγητή της επερώτησης κ. Κατσαρό και τους άλλους συναδέλφους. Πολύ λίγα πράγματα θέλω να πω. Θα στρέψω την προσοχή μου σε δύο σημεία, το τη αργής δικαιοσύνης, που αποτελεί και τον κορμό της επερώτησής μας και το άλλο το κεφάλαιο της διαφθοράς και πώς στέκει το Υπουργείο Δικαιοσύνης έναντι αυτής της γάγγραινας, αυτής της δυσώδους επιδημίας που ταλανίζει τον τόπο τα τελευταία χρόνια. 
Ως προς το πρώτο, καλός ο απολογισμός του κυρίου Υπουργού και πολύ ευγενική και η διατύπωση των ευχαριστιών του προς τους επερωτώντες, προς τη Νέα Δημοκρατία, ότι του δίδεται η ευκαιρία να προβεί σ' αυτόν τον απολογισμό και να μας πει πως το Υπουργείο Δικαιοσύνης αντιμετωπίζει τα θέματα που θίγει η επερώτησή μας. Έπρεπε όμως ταυτόχρονα να συνομολογήσει τη δραματικότητα των καιρών όσον αφορά την αργή δικαιοσύνη. Θα πω και εγώ μονότονα την παραδοχή της επιστήμης και του συγκριτικού δικαίου και των ανθρωπίνων δικαιωμάτων, στη επιγραμματική διατύπωση ότι αργή δικαιοσύνη, κακή δικαιοσύνη, μια δραματική εξίσωση, την οποία υφιστάμεθα εδώ. Έπρεπε να το συνομολογήσει και ο ίδιος. Έπρεπε να πει ότι μαζί με τις ευχαριστίες προς τη Νέα Δημοκρατία, γιατί του δίνει την ευκαιρία να προβεί σε έναν καλό απολογισμό κατά τη γνώμη του, δεν είναι καλός ο απολογισμός κατά την κρίση ημών που το παρακολουθήσαμε. Αλλά έπρεπε να πει ταυτόχρονα ότι ναι, φταίμε ως Κυβέρνηση, έχουμε ολιγωρήσει, δεν έχουμε πράξει ό,τι έπρεπε να πράξουμε, για να μην έχουμε π.χ. προσδιορισμούς το 2006. Δηλαδή πέντε χρόνια, το 2002 όταν κατετέθη, όλα τα εφετεία στο 2006, στα μισά του 2006. Δεν μπορεί παρά να βαρέσει κάποιος ένα συναγερμό. Εμείς πράττουμε το καθήκον μας, γιατί θέλουμε να στηρίξουμε τη δικαιοσύνη όσο μπορούμε από τη θεσμική μας θέση, από το θεσμικό μας ρόλο της Αξιωματικής Αντιπολίτευσης. Να τη στηρίξουμε τη δικαιοσύνη, γιατί την εννοούμε ως οχυρό της δημοκρατίας, όπως γράφεται και στην επερώτησή μας και όπως αναπτύξαμε και ως ultimum refugium, ως έσχατο καταφύγιο του πολίτη, να βρει εκεί το δίκιο του. Και είναι ίσως και το μόνο καταφύγιο, καθώς έχουμε μία κακή διοίκηση, μία αλαζονική κυβέρνηση, μια κακοδιοίκηση με την έννοια της διαφθοράς, της γραφειοκρατίας και της αναξιοκρατίας. 
Οι τρεις πυλώνες του σημερινού διοικητικού φαινομένου της χώρας: Επαναλαμβάνω: διαφθορά, συνομολογημένη απ' όλους, γραφειοκρατία με την πολυνομία, την κακοδιοίκηση και τέλος αναξιοκρατία στις προσλήψεις, στις προαγωγές, στις καλές θέσεις, στις υπερωρίες. Αυτό είναι το διοικητικό κυβερνητικό φαινόμενο των καιρών μας. 
Ενόψει αυτού του διοικητικού κυβερνητικού φαινομένου των καιρών μας στον τόπο μας παίρνει άλλες διαστάσεις η δικαιοσύνη. Οξυγόνο δημοκρατίας, καταφύγιο για τον πολίτη, άσχετο από την αρμοδιότητα του Υπουργού Δικαιοσύνης. Σήμερα πληροφορούμαι -και καταγγέλλει η Νέα Δημοκρατία σε σχετική πράξη κοινοβουλευτικού ελέγχου- ότι κάποιοι στον ΟΠΑΠ, οι οποίοι είχαν κάποια λειτουργία να βγάζουν φωτοτυπίες ή να μεταφέρουν χαρτιά από το ένα γραφείο στο άλλο για να δικαιολογούν το μισθό τους, οργάνωσαν με σύστημα επιδομάτων, υπερωριών, αμοιβές εκατομμυρίων το μήνα. Και είναι πολλοί στον ΟΠΑΠ, τον ηρωικό ΟΠΑΠ. 
Κλείνει η παρένθεση, επανέρχομαι στο θέμα μας: Αργή δικαιοσύνη. Και μας δώσατε έναν καλό απολογισμό, ο οποίος λέει παραδείγματος χάρη για τους δικαστές, για τους δικαστικούς υπαλλήλους, εξακόσιοι εβδομήντα πέντε, αν δεν κάνω λάθος, προσελήφθησαν το 2002, πεντακόσιοι είκοσι οκτώ πήγαν στα δικαστήρια, εκατόν σαράντα επτά στις εισαγγελίες. Αυτό τελεί σε αιτιώδη σχέση προς τον επιδιωκόμενο σκοπό, που σημαίνει να πάμε από το 2006 στο 2004 για τα εφετεία; Με αιδήμονα επιλογή λέξεων και παύσεων, σιωπών, δεν είπε ο Υπουργός ότι στόχος είναι -όπως θα έλεγε ένας καλός μάνατζερ, που λέει και ο κ. Μητσοτάκης- προσδιορισμός σε όλα τα εφετεία το 2004. Στόχος είναι να μειώσω κατά έξι μήνες, κατά οκτώ μήνες, κατά ένα έτος τον προσδιορισμό της δίκης στα εφετεία. 
Εν παρενθέσει, για να μην είμαι άδικος, επαινούμε την ωραία δουλειά που έκανε η επιτροπή υπό τον σημερινό Πρόεδρο του Αρείου Πάγου, τον κ. Κάππο, για τον Κώδικα της Ποινικής Δικονομίας. Δεν θέλω όμως να είμαστε και αγχωτικοί. Εγώ ως δικηγόρος -τώρα είμαστε στο ασυμβίβαστο, δεν τολμώ να πω και αυτήν την αγαπημένη μας φράση, όταν λέγαμε "εγώ ως δικηγόρος"- θέλω και το πνεύμα της δικαστηριακής αιθούσης. Κι εκεί χτίζεται ψυχολογία δικαιοδοτική, όχι υπό την πίεση να "ξεπετάξει" τον μάρτυρα κατά το δη λεγόμενον ή να του πει "άστα αυτά και προχώρα". Εκεί γίνεται μία έκπτωση του δικαστικού ήθους. 
Έκκληση κάνω όσες δίκες καταλήγουν στην τελική ευθεία, που είναι το ακροατήριο, να διεξάγονται με το προσήκον δικαστικό και δικαστηριακό πνεύμα: Να ακροώνται όλοι μετά προσοχής, να υπάρχει άνεση χρόνου, να μην ευτελίζεται ο συντελεστής της δίκης, μάρτυρας, εισαγγελέας στην αγόρευσή του, η ορθή δικαιοσύνη, κατηγορούμενος στην απολογία του, συνήγοροι και κυρίως μάρτυρες στην εξέταση. 
Θέλουμε να προσεχθούν πάρα πολλά σημεία, κύριε Υπουργέ, πάνω στη ζώσα κατάσταση που έχει να κάνει με ανθρώπινες υποστάσεις, με αρχές και αξίες κρινόμενες, δοκιμαζόμενες, επικυρούμενες σε κάθε δίκη. Και θα έχω και μία απόκλιση από τη θεωρητική, προσωπική σκέψη που διετύπωσε ο Πρόεδρός μου, ο κ. Μητσοτάκης. Δεν τη θέλω ακριβή τη δίκη. Γιατί, όταν εφαρμοστεί αυτό με αυξημένα δικαστικά έξοδα, ουσιαστικά το κράτος με τη θαυμαστή λειτουργία-θεσμό, που λέγεται δικαστική εξουσία, δικαστική λειτουργία, διώχνει το φτωχό. 
Μπορεί να έχει ένα ελάττωμα, να είναι εύθικτος -δεν τον λέω δικομανή ή φιλόδικο- και να ζητεί να βρει το δίκιο του για την ύβρη, για τα πλημμελήματα και να είναι φτωχός. Θέλω να είμαστε προσεκτικοί σε αυτά. Να βρίσκει τη θέση του στο σύστημα των λειτουργιών και στο προκείμενο σημείο στην υπόθεση ακριβώς της δικαιοδοτικής διαδικασίας και λειτουργίας.
Υπάρχει η σχετική πολύ σοβαρή συζήτηση για την ακριβή δικαιοσύνη στις Ηνωμένες Πολιτείες αυτόν τον καιρό. Αναπτύσσεται κριτική συζήτηση για το ότι ακρίβυνε πολύ η δικαιοσύνη και τελικά θα γίνει μια υπόθεση ολιγοπωλιακή για τη μονομαχία των πλουσίων μεταξύ τους από τις διάφορες θέσεις των διαδίκων. 
Επιπλέον θα σας ζητήσω να οργανώσετε -δεν είναι μόνο να παίρνουμε τους προσωπικούς υπολογιστές- και το ζήτημα της καθαρογραφής κατά τρόπο αποτελεσματικό και το ζήτημα της απομαγνητοφώνησης των μαγνητοφωνημένων πρακτικών. Είναι πολύτιμη η παρατήρηση του κ. Κατσαρού. Είναι λεπτή υπόθεση τα πρακτικά της δίκης και η απομαγνητοφώνησή τους. Πρέπει το κείμενο να αντιστοιχεί προς τη φωνή και αυτό που έχει συλλέξει το μηχάνημα.
Γι' αυτόν το λόγο χρειάζεται λειτουργία και συστηματική, επιμελής δουλειά προϊσταμένων, που παρακολουθούν σε ποιους έχουν δώσει την ύλη της καθαρογραφής, τους πρακτικογράφους, τους γραμματείς, έτσι ώστε να έρχεται το καλό αποτέλεσμα στον τάχιστο χρόνο.
Διαφθορά: Ο Υπουργός των Οικονομικών χαρακτήρισε τους δικαστές ενός εκ των τριών ανωτάτων δικαστηρίων της χώρας μας, του Ελεγκτικού Συνεδρίου, ως αδαείς, όταν αυτοί επεσήμαναν ότι εδώ έχουμε ένα άνοιγμα 1.700.000.000.000 δραχμών, όπως επικυρώθηκε από την έκθεση της EUROSTAT. Επιτρέπεται να λες τέτοιες βαρείες, ονειδιστικές εκφράσεις για τους ανώτατους δικαστές, οι οποίοι είναι εκ του Συντάγματος υποχρεωμένοι να προβαίνουν στον έλεγχο των δημοσίων δαπανών;
Και προχωρώ και παραπέρα. Ο "πολύς" κ. Κουβελάκης, δηλαδή το ΠΑΣΟΚ στη δεύτερη εποχή του, από το 1994 μέχρι σήμερα, προέβη σε τρεις πράξεις. Πρώτον, έθεσε σε αδράνεια τη διαδικασία για τη θεσμοθέτηση της δικαστικής αστυνομίας. Δεύτερον, κατήργησε τα ποινικά τμήματα. Τώρα οψίμως -χάσαμε πολύτιμο χρόνο- έρχεστε να κάνετε δεύτερες σκέψεις για την αναγκαιότητα της .....
	ΝΙΚΟΛΑΟΣ ΚΑΤΣΑΡΟΣ: Το ζήτησε ο κ. Κρουσταλλάκης.
	ΒΥΡΩΝ ΠΟΛΥΔΩΡΑΣ: Νομίζω ότι συμφωνεί ή προς αυτήν την κατεύθυνση κινείται και ο κύριος Υπουργός. Πάντως είναι μια ώριμη απαίτηση για τη δημιουργία εκείνων που είχαμε συστήσει εμείς το 1993, των ποινικών τμημάτων. 
	Το τρίτο, το δραματικά πολιτικά ύποπτο, είναι ότι την απιστία εις βάρος του δημοσίου, την έκανε πλημμέλημα. Με όλες τις νομοθετικές μεταρρυθμίσεις που προβαίνει το Υπουργείο Δικαιοσύνης μέχρι σήμερα, δεν λέει να έρθει προς την ορθή κατεύθυνση και να ορίσει κακουργηματική την πράξη της κατάχρησης του δημοσίου, δηλαδή της απιστίας του δημοσίου. Διότι η πλημμεληματική πράξη έχει και σύντομη παραγραφή και στο κάτω-κάτω της γραφής συνοδεύει την κυβερνητική Πλειοψηφία με μια υποψία ότι εμείς, καθώς δεν έρχεται και ο νόμος περί ευθύνης Υπουργών, προστατεύουμε, σε ένα πλαίσιο ασυλίας, όχι βουλευτικής, στο απυρόβλητο, εκείνους που ενδεχομένως να έχουν διαπράξει απιστία σε βάρος του δημοσίου. Εκείνους που μπορεί να είναι καταχραστές του δημοσίου τους προστατεύετε με την τότε κίνηση Κουβελάκη, που δεν έχει αποκατασταθεί μέχρι σήμερα.
Νομίζω ότι το ζητεί ο εισαγγελέας του Αρείου Πάγου και αυτό να έλθει στην ίδια ποινική απαξιωτική βαθμίδα ή απιστία σε βάρος του δημοσίου. 
Σας θυμίζω δε ότι η κυβερνητική Πλειοψηφία φέρνει τον απολογισμό διά του Υπουργού ότι προβαίνουμε σε πράξεις κλπ. Εδώ η κυβερνητική Πλειοψηφία  το πόρισμα του εισαγγελέα Γεράκη για το "ΞΥΣΤΟ" το έστειλε στον κάλαθο των αχρήστων το 2002. Το πόρισμα του εισαγγελέα Ντογιάκου η κυβερνητική Πλειοψηφία το έθεσε στο κάλαθο των αχρήστων το Δεκέμβριο του 2001. Το πόρισμα του εισαγγελέα Ασπρογέρακα για την εμπλοκή της ΔΕΚΑ στο Χρηματιστήριο Αθηνών το έθεσε στο αρχείο το 2001. Το πόρισμα του εισαγγελέα για την υπόθεση Λαμπράκη, Ψυχάρη και το "Travel Plan" το έθεσε στο αρχείο το 2000. Το πόρισμα του εισαγγελέα Ντογιάκου για διαπλεκόμενα συμφέροντα το έθεσε στο αρχείο. Το άλλο πόρισμα του εισαγγελέα Σακελάκου το έθεσε στο αρχείο. Το άλλο πόρισμα για το "ΣΑΜΙΝΑ ΕΞΠΡΕΣ" το έθεσε στο αρχείο. Το άλλο πόρισμα για τις ελληνοποιήσεις του εισαγγελέα Ντογιάκου νομίζω το έθεσε στο αρχείο. 
Αυτή είναι η συμπεριφορά της κυβερνητικής Πλειοψηφίας. Σήμερα εκπλήττονται για τη διαφθορά και θέλουν να κάνουν και τους αρχιερείς του πολέμου, τους ιππότες κατά του δράκου της διαφθοράς. 
Τολμώ να σας πω ότι η κυβερνητική Πλειοψηφία του ΠΑΣΟΚ εκτρέφει τη διαφθορά. Και θέλετε να στραφούμε κατά κάποιου υπαλλήλου με το σημείωμα του γρηγορόσημου, με το πεντοχίλιαρο; Τα ΚΤΕΟ γιατί δεν τα καθαρίζετε; Τις πολεοδομίες γιατί δεν τις καθαρίζετε; Εσείς δεν είσαστε κυβέρνηση 20 χρόνια. Τώρα θέλετε να γίνετε στο άσπρο άλογο Αϊ- Γιώργηδες κατά της διαφθοράς; Ε, δε σας παίρνει! Εκτρέφετε τη διαφθορά!
Ευχαριστώ. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Κατσαρός έχει το λόγο. 
ΝΙΚΟΛΑΟΣ ΚΑΤΣΑΡΟΣ: Κύριε Πρόεδρε, αρχίζοντας την αγόρευσή του ο κύριος Υπουργός της Δικαιοσύνης είπε ότι πράγματι η βραδύτητα στην απονομή της δικαιοσύνης είναι πάρα πολύ σημαντικό θέμα και ότι δικαιούται ο πολίτης να απολαμβάνει ταχυτέρας απονομής της δικαιοσύνης. 
Περίμενα ύστερα από αυτές τις παραδοχές του κυρίου Υπουργού ότι δικαιούται ο πολίτης ταχυτέρας απονομής της δικαιοσύνης και πράγματι αποτελεί σημαντικό θέμα αυτό που θίγεται με την επερώτηση, να έχουμε ορισμένες απαντήσεις σε ορισμένα θέματα που και στην επερώτηση γράφονται αλλά τονίστηκαν κατά κόρον από όλους σχεδόν τους ομιλητές. 
Κύριε Υπουργέ, ακούσατε ότι στη διοικητική δικαιοσύνη υπάρχουν εκατόν είκοσι χιλιάδες εκκρεμείς υποθέσεις στα Διοικητικά Πρωτοδικεία και σαράντα χιλιάδες στα διοικητικά Εφετεία.
Τι θα κάνετε, κύριε Υπουργέ, για να βρούν επιτέλους οι πολίτες οι οποίοι στρέφονται κατά του δημοσίου και των νομικών προσώπων δημοσίου δικαίου κλπ. δικαίωση, βλέποντας να δικάζονται κάποτε οι υποθέσεις τους; 
Έρχομαι τώρα σε ένα άλλο θέμα. 
Ακούστηκε, κύριε Υπουργέ, ότι οι υποθέσεις στο Πολυμελές Πρωτοδικείο με το νέο σύστημα προσδιορίζονται ύστερα από δύο χρόνια και ότι επειδή πάντοτε -και το τόνισα- δίδεται πάρα πολύ εύκολα η αναβολή και υπό το νέο σύστημα, παρά την αντίθετη διάταξη που υπάρχει, οι αναβολές δίδονται για ένα, ενάμιση χρόνο. Αμέσως αμέσως υπό το νέο σύστημα ο προσδιορισμός των υποθέσεων και η εκδίκαση τους γίνεται ύστερα από τρία, τριάμισι χρόνια. Αυτή είναι η πραγματικότητα. Περίμενα κάτι να μας πείτε πάνω σε αυτό. 
Επίσης, κύριε Υπουργέ, σας τόνισα ένα συγκεκριμένο θέμα με τα μαγνητοφωνημένα πρακτικά. Δεν αναγράφεται ποιος ερωτά και ποιος απαντά. Σε μία δίκη ενός πρώην συναδέλφου, που θέλησα να  τον βοηθήσω, βρέθηκα μπροστά στο εξής περίεργο ζήτημα. Μία φράση η οποία ωφελούσε τη μία πλευρά αλλά ζημίωνε την άλλη, να προσπαθεί η κάθε πλευρά να την οικειοποιηθεί ή να την αρνηθεί, ενώ στην πραγματικότητα αυτή η φράση ήταν απλώς μια ερώτηση ενός δικηγόρου. Δεν υπήρχε όμως το ερωτηματικό ώστε να φαίνεται ότι ήταν ερώτηση. Αυτό λοιπόν είναι γενικευμένο. Δεν βγαίνει κανένα νόημα από τα μαγνητοφωνημένα πρακτικά. 
Θα ήθελα να πω και κάτι άλλο, κύριε Υπουργέ. Μέσα στην επερώτηση αναφέρεται ότι ορισμένες ποινικές υποθέσεις ήδη έχουν προσδιοριστεί για τον Ιούνιο του 2006. Περίμενα να μας πείτε τι θα κάνετε. Θα τις αφήσετε εκεί ή αφού  έχει τη δυνατότητα η εισαγγελική αρχή να τις αποσύρει από αυτήν τη δικάσιμο θα τις ορίσει σε άλλη δικάσιμο, μέσα σε εύλογο χρόνο, έστω ένα έτος και όχι  να περιμένουν το 2006 για να δικαστούν! Σιωπή και επ' αυτού του θέματος. 
Λαλίστατος πού ήσασταν, κύριε Υπουργέ; Στο τι κενά υπήρχαν το 1993 και πόσο λιγότερα υπάρχουν σήμερα. Μα, κύριε Υπουργέ, ξεχνάτε ότι το 1993 έπεται της δεκαετίας του '80; Αναρωτηθήκατε τι κενά βρήκε η Νέα Δημοκρατία όταν τον Απρίλιο του 1990 έγινε κυβέρνηση; Ξεχνάτε και κάτι άλλο; 'Όταν το Φεβρουάριο του 1990 ...
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Δεν ήσασταν τέσσερα χρόνια;
ΝΙΚΟΛΑΟΣ ΚΑΤΣΑΡΟΣ: Σας παρακαλώ! Να τα ακούσετε, να τα ακούσετε. 
Ξεχνάτε ότι δεν υπήρχαν χρήματα το Φεβρουάριο του 1990 να πληρωθούν μισθοί και συντάξεις; Αλλά εσείς σταματήσατε στο 1993 διότι αυτό σας βόλευε. 
Είπατε και κάτι άλλο που μου έκανε εντύπωση. Είπατε ότι τώρα εισάγονται νέες τεχνολογίες και άλλα, στα οποία αναφερθήκατε. Κύριε Υπουργέ, πού ήσασταν από το 1994 μέχρι τώρα; 
Είπατε ότι δώσατε εντολή να μη σημειωθεί καμία καθυστέρηση στις υποθέσεις που υπάρχουν.  Πού την δώσατε αυτήν την εντολή; Όταν ξεσηκώθηκε ο Κρουσταλλάκης που δεν σας άρεσε να τον κάνετε εισαγγελέα του Αρείου Πάγου από πέρυσι; Φέτος τον κάνατε, γιατί είναι μόνο για ένα έτος και ετοιμάζετε κάποιον άλλον για να τον βάλετε στη θέση του. Τώρα λοιπόν ξεσηκώθηκε εκείνος και ξεσηκώθηκαν και όλοι οι εισαγγελείς της ολομελείας του Αρείου Πάγου, τώρα πλέον σκεφθήκατε και εσείς να δώσετε εντολή να επισπευστούν τα πράγματα και να μη σημειώνονται καθυστερήσεις. 
Αλλά ο εισαγγελέας του Αρείου Πάγου και η ολομέλεια των εισαγγελέων σας ζητούν και ορισμένα άλλα πράγματα. Είναι τα δέκα σημεία τα οποία προτείνουν. Δεν αποδέχεστε στο νομοσχέδιο το οποίο ετοιμάζετε κανένα από αυτά τα σημεία ούτε τα ποινικά τμήματα ούτε τη δικαστική αστυνομία ούτε και τα λοιπά θέματα τα οποία προτείνει η ολομέλεια των εισαγγελέων του Αρείου Πάγου. 
Το μόνο το οποίο σας απασχολεί είναι να λέτε ότι κάνετε εξήντα επτά αλλαγές. Θα τις δούμε και θα τις αντιμετωπίσουμε. Μας κάνει όμως εξαιρετική εντύπωση η αλλαγή για τη μη αυτοπρόσωπη εμφάνιση του κατηγορουμένου. Η αυτοπρόσωπος εμφάνιση του κατηγορουμένου στο δικαστήριο είναι αναγκαία. Είναι σοβαρό αποδεικτικό στοιχείο. Δεν μπορούμε να την αγνοήσουμε. 'Ετσι φτωχαίνει η αποδεικτική διαδικασία. Ο παριστάμενος κατηγορούμενος ερωτάται και για τις προανακριτικές και ανακριτικές του απολογίες αλλά και τα γεγονότα τα οποία αποκαλύπτονται για πρώτη φορά στο ακροατήριο. Πρέπει να είναι παρών. Είναι η μοναδική λύση η εκπροσώπησή του από δικηγόρο και να μην παρίσταται; Να το δεχθείτε αυτό αν υπάρχει ανωτέρα βία αλλά όχι σε κάθε περίπτωση.
Κύριε Υπουργέ, θέλετε να βοηθήσετε προς τη σωστή κατεύθυνση για να πέφτει ο πέλεκυς της δικαιοσύνης όπου πρέπει να πέφτει; Διαβάστε τα πορίσματα του Συνηγόρου του Πολίτη, των άλλων γενικών επιθεωρητών. Παραπέμπουν σε ένα σωρό αδικήματα και σε συγκεκριμένα πρόσωπα που τα διέπραξαν. Ζητήσατε να ασκηθεί ποινική δίωξη για κάποιες από αυτές τις περιπτώσεις; Για καμία απολύτως. Αγνοήσατε τα πορίσματα και δημιουργήσατε όλες αυτές τις γενικές επιθεωρήσεις και τις ανεξάρτητες αρχές ακριβώς για να αξιοποιούνται τα πορίσματα. Η Κυβέρνηση όμως αγνοεί τα πορίσματα πέραν του γεγονότος ότι φροντίζει πάντοτε η επιλογή και η στελέχωση όλων των γενικών επιθεωρήσεων να γίνονται με αποφάσεις του αρμοδίου Υπουργού, εις τρόπον ώστε να είναι δικοί σας και να τους ελέγχετε απολύτως.
Με τέτοιες αντιλήψεις μη νομίζετε ότι θα πάει μπροστά η δικαιοσύνη. Θα σημειώνει συνεχώς βήματα προς τα πίσω.
ΠΡΟΕΔΡΕΥΩΝ (Παναγιώτης Σγουρίδης):  Ο κ. Κατσίκης έχει το λόγο.
ΘΕΟΔΩΡΟΣ ΚΑΤΣΙΚΗΣ: Δεν έχω να προσθέσω τίποτα περισσότερο απ' ό,τι είπα στην πρωτολογία μου. Θέλω μόνο να πω ότι η απάντηση του κυρίου Υπουργού ήταν ειλικρινής και για μένα τουλάχιστον ήταν ικανοποιητική. Όσον αφορά τα μέτρα που πρόκειται να πάρει για την καλύτερη απονομή της δικαιοσύνης όπως είπε και ο πρώην Πρωθυπουργός και επίτιμος Πρόεδρος της Νέας Δημοκρατίας κ. Κωνσταντίνος Μητσοτάκης, είναι προς τη σωστή κατεύθυνση. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης):  Ο κ. Λυκουρέζος έχει το λόγο.
ΑΛΕΞΑΝΔΡΟΣ ΛΥΚΟΥΡΕΖΟΣ: Κύριε Πρόεδρε, μου έκανε εντύπωση ότι ο κύριος Υπουργός στην ομιλία του πολλά είπε για τις τροποποιήσεις του Κώδικα Ποινικής Δικονομίας. Δεν θα τις σχολιάσω, αφού δεν έχουμε το σχετικό νομοσχέδιο. Επιφυλάσσομαι όταν το διαβάσουμε να ασκήσουμε τον έλεγχό μας και να διατυπώσουμε τις θέσεις μας. 
Ο κύριος Υπουργός έκανε μια αναδρομή στο παρελθόν αλλά έκανε ένα τέχνασμα. Αναφέρθηκε στα κενά που υπήρχαν στις οργανικές θέσεις του 1993 όταν παρέλαβε το ΠΑΣΟΚ την Κυβέρνηση για να περιγράφει τα κενά που είχε αφήσει η Νέα Δημοκρατία. Λησμόνησε όμως να μας πει ποια ήταν τα κενά στις οργανικές θέσεις όταν έφυγε από  την Κυβέρνηση το ΠΑΣΟΚ. 
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Το πιο ωραίο έρχεται τώρα. Μη βιάζεστε.
ΑΛΕΞΑΝΔΡΟΣ ΛΥΚΟΥΡΕΖΟΣ: Να πείτε τους αριθμούς γιατί εκεί οι αριθμοί είναι πολύ μεγάλοι.. Να μας πείτε και πόσες ήταν οι καθυστερήσεις τότε. Εν πάση περιπτώσει, νομίζω ότι πολλά ελέχθησαν αλλά για την περίφημη ταμπακέρα δεν μας είπατε. Διαπιστώνετε την καθυστέρηση, στενοχωριέστε για τη βραδυπορία στην απονομή της δικαιοσύνης, επισημαίνετε ότι δεν μπορούμε να έχουμε δίκαια δίκη εφόσον υπάρχει αυτή η τρομακτική καθυστέρηση.
Επιφυλάσσομαι να δω τα μέτρα που θα ληφθούν, γιατί δεν ξέρω πόσο αποτελεσματικά θα είναι. Ταχύτητα, ναι, να έχουμε, αλλά όχι σε βάρος της απονομής της δικαιοσύνης. Μη φθάσουμε στο άλλο άκρο.
Και δεν αντιλαμβάνομαι αυτό που μας είπε ότι έδωσε εντολές για να επιτευχθεί η εκδίκαση των υποθέσεων. Τι εννοεί "έδωσα εντολές για να μην καθυστερήσουν"; Θέλω να μου το διευκρινίσει αυτό ο κύριος Υπουργός. Προς ποίους έδωσε εντολές; Να γίνει τι; Να προσδιορίζονται γρήγορα οι υποθέσεις σε βάρος κάποιων άλλων; Γιατί είναι γνωστό το βάρος των πινακίων. Είναι γνωστός ο αριθμός των εκκρεμοτήτων. Τι είδους εντολή έδωσε; Θα παρακαλούσα πολύ να μας εξηγήσει ο Υπουργός. 
Δεν θέλω τίποτα άλλο να πω. Θα επαναλάβω και θα κάνω έκκληση στον κύριο Υπουργό να προχωρήσει στα ουσιαστικά μέτρα, όπως είναι η δημιουργία ποινικών τμημάτων, η δημιουργία της δικαστικής αστυνομίας, που πάλι βλέπω να μην έρχεται και να μην υλοποιείται, για να μπορέσουμε να συμπληρώσουμε τα κενά και να προχωρήσουμε όσο μπορούμε στη θεραπεία αυτού του τόσο αρνητικού και βλαπτικού για την απονομή της δικαιοσύνης φαινομένου της καθυστέρησης και της βραδυπορίας. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Τσίπρας έχει το λόγο.
ΒΑΣΙΛΗΣ ΤΣΙΠΡΑΣ: Πρότερον γαρ ουκ έχων πρόφασιν, εφ' ής του βίου λόγον δοίην, νυνί διά τούτον είληφα.
Την περικοπή αυτή από την εισαγωγή του υπέρ αδυνάτου λόγου του Λυσία μου θύμισε η εισαγωγή του κυρίου Υπουργού. Ευχαριστεί τη Νέα Δημοκρατία, διότι του έδωσε την ευκαιρία να κάνει πολιτικό απολογισμό. Και πράγματι τον έκανε και αναλυτικά και εκτενώς και με σαφήνεια και δεν τον αμφισβητώ.
Εκείνο, όμως, που παραμένει στη δική μου συνείδηση και δεν άκουσα την απάντηση, είναι αν υπάρχουν ή δεν υπάρχουν είκοσι χιλιάδες περίπου υποθέσεις εκκρεμείς στο Εφετείο. Άνθρωποι έγκλειστοι στη φυλακή αναμένουν ή δεν αναμένουν το 2006 για να δικαστούν και να πάρουν την τελική απόφαση ή αποφυλακίζονται ή παραμένουν στη φυλακή; Άνθρωποι που έχουν μία οποιαδήποτε διαφορά στα εφετεία πλημμελημάτων θα αναμένουν μέχρι το 2006, ναι ή όχι; 
Αυτός ο εκτεταμένος απολογισμός σας, κύριε Υπουργέ, δίδει απάντηση σε αυτά; Μειώνει αυτήν την τραγική κατάσταση; 
Ένα άλλο ερώτημα που επίσης παραμένει στη δική μου συνείδηση και δεν πήρε την απάντηση: Η αύξηση της κατάθεσης δικογράφων περίπου 30% -29% ήταν μέχρι τον Οκτώβριο και η πρόβλεψη ήταν 34% μέχρι τέλος του έτους 2002 που είχε κατατεθεί η επερώτηση- που προφανώς έχει την αιτία στη φτώχεια που επικρατεί στο ελληνικό κράτος, αντιμετωπίζεται και πώς με τα μέτρα τα οποία απολογιστικά μας είπατε εδώ; 
Κύριε Υπουργέ, είναι γεγονός ότι παρακολουθούμε στο Κοινοβούλιο υπερπαραγωγή νομοθετική. Το έχει πει και το λέω πάρα πολλές φορές αυτό. Εκεί δεν υστερείτε. Όμως, κάθε νομοσχέδιο που έρχεται, έρχεται φορτωμένο με επιστημονικό προσωπικό, με διοικητικό προσωπικό, με άλλες δαπάνες. Για τον τομέα της δικαιοσύνης όπως πολλές φορές έχω πει δεν βρίσκω τα ανάλογα κονδύλια για την εξασφάλιση των αιθουσών ή άλλων αναγκών προς κάλυψη και ταχύτερη απονομή της. Βλέπω να προκηρύσσονται θέσεις σε οποιαδήποτε άλλη δημόσια υπηρεσία, αλλά στον τομέα της δικαιοσύνης προχωρούμε με πολλή φειδώ. Δεν δικαιολογώ  σε καμία περίπτωση την καθυστέρηση της απονομής της δικαιοσύνης να οφείλεται σε οικονομικούς λόγους. 
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Μόνο μερικές επισημάνσεις θα κάνω σε σχέση με κάποια θέματα που πιστεύω ότι χρήζουν απάντησης. 
Ειπώθηκε από τον κ. Μητσοτάκη και από τον κ. Πολύδωρα ότι αν ήταν η κυβέρνηση της Νέας Δημοκρατίας, με το καλό της μάνατζμεντ -αν θυμάμαι καλά ο κ. Μάνος το '90-'93 ήταν μέλος της Κυβέρνησης, μανατζάριζε και αυτός μαζί με όλους τους άλλους την Κυβέρνηση εκείνη την περίοδο των τεσσάρων ετών- ...
ΒΥΡΩΝ ΠΟΛΥΔΩΡΑΣ: Δεν το είπα εγώ. 
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Και εσείς το είπατε. Τώρα θα πάρετε απάντηση με αριθμούς και στοιχεία. Σαφώς δεν θα ήταν τα οργανικά κενά τέτοια, τα εξήντα δύο δηλαδή. 
ΒΥΡΩΝ ΠΟΛΥΔΩΡΑΣ: Είπα εγώ για τον κ. Μάνο;
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Αναφέρατε και σεις το "μάνατζμεντ". 
Και ο κ. Μητσοτάκης και ο κ. Πολύδωρας μας είπαν ότι αν εγένετο ένα καλό μάνατζμεντ, τότε τα κενά σε δικαστικούς λειτουργούς μόνο εξήντα δύο δεν θα ήταν -εξήντα δύο έχουμε τώρα- αλλά θα είχαν μειωθεί ακόμη περισσότερο. Ετέθη το ερώτημα και από τον κ. Λυκουρέζο πόσα κενά παρέλαβε το ΄90 η Νέα Δημοκρατία από την Κυβέρνηση του ΠΑΣΟΚ. Ακούστε τους αριθμούς. 
Το 1990 τα κενά σε δικαστικούς λειτουργούς ήταν διακόσια πενήντα ένα, που παραλάβατε. Και εσείς με το πολύ καλό μάνατζμεντ επί τέσσερα χρόνια κατορθώσατε να το ανεβάσετε στα τετρακόσια σαράντα έξι. Σχεδόν τα διπλασιάσατε! Το ΄93 έλειπαν τετρακόσιοι σαράντα έξι δικαστικοί λειτουργοί. 
ΒΥΡΩΝ ΠΟΛΥΔΩΡΑΣ: Από διακόσια πενήντα. 
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Σχεδόν τα διπλασιάσατε. Θαυμάζω πράγματι το μάνατζμεντ. 
Έρχομαι στους γραμματείς. Το '90 στα πολιτικά και ποινικά δικαστήρια τα κενά που παραλάβατε σε γραμματείς ήταν πεντακόσια τριάντα έξι. Με ένα πολύ στιβαρό και σχεδιασμένο καλά μάνατζμεντ κατορθώσατε να τα ανεβάσετε στα εννιακόσια πενήντα επτά. Δηλαδή το ΄93 τα οργανικά κενά ήταν εννιακόσια πενήντα επτά. 
ΝΙΚΟΛΑΟΣ ΚΑΤΣΑΡΟΣ: Δεν κάναμε προσλήψεις, γιατί δεν είχατε αφήσει δεκάρα για να πληρώσουμε.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Αφήστε τις δικαιολογίες. Αριθμούς θέλατε, αριθμούς θα πάρετε. Είμαι υποχρεωμένος να σας απαντήσω πόσα κενά παραλάβατε το ΄90, πού τα αυξήσατε και τι παραλάβαμε το ΄93. Όχι τον αριθμό δικαστικών λειτουργών και γραμματέων, αλλά τα κενά κατορθώνατε να μεγαλώνετε, όπως τα ελλείμματα να διευρύνετε. 
ΝΙΚΟΛΑΟΣ ΚΑΤΣΑΡΟΣ: Τα κενά δημιουργούνταν μόνα τους, δεν τα φτιάξαμε εμείς. 
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Γι' αυτό και οδηγήσατε σε δύσκολες μέρες την Ελλάδα μέχρι το ΄93. Δεν είχα πραγματικά καμία διάθεση να γυρίσω στο παρελθόν, αλλά είδα οιστρηλατούμενο τον αγαπητό μου συνάδέλφο κ. Πολύδωρα και πάλι εδώ να μιλά και να "κατακεραυνώνει" την Κυβέρνηση λέγοντας ότι εκτρέφουμε τη διαφθορά. Μου θύμισαν αυτές οι τοποθετήσεις, με το ύφος και τον τόνο που ελέχθησαν, το αλήστου μνήμης 1989.
ΜΟΣΧΟΣ ΓΙΚΟΝΟΓΛΟΥ: Μα και τότε η Νέα Δημοκρατία το έκανε. 
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Όσα χρόνια και αν περάσουν, η Νέα Δημοκρατία δεν πρόκειται να αντιληφθεί ότι άλλες είναι πλέον οι εποχές, δεν περνάει "η λάσπη στον ανεμιστήρα", κύριε Πολύδωρα. 
ΒΥΡΩΝ ΠΟΛΥΔΩΡΑΣ: Ατιμωρησίας και διαφθοράς. Οι εποχές σας! 
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Το ΠΑΣΟΚ είναι αυτή η Κυβέρνηση που δημιούργησε τους θεσμούς. 
Επικαλεστήκατε το Συνήγορο του Πολίτη. Κάνατε τίποτα την τετραετία που ήσασταν κυβέρνηση; Ένα θεσμό διαφάνειας θεσμοθετήσατε; Μήπως τότε νομοθετήσατε να πηγαίνουν οι συμβάσεις στο Ελεγκτικό Συνέδριο πριν από οποιαδήποτε άλλη διαδικασία; Μήπως είχατε θεσμοθετήσει κανένα θεσμό ελέγχου της Δημόσιας Διοίκησης για να εντοπίζονται οι περιπτώσεις διαφθοράς; Μήπως ψηφίσατε σωρεία νόμων που δεν τους θυμόμαστε; Τίποτα απ' όλα αυτά. Και τώρα  δεν έχετε θέσεις και πρόγραμμα ούτε για τη δικαιοσύνη, γιατί τα πεπραγμένα σας αποδεικνύουν όχι μόνο την έλλειψη σχεδίου και προγράμματος, αλλά και τη μοναδική ικανότητά σας να επιδεινώνετε τα προβλήματα, να αυξάνετε τα κενά σε οργανικές θέσεις δικαστών και δικαστικών γραμματέων. Αυτό απέδειξαν οι αριθμοί.
	Ειλικρινά, λυπάμαι! Τουλάχιστον, οι συνάδελφοί σας αναφέρθηκαν στο θέμα που συμπεριλαμβάνεται στην επερώτηση. Και εγώ ως είχα υποχρέωση, σας ενημέρωσα και για το τι κάναμε και για το τι κάνουμε. Σας μίλησα για το νομοσχέδιο που έδωσα στη δημοσιότητα στις 15 Ιανουαρίου με τις παρεμβάσεις σε  εξήντα επτά άρθρα της Ποινικής Δικονομίας. Πρόκειται για ριζικές αλλαγές! 
	Όμως, αμέσως ο κ. Κατσαρός -θα έλεγα πολύ βιαστικός- είπε ότι διαφωνεί με τη διάταξη που θα προτείνουμε στο νομοσχέδιο όσον αφορά τα πλημμελήματα, ώστε να μην απαιτείται να έρθει αυτοπροσώπως ο κατηγορούμενος. 
	Κύριε Κατσαρέ, όταν το δικαστήριο κρίνει ότι πρέπει να έρθει αυτοπροσώπως ο κατηγορούμενος, σαφώς θα διατάξει να παρίσταται και αυτός. Ωστόσο, οι επιστημονικές οργανώσεις τουλάχιστον θεωρούν ότι πρόκειται για μία πάρα πολύ σημαντική διάταξη.  Θα σας παρακαλέσω, λοιπόν, να μελετήσετε το νομοσχέδιο και θα έχουμε την ευκαιρία να το συζητήσουμε όταν με το καλό έρθει στη Βουλή. 
	ΝΙΚΟΛΑΟΣ ΚΑΤΣΑΡΟΣ: Θα το δούμε. 
	ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Επίσης, και το νομοσχέδιο "Περί ευθύνης Υπουργών" το έχω στείλει στους Αρχηγούς των κομμάτων από το τέλος Σεπτέμβρη, εδώ και τέσσερις ολόκληρους μήνες. Για να σας πω την αλήθεια, βαρέθηκα να περιμένω! Αυτό το νομοσχέδιο θα το φέρω στη Βουλή, γιατί ειπώθηκε εδώ ότι δεν έχουμε φέρει το νομοσχέδιο "Περί ευθύνης Υπουργών". 
	ΝΙΚΟΛΑΟΣ ΚΑΤΣΑΡΟΣ: Αυτό λέει το Σύνταγμα! 
	ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Μετά την Αναθεώρηση του Συντάγματος, καθίσαμε και δουλέψαμε, με αποτέλεσμα τέλος Σεπτεμβρίου να στείλω το νομοσχέδιο στους Αρχηγούς των κομμάτων -και στον Αρχηγό του δικού σας κόμματος- γιατί πράγματι για τόσο σημαντικά θέματα επιδιώκω -και το εύχομαι και το επιθυμώ- να υπάρχει η ελάχιστη συναίνεση. 
	Μελετήστε, λοιπόν, σας παρακαλώ το νομοσχέδιο για να μου πείτε τις απόψεις σας πριν το συζητήσουμε μέσα στη Βουλή. Μήπως χρειάζεται να δούμε κάτι με διαφορετικό μάτι. Ωστόσο, τέσσερις μήνες ούτε φωνή ούτε ακρόαση! Είμαι έτοιμος όσον αφορά το συγκεκριμένο νομοσχέδιο. Γι' αυτό και το έστειλα στους Αρχηγούς των κομμάτων από το τέλος Σεπτεμβρίου. 
	ΔΗΜΗΤΡΙΟΣ ΣΙΟΥΦΑΣ: Κύριε Υπουργέ, σοβαρολογείτε; Μαζί δεν μιλήσαμε, κύριε Υπουργέ, γι' αυτό το θέμα; Εγώ δεν σας ενημέρωσα; 
	ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Κύριε Σιούφα, δεν ήσασταν εδώ νωρίτερα και δεν ξέρετε σε ποιο ακριβώς θέμα και σε ποιον ακριβώς ισχυρισμό αναφέρομαι!
	ΔΗΜΗΤΡΙΟΣ ΣΙΟΥΦΑΣ: Λέτε για το νομοσχέδιο "περί ευθύνης Υπουργών", κύριε Υπουργέ! Εγώ σας ενημέρωσα! 
	ΠΡΟΕΔΡΕΥΩΝ (Παναγιώτης Σγουρίδης): Κύριε Σιούφα, σας παρακαλώ πολύ! 
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Επαναλαμβάνω, κύριε Σιούφα, ότι μόλις εισήλθατε στην Αίθουσα! 
	Εδώ υπέστην κριτική από συναδέλφους σας ότι δεν έφερα το νομοσχέδιο "Περί ευθύνης Υπουργών" και σας θυμίζω ότι οι Αρχηγοί των κομμάτων -και το δικό σας κόμμα- από το μήνα Σεπτέμβρη έχουν στα χέρια τους το συγκεκριμένο νομοσχέδιο! 
	ΔΗΜΗΤΡΙΟΣ ΣΙΟΥΦΑΣ: Ποιος σας άσκησε κριτική; 
	ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Ο κ. Πολύδωρας. Έχω κρατήσει σημειώσεις. 
	ΔΗΜΗΤΡΙΟΣ ΣΙΟΥΦΑΣ: Κύριε Υπουργέ, μη μιλάτε σε μένα με επιθετικό ύφος!
	ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Κύριε Σιούφα, λέω ότι εσείς δεν ήσασταν στην Αίθουσα! Δεν αναφέρομαι σε εσάς. Αναφέρομαι σε συναδέλφους σας! Αν ήσασταν εδώ, θα βλέπατε και τους τόνους και το ύφος και τα επιχειρήματα των συναδέλφων σας που ισχυρίζονταν ότι αυτή η Κυβέρνηση εκτρέφει τη διαφθορά κλπ. 
	ΔΗΜΗΤΡΙΟΣ ΣΙΟΥΦΑΣ: Γι' αυτό το θέμα να πείτε τα πράγματα με το όνομά τους! 
	ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Γι' αυτό, λοιπόν, και απαντώντας με στοιχεία, επαναλαμβάνω ότι τέλος Σεπτέμβρη εστάλη το νομοσχέδιο "Περί ευθύνης Υπουργών" στους Αρχηγούς των κομμάτων μετά από πολύ προσεκτική επεξεργασία, σύμφωνα με τις επιταγές πλέον του αναθεωρηθέντος Συντάγματος. 
	Όμως, ήλπιζα -αν θέλετε ανέμενα κιόλας- να εκφράσουν και τα κόμματα κάποια ανεπίσημη άποψη. Να πουν, κύριε Υπουργέ, ελάτε να το συζητήσουμε. Δεν κακίζω γιατί δεν έγιναν έτσι τα πράγματα και γιατί δεν έγινε αυτός ο διάλογος. Άλλωστε, ο διάλογος γίνεται επισήμως πάντα στη Βουλή. Εδώ θα γίνει! Αλλά μη μου λέτε κιόλας ότι δεν φέρνουμε το νομοσχέδιο στη Βουλή, κύριε Πολύδωρα, υπονοώντας και διάφορα άλλα, όπως είπατε. Είμαι, λοιπόν, πολύ σαφής!
	Σε ό,τι αφορά τη διαφθορά, θα επαναλάβω μόνο μία φράση. Η Κυβέρνηση είναι αποφασισμένη. Γι΄ αυτό και θεσμοθέτησε νόμους και γι' αυτό δημιούργησε θεσμούς και γι' αυτό λειτουργούν οι θεσμοί!  
Όσον αφορά τη δικαιοσύνη, στη δικαιοσύνη δεν δίνει κανείς εντολές. Από τη δικαιοσύνη αναμένει κανείς -και εγώ ως Υπουργός Δικαιοσύνης και ο κάθε πολίτης- να πράξει το αυτονόητο και να προχωρεί χωρίς καθυστερήσεις. Κάθε περίπτωση που παραπέμπεται ενώπιόν της δεν θα πρέπει να χρονίζει, γιατί αυτό χρειάζεται ο πολίτης και η χώρα. 
Παραπέμφθηκε η άλφα ή βήτα περίπτωση στην άλφα ή βήτα Πολεοδομία, στο άλφα ή βήτα ΚΤΕΟ ή σε οποιαδήποτε άλλη υπηρεσία; Θα πρέπει χωρίς άλλη χρονοτριβή να διεκπεραιώνεται και όπου διαπιστώνονται ευθύνες, σαφώς θα πρέπει να επιβάλλονται οι προβλεπόμενες ποινές. Αυτή είναι η αμετακίνητη άποψη της Κυβέρνησης, και πιστεύω και κάθε πολίτη σ' αυτήν τη χώρα. Γι' αυτό, λοιπόν, κλείνοντας θα έλεγα ότι σε ό,τι αφορά τη δικαιοσύνη είπα ότι υπάρχουν προβλήματα και δυσκολίες. 
Ωστόσο, με πολλή ειλικρίνεια παρέθεσα το τι κάνουμε και ιδιαίτερα τους τελευταίους μήνες. Σαφώς, το έργο της Κυβέρνησης δεν ξεκινάει πριν από δεκαπέντε μήνες που ανέλαβα εγώ ως Υπουργός Δικαιοσύνης. Σας θύμισα τι βρισκόταν σε εξέλιξη και φυσικά έχω δικαίωμα να πω τι έχω κάνει αυτούς τους μήνες! Εάν έχω ετοιμάσει ένα σημαντικότατο νομοσχέδιο, όπως αυτό για την επιτάχυνση της ποινικής δικαιοσύνης, δεν θα το αποσιωπήσω! Σαφώς και θα το αναφέρω. Μάλιστα, θα αναφέρω αναλυτικά τις τομές στις οποίες θα προβεί αυτός ο νόμος -θέλω να ελπίζω- με την ψήφο της Βουλής, προκειμένου να μπορέσει να επιτευχθεί ο στόχος που έχει ανάγκη ο πολίτης, δηλαδή την ταχεία απονομή δικαιοσύνης! 
Αυτό κάνουμε. Τώρα αν ενοχλούν αυτά που είπα και μάλιστα αφού προκαλέσατε, αναγκάστηκα να κάνω και συγκρίσεις γιατί δεν το κάνω επίτηδες αλλά επειδή δεν είναι η Νέα Δημοκρατία καμία άπειρη εντελώς παράταξη που δεν έχει κυβερνήσει. Κυβέρνησε τέσσερα ολόκληρα χρόνια. Εκ των πραγμάτων όταν ασκείτε κριτική θα κάνω μία σύγκριση να δω μήπως τα πήγατε καλύτερα. Αυτή η σύγκριση απέβη συντριπτικά εις βάρος σας. Δεν φταίω εγώ. Ας προσέχατε. 
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, μου επιτρέπετε; 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σιούφα.
ΔΗΜΗΤΡΙΟΣ ΣΙΟΥΦΑΣ: Κύριε Υπουργέ, επειδή γνωρίζετε τον τρόπο με τον οποίο σας αντιμετωπίζω και κοινοβουλευτικά και εξωκοινοβουλευτικά, δεν περίμενα να πείτε στην Αίθουσα αυτή ότι δεν υπήρξε ούτε φωνή ούτε ακρόαση από την πλευρά της Νέας Δημοκρατίας. 
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Δεν αναφέρθηκα σε εσάς. 
ΔΗΜΗΤΡΙΟΣ ΣΙΟΥΦΑΣ: Αναφέρεστε στη Νέα Δημοκρατία.
Σας συνάντησα αν δεν κάνω λάθος πριν από τριάντα, σαράντα μέρες και σας ενημέρωσα ότι στο σχέδιο νόμου που στείλατε στον Πρόεδρο της Νέας Δημοκρατίας η Νέα Δημοκρατία δεν θα σας κάνει παρατηρήσεις και θα σας πει τις απόψεις της όταν θα έρθει το νομοσχέδιο στη Διαρκή Επιτροπή. Και μου είπατε "σας ευχαριστώ πάρα πολύ". Λέω την ίδια ώρα "κύριε Υπουργέ, θέλετε να σας στείλω γράμμα εκ μέρους του Προέδρου της Νέας Δημοκρατίας γι' αυτό που σας ενημερώνω προφορικά;" Και μου λέτε "όχι". Συνεπώς μη λέτε ούτε φωνή ούτε ακρόαση από την πλευρά της Νέας Δημοκρατίας. Αυτό για την κοινοβουλευτική τάξη και επειδή γνωρίζω ανεξάρτητα από την ένταση της αντιπαράθεσης ότι διαθέτετε πολιτικό ανάστημα, πρέπει να τοποθετηθείτε εκ νέου για να βεβαιώσετε αυτά τα οποία σας είπα. Αυτό για την αποκατάσταση της αλήθειας και της σωστής συνεννόησης του επιπέδου της συνεννόησης την οποία έχετε μέχρι σήμερα με το κόμμα της Αξιωματικής Αντιπολίτευσης και σε τέτοιου είδους θέματα. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο για δύο λεπτά για να κλείσουμε το θέμα αυτό.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Κύριε Σιούφα, είπα ότι δεν αναφέρομαι σε εσάς. Υπήρξε σαφής αναφορά και όχι έμμεσο υπονοούμενο αλλά άμεσο από τον κ. Πολύδωρα. Είπε ότι "καθυστερείτε και δεν φέρνετε το νομοσχέδιο "Περί ευθύνης Υπουργών" για άλλους λόγους". Απάντησα σ' αυτό. 
Η συζήτηση που κάναμε, κύριε Σιούφα, έγινε πράγματι πριν από δύο εβδομάδες περίπου εδώ στο Περιστύλιο αν δεν κάνω λάθος. 
ΔΗΜΗΤΡΙΟΣ ΣΙΟΥΦΑΣ: Πριν από ένα μήνα και περισσότερο. 
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Όχι πριν τις γιορτές, αλλά μετά τις γιορτές. Μάλιστα εκεί σας θύμισα ότι το έχω στείλει στον Αρχηγό σας και μου είπατε "θέλετε να σας απαντήσω ότι δεν θα τοποθετηθούμε;" και σας είπα "δεν χρειάζεται θα τα πούμε στη Βουλή". 
Το έλεγα όμως στον κ. Πολύδωρα ο οποίος εδώ άσκησε κριτική. Είπε "πονηρά, κύριε Υπουργέ δεν φέρνετε το νομοσχέδιο". Του λέω, λοιπόν, ότι είναι από το τέλος Σεπτέμβρη στα χέρια του Αρχηγού και του δικού σας κόμματος, κύριε Πολύδωρα.
ΔΗΜΗΤΡΙΟΣ ΣΙΟΥΦΑΣ: Θα σας απαντήσει ο κ. Πολύδωρας γι' αυτό. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Πολύδωρα, έχετε το λόγο για επτά λεπτά για να δευτερολογήσετε.
ΒΥΡΩΝ ΠΟΛΥΔΩΡΑΣ: Κύριε Πρόεδρε, ο κύριος Υπουργός της Δικαιοσύνης παραχαράσσει τους λόγους μου και τα στοιχεία. Με την επίκληση των κενών σε δικαστές και δικαστικούς υπαλλήλους από το 1990 μέχρι το 1993 δεν απαντά σε εμένα. 'Η η εκδοχή της διαχειριστικής ικανότητας του management που λέμε δεν ελέγχεται με αυτούς τους αριθμούς, κάνει άλμα σκέψεως ο κύριος Υπουργός. Μάλιστα όταν φέρνει αυτούς τους αριθμούς ότι πράγματι εμείς αφήσαμε τα κενά και στους δικαστές και στους δικαστικούς γραμματείς, ενισχύει την άποψή μου ότι είμαστε καλοί στη διαχείριση του αντικειμένου, διότι με λιγότερο προσωπικό και σε δικαστές και σε δικαστικούς υπαλλήλους, είχαμε καλύτερο αποτέλεσμα από το σημερινό που έχει αφθονία δικαστών και αφθονία δικαστικών υπαλλήλων και ταυτόχρονα εκατόν εξήντα χιλιάδες υποθέσεις σε εκκρεμοδικία. Καταλαβαίνετε ότι η ανικανότητα της Κυβέρνησης και με την παράθεση των στοιχείων, που ηρωικά καταφέρνει εις βάρος μας δήθεν ο κύριος Υπουργός, η ανικανότητα είναι ομολογημένη διά στόματος Υπουργού, με τη δική μου ανάγνωση, έτσι όπως σας την εκθέτω. 
Ξέχασε ο κύριος Υπουργός ότι το 1989 το κράτος δεν είχε λεφτά να πληρώσει μισθούς και συντάξεις; Ξέχασε ο κύριος Υπουργός ότι τα πράγματα είχαν φθάσει στα όρια της χρεοκοπίας; Ξέχασε ότι εμείς, με πολιτικό κόστος εις βάρος μας, ως Νέα Δημοκρατία δεν κάναμε διορισμούς; Πολιτικά το πληρώσαμε, γιατί προτιμήσαμε, ως υπεύθυνοι διοικητές, να αντιμετωπίσουμε την κατάσταση ανάγκης. Και η κατάσταση ανάγκης έλεγε να θυσιάσουμε το αγαθό της προσλήψεως υπέρ του αγαθού να σώσουμε το κράτος και την οικονομία. Να μην κάνουμε προσλήψεις, για να έχετε εσείς την ευχέρεια από το 1994 και εξής να κάνετε μια φιλότιμη προσπάθεια για την πλήρωση των κενών και στους δικαστικούς λειτουργούς και στους δικαστικούς γραμματείς. Πόσο απλά είναι τα πράγματα, όταν κάποιος δεν είναι στρεψόδικος και δεν είναι κακής προαιρέσεως!
Βεβαίως, και τίθεται θέμα διαχειριστικής ικανότητας, δηλαδή διευθυντικής ικανότητας. Πώς με περισσότερους δικαστικούς υπαλλήλους δεν έχουμε εμπρόθεσμη καθαρογραφή; Πώς με πολλούς και άξιους δικαστές, που βγαίνουν από τη Σχολή Δικαστών, δεν μπορούμε να έχουμε έναν καλό ρυθμό απονομής της δικαιοσύνης και έχουμε αυτό το δραματικό φαινόμενο της αργής δικαιοσύνης, δηλαδή της βραδείας απονομής της δικαιοσύνης; Αυτό ήταν και το περιεχόμενο της επερωτήσεώς μας. Επαναλαμβάνω: Να μην παραχαράσσει τους λόγους μας. 
Όσον αφορά το κεφάλαιο του νόμου "Περί ευθύνης Υπουργών", εγώ δεν είπα ότι δεν έχει συνταγή ή ότι δεν έχει αποσταλεί στα κόμματα, όπως μάλιστα υπάρχει υποχρέωση εκ του Συντάγματος, αφού είναι εκτελεστικός νόμος. Το έφερα στην ενότητα του λόγου ότι ο κ. Κουβελάκης έκανε πλημμέλημα την κατάχρηση σε βάρος του δημοσίου, έκανε πλημμέλημα την απιστία, σε συνδυασμό με το τι περιλαμβάνει -που θα το δούμε στη Βουλή- ο νόμος "Περί ευθύνης Υπουργών" καθιερώνει κυβερνητική Πλειοψηφία και το Υπουργείο Δικαιοσύνης του ΠΑΣΟΚ καθιερώνει ένα είδος ατιμωρησίας για τα μεγάλα. 
Εκεί στην ίδια ενότητα λόγου έφερα και τη συμπεριφορά της κυβερνητικής Πλειοψηφίας έναντι δικαστικών λειτουργών, δηλαδή πορισμάτων εισαγγελέων -γύρω στα δέκα πορίσματα των εισαγγελέων για δέκα πολύ σοβαρές πράξεις- και είπα ότι τα έριξε στον κάλαθο των αχρήστων. Δεν θα θίξω και δεν θα πλήξω, με τον δημοκρατικό μου λόγο και την αιτίαση που τεκμηριωμένα εγείρω εδώ, την κυβερνητική Πλειοψηφία για τις πράξεις της; Δεν θα συνδυάσω αυτήν τη συμπεριφορά της κυβερνητικής Πλειοψηφίας με την έξαρση της διαφθοράς; 
Επαινέσαμε πολλές φορές τον Συνήγορο του Πολίτη. Υπερψηφίσαμε. Προχωρήσαμε καλά. Επαινέσαμε το ΣΔΟΕ και τις υπηρεσίες εσωτερικού ελέγχου και της Αστυνομίας και των άλλων. Είναι δέκα ή δώδεκα. Παρατηρείται, όμως, το φαινόμενο. Έχω, κύριε Πρόεδρε, την ταπεινή απορία: Πώς με τούτα και με τα άλλα και με τόση θεσμική υπεροπλία ανθεί και αυξάνει η διαφθορά; Επιτέλους! 
Πώς συμβαίνει να έχουμε -πράγματι και εμείς να σας αναγνωρίσουμε την πρωτοβουλία που πήρατε στα θεσμικά- αυτόν το θεσμικό πληθωρισμό και να συντρέχει ο θεσμικός πληθωρισμός με τον πληθωρισμό στη διαφθορά; Άρα, συμπέρασμα κατά το quod erat demostrandum -όπερ έδει δείξαι- είναι ότι αυτή η Κυβέρνηση -όχι κατ' ανάγκη σε ευθύ και άμεσο λόγο, αλλά επειδή αυτή είναι Κυβέρνηση-εκτρέφει τη διαφθορά ή με ατιμωρησία ή με διοικητική ολιγωρία ή με κάλυψη των φίλων, των γνωστών και των "ημετέρων" ή με την αναξιοκρατία κ.ο.κ.. Είπα τρία κεφάλαια, τους πυλώνες σε αυτήν την ιστορία του διοικητικού παραδείγματος της Κυβέρνησης του ΠΑΣΟΚ. 
Τρεις πυλώνες: Διαφθορά, γραφειοκρατία, πολυνομία κλπ. και αναξιοκρατία και στην πρόσληψη και στην προαγωγή. Καταστράφηκε, διέρρηξε την εσωτερική διοικητική λειτουργία στις υπηρεσίες, αλλά αυτό το κεφάλαιο δεν αφορά μόνο τον Υπουργό Δικαιοσύνης. Αυτός είναι ο πολιτικός έλεγχος που ασκούμε εμείς εδώ υπεύθυνα, σε μια προσπάθεια να σώσουμε και το πολίτευμα και την ιερή υπόθεση της απονομής της δικαιοσύνης στον τόπο μας. 
Είμαστε αλληλέγγυοι και συμπαραστάτες και στον Υπουργό και στη δικαστική εξουσία. Ταυτόχρονα όμως πρέπει να δούμε και περί τίνος πρόκειται. Δεν μπορεί να είμαστε και εμείς τόσο πολύ αυτάρεσκοι στον απολογισμό του Υπουργού, ο οποίος είναι άσχετος με την πολιτική απαίτηση που εγείρουμε για τη γρήγορη απονομή της δικαιοσύνης και την ταυτόχρονη πάταξη της διαφθοράς. 
Ευχαριστώ πολύ. 
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε το λόγο για τρία λεπτά. 
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Θα είμαι πολύ σύντομος, κύριε Πρόεδρε, δεν θα εξαντλήσω τα τρία λεπτά. 
Θα κάνω μόνο μία αναφορά σε κάτι που είπε λίγο πριν ολοκληρώσει τη δευτερολογία του ο κ. Πολύδωρας. Μίλησε για την αναξιοκρατία στις προσλήψεις αλλά και στις προαγωγές. 
Κύριε Πολύδωρα, έχει ενδιαφέρον αυτό που είπατε και θέλω επ' αυτού να τοποθετηθώ. Μιλήσατε, λοιπόν, για την αναξιοκρατία...
ΒΥΡΩΝ ΠΟΛΥΔΩΡΑΣ: Με λιγότερο προσωπικό φέραμε καλύτερα αποτελέσματα. 
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Αφήστε το μάνατζμεντ, κύριε Πολύδωρα, το εξηγήσαμε νωρίτερα. Το πώς κατορθώσατε να μεγαλώνετε έτσι ραγδαία τα κενά μέσα σε τέσσερα χρόνια και να επιδεινώνετε τις καταστάσεις, αυτό οφείλεται στο "ικανότατο μάνατζμεντ", κύριε Λυκουρέζο, που είπατε νωρίτερα.... 
ΑΛΕΞΑΝΔΡΟΣ ΛΥΚΟΥΡΕΖΟΣ: Είναι γνωστό ποιοι δικοί σας παράγοντες πήγαν....
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): ....όπως όλης της κυβέρνησης της Νέας Δημοκρατίας τότε. 
Έρχομαι, λοιπόν,  σ' αυτό που είπε ο κ. Πολύδωρας το ότι υπάρχει αναξιοκρατία και στις προσλήψεις αλλά και στις προαγωγές. Κύριε Πολύδωρα, θα σας θυμίσω κάτι πολύ απλό, γιατί βέβαια όλοι ως πολίτες -δεν λέω ως Βουλευτές ή ως μέλη της Κυβέρνησης ή μέλη πρώην κυβέρνησης κλπ.- ενθυμούμαστε όλοι ότι το 1994 ψηφίστηκε ο γνωστός νόμος των διαδικασιών του ΑΣΕΠ. 
ΒΥΡΩΝ ΠΟΛΥΔΩΡΑΣ: Τον ξεφτίζετε διαρκώς σαν πουλόβερ. 
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Επίσης, θυμούνται όλοι οι πολίτες ότι ήταν πρόταση της Κυβέρνησης -και είναι προς τιμήν όλων των κομμάτων που συμφώνησαν- κατά την Αναθεώρηση του Συντάγματος να υπάρξει ρητή συνταγματική διάταξη, έτσι ώστε καμία κυβέρνηση στο μέλλον να μην μπορεί να ξαναγυρίσει σε αλήστου μνήμης παρελθόντα των ρουσφετολογικών διαδικασιών...
ΒΥΡΩΝ ΠΟΛΥΔΩΡΑΣ: Τον περιγράφετε συστηματικά το νόμο. 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Πολύδωρα. 
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): ...στις οποίες ήσασταν πρώτοι και άριστοι διδάξαντες και όχι στο απώτατο παρελθόν. Δεν μιλάω δηλαδή για τη Νέα Δημοκρατία πριν το 1981 ή για την ΕΡΕ. Μιλάω για το 1990-1993. 
ΒΥΡΩΝ ΠΟΛΥΔΩΡΑΣ: Μιλάμε για τη δεκαετία 1980-1990.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Πολύδωρα. Θα σας ξαναδώσω το λόγο.  
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Μη με διακόπτετε, κύριε Πολύδωρα, αν θέλετε θα σας ξανακούσω. Ξέρετε ότι σας συμπαθώ ιδιαίτερα και σας ακούω με μεγάλη προσοχή. Δεν σας ακούω δυσάρεστα, απλά κάθε φορά που λέτε κάτι, μου δίνετε τη δυνατότητα να αναφέρω και εγώ στοιχεία και γεγονότα. 
Ας γυρίσουμε λίγο στο παρελθόν. Θα θυμίσω, λοιπόν, ότι και στην περίοδο 1990-1993 το σύστημα των προσλήψεων δεν ήταν αυτό των αντικειμενικών κριτηρίων κλπ. Το πρώτον θεσπίστηκε διά του ν. 2190 και τώρα συμφωνούν όλα τα κόμματα. Εγώ πάντα ήμουν υπέρμαχος στο ότι πρέπει να υπάρχουν διαφανείς διαδικασίες για να μην έχει κανείς μας τη δυνατότητα να εκμαυλίζει πάνω από όλα τη νέα γενιά στην πατρίδα μας. 
Γι' αυτό, λοιπόν, μη μιλάτε εσείς, σας παρακαλώ, για το ότι δεν υπάρχει αξιοκρατία στις προσλήψεις, γιατί το ΠΑΣΟΚ ως Κυβέρνηση το έκανε και θα πρέπει όλοι να το περιφρουρήσουμε, ακόμα και να το βελτιώνουμε προς κάθε κατεύθυνση. Ευτυχώς, λόγω του Συντάγματος, κανείς δεν θα μπορεί να το αλλάξει και στο μέλλον. 
Αλλά την περίοδο τουλάχιστον 1990-1993 -ήταν τέσσερα χρόνια- θα μπορούσε η τότε κυβέρνηση της Νέας Δημοκρατίας να φέρει πράγματι ένα νόμο, αντίστοιχο του νόμου του ΑΣΕΠ που έφερε το 1994 το ΠΑΣΟΚ, και να τον ψηφίσει. Τότε θα έπειθαν τα επιχειρήματά σας για την όντως επιθυμία σας για αξιοκρατία. Αλλά το πολύ πρόσφατο παρελθόν άλλα δείχνει. Και επειδή το παρελθόν προδιαγράφει και το μέλλον, γι' αυτό ακριβώς, κύριε Πολύδωρα, αυτά τα περί αξιοκρατίας δεν ακούγονται με πολλή πειστικότητα όταν εκφέρονται από την πλευρά της Νέας Δημοκρατίας. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Πολύδωρα, έχετε το λόγο. 
ΒΥΡΩΝ ΠΟΛΥΔΩΡΑΣ: Δεν κάναμε διορισμούς το 1990-1993 και το πληρώσαμε. Η διοίκηση διαλύθηκε από την αναξιοκρατική πρόσληψη των πρασινοφρουρών της δεκαετίας του 1980. 
Ο "νόμος Πεπονή" στηρίχθηκε κι από μας και θέλουμε να είναι ένας θώρακας. Με πέντε, έξι ύστερους νόμους τον περιγράφουν διαρκώς οι κυβερνώντες, κύριε Πρόεδρε. Εμείς είμαστε, έστω και κατά παράδοξο τρόπο, οι μεγάλοι υπέρμαχοι του "νόμου Πεπονή". Θέλουμε να είναι, γιατί αλλιώς δεν μπορεί να αντιμετωπιστεί το πρόβλημα. Χωρίς αξιοκρατία και χωρίς διαφάνεια δεν μπορεί να αντιμετωπιστεί. Όμως, αν ήταν ειλικρινέστερος ο Υπουργός, με κάποιες δικαιολογίες ευελιξίας, με κάποιες δικαιολογίες για τον ταχύτερο ρυθμό στις προσλήψεις, με κάποιες δικαιολογίες για τις εντοπιότητες και τις παραμεθόριες περιοχές περιγράφεται ο νόμος. Εξακολουθητικά, γιατί το ΠΑΣΟΚ δεν μπορεί να φύγει από το δρόμο της αναξιοκρατίας, της ευνοιοκρατίας, του "ημετερισμού", του κομματισμού. Αυτό είναι η μια παρατήρηση. 
Η δεύτερη παρατήρηση είναι η εξής: Σχετικά με το νόμο περί ευθύνης Υπουργών, για κάποιους λόγους που έχουν να κάνουν με τα εσωκομματικά του ΠΑΣΟΚ, πληροφορούμαι ότι τώρα ο Πρόεδρος της Βουλής ανακοίνωσε ότι κατετέθη τώρα, σήμερα...
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Άρα κατετέθη.
ΔΗΜΗΤΡΙΟΣ ΣΙΟΥΦΑΣ: Κατετέθη σήμερα. 
ΒΥΡΩΝ ΠΟΛΥΔΩΡΑΣ: Κατετέθη σήμερα. Ας συνεννοηθείτε και μην εγκαλείτε εμένα γιατί σας λέω πού είναι ο νόμος περί ευθύνης Υπουργών, σε ένα συλλογισμό που είχε να κάνει με το ότι κάνατε πλημμέλημα την κατάχρηση του Δημοσίου και την απληστία. Ο συλλογισμός ήταν στέρεος ο δικός μου, για να καταλήξει στη σοβαρή αιτίαση: Πάψτε να είστε -και θα πάψετε με την εντολή του λαού βεβαίως- οι εκτροφείς της διαφθοράς. Και δεν μπορεί εσείς που εκθρέψατε τη διαφθορά να κάνετε και τον Αι-Γιώργη στο άσπρο άλογο, να σκοτώσετε το δράκο της διαφθοράς. Δεν νομιμοποιείστε ιστορικώς και ηθικώς προς τούτο. Αυτός είναι ο λόγος. 
ΑΛΕΞΑΝΔΡΟΣ ΛΥΚΟΥΡΕΖΟΣ: Είναι γνωστό ποιοι πήγαν να καλυφθούν όταν έγινε  πλημμέλημα.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Δεν νομίζω ότι χρήζουν απαντήσεων αυτά που είπε ο κ. Πολύδωρας. Έχει προκληθεί βέβαια σύγχυση στη Νέα Δημοκρατία μετά από τη φαεινή ιδέα που είχαν να μου ζητήσουν να κάνω και συγκρίσεις των εξελίξεων των κενών οργανικών θέσεων και του επιτυχημένου management στην περίοδο της διακυβέρνησης και επειδή επ' αυτού δεν υπάρχει αντίλογος, "απορία ψάλτου βηξ". Αυτό κάνει και ο κ. Πολύδωρας. Επαναλαμβάνει τον εαυτό του συνεχώς ομιλών περί εκτροφής της διαφθοράς.
ΒΥΡΩΝ ΠΟΛΥΔΩΡΑΣ: Όλα τα είπαμε. Με λιγότερο προσωπικό μεγαλύτερο έργο. Αυτό κάναμε. 
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Είναι πολύ σαφές. Αποτύχατε στην τετραετία και στο χώρο της δικαιοσύνης...
ΠΡΟΕΔΡΕΥΩΝ (Παναγιώτης Σγουρίδης): Μην κομματίζετε το χώρο της δικαιοσύνης γιατί η σκέψη η δική μου αφορά στο εξής. Ότι λιγότερος κόσμος δούλευε περισσότερο γιατί ήταν με το κόμμα εκείνο...
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης):...και επαναλαμβάνω ότι, επειδή το παρελθόν όλων είναι γνωστό, το 2003, κύριε Πολύδωρα, δεν είναι δυνατόν να είναι το 1989. Και αυτό το γνωρίζουν και οι πολίτες σ' αυτήν τη χώρα.
ΒΥΡΩΝ ΠΟΛΥΔΩΡΑΣ: Εξασφάλιση της ατιμωρησίας ψάχνετε. 
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται περαιωμένη η συζήτηση επί της υπ' αριθμόν 32/13-12-2002 επερώτησης Βουλευτών της Νέας Δημοκρατίας προς τον Υπουργό Δικαιοσύνης, σχετικά με την πολιτική της Κυβέρνησης στον χώρο της δικαιοσύνης. 
Κύριοι συνάδελφοι στο σημείο αυτό δέχεστε να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 21.50΄ λύεται η συνεδρίαση για αύριο ημέρα Τρίτη 28 Ιανουαρίου 2003 και ώρα 18.00΄ με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.

Ο ΠΡΟΕΔΡΟΣ                                                  ΟΙ ΓΡΑΜΜΑΤΕΙΣ
