ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ ΡΚΕ’

Παρασκευή 14 Απριλίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας του Βουλευτή κ. Φ. Τσαλίδη, σελ.
3. Ανακοινώνεται ότι τη συνεδρίαση παρακολουθούν μαθητές από το 2ο Δημοτικό Σχολείο Ερέτριας Εύβοιας, το 1ο Δημοτικό Σχολείο Νέας Αρτάκης Εύβοιας και το Γυμνάσιο Δομοκού Φθιώτιδας, σελ.
4. Ο Υπουργός Δικαιοσύνης υπέβαλε στη Βουλή μηνυτήρια αναφορά της Εισαγγελέως Πρωτοδικών Αθηνών κατά του πρώην Υπουργού Εθνικής ‘Αμυνας περί «Ποινικής ευθύνης των Υπουργών», σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων: 
α) Προς τον Υπουργό Υγείας και Κοινωνικής Αλληλεγγύης: 
i. σχετικά με την κατασκευή νέας πτέρυγας χειρουργείων στο Νοσοκομείο ΑΧΕΠΑ στη Θεσσαλονίκη κλπ., σελ.
ii. σχετικά με τη λήψη μέτρων στήριξης και αποκατάστασης των παιδιών με ψυχικές παθήσεις, σελ.
iii. σχετικά με την απόσκοπη λειτουργία της αιματολογικής κλινικής και της μονάδας μεταμοσχεύσεων στο Νοσοκομείο Ευαγγελισμός κλπ., σελ.
β) Προς τον Υπουργό Εμπορικής Ναυτιλίας σχετικά με την απελευθέρωση των ναύλων στις ατμοπλοϊκές γραμμές, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση Εκθέσεως Διαρκούς Επιτροπής:
Η Διαρκής Επιτροπή Οικονομικών Υποθέσεων καταθέτει την ‘Εκθεσή της στο σχέδιο νόμου του Υπουργείου Οικονομίας και Οικονομικών: «Αποτίμηση χρηματοοικονομικών μέσων εταιρειών στην εύλογη αξία», σελ.
2. Συζήτηση και ψήφιση επί της αρχής, των άρθρων και του συνόλου επί της προτάσεως της Προέδρου της Βουλής: «Τροποποίηση στον Κανονισμό της Βουλης (Μέρος Β’)», σελ.
3. Κατάθεση σχεδίου νόμου:
α) Ο Υπουργός Οικονομίας και Οικονομικών κατέθεσε σχέδιο νόμου: «Εθνικό Συμβούλιο Εξαγωγών, φορολογικές ρυθμίσεις και άλλες διατάξεις», σελ.
β) Οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Ανάπτυξης, Περιβάλλοντος, Χωροταξίας και Δημοσίων ‘Εργων, Υγείας και Κοινωνικής Αλληλεγγύης, Δικαιοσύνης, Μεταφορών και Επικοινωνιών και Δημόσιας Τάξης κατέθεσαν σχέδιο νόμου: «Κύρωση του Κώδικα Δήμων και Κοινοτήτων», σελ.
4. Κατάθεση πρότασης νόμου:
Δώδεκα Βουλευτές του ΠΑ.ΣΟ.Κ. κατέθεσαν πρόταση νόμου: «Τροποποίηση του νομοθετικού διατάγματος 17/1974 – κατάργηση δυνατότητας πολιτικής επιστράτευσης λόγω απεργίας», σελ.

ΟΜΙΛΗΤΕΣ
Α. Επί των Επικαίρων Ερωτήσεων:
ΑΛΑΒΑΝΟΣ Α., σελ.
ΓΙΑΝΝΟΠΟΥΛΟΣ Α., σελ.
ΚΕΦΑΛΟΓΙΑΝΝΗΣ Ε., σελ.
ΚΟΣΙΩΝΗΣ Π., σελ.
ΛΕΒΕΝΤΗΣ Α., σελ.
ΡΑΠΤΗ Ε., σελ.

Β. Επί της πρότασης νόμου της Προέδρου της Βουλής:
ΑΚΡΙΒΑΚΗΣ Α., σελ.
ΓΕΙΤΟΝΑΣ Κ., σελ.
ΚΟΛΟΖΩΦ Ο., σελ.
ΚΟΥΒΕΛΗΣ Φ., σελ.
ΜΠΕΝΑΚΗ-ΨΑΡΟΥΔΑ Α., σελ.
ΦΟΥΣΑΣ Α., σελ.

Γ. Επί της επερώτησης:
ΒΑΡΒΙΤΣΙΩΤΗΣ Μ., σελ.
ΓΕΙΤΟΝΑΣ Κ., σελ.
ΓΙΑΝΝΟΠΟΥΛΟΣ Α., σελ.
ΓΡΗΓΟΡΑΚΟΣ Λ., σελ.
ΚΑΚΛΑΜΑΝΗΣ Α., σελ.
ΚΟΣΙΩΝΗΣ Π., σελ.
ΛΕΒΕΝΤΗΣ Α., σελ.
ΜΟΥΣΙΩΝΗΣ Α., σελ.
ΝΑΣΙΩΚΑΣ Ε., σελ.
ΣΚΟΥΛΑΚΗΣ Ε., σελ.
ΧΡΙΣΤΟΦΙΛΟΠΟΥΛΟΥ Π., σελ.



      
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΡΚΕ΄
      Παρασκευή 14 Απριλίου 2006
      Αθήνα, σήμερα στις 14 Απριλίου 2006, ημέρα Παρασκευή και ώρα 10.54΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β’ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τη Γραμματέα της Βουλής κ. Ελένη Ράπτη, Βουλευτή Α’ Θεσσαλονίκης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία ο Πολιτιστικός Εξωραϊστικός Σύλλογος Εργατικών Κατοικιών Καστοριάς «ΚΕΛΕΤΡΟΝ» ζητεί από τον Ο.Ε.Κ. την οριστική τιμή χρέωσης των κατοικιών του οικισμού «ΚΕΛΕΤΡΟΝ ΙΙ».
      2) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία ο Πολιτιστικός Εξωραϊστικός Σύλλογος Εργατικών Κατοικιών Καστοριάς «ΚΕΛΕΤΡΟΝ» ζητεί την επισκευή κατοικιών από τον Ο.Ε.Κ. στον οικισμό «ΚΕΛΕΤΡΟΝ ΙΙ».
      3) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία ο Συμβολαιογραφικός Σύλλογος Εφετείου Θεσσαλονίκης ζητεί τροποποιήσεις στο ν. 1892/1990 περί δικαιοπραξιών στις παραμεθόριες περιοχές.
      4) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία η Περιβαλλοντική Οργάνωση «W.W.F. Ελλάς» ζητεί τη διαχείριση των υδάτων του Πάρκου των Πρεσπών.
      5) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Έπαρχος Θήρας ζητεί τη δρομολόγηση πλοίων για τη σύνδεση νησιών της επαρχίας του με τον Πειραιά – Δυτικές Κυκλάδες – Κρήτη και Δωδεκάνησα.
      6) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία το προσωπικό του Γενικού Νοσοκομείου  Σύρου ζητεί την πρόσληψη προσωπικού από το πιο πάνω νοσοκομείο.
      7) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η Κυκλαδική Ομοσπονδία Τουριστικών Καταλυμάτων ζητεί τη στελέχωση της Διεύθυνσης του Ε.Ο.Τ. Κυκλάδων.
      8) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία ο Ενιαίος Σύνδεσμος Δήμων και Κοινοτήτων Νομού Αττικής διαμαρτύρεται για την ανεξέλεγκτη διάθεση των απορριμμάτων στον Χ.Υ.Τ.Α. Άνω Λιοσίων λόγω της απεργίας των εργαζομένων στους Δήμους.
      9) Η Βουλευτής Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ κατέθεσε αναφορά με την οποία η Ένωση Ελλήνων Χημικών αναφέρεται στην υποβάθμιση του ρόλου του Γενικού Χημείου του Κράτους στον έλεγχο των τροφίμων.
      10) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο κ. Δημήτριος Βαρελάς αναφέρεται σε προβλήματα του ασφαλιστικού συστήματος.
      11) Ο Βουλευτής Λάρισας κ. ΦΩΤΗΣ ΧΑΤΖΗΜΙΧΑΛΗΣ κατέθεσε αναφορά με την οποία η Ένωση Ελλήνων Χημικών ζητεί την αναβάθμιση του ρόλου τού Γενικού Χημείου του Κράτους στον έλεγχο των τροφίμων.
      12) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Δρυμαλίας ζητεί να δοθεί αύξηση πίστωσης για την ολοκλήρωση έργων υποδομής στο δήμο του.
      13) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Δρυμαλίας ζητεί την αύξηση του ορίου πληρωμών της Σ.Α.Ε.Π. 167 για το έτος 2006.
      14) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί τη δρομολόγηση πλοίων για την ακτοπλοϊκή σύνδεση νησιών της Επαρχίας Θήρας με Πειραιά – Δυτικές Κυκλάδες – Κρήτη και Δωδεκάνησα.
      15) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Προσωπικό του Τ.Ε.Π. του Γ.Ν. Σύρου ζητεί την πρόσληψη προσωπικού στο Γενικό Νοσοκομείο Σύρου.
      16) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κυκλαδική Ομοσπονδία Τουριστικών Καταλυμάτων ζητεί τη στελέχωση της Διεύθυνσης του Ε.Ο.Τ. Κυκλάδων.
      17) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Οροπεδίου Λασιθίου ζητεί την υλοποίηση του έργου κατασκευής του φράγματος Αποσελέμη.
      18) Οι Βουλευτές Α΄ Θεσσαλονίκης και Β΄ Αθηνών κ.κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΙΩΑΝΝΗΣ ΔΡΑΓΑΣΑΚΗΣ αντίστοιχα, κατέθεσαν αναφορά με την οποία η Επιτροπή Πολιτών για τη Διάσωση του Ελαιώνα ζητεί τη διάσωση, προστασία και αναβάθμιση του Ελαιώνα.
      19) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Χανίων ζητεί την παραχώρηση στους Ο.Τ.Α. της απλής χρήσης αιγιαλού και παραλίας.
      20) Η Βουλευτής Α΄ Θεσσαλονίκης κ. ΧΡΥΣΗ ΑΡΑΠΟΓΛΟΥ κατέθεσε αναφορά με την οποία η Πανελλήνια Ομοσπονδία Υγειονομικών Υπαλλήλων Ι.Κ.Α. ζητεί δημόσιο σύστημα παροχής υπηρεσιών υγείας από σύγχρονες εξοπλισμένες και στελεχωμένες μονάδες.
      21) Η Βουλευτής Α΄ Θεσσαλονίκης κ. ΧΡΥΣΗ ΑΡΑΠΟΓΛΟΥ κατέθεσε αναφορά με την οποία ο Πανελλήνιος Ψυχολογικός Σύλλογος ζητεί την ίδρυση και λειτουργία νομικού προσώπου δημοσίου δικαίου Επιστημονικού – Επαγγελματικού Συλλόγου Ψυχολόγων.
      22) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Αλιευτικός Συνεταιρισμός Αιτωλικού «Ο Άγιος Νεκτάριος» ζητεί την τήρηση της νόμιμης διαδικασίας για τη μίσθωση του δημόσιου ιχθυοτροφείου «Προκοπάνιστος» στην περιοχή του Αιτωλικού.
      23) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο κ. Ηλίας Καλαθάς, κάτοικος Αρχανίου Φθιώτιδας, ζητεί τη χορήγηση άδειας καλλιέργειας, μεταποίησης και πώλησης φυσικά παραγόμενου καπνού σε οικογενειακή οικοτεχνική μονάδα.
      24) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία ο προϊστάμενος του Τ.Α.Σ. Πύργου Ηλείας διαμαρτύρεται για την απομάκρυνση του Τ.Α.Σ. από το Νομό Ηλείας.
      25) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Σύνδεσμος Τουριστικών Επιχειρήσεων Ενοικιάσεως Αυτοκινήτων ζητεί τη νομοθετική ρύθμιση του ζητήματος της επιβολής προστίμου στους μισθωτές ενοικιαζομένων αυτοκινήτων.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 7784/16-2-06 ερώτηση του Βουλευτή κ. Άρη Σπηλιωτόπουλου δόθηκε με το υπ’ αριθμ. 917/10-3-06 έγγραφο από τον Yπουργό Δικαιοσύνης η ακόλουθη απάντηση:
      «Σε απάντηση της ανωτέρω ερώτησης και κατά το μέρος που εμπίπτει στην αρμοδιότητα του Υπουργείου Δικαιοσύνης, παρακαλώ να ενημερώσετε τον κ. Βουλευτή για τα εξής:
      1. Αναφορικά με το θέμα της υπαγωγής ή μη του Δικηγορικού Συλλόγου Αθηνών στη δικαιοδοσία του Σώματος Ελεγκτών Επιθεωρητών Δημόσιας Διοίκησης, σας παραπέμπω στην από 31-10-2005 και με αριθμό πρωτ. 706 Απάντησή μου επί της υπ' αριθμ 3218/10-10-2005 ερώτησης του ιδίου κ. Βουλευτή με παρόμοιο περιεχόμενο.
      Επισημαίνεται ότι, από τις κείμενες διατάξεις δεν προκύπτει ότι ο Υπουργός Δικαιοσύνης έχει αρμοδιότητα άσκησης διοικητικής εποπτείας στους Δικηγορικούς Συλλόγους της χώρας, καθώς και ελέγχου των απόψεων τις οποίες διατυπώνουν επί νομικών ζητημάτων που αφορούν σε αυτούς. Η επέμβαση του Υπουργού Δικαιοσύνης στα θέματα εσωτερικής λειτουργίας των Συλλόγων περιορίζεται στις περιπτώσεις που ορίζει ο Κώδικας περί Δικηγόρων (π.χ. διορισμός Δικηγόρων, επαναδιορισμός Δικηγόρων κ.α.).
      Κατά τα ανωτέρω, ο Υπουργός Δικαιοσύνης δεν έχει τη δυνατότητα να επιβάλει στο Δικηγορικό Σύλλογο να δεχθεί τον έλεγχο, αλλά εναπόκειται στο Σώμα Επιθεωρητών Ελεγκτών Δημόσιας Διοίκησης να ασκήσει τις κατά τη γνώμη του ανατεθείσες σε αυτό αρμοδιότητες.
      2. Αναφορικά με το θέμα της συμμόρφωσης του Δικηγορικού Συλλόγου Αθηνών με το Κοινοτικό Δίκαιο, σας παραπέμπω στην από 4-10-2005 και με αριθμό πρωτ. 645 Απάντησή μου, επί της υπ' αριθμ. 2256/19-9-2005 παρομοίου περιεχομένου Ερώτησης του ιδίου κ. Βουλευτή.
      Επισημαίνεται ότι η Ειδική Νομική Υπηρεσία του Υπουργείου Εξωτερικών απάντησε αιτιολογημένα στην σχετική προειδοποιητική επιστολή της Ευρωπαϊκής Επιτροπής και, όπως ενημερώθηκα προφορικά από την οικεία υπηρεσία του Υπουργείου Εξωτερικών, έκτοτε δεν υπάρχει καμία εξέλιξη στη νομική διαδικασία - προσφυγή ενώπιον του Δικαστηρίου των Ευρωπαϊκών Κοινοτήτων (Δ.Ε.Κ.).
      3. Αναφορικά με τη διεθνή ευθύνη της χώρας μας, επισημαίνεται ότι, σύμφωνα με το Διεθνές Δίκαιο, η Κεντρική Διοίκηση βαρύνεται παγίως για τις πράξεις ή παραλείψεις οποιουδήποτε οργάνου στο εσωτερικό της χώρας.
      Ωστόσο, πρόδηλη πρόθεση της Πολιτείας είναι να συμμορφωθεί αμέσως με ενδεχόμενη σχετική μελλοντική απόφαση του Δ.Ε.Κ., ώστε να μην δημιουργηθούν πρόσθετες οικονομικές κυρώσεις εις βάρος της χώρας.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      2. Στην με αριθμό 7929/21-2-06 ερώτηση του Βουλευτού κ. Παναγιώτη Μελά δόθηκε με το υπ’ αριθμ. Β-364/8-3-06 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 7929/21-2-2006 που κατέθεσε στη Βουλή ο Βουλευτής κ. Παναγιώτης Μελάς, σχετικά με τη δυνατότητα αεροπορικής μεταφοράς των αλιευμάτων των αλιέων Κυθήρων στην Αθήνα, σύμφωνα και με το με αριθμό 162/28-2-2006 έγγραφο της «Ολυμπιακές Αερογραμμές» Α.Ε, θέτουμε υπόψη σας τα εξής:
      Οι Ολυμπιακές Αερογραμμές στην προσπάθειά τους να υποστηρίξουν τους αλιείς. των Κυθήρων και να βοηθήσουν κατά τον καλύτερο δυνατό τρόπο την επίλυση του θέματος, που τους απασχολεί, μπορούν να δέχονται την μεταφορά αλιευμάτων στις πτήσεις από Κύθηρα για Αθήνα κάθε Δευτέρα και Σάββατο, κατά την διάρκεια του έτους, εκτός της περιόδου από 15 lουνίου έως και 10 Σεπτεμβρίου, περίοδο κατά την οποία η ακτοπλοϊκή σύνδεση είναι επαρκής.
      Επισημαίνεται από την Εταιρεία ότι πρέπει να επιδεικνύεται μέριμνα από τους αλιείς για την ασφαλή και ορθή συσκευασία των αλιευμάτων, ούτως ώστε να αποφεύγονται οι δυσάρεστες καταστάσεις, που κατά το παρελθόν είχαν συμβεί.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      3. Στην με αριθμό 7639/13-2-06 ερώτηση του Βουλευτού κ. Βασιλείου Έξαρχου δόθηκε με το υπ’ αριθμ. Β-423/8-3-06 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 7639/13-2-2006, που κατέθεσε στη Βουλή ο Βουλευτής κ. Βασίλης Έξαρχος, σας διαβιβάζουμε το 240692/27-2-06 έγγραφο του Οργανισμού Σιδηροδρόμων Ελλάδος (Ο.Σ.Ε), με το οποίο παρέχονται στοιχεία και πληροφορίες για το θιγόμενο θέμα.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      4. Στην με αριθμό 7716/15-2-06 ερώτηση των Βουλευτών κυρίων Δημητρίου Πιπεργιά και Βασιλείου Κεγκέρογλου δόθηκε με το υπ’ αριθμ. 4862/9-3-06 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης που κατέθεσαν οι Βουλευτές κύριοι Δ. Πιπεργιάς και Β. Κεγκέρογλου, συνημμένα σας αποστέλλουμε πίνακα επιχειρηματικών σχεδίων που υποβλήθηκαν στην αρμόδια Υπηρεσία της Γενικής Γραμματείας Βιομηχανίας.
      Ο Υπουργός
      ΔΗΜΗΤΡΙΟΣ ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      5. Στην με αριθμό 7699/14-2-06 ερώτηση του Βουλευτή κ. Φώτη Κουβέλη δόθηκε με το υπ’ αριθμ. Α.Π.Δ51/ΗΛ/Α/Φ6/061/4775/9-2-06 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της υπ' αριθ. 7699/14-02-06 ερώτησης που κατατέθηκε στη Βουλή από τον ως άνω Βουλευτή, σας διαβιβάζουμε το ΓΔΝΣ/964/28-02-06 έγγραφο της Δ.Ε.Η. Α.Ε. το οποίο καλύπτει το θέμα όσον αφορά τις αρμοδιότητες του Υπουργείου Ανάπτυξης.
      Τα υπόλοιπα θέματα θα απαντηθούν από το συνερωτώμενο Υπουργείο.
      Ο Υπουργός
      ΔΗΜΗΤΡΙΟΣ ΣΙΟΥΦΑΣ»
      6. Στην με αριθμό 8160/27-2-06 ερώτηση του Βουλευτή κ. Κωνσταντίνου Σπηλιόπουλου δόθηκε με το υπ’ αριθμ. Φ.900α/4977/8471/24-3-06 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 8160/27-2-2006 ερώτησης, που κατέθεσε ο Βουλευτής κ. Κωνσταντίνος Σπηλιόπουλος, με θέμα τις προοπτικές της εταιρείας ΕΑΣ Α.Β.Ε.Ε., σας γνωρίζουμε τα ακόλουθα:
      Αναφορικά με τις δηλώσεις Διευθύνοντος Συμβούλου των Ελληνικών Αμυντικών Συστημάτων, σε εφημερίδα της Κυριακής την 19η Φεβρουαρίου 2006, το ΥΠΕΘΑ δεν σχολιάζει δηλώσεις ή παρόμοιες συνεντεύξεις που αφορούν προσωπικές απόψεις στελεχών Αμυντικών Βιομηχανιών, οι οποίες σε καμία περίπτωση δεν απηχούν την επίσημη αντίληψη του ΥΠΕΘΑ, το οποίο, ως έχον την εποπτεία, είναι αρμόδιο να κρίνει οιαδήποτε επίσημη και μόνο εισήγηση του υποβληθεί και να αποφασίσει αρμοδίως, για θέματα που αφορούν άμεσα τις κρατικές Αμυντικές Βιομηχανίες.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ ΜΕΪΜΑΡΑΚΗΣ»
      7. Στην με αριθμό 3764/21-10-05 ερώτηση των Βουλευτών κ.κ. Αντωνίου Σκυλλάκου και Λιάνας Κανέλλη δόθηκε με το υπ’ αριθμ. 7017/4/5614/11-11-05 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσαν οι Βουλευτές κ. Α. ΣΚΥΛΛΑΚΟΣ και κ. Λ. ΚΑΝΕΛΛΗ, σας γνωρίζουμε ότι η λειτουργία των εικονοληπτών που έχουν τοποθετηθεί σε κομβικά σημεία του οδικού δικτύου της Αττικής, τόσο στα πλαίσια του συστήματος C4I, όσο και πριν από την εγκατάσταση του συστήματος αυτού, διέπεται από τους όρους και τις προϋποθέσεις που θέτει η τελευταία απόφαση (υπ' αριθ. 58 από 12-8-2005) της Αρχής Προστασίας Δεδομένων Προσωπικού Χαρακτήρα. Σύμφωνα δε με την απόφαση αυτή επιτρέπεται η λειτουργία εικονοληπτών και η επεξεργασία προσωπικών δεδομένων, για λόγους διαχείρισης της κυκλοφορίας μέχρι την 24-5-2006 και σύμφωνα με τις προϋποθέσεις που αναφέρονται στην 63/2004 απόφαση της Αρχής.
      Η χρήση των εν λόγω εικονοληπτών μέχρι σήμερα γίνεται αποκλειστικά και μόνο για τη ρύθμιση της κυκλοφορίας και όχι για άλλους σκοπούς και επομένως τα αναφερόμενα στην ερώτηση περί παρακολούθησης της γενικής συνέλευσης του Συλλόγου Εμποροϋπαλλήλων την 9-10-2005 δεν ανταποκρίνονται στην πραγματικότητα.
      Τέλος πρέπει να επισημάνουμε ότι πρώτη προτεραιότητα και διαρκής επιδίωξη του Υπουργείου μας είναι η προστασία των συνταγματικώς κατοχυρωμένων δικαιωμάτων όλων των πολιτών και κάθε μέτρο που λαμβάνεται για την ασφάλεια ή την αναβάθμιση των παρεχομένων σε αυτούς υπηρεσιών συνάδει πλήρως με το Σύνταγμα και τους νόμους.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      8. Στην με αριθμό 3831/24-10-05 ερώτηση του Βουλευτή κ. Μιχάλη Παντούλα δόθηκε με το υπ’ αριθμ. 114121/16-11-05 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 3831/24-10-2005 ερώτηση που κατατέθηκε στη Βουλή από τον Βουλευτή κ. Μ. Παντούλα σχετικά με τη λειτουργία του Ιδρύματος Κοινωνικής Πρόνοιας "Νεομάρτυς Γεώργιος", στα Ιωάννινα, σας πληροφορούμε τα παρακάτω:
      Οι εργασίες διαμόρφωσης του περιβάλλοντος χώρου έχουν ήδη ολοκληρωθεί (σύμφωνα με το συμβατικό αντικείμενο του έργου) και αναμένεται η κατάθεση του δεύτερου και τελικού λογαριασμού στην διευθύνουσα υπηρεσία του έργου (Δ/νση Τεχνικών Υπηρεσιών Νομαρχίας Ιωαννίνων).
      Ο διαγωνισμός για την προμήθεια εξοπλισμού μαγειρείου, πλυντηρίου, φυσιοθεραπευτηρίου, καθώς και του ξενοδοχειακού εξοπλισμού, βρίσκεται στο στάδιο της διαμόρφωσης του καταλόγου ειδών εξοπλισμού, με βάση την έγκριση δαπάνης ύψους 500.000 ευρώ από το Υπουργείο Υγείας και Κοινωνικής Αλληλεγγύης, της εκπόνησης μελέτης διαμόρφωσης των μαγειρείων κατά το πρότυπο HACCP και της σύνταξης των σχετικών τευχών δημοπράτησης.
      Το εν λόγω στάδιο του διαγωνισμού εκτιμάται ότι θα ολοκληρωθεί περίπου στο τέλος Noεμβρίoυ τρέχοντος έτους.
      Στη συνέχεια θα υπoβληθεί σχετικό αίτημα στο Υπουργείο Ανάπτυξης για την ένταξη της προμήθειας του εξοπλισμού στο ενιαίο πρόγραμμα προμηθειών και θα επακολουθήσει η δημοσίευση του διαγωνισμού (λόγω του ύψους του προϋπολογισμού ο διαγωνισμός θα είναι διεθνής και ο απαιτούμενος χρόνος δημοσίευσης 52 ημέρες).
      Ο Υφυπουργός
      ΓΕΩΡΓΙΟΣ  ΚΩΝΣΤΑΝΤΟΠΟΥΛΟΣ»
      9. Στις με αριθμό 3806/24-10-05, 3529/18-10-05 ερωτήσεις και στην 1273/24-10-05 αναφορά των Βουλευτών κ.κ. Κωνσταντίνου Γείτονα και Φώτη Κουβέλη δόθηκε με το υπ’ αριθμ. 114127/16-11-05 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στις με αρ. 3806/24-10-2005, 3529/18-10-2005 ερωτήσεις και στην 1273/24-10-2005 αναφορά που κατατέθηκαν στη Βουλή από τους Βουλευτές κ.κ. Κ. Γείτονα, Φ. Koυβέλη και Σ. Μπένο σχετικά με τη λειτουργία του Κέντρου Υγείας στο Δήμο Περιστερίου Αττικής, σας πληροφορούμε τα παρακάτω:
      Το εν λόγω έργο εντάχθηκε με την 585/Φ206. 1.1.13/3-2-2004 Απόφαση Ένταξης Πράξης με τίτλο «Μελέτη, κατασκευή, εξοπλισμός για τη δημιουργία Κέντρου Υγείας Αστικού Τύπου της Γ’ ΔΥΠΕ Αττικής, στο Δήμο Περιστερίου» στο Επιχειρησιακό Πρόγραμμα «Υγεία-Πρόνοια 2000-2006» στον άξονα προτεραιότητας 1 «Υγεία», Μέτρο 1.1 «Ανάπτυξη Υπηρεσιών Πρωτoβάθμιας Φροντίδας Υγείας», με συγχρηματοδότηση 75% από το Ευρωπαϊκό Ταμείο Περιφερειακής Ανάπτυξης. Τελικός δικαιούχος - Φορέας επίβλεψης ΔΕΠΑΝΟΜ ΑΕ.
      Επιπλέον σας γνωρίζουμε ότι κατόπιν επικοινωνίας με τη ΔΕΠΑΝΟΜ ΑΕ, πληροφορηθήκαμε ότι όσον αφορά στη διαδικασία του διαγωνισμού, έχουν ανοίξει οι τεχνικές προσφορές και εκκρεμεί το άνοιγμα των οικονομικών προσφορών οι οποίες αναμένεται να ανοίξουν στο προσεχές διάστημα.
      Ο Υφυπουργός
      ΑΘΑΝΑΣΙΟΣ ΓΙΑΝΝΟΠΟΥΛΟΣ»
      10. Στην με αριθμό 3965/27-10-05 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. 1602/18-11-05 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης, σας γνωρίζουμε ότι τα έργα των κάθετων οδικών αξόνων Ηράκλειο-Βιάννος και Ηράκλειο-Μεσσαρά ανήκουν στην αρμοδιότητα της Περιφέρειας Κρήτης.
      Προς πληρέστερη ενημέρωσή σας επισυνάπτουμε το υπ.αρ. 2782/20.10.05 έγγραφο της ΔΕΚΕ Περιφέρειας Κρήτης, που εστάλη ως απάντηση σε ερώτηση άλλου βουλευτή επί του ιδίου θέματος και σας παραπέμπουμε στην απάντησή μου της 15ης Νοεμβρίου 2005 στη Βουλή, σε Ερώτηση της Βουλευτού κα. Ε. Ηλιάκη.
      Ο Υφυπουργός
      Θ. ΞΑΝΘΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      11. Στην με αριθμό 3919/25-10-05 ερώτηση του Βουλευτή κ Φίλιππου Πετσάλνικου δόθηκε με το υπ’ αριθμ. Α.Π.Υ./ΙΑ/64/18-11-05 έγγραφο από τον Υπουργό Επικρατείας η ακόλουθη απάντηση:
      “Σχετικώς με την ανωτέρω ερώτηση, σας διαβιβάζουμε συνημμένως το υπ’ αριθμ. πρωτ. 22960/Z/14.11.2005 έγγραφο της Διεύθυνσης Διοίκησης μετά των συνημμένων υπ' αριθμ. πρωτ. 1465/11.11.2005 και 2203/26.10.2005 εγγράφων του Προέδρου-Διευθύνοντος Συμβούλου της ΕΡΤ-Α.Ε. και του Οικονομικού Διευθυντού του Α.Π.Ε., αντίστοιχα από τα οποία προκύπτει η απάντηση στο θιγόμενο στην ερώτησή σας ζήτημα.
      Επιπροσθέτως, η ΕΡΤ ΑΕ λειτουργεί σε ένα περιβάλλον σκληρά ανταγωνιστικό. Εάν θέλουμε, λοιπόν, να γίνει πιο ανταγωνιστική, η ΕΡΤ, θα πρέπει να έχει ικανά στελέχη σε διοικητικές θέσεις. Γι’ αυτό το λόγο και οι αμοιβές τους πρέπει να κινούνται σε επίπεδα αγοράς. Παρ’ όλα αυτά εξακολουθούν να είναι κατώτερες σε σχέση με αυτές των στελεχών ιδιωτικών καναλιών. Ενόψει δε, και του νέου εγχειρήματος εκπομπής τριών νέων καναλιών επίγειας ψηφιακής τηλεόρασης, η παρουσία ικανών και έμπειρων στελεχών γίνεται πιο επιτακτική.
      Ο Υπουργός
      ΘΕΟΔΩΡΟΣ ΡΟΥΣΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      12. Στην με αριθμό 2344/20.9.05 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 100070/14.10.05 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 2344/20-9-2005 ερώτηση που κατατέθηκε στη Βουλή από τον Βουλευτή κ. Θ. Λεβέντη σχετικά με θέματα λειτουργίας του Κρατικού Θεραπευτηρίου Λέρου, σας πληροφορούμε τα παρακάτω:
      Σχετικά με τις εφημερίες των ιατρών κλάδου ΕΣΥ σας γνωρίζουμε ότι με την αρ. Υ10α/ΓΠ 129615/τΒ/28-1-2005 (ΦΕΚ 115/τΒ/31-1-2005) Κοινή Υπουργική Απόφαση των Υπουργών Υγείας & Κοινωνικής Αλληλεγγύης και Οικονομίας & Οικονομικών, για το Κρατικό Θεραπευτήριο Λέρου εγκρίθηκε το ποσό των 827.000 ευρώ για το χρονικό διάστημα από 1-12005 έως 31-12-2005.
      Επίσης, με την Υ10α/ΓΠ 53415/20-7-2005 (ΦΕΚ 1067/τΒ/28-7-2005) Κοινή Υπουργική Απόφαση, εγκρίθηκε συμπληρωματική πίστωση για το Κρατικό Θεραπευτήριο Λέρου, που ανέρχεται στο ύψος των 25.000 ευρώ, προκειμένου να καλυφθούν οι αυξημένες ανάγκες του.
      Ενδεχόμενα συμπληρωματικά αιτήματα για χρηματοδότηση εφημεριών Νοσοκομείων εξετάζονται από το Υπουργείο Υγείας και Κοινωνικής Αλληλεγγύης στο πλαίσιο των δυνατοτήτων του προϋπολογισμού, ώστε να καλυφθούν σχετικές ανάγκες.
      Όσον αφορά την κάλυψη κενών ιατρικών θέσεων, και συγκεκριμένα για Χειρουργό, Παιδίατρο και Ακτινολόγο η Β' ΔΥΠΕ Νοτίου Αιγαίου ζήτησε την κάλυψη με επικουρικούς γιατρούς και παράλληλα εξέδωσε αποφάσεις επαναπροκήρυξης - προκήρυξης θέσεων που προέκυψαν:
      	1. Από την προβλεπόμενη συνταξιοδότηση ιατρού, στις 31-12-2005 (Δ/ντή Ακτινολογίας) θέση η οποία προκηρύχθηκε και προχωρά η διαδικασία πλήρωσής της.
      2. Προκηρύχθηκε μία θέση από παραίτηση ιατρού για προσωπικούς λόγους (ΕΒ΄ Χειρουργικής) και οι αιτήσεις των ιατρών ελέγχονται στο Κ.Θ. -Κ.Υ. Λέρου για να διαβιβαστούν στο Συμβούλιο Κρίσεως, και
      3. Για μία θέση ΕΒ΄ Παιδιατρικής, για την οποία απέβη άγονη η αρχική προκήρυξη, οι αιτήσεις των ιατρών μετά την επαναπροκήρυξη, διαβιβάστηκαν από τη γραμματεία του Συμβουλίου Κρίσεως στους Εισηγητές, οπότε αναμένεται η πλήρωση των τριών θέσεων να ολοκληρωθεί μόλις περαιωθούν οι διαδικασίες.
      Ο Υπουργός
      ΝΙΚΗΤΑΣ ΚΑΚΛΑΜΑΝΗΣ»
      13. Στην με αριθμό 2385/21.9.05 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. 100046/13.10.05 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμό 2385/21-9-2005 ερώτηση που κατατέθηκε στη Βουλή από τον Βουλευτή κ. Α. Μανωλάκη σχετικά με τη λειτουργία του «Ευθυμίου Κέντρου» Ν. Κορίνθου, σας γνωρίζουμε τα εξής:
      Το ανωτέρω Ίδρυμα είναι ΝΠΙΔ και ως εκ τούτου εποπτεύεται και επιχορηγείται άμεσα από την οικεία Νομαρχιακή Αυτοδιοίκηση.
      Το Υπουργείο Υγείας και Κοινωνικής Αλληλεγγύης καλύπτει συμπληρωματικά με έκτακτες επιχορηγήσεις από τον προϋπολογισμό του τυχόν ελλείμματα των προνοιακών φορέων ιδιωτικού δικαίου για τους οποίους υπάρχει γενική διάταξη Νόμου που το προβλέπει.
      Αναγνωρίζοντας επίσης το κοινωνικό έργο των φορέων τους ενισχύει οικονομικά από το προϊόν του Ειδικού Κρατικού Λαχείου (ΕΚΛ) και τον Ειδικό Λογαριασμό για Προγράμματα ΑΜΕΑ, σύμφωνα πάντα με τις πιστώσεις που διατίθενται.
      Η ικανοποίηση όλων των αιτημάτων των φορέων για οικονομική ενίσχυση από το προϊόν του ΕΚΛ δεν είναι πάντοτε δυνατή και ούτε έχει μόνιμο και τακτικό χαρακτήρα, αλλά καταβάλλεται προσπάθεια να εξυπηρετηθούν οι ανάγκες όσο το δυνατόν περισσοτέρων φορέων.
      Το ως άνω Ίδρυμα έχει επιχορηγηθεί από τον Ειδικό Λογαριασμό για Προγράμματα ΑΜΕΑ με το ποσό των 10.000 ευρώ για το 2005.
      Ο Υφυπουργός
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ»
      14. Στην με αριθμό 2400/21.9.05 ερώτηση του Βουλευτή κ. Κων/νου Ρόβλια δόθηκε με το υπ’ αριθμ. 10044/12.10.05 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 2400/21-9-2005 ερώτηση που κατατέθηκε στη Βουλή από τον Βουλευτή κ. Ν. Pόβλια με θέμα "Δικαστικές προσφυγές κατά αποφάσεων επιλογής προϊσταμένων θέσεων ευθύνης", σας γνωρίζουμε τα εξής:
      Τα ένδικα βoηθήματα που έχουν ασκηθεί από υπαλλήλους της κεντρικής υπηρεσίας του Υπουργείου Υγείας και Κοινωνικής Αλληλεγγύης κατά αποφάσεων επιλογής προϊσταμένων θέσεων ευθύνης, από 7-3-04 μέχρι σήμερα έχουν ως εξής:
      Δύο αιτήσεις ακυρώσεως ενώπιον του Διοικητικού Εφετείου Αθηνών κατά των αρ. 725/ 29-12-04 και 725Α/30-12-04 πρακτικών του Υπηρεσιακού Συμβoυλίoυ του Υπουργείου Υγείας και Κοινωνικής Αλληλεγγύης, σχετικά με την επιλογή Προϊσταμένων Διευθύνσεων της Κεντρικής Υπηρεσίας του Υπουργείου. Ο ένας εκ των δύο αιτούντων άσκησε και αίτηση αναστολής των ανωτέρω πρακτικών, η οποία απορρίφθηκε με την 145/05 απόφαση του Τμήματος Αναστολών του Διοικητικού Εφετείου Αθηνών.
      Μία αίτηση ακυρώσεως ενώπιον του Διοικητικού Εφετείου Αθηνών κατά του αρ. 39/05 πρακτικού του Ειδικού Υπηρεσιακού Συμβουλίου του άρθρου 9 του Ν. 3260/04, σχετικά με την επιλογή Προϊσταμένων των τριών Γενικών Διευθύνσεων της Κεντρικής Υπηρεσίας του Υπουργείου Υγείας και Κοινωνικής Αλληλεγγύης. Ο υπάλληλος έχει ασκήσει και αίτηση αναστολής του ανωτέρω πρακτικού.
      Όσον αφορά τους φορείς αρμοδιότητας του Υπουργείου Υγείας και Αλληλεγγύης, έχουν ζητηθεί σχετικά στοιχεία και εφόσον έχουν ασκηθεί προσφυγές, θα επανέλθουμε για την ενημέρωσή σας.
      Ο Υπουργός
      ΝΙΚΗΤΑΣ ΚΑΚΛΑΜΑΝΗΣ»
      15. Στην με αριθμό 5323/8.12.05 ερώτηση του Βουλευτή κ. Χρήστου Χάιδου δόθηκε με το υπ’ αριθμ. Φ.90022/30138/2222/28.12.05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της υπ’ αριθμ. πρωτ. 5323/08.12.2005 ερώτησης, η οποία κατατέθηκε στη Βουλή των Ελλήνων από το βουλευτή κ. Χρήστο Χάιδο, σχετικά α. με τις παροχές που συνυπολογίζονται στο εισόδημα από μισθούς και συντάξεις, με βάση το οποίο κρίνεται και το ύψος του χορηγούμενου ποσού Ε.Κ.Α.Σ. και β. το ύψος των εισοδηματικών κριτηρίων χορήγησης του Ε.Κ.Α.Σ., σας γνωρίζουμε τα ακόλουθα :
      Σύμφωνα με τις διατάξεις του 20, του ν. 2434/1996, όπως αυτές ισχύουν μετά την αντικατάστασή τους με τις διατάξεις του άρθρου 24, του ν. 2556/1997, τα εισοδηματικά κριτήρια που τίθενται για τη χορήγηση του Ε.Κ.Α.Σ., αναπροσαρμόζονται ετησίως, με κοινή απόφαση των Υπουργών Οικονομίας και Οικονομικών, Απασχόλησης και Κοινωνικής Προστασίας και Εμπορικής Ναυτιλίας, με βάση το ποσοστό αύξησης του εισοδήματος από συντάξεις, μισθούς, ημερομίσθια και λοιπά επιδόματα σε σχέση με το προηγούμενο έτος και αντιστοιχεί σε συνταξιούχο πλήρους κατώτατου ορίου κύριας σύνταξης γήρατος του Ι.Κ.Α. - Ε.Τ.Α.Μ., χωρίς προσαυξήσεις.
      Ο ανωτέρω τρόπος αναπροσαρμογής των εισοδηματικών κριτηρίων, διασφαλίζει σε σημαντικό βαθμό τη συνέχιση της χορήγησης του Ε.Κ.Α.Σ. στους χαμηλοσυνταξιούχους, χωρίς βεβαίως αυτό να σημαίνει, ότι δεν σημειώνονται και περιπτώσεις δικαιούχων συνταξιούχων, στους οποίους περικόπτεται η καταβολή του επιδόματος, καθώς υπερβαίνουν, έστω και κατ’ ελάχιστο, τα θεσπιζόμενα ανώτατα όρια.
      Επισημαίνουμε, πάντως, ότι η Πολιτική Ηγεσία του Υπουργείου Απασχόλησης και Κοινωνικής Προστασίας, προβληματίζεται έντονα ως προς το ζήτημα αυτό και εξετάζει κάθε δυνατότητα μελλοντικής αναπροσαρμογής των σχετικών εισοδηματικών κριτηρίων, ούτως ώστε να παρέχεται η μεγαλύτερη δυνατή προστασία, σε αυτή την ιδιαίτερα ευαίσθητη κατηγορία συνταξιούχων.
      Πέραν των ανωτέρω και σε ότι αφορά το θέμα της εξαίρεσης από το συνολικό καθαρό ετήσιο εισόδημα από συντάξεις, μισθούς, ημερομίσθια και λοιπά επιδόματα (πρώτο εισοδηματικό κριτήριο), των ποσών που αντιστοιχούν στο εξωϊδρυματικό επίδομα, το επίδομα απόλυτης αναπηρίας κ.λπ., σημειώνουμε ότι ρητή εξαίρεση υφίσταται στο ισχύον νομοθετικό πλαίσιο μόνο για τις πολεμικές συντάξεις, τη σύνταξη πολύτεκνης μητέρας, τα βοηθήματα που χορηγεί το Υπουργείο Υγείας, Πρόνοιας και Κοινωνικής Αλληλεγγύης, καθώς και τα εισοδήματα από γεωργικές εκμεταλλεύσεις (σχετ. και οι υπ'αριθμ. Φ.6/0ίκ.1593/11.09.96 και Φ.6/0ίκ.83/19.01.98 Εγκύκλιοι της Υπηρεσίας μας).
      Το ενδεχόμενο τροποποίησης του ανωτέρω νομοθετικού πλαισίου, ούτως ώστε να μην συμπεριλαμβάνονται στο καθαρό ετήσιο από μισθούς συντάξεις κ.λπ. τα επιδόματα παραπληγίας - τετραπληγίας και απολύτου αναπηρίας, πρoϋπoθέτει προσεκτική συνεκτίμηση των κοινωνικοοικονομικών συνθηκών και των συνακόλουθων δυνατοτήτων του κρατικού πρoϋπoλoγισμoύ, ο οποίος και αναλαμβάνει την κάλυψη των δαπανών των Ασφαλιστικών Οργανισμών από τη χορήγηση του Επιδόματος Κοινωνικής Αλληλεγγύης Συνταξιούχων.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      16. Στην με αριθμό 5282/7.12.05 ερώτηση του Βουλευτή κ. Κων/νου Τσιπλάκη δόθηκε με το υπ’ αριθμ. Φ 10043/30144/1497/28.12.2005 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην με αρ. 5282/7-12-05 ερώτηση, που κατατέθηκε στη Βουλή από τον Βουλευτή κ. Κωνσταvτίνo Τσιπλάκη, σχετικά με την αναγνώριση των πτυχίων μηχανικών αποφοίτων Πανεπιστημίων του εξωτερικού (άδεια άσκησης επαγγέλματος), από το πρώην ΔΙΚΑΤΣΑ, σημερινό Δ.Ο.Α. Τ.Α.Π. (Διεπιστημονικός Οργανισμός Αναγνώρισης Τίτλων Ακαδημαϊκών και Πληροφόρησης) σας πληροφορούμε τα εξής:
      Σύμφωνα με τη νομοθεσία που αφορά το ΤΣΜΕΔΕ (άρθρο 6 του ν.2326/40) στην ασφάλιση του Ταμείου υπάγονται τα πρόσωπα που έχουν δικαίωμα να είναι μέλη του Τεχνικού Επιμελητηρίου Ελλάδος (Τ.Ε.Ε.).
      Για να καταστεί κάποιος μέλος του Τ.Ε.Ε, απόφοιτος σχολής του εξωτερικού, θα πρέπει κατ' αρχήν να γίνει αναγνώριση του πτυχίου του από τον οικείο φορέα, μέχρι το έτος 1982 από το Εθνικό Μετσόβειο Πολυτεχνείο και εφεξής ο Δ.Ο.Α.Τ.Α.Π., και στη συνέχεια απόκτηση άδειας άσκησης επαγγέλματος από τον οικείο φορέα
      Μετά τη διαδικασία αυτή, υπάγεται στο εξής στο ΤΣΜΕΔΕ.
      Συνεπώς, το θέμα που θίγεται στην ερώτηση αφορά αναγνώριση πτυχίου εξωτερικού χρονικού διαστήματος από το 1979 έως το Φεβρουάριο του 1982, θέμα για το οποίο αρμόδιο είναι το Υπουργείο Εθνικής Παιδείας και Θρησκευμάτων στο οποίο υπάγεται το Ε.Μ.Π.
      Το Υπουργείο Εθνικής Παιδείας και Θρησκευμάτων στο οποίο κοινοποιείται το έγγραφό μας αυτό, με φωτοαντίγραφο της σχετικής ερώτησης, παρακαλείται για τις δικές του ενέργειες.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      17. Στην με αριθμό 7929/22-2-06 ερώτηση του Βουλευτή  κ. Άγγελου Μανωλάκη δόθηκε με το υπ’ αριθμ. Β1/10021/6181/1197/14-3-06 έγγραφο από τον Υπουργό  Απασχόλησης και Κοινωνικής Προστασίας η ακόλουθη απάντηση:
      «Σε απάντηση της με αριθ.7929/22-02-2006 ερώτησης που κατατέθηκε στη Βουλή των Ελλήνων από το Βουλευτή κ. Άγγελο Μανωλάκη, σχετικά με τη μεταστέγαση του ΙΚΑ-ΕΤΑΜ Λουτρακίου, την κάλυψη των αναγκών του σε ιατρικό και διοικητικό προσωπικό, καθώς και την καθιέρωση των τηλεφωνικών ραντεβού, σας γνωρίζουμε, κατόπιν ενημερώσεως από το Ίδρυμα, τα εξής:
      Το εν λόγω παράρτημα στεγάζεται σε μισθωμένο κτίριο, αποτελούμενο από ημιυπόγειο 25τ.μ., ισόγειο 138 τ.μ., α΄ όροφο 190τ.μ. και β΄ όροφο 25τ.μ., ήτοι συνολικά 378τ.μ..
      Σύμφωνα με το Υποκατάστημα ΙΚΑ-ΕΤΑΜ Κορίνθου, το παραπάνω κτίριο κρίθηκε κατάλληλο και παρατάθηκε η μίσθωσή του μέχρι 02-03-2011, σύμφωνα με την αριθ.Υ50/118/26-03-2002 απόφαση του Διοικητή του ΙΚΑ-ΕΤΑΜ (με απευθείας συμφωνία παράταση και επέκταση της μίσθωσης), με προβλεπόμενη παράταση τριών ακόμη ετών, με μονομερή δήλωση του ΙΚΑ-ΕΤΑΜ.
      Ο χώρος του ημιυπόγειου και του β΄ ορόφου μισθώθηκαν πρόσφατα και στο κτίριο έχουν εκτελεστεί όλες οι απαιτούμενες εργασίες για την εφαρμογή του ολοκληρωμένου πληροφοριακού συστήματος (ΟΠΣ).
      Το κτίριο Βρίσκεται σε κεντρικό σημείο της πόλης, η οικοδομή είναι ανακαινισμένη και σύμφωνα με την από 27-06-2000 έκθεση επιθεώρησης, το κτίριο κρίθηκε κατάλληλο.
      Όσον αφορά το θέμα της στελέχωσης με ιατρούς ειδικοτήτων, σας γνωρίζουμε ότι στο τοπικό ιατρείο Λουτρακίου, το οποίο ανήκει στη ΝΜΥ ΙΚΑ-ΕΤΑΜ Κορίνθου, το σύνολο των υπηρετούντων ιατρών ανέρχεται στους έξι(6), ενώ οι προβλεπόμενες οργανικές θέσεις ιατρών είναι τρεις(3). Αναλυτικότερα:
      Πέραν των ανωτέρω, σας γνωρίζουμε ότι η Διοίκηση του ΙΚΑ-ΕΤΑΜ επανεξετάζει τη λειτουργία όλων των μονάδων του σε σχέση με τα πληθυσμιακά στοιχεία ανά γεωγραφική περιοχή, το φόρτο εργασιών και συναλλαγής των μονάδων, το χρόνο εξυπηρέτησης ασφαλισμένων και εργοδοτών, τα αιτήματα των μονάδων του αλλά και άλλων εμπλεκομένων φορέων για σύσταση / αναβάθμιση των μονάδων του Ιδρύματος με στόχο τον ανασχεδιασμό του Οργανισμού του ΙΚΑ-ΕΤΑΜ.
      Αναφορικά με την εφαρμογή του συστήματος τηλεφωνικού ραντεβού μέσω του τριψήφιου τηλεφωνικού αριθμού 184, αυτό προσφέρει στους ασφαλισμένους τη δυνατότητα να προγραμματίζουν το ιατρικό τους ραντεβού, διασφαλίζει την εξυπηρέτησή τους και την αποφυγή τυχόν ταλαιπωρίας, ενώ παράλληλα αποτελεί ένα σημαντικό παράγοντα παροχής σύγχρονων και υψηλού επιπέδου υπηρεσιών, συμβάλλοντας στο στόχο του Ιδρύματος για ποιοτική και αποτελεσματική εξυπηρέτηση των ασφαλισμένων του.
      Η επιτυχημένη μέχρι σήμερα εφαρμογή του σε ένα μεγάλο ποσοστό των υπηρεσιών υγείας του Ιδρύματος, οδηγεί στη σταδιακή επέκταση του συστήματος στο σύνολο των υπηρεσιών του και προς την κατεύθυνση αυτή καταβάλλεται κάθε προσπάθεια για την όσο το δυνατό συντομότερη χρονικά πραγματοποίηση της επέκτασης.
      Στα πλαίσια αυτά η Διοίκηση του Ιδρύματος, θεωρώντας την ένταξη της Μονάδας της ΝΜΥ ΙΚΑ-ΕΤΑΜ Κορίνθου και του Τ.Ι. ΙΚΑ-ΕΤΑΜ Λουτρακίου στο σύστημα τηλεφωνικών ραντεβού ιδιαίτερα σημαντική, σύμφωνα με τα στοιχεία της αρμόδιας υπηρεσίας του ΟΠΣ για το Σύστημα Διαχείρισης Ζήτησης Υπηρεσιών Υγείας, έχει συμπεριλάβει τη Μονάδα στο επόμενο πακέτο 31 υπηρεσιών υγείας του Ιδρύματος, στις οποίες θα επεκταθεί η εφαρμογή του.
      Το χρονοδιάγραμμα ολοκλήρωσης της επέκτασης θα καθοριστεί μετά το πέρας των αναγκαίων διαδικασιών που Βρίσκονται σε εξέλιξη.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      18. Στην με αριθμό 7872/20-2-06 ερώτηση του Βουλευτή  κ. Δημητρίου Κουσελά δόθηκε με το υπ’ αριθμ. 1177/14-3-06 έγγραφο από τον Υπουργό  Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθ. πρωτ.24002/13-3-2006 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ), σε απάντηση της ανωτέρω ερώτησης του Βουλευτή κ. Δ. Κουσελά.
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      19. Στην με αριθμό 8074/23-2-06 ερώτηση του Βουλευτή  κ. Βασιλείου Οικονόμου δόθηκε με το υπ’ αριθμ. 1021470/536/ΟΟΤΥ/Δ/8-3-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στο από 28-2-2006 έγγραφό σας σχετικά με την αρ. πρωτ. 8074/23-2-2006 ερώτηση που κατέθεσε στη Βουλή των Ελλήνων ο Βουλευτής κ. Βασίλης Οικονόμου σχετικά με την αναπροσαρμογή των αντικειμενικών αξιών των ακινήτων στις εκτός σχεδίου περιοχές του Δήμου Κερατέας, σας γνωρίζουμε τα εξής:
      Το σύστημα του αντικειμενικού προσδιορισμού της φορολογητέας αξίας των ακινήτων δεν είναι στατικό, αλλά μεταβαλλόμενο, τροποποιούμενο και προσαρμοζόμενο στις συνθήκες που κάθε φορά επικρατούν στην αγορά των ακινήτων.
      Σκοπό του έχει μια δίκαιη κατανομή του φορολογικού βάρους και προσπαθεί να προσεγγίζει την αγοραία τιμή με ομοιόμορφο κατά περιοχή ή κατηγορία ακινήτου τρόπο χωρίς να διαταράσσει τη λειτουργία της αγοράς με τις γνωστές συνέπειες που συνεπάγεται αυτό.
      Κατά την άποψή μας δεν είναι ορθή η αντίληψη σύμφωνα με την οποία οι αντικειμενικές αξίες των ακινήτων καθορίζονται για την άσκηση φορολογικής και γενικότερα δημοσιονομικής πολιτικής.
      Η άσκηση της αναπτυξιακής ή φορολογικής πολιτικής οφείλει να γίνεται με τα αναπτυξιακά ή φορολογικά μέτρα, μεταξύ των οποίων περιλαμβάνονται τα διάφορα κίνητρα και οι φορολογικοί συντελεστές και όχι με τη στρέβλωση των τιμών του αντικειμενικού συστήματος που οδηγεί σε μη αντικειμενικές και άδικες τιμές μεταξύ των διαφόρων περιοχών της Χώρας.
      Ο καθορισμός των τιμών γίνεται λαμβάνοντας υπόψη τις εισηγήσεις των αρμόδιων επιτροπών του αρθρ.41ν.1249/82 που συγκροτούνται σε τοπικό επίπεδο και οι οποίες εκ του νόμου έχουν συμβουλευτικό χαρακτήρα..
      Σε κάθε περίπτωση, τόσο για το Δήμο Κερατέας όσο και για τους υπόλοιπους Δήμους της Χώρας, θα ληφθούν υπόψη όλες οι απόψεις των μελών της Επιτροπής και θα αξιολογηθούν κατάλληλα ούτως ώστε η αναπροσαρμογή των νέων αντικειμενικών αξιών για τις εκτός σχεδίου περιοχές να είναι προσαρμοσμένες στις συνθήκες που επικρατούν στην αγορά των ακινήτων οπωσδήποτε όμως χαμηλότερες από τις αντίστοιχες πραγματικές.
      Ο Υφυπουργός
      ΠΕΤΡΟΣ ΔΟΥΚΑΣ»
      20. Στην με αριθμό 7869/20-2-06 ερώτηση των Βουλευτών κ.κ. Βέρας Νικολαΐδου και Αντωνίου Σκυλλάκου δόθηκε με το υπ’ αριθμ. 929/13-3-06 έγγραφο από τον Υπουργό  Δικαιοσύνης η ακόλουθη απάντηση:
      «Σε απάντηση της ανωτέρω ερώτησης, σας γνωρίζω τα εξής:
      1. Με το Νόμο 3251/2004 «Ευρωπαϊκό ένταλμα σύλληψης, τροποποίηση του Νόμου 2928/2001 για τις εγκληματικές οργανώσεις και άλλες διατάξεις» ενσωματώθηκε στο εθνικό δίκαιο η Απόφαση-Πλαίσιο της 13ης Ιουνίου 2002 για το Ευρωπαϊκό Ένταλμα Σύλληψης.
      2. Όπως έχει κριθεί από τη νομολογία των Ελληνικών Δικαστηρίων (2135/2005 Απόφαση του Ε΄ Ποινικού Τμήματος του Αρείου Πάγου σε Συμβούλιο), η έκδοση ή παράδοση των ημεδαπών σε άλλο Κράτος-Μέλος της Ευρωπαϊκής Ένωσης δεν αντίκειται στο Σύνταγμα. Ακόμη, κρίθηκε ότι η απαγόρευση του άρθρου 438 περ. α΄ του Κώδικα Ποινικής Δικονομίας δεν έχει πλέον σήμερα κανένα λόγο ύπαρξης μεταξύ των Κρατών-Μελών της Ευρωπαϊκής Ένωσης, καθόσον η ρύθμιση του Νόμου 3251/2004 είναι ειδική σε σχέση με τη διάταξη του άρθρου 438 περ. α΄ του Κώδικα Ποινικής Δικονομίας.
      3. Κατά τα τελευταία χρόνια, με σωρεία νομοθετημάτων στην Ευρωπαϊκή Ένωση, έχει θεσμοθετηθεί ένας ενιαίος ευρωπαϊκός δικαστικός χώρος. Με το Ευρωπαϊκό Ένταλμα Σύλληψης ειδικότερα, ανοίγει ο δρόμος, ώστε οι δικαστικές αρχές των χωρών - μελών της Ε.Ε. να επικοινωνούν απευθείας, χωρίς πολιτικό έλεγχο και χωρίς εμπλοκή της διοικητικής γραφειοκρατίας και να συνεργάζονται εν όψει του ότι η Ευρώπη αποτελεί ένα κοινό δικαστικό χώρο.
      Παράλληλα, διασφαλίζεται κατά τρόπον -ουσιαστικά- απαράβατο η δυνατότητα οι Έλληνες να δικάζονται στην Ελλάδα, παρά το γεγονός ότι η λογική που διέπει την ομόφωνη Απόφαση - Πλαίσιο των «15» είναι ότι δεν γίνονται διακρίσεις ημεδαπών - αλλοδαπών στον ενιαίο ευρωπαϊκό δικαστικό χώρο.
      Έτσι ταύτα, διευρύναμε την προστασία των Ελλήνων, μετατρέποντας δυνητικούς λόγους άρνησης εκτέλεσης του ευρωπαϊκού εντάλματος σε υποχρεωτικούς. Ειδικότερα:
      α) Αποκλείεται η εκτέλεση του εντάλματος για πράξεις που τελέσθηκαν έστω εν μέρει στην Ελλάδα.
      β) Αν η πράξη τελέσθηκε στο εξωτερικό και η ασκηθεί ποινική δίωξη από πλευράς ελληνικών δικαστικών αρχών, σύμφωνα με το άρθρο 6 του Ποινικού Κώδικα, το ένταλμα δεν εκτελείται.
      γ) Δυνητικά, μπορεί να απαγορευθεί η προσαγωγή (έκδοση) Έλληνα πολίτη αν οι ελληνικές αρχές αποφάσισαν είτε να μην ασκήσουν είτε να παύσουν τη δίωξη.
      δ) Ο Έλληνας περιέρχεται στη δικαιοδοσία των ελληνικών αρχών ακόμη και αν αυτές ασκήσουν δίωξη αφού έλαβαν γνώση του Ευρωπαϊκού Εντάλματος.
      ε) Αποκλείεται η εκτέλεση του Ευρωπαϊκού εντάλματος που εκδόθηκε για την εκτέλεση ποινής ή μέτρου στερητικών της ελευθερίας, αν η Ελλάδα αναλαμβάνει την υποχρέωση να εκτελέσει την ποινή ή το μέτρο ασφαλείας.
      Κατά τα ανωτέρω, ο Έλληνας νομοθέτης, όπως εκφράσθηκε με το Ν. 3251/2004 κινείται πλέον στα όρια που έθετε η σχετική κοινοτική Απόφαση - Πλαίσιο, την οποία υιοθέτησε το 2002 η τότε Ελληνική Κυβέρνηση. Με τις παραπάνω ρυθμίσεις διασφαλίσαμε στην ελληνική Δικαιοσύνη τη δυνατότητα να αρνηθεί την εκτέλεση του εντάλματος, ώστε οι Έλληνες πολίτες να παραμένουν, κατά τρόπον πρακτικά απαρέ'1κλιτο, στη δικαιοδοσία της.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      21. Στην με αριθμό 8141/9-3-06 ερώτηση του Βουλευτή  κ. Χρήστου Αηδόνη δόθηκε με το υπ’ αριθμ. 2/13101/0025/17-3-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην με αριθμ. 8141/09-03-2006 ερώτηση που κατέθεσε στη Βουλή των Ελλήνων, ο Βουλευτής κ. Χρήστος Αηδόνης, σχετικά με την έκδοση αποφάσεων του Υπουργού Οικονομίας και Οικονομικών για την παροχή της εγγύησης του Ελληνικού Δημοσίου για δάνεια κεφαλαίων κίνησης σε επιχειρήσεις του Νομού Δράμας σας γνωρίζουμε τα ακόλουθα:
      Με την με αριθμ. 36065/0025/11-11-2005 απόφαση του Υπουργού Οικονομίας και Οικονομικών παρασχέθηκε η εγγύηση του Ελληνικού Δημοσίου για τη χορήγηση δανείων κεφαλαίων κίνησης σε επιχειρήσεις του Νομού Δράμας σύμφωνα με το περιεχόμενο της με αριθμ. 24942/ Β.1409/2005 απόφασης.
      Η με αριθμ 26908/Β.1500/2005 απόφαση του Υπουργού Οικονομίας και Οικονομικών, που αναφέρεται στην εν λόγω ερώτηση, δεν προέβλεπε την παροχή της εγγύησης του Δημοσίου για τις ρυθμίσεις των δανείων.
      Επιπλέον, σας ενημερώνουμε ότι έχει ήδη εκδοθεί η με αριθμ. 2/12761/0025/07-03-2006 απόφαση του Υπουργού Οικονομίας και Οικονομικών, για την παροχή της εγγύησης του Ελληνικού Δημοσίου για την κάλυψη δανείων κεφαλαίων κίνησης που θα χορηγηθούν σε επιχειρήσεις του Νομού Δράμας μέχρι 31-12-2006 και την παράταση των μέχρι 30-06-2005 ληξιπρόθεσμων δόσεων οι οποίες προέρχονται από χορηγηθέντα δάνεια με την εγγύηση του Ελληνικού Δημοσίου βάσει των αποφάσεων 2/60033/25-10-2002 και 2/73182/10-12-2002 του Υπουργού Οικονομίας & Οικονομικών με τους ίδιους όρους, όπως αυτοί προσδιορίζονται στο έγγραφο 2/3207/0025/26-01-2006 του Υφυπουργού Οικονομίας & Οικονομικών.
      Ο Υφυπουργός
      ΠΕΤΡΟΣ ΔΟΥΚΑΣ»)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Ράπτη.
      Έχω την τιμή να ανακοινώσω στο Σώμα ότι η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών: «Αποτίμηση χρηματοοικονομικών μέσων εταιρειών στην εύλογη αξία». 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 658/10-4-2006 επίκαιρη ερώτηση της Βουλευτού της Νέας Δημοκρατίας κ. Έλενας Ράπτη προς τον Υπουργό Υγείας και Κοινωνικής Αλληλεγγύης, σχετικά με την κατασκευή νέας πτέρυγας χειρουργείων στο Νοσοκομείο ΑΧΕΠΑ στη Θεσσαλονίκη κ.λπ..
      Η επίκαιρη ερώτηση της κυρίας συναδέλφου έχει ως εξής: 
      «Το Γ.Π.Ν.Θ. ΑΧΕΠΑ είναι ένα από τα μεγαλύτερα δημόσια νοσοκομεία με διαχείριση σημαντικού όγκου και διαφορετικής αιτιολογίας ιατρικών περιστατικών, μεγάλος αριθμός από τα οποία προέρχεται από την ευρύτερη υγειονομική περιφέρεια της βορείου Ελλάδος. Το σύνολο των διευρυμένων αυτών αναγκών καλείται να ικανοποιηθεί από τη λειτουργία τεσσάρων μόνο γενικών χειρουργείων, ενώ δυσχερής και με εγγενείς κινδύνους καθίσταται και η μετακίνηση των χειρουργημένων ασθενών μέσα στο ήδη υφιστάμενο δαιδαλώδες σύστημα κτηριακών εγκαταστάσεων του νοσοκομείου.
      Λύση σε αμφότερα τα προβλήματα της καθημερινής ιατρικής και νοσηλευτικής πρακτικής μπορεί να αποτελέσει η κατασκευή μίας νέας πτέρυγας στο χώρο του νοσοκομείου που θα δώσει τους απαραίτητους χώρους ώστε να επιχειρηθεί μία αναδιοργάνωση των υφιστάμενων κλινικών και χειρουργείων που θα μεταβάλει ουσιαστικά τις ασφυκτικές συνθήκες λειτουργίας, θα αναβαθμίσει την ποιότητα παροχής ιατρικών υπηρεσιών και θα δημιουργήσει οικονομίες κλίμακας με άμεσο όφελος τη βελτίωση των παρεχόμενων υπηρεσιών προς τους πολίτες και τη μείωση του λειτουργικού κόστους του νοσοκομείου.
      Η μελέτη εφαρμογής και τα τεύχη δημοπράτησης του έργου «Κατασκευή νέας πτέρυγας Χειρουργείων, Μονάδας Εντατικής Θεραπείας, Κεντρικής Αποστείρωσης, Πλυντηρίων, Διοίκησης και Αναδιαρρύθμισης στις υπάρχουσες πτέρυγες του Νοσοκομείου» εγκρίθηκαν με την υπ’ αρ. ΔΥ8/4631/9.4.2001 απόφαση του προκατόχου σας Υπουργού Υγείας. Ο σχεδιασμός περιλαμβάνει τη δημιουργία δέκα σύγχρονων χειρουργικών αιθουσών, μονάδα εντατικής θεραπείας είκοσι κλινών, σύγχρονης μονάδας κεντρικής αποστείρωσης και πλυντήριο, συνολικού κόστους κατασκευής και εξοπλισμού 18,5 εκατομμυρίων ευρώ. Η κατασκευή του έργου ανατέθηκε στη Δ.ΕΠ.Α.ΝΟ.Μ. με την υπ’ αρ. Υ4β/Γ.Π.οικ,37815/Φ22/11.4.2002 απόφαση του Υπουργείου Υγείας, ενέργεια που όμως ακόμη δεν έχει υλοποιηθεί.
      Επειδή ο εκσυγχρονισμός των μονάδων υγείας αποτελεί προτεραιότητα της παρούσας Κυβέρνησης και ο βαθμός ωρίμανσης του συγκεκριμένου έργου είναι τέτοιος που θα δικαιολογούσε την υλοποίησή του, ερωτάσθε, κύριε Υπουργέ:
	1. Σε ποιο στάδιο βρίσκεται η πορεία υλοποίησης του σχετικού έργου;
      2. Εάν η συγκεκριμένη μελέτη του 2001 είναι επαρκής, θα μπορούσε να δρομολογηθεί η εκπόνηση της απαιτούμενης γεωτεχνικής μελέτης για την ανέγερση της νέας πτέρυγας αλλά και να επισπευσθεί το σύνολο των σχετικών διαδικασιών;».
      Θα απαντήσει ο Υφυπουργός Υγείας και Κοινωνικής Αλληλεγγύης κ. Γιαννόπουλος.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, είναι γεγονός ότι το Νοσοκομείο ΑΧΕΠΑ, με μία τέτοια μεγάλη ιστορική διαδρομή και έχοντας προσφέρει μεγάλες υπηρεσίες στον ελληνικό λαό, δυστυχώς δεν έχει σύγχρονα χειρουργεία.
      Το λέω αυτό, ότι δηλαδή δεν έχει σύγχρονα χειρουργεία, επειδή λόγω του ότι και το νοσοκομείο αυτό είχε τον κεντρικό κορμό και κατασκευαστικά γίνονταν κάποιες κλινικές, η κάθε κλινική δημιουργούσε και το χειρουργείο της. Άρα, λοιπόν, δεν υπάρχει ένα ενοποιημένο χειρουργικό μπλοκ. Ήταν ένα αίτημα ετών.
      Το 2002 ξεκινά μια μελέτη, την οποία εκπόνησε η Δ.ΕΠ.Α.ΝΟ.Μ. για τη δημιουργία αυτών των σύγχρονων χειρουργείων και παράλληλα της μονάδας εντατικής θεραπείας και της αποστείρωσης. Είχε μια δαπάνη, τότε που είχε εκτιμηθεί, της τάξεως των 10.000.000 ευρώ που περιελάμβανε τα ηλεκτρομηχανολογικά και παράλληλα και τον εξοπλισμό των χειρουργείων. Υπήρχε μια τάση, θα έλεγα, της τότε κυβέρνησης να δοθεί η δυνατότητα της οποιασδήποτε χρηματοδότησης ή μέσω ενός τομεακού προγράμματος ή από εθνικούς πόρους.
      Δεν είχε κάποια τύχη η χρηματοδότηση, με αποτέλεσμα σήμερα να μας απασχολεί ιδιαίτερα το θέμα των χειρουργείων του Νοσοκομείου ΑΧΕΠΑ και αυτό γιατί δεν είναι δυνατόν –ας πω μια έκφραση που τη λέμε συχνά- να είναι «αλλού ο παπάς και αλλού τα ράσα του», τρία χειρουργεία μόνο της γενικής χειρουργικής σε κάποιον ενοποιημένο χώρο, ένα χειρουργείο της Ω.Ρ.Λ., δύο αίθουσες χειρουργείου για τα νευροχειρουργικά περιστατικά και για τις άλλες κλινικές. 
      Άρα, λοιπόν, είναι πρόθεσή μας να κάνουμε σύγχρονα χειρουργεία στο Νοσοκομείο ΑΧΕΠΑ. Γι’ αυτό λοιπόν αυτήν τη μελέτη την επικαιροποιούμε, διότι έχει ένα μεγαλύτερο κόστος. Ξεπερνά τα 10.000.000 ευρώ. Θα φθάσει σε ένα πολύ μεγαλύτερο ποσό, αλλά θα πρέπει να γνωρίζετε ότι στις πρωτοβουλίες, τις οποίες έχουμε στην ανάπλαση των υποδομών χαμηλής ποιότητος, δίνουμε προτεραιότητα στο Νοσοκομείο ΑΧΕΠΑ και πιστεύουμε ότι πολύ σύντομα θα έχουμε μια επικαιροποιημένη μελέτη, για να μπορέσει να δημοπρατηθεί και έτσι με το σκέλος μελέτη - κατασκευή σε χρονικό διάστημα σύντομο και το νοσοκομείο αυτό να αποκτήσει τα σύγχρονα χειρουργεία του.
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Υπουργέ.
      Το λόγο έχει η ερωτώσα συνάδελφος κ. Ράπτη.
      ΕΛΕΝΗ ΡΑΠΤΗ: Κύριε Υπουργέ, οι Έλληνες φορολογούμενοι πλήρωσαν το 2000 περίπου 180.000.000 δραχμές για τη μελέτη εφαρμογής τού υπό συζήτηση έργου. Η μελέτη αυτή καθώς και τα τεύχη δημοπράτησης εγκρίθηκαν με την απόφαση του 2001. Ο προϋπολογισμός του έργου ήταν 12,1 εκατομμύρια ευρώ. Δημοσιεύθηκε λοιπόν η δημοπράτηση στις εφημερίδες και έτσι το σκέλος των πολιτικών εντυπώσεων ολοκληρώθηκε, αλλά μόνο αυτό, γιατί το ουσιαστικό σκέλος, δηλαδή το έργο, δεν έγινε ποτέ. 
      Το υποκριτικό ενδιαφέρον για τη Θεσσαλονίκη συνεχίστηκε με δεύτερη απόφαση που και εσείς αναφέρατε νωρίτερα, όπου ανατέθηκε στη Δ.ΕΠ.Α.ΝΟ.Μ. το 2002 η εκτέλεση ενός έργου που όλοι γνώριζαν πως δεν θα γινόταν ποτέ. Στην απόφαση αυτή ο προϋπολογισμός του έργου όχι μόνο μειώθηκε κατά 2,1 εκατομμύρια ευρώ, αλλά μέσα στο νέο μειωμένο προϋπολογισμό συμπεριλαμβανόταν και η προμήθεια ιατρικού εξοπλισμού ύψους 2,6 εκατομμυρίων ευρώ, όταν η ίδια δαπάνη είχε προϋπολογιστεί από τεχνική επιτροπή του νοσοκομείου σε 6,5 εκατομμύρια ευρώ περίπου. Έτσι, τα 12,1 εκατομμύρια ευρώ μειώθηκαν κατά περίπου 40%, οπότε έγινε κατανοητό πως η τότε ηγεσία απλώς δεν είχε καμία πρόθεση να προχωρήσει το έργο και ο καλύτερος τρόπος να μη γίνει ήταν να μην επαρκούν τα χρήματα.
      Τελικά, η δημοπράτηση δεν ολοκληρώθηκε, το έργο δεν εντάχθηκε ποτέ στο επιχειρησιακό πρόγραμμα «ΥΓΕΙΑ-ΠΡΟΝΟΙΑ 2000-2006» και πιθανότατα χάθηκαν οι πόροι χρηματοδότησής του και παρέμεινε ξεχασμένο σε κάποιο συρτάρι, με κίνδυνο μάλιστα η μελέτη να καταστεί ανεπίκαιρη ως προς το προϋπολογισθέν κόστος ανέγερσης.
      Κύριε Υπουργέ, εμείς οι Θεσσαλονικείς θέλουμε το έργο αυτό να προχωρήσει άμεσα. Δεν είναι επιλογή ή πολυτέλεια, είναι ανάγκη. Όταν το 2005 έγιναν σχεδόν σε τέσσερις αίθουσες γενικών χειρουργείων τρεις χιλιάδες  επεμβάσεις και παρά το υψηλότατο νούμερο ο μέσος χρόνος αναμονής των εσωτερικών ασθενών είναι δεκαπέντε μέρες και όταν ο μέσος όρος αδράνειας της κλίνης της ΜΕΘ του ΑΧΕΠΑ είναι τρεισήμισι ώρες, τότε γίνεται απόλυτα αντιληπτός από όλους ο βαθμός προτεραιότητας αυτού του έργου. Και θέλω να πιστεύω πως το σημερινό σας ενδιαφέρον σηματοδοτεί το αίσιο τέλος αυτής της περιπέτειας.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Ράπτη.
      Κύριε Υπουργέ, έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Χαίρομαι γιατί με τα λεγόμενά σας επιβεβαιώνετε αυτά τα οποία είπα. Δηλαδή, την αστοχία που υπήρξε τότε όσον αφορά και τη μελέτη και βέβαια στους κακούς χειρισμούς που το 2002 δεν εντάχθηκε στο επιχειρησιακό πρόγραμμα «ΥΓΕΙΑ-ΠΡΟΝΟΙΑ 2000-2006» για να μπορέσουν τα χειρουργεία του ΑΧΕΠΑ να έχουν ήδη γίνει.  Καθυστέρησαν. Αλλά σας είπα ότι υπάρχει η δικιά μας δέσμευση απέναντι στους συναδέλφους, απέναντι στο λαό της Θεσσαλονίκης, ώστε το ιστορικό αυτό νοσοκομείο να αποκτήσει σύγχρονα χειρουργεία και να μην είναι η εικόνα αυτή την οποία εγώ, που είμαι και χειρουργός, μπορώ να τη χαρακτηρίσω απαράδεκτη. 
      Έχουμε βρει τους τρόπους χρηματοδότησης και πολύ σύντομα θα γίνει η επικαιροποίηση της μελέτης, οπότε εξασφαλιζομένων των πόρων, θα μπορέσουμε να αρχίσουμε τα χειρουργεία για να μην υπάρχει αυτή η εικόνα, η οποία δεν είναι εικόνα του 2006, αλλά θυμίζει άλλες εποχές και δεν νομίζω ότι θα πρέπει να συνεχίσουμε εμείς μία τέτοια κατάσταση.
      Γι’ αυτό κιόλας αποτελεί δέσμευση της σημερινής ηγεσίας του Υπουργείου, όπως και της προηγουμένης, να προχωρήσουμε άμεσα και ήδη θέλω να σας ενημερώσω ότι βρισκόμαστε σε πολύ καλό δρόμο χρηματοδότησης του έργου.
      ΠΡΟΕΔΡΕΥΩΝ (Γεώργιος Σούρλας): Η δεύτερη με αριθμό 672/11-4-2006 επίκαιρη ερώτηση του τέως Προέδρου της Βουλής και Βουλευτή του Πανελληνίου Σοσιαλιστικού Κινήματος κ. Απόστολου Κακλαμάνη προς τους Υπουργούς Πολιτισμού και Ανάπτυξης, σχετικά με την προκήρυξη διεθνούς διαγωνισμού από την εταιρεία «Ολυμπιακά Ακίνητα Α.Ε.» για την παραχώρηση σε ιδιώτες των ολυμπιακών εγκαταστάσεων της παραλίας των Τζιτζιφιών κ.λπ., διαγράφεται λόγω κωλύματος του κυρίου Υπουργού.
      Επίσης, η τρίτη με αριθμό 666/10-4-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τους Υπουργούς Εθνικής Παιδείας και Θρησκευμάτων και Μεταφορών και Επικοινωνιών, σχετικά με τη σωστή οργάνωση των σχολικών εκδρομών εκπαιδευτικού χαρακτήρα και τη λήψη μέτρων ασφάλειας για τους μαθητές, διαγράφεται λόγω κωλύματος του κυρίου Υπουργού.
      Εισερχόμαστε στη συζήτηση της τέταρτης επίκαιρης ερώτησης με αριθμό 671/11-4-2006 του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Εμπορικής Ναυτιλίας, σχετικά με την απελευθέρωση των ναύλων στις ατμοπλοϊκές γραμμές. 
      Αναλυτικότερα η επίκαιρη ερώτηση του Προέδρου κ. Αλέξανδρου Αλαβάνου έχει ως εξής: 
      «Στην προειδοποιητική επιστολή της Ευρωπαϊκής Επιτροπής C (2004) 379/3.2.2004 σχετικά με «παραβίαση» της ελευθερίας παροχής θαλασσίων μεταφορών, απάντησε η ελληνική Κυβέρνηση με το έγγραφό της (Αρ. Πρ. 1151.65.6/5/2004). 
      Στην απαντητική επιστολή η ελληνική Κυβέρνηση, αφού παραθέτει πλήθος στοιχείων, σημειώνει στις παραγράφους 2.4 και 2.5: «Από τα παραπάνω στοιχεία επισημαίνεται ο ολιγοπωλιακός σημερινός χαρακτήρας της αγοράς, δεδομένου ότι α) ακόμη και στις πιο βιώσιμες οικονομικά γραμμές ο αριθμός των δραστηριοποιημένων εταιρειών δεν ξεπερνά τις δύο ή τρεις και β) ακόμη στις περισσότερο και οικονομικά γραμμές οι ενέργειες κάθε εταιρείας έχουν έντονη επίδραση στις οικονομικές παραμέτρους της αγοράς».
      Και καταλήγει: «Λαμβάνοντας υπ΄ όψιν τα παραπάνω γίνεται αντιληπτό ότι η μορφή της αγοράς διαφέρει από αυτή του πλήρους ανταγωνισμού και επομένως δεν έστεκε η άποψη ότι οι δυνάμεις της αγοράς από μόνες τους μπορούν να προσδιορίσουν την προσφορά των υπηρεσιών και τις τιμές ισορροπίας».
      Το Μάρτιο του 2006 το Υπουργείο Εμπορικής Ναυτιλίας ανακοίνωσε ότι απελευθερώθηκαν οι ναύλοι και της οικονομικής θέσης σε ατμοπλοϊκές γραμμές που δραστηριοποιούνται δύο εταιρείες και ο όγκος των επιβατών υπερβαίνει τις εκατόν πενήντα χιλιάδες ετησίως, γεγονός που θα οδηγήσει σε αυθαίρετες αυξήσεις των ναύλων και θα επιφέρει πλήγμα στην οικονομία και τον τουρισμό των νησιωτικών περιοχών και ακόμη μεγαλύτερη απομόνωσή τους. 
      Ερωτάται ο Υπουργός Εμπορικής Ναυτιλίας:
      1. Μετά την ανωτέρω επιστολή έπαυσε να είναι ολιγοπωλιακός ο χαρακτήρας της αγοράς; 
      2. Τι μέτρα θα λάβει για να προστατέψει τα νησιά από αυθαίρετες αυξήσεις των ναύλων, όπως συνέβη άλλωστε και με τις γραμμές που ήδη έχουν απελευθερωθεί;»
      Το λόγο έχει ο Υπουργός Εμπορικής Ναυτιλίας για να απαντήσει στην επίκαιρη ερώτηση του κ. Αλαβάνου.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, έχει δίκιο ο Πρόεδρος του Συνασπισμού όταν αναφέρεται στην ερώτησή του για την προειδοποιητική επιστολή που έχει αποστείλει η Ευρωπαϊκή Επιτροπή προς την Ελληνική Κυβέρνηση το Φεβρουάριο του 2004, λίγες μέρες δηλαδή πριν από τις εκλογές, με αποδέκτη τον τότε Υπουργό Εξωτερικών και σημερινό Αρχηγό της Αξιωματικής Αντιπολίτευσης, τον κ. Παπανδρέου.
      Η Ευρωπαϊκή Επιτροπή προχώρησε ένα βήμα παραπέρα αποστέλωντας αιτιολογημένη γνώμη το Δεκέμβριο του 2005 –δηλαδή, βρισκόμαστε ένα βήμα πριν από την παραπομπή στο Ευρωπαϊκό Δικαστήριο. Υπάρχει ασυμβίβαστο μεταξύ του νόμου του 2001, το λεγόμενο «νόμο Παπουτσή» και του Κανονισμού 92/3577 της Ε.Ε., για τρία θέματα.
      Το πρώτο θέμα αφορά την απελευθέρωση των ακτοπλοϊκών συγκοινωνιών για το οποίο συζητούμε και σήμερα με την ερώτηση του κ. Αλαβάνου, το δεύτερο αφορά την ηλικία και το τρίτο αφορά τα πληρώματα των πλοίων. Η ελληνική Κυβέρνηση έχει καταστήσει σαφές και εγγράφως, απαντώντας στην αιτιολογημένη γνώμη της Ευρωπαϊκής Ένωσης και προφορικά στον κ. Μπαρό, ότι στα θέματα της σύνθεσης των πλοίων η κρίνει ότι δεν τίθεται θέμα, διότι υπάρχουν θέματα ασφάλειας στα πλοία της ακτοπλοΐας και χρειάζεται η ελληνομάθεια των πληρωμάτων!  Άρα θα ισχύει ο ελληνικός νόμος ακόμη και αν αποφασίσει η Ευρωπαϊκή Επιτροπή να μας παραπέμψει στο Ευρωπαϊκό Δικαστήριο.
      Τώρα όσον αφορά την απελευθέρωση των ακτοπλοϊκών συγκοινωνιών. Εμείς ως φιλελεύθερη παράταξη δεν έχουμε την προσέγγιση που έχουν άλλα κόμματα, όπως τα κόμματα της Αριστεράς, ότι δηλαδή η απελευθέρωση σημαίνει αύξηση των τιμών. Μάλιστα το παράδειγμα της απελευθέρωσης από τη Ραφήνα, το Λαύριο, την Ελευσίνα και την Κύμη δείχνει ότι παρ’ ότι το πετρέλαιο αυξήθηκε από 35 δολάρια σε 70 δολάρια σήμερα υπήρξε καθήλωση των τιμών και σε πολλές περιπτώσεις μείωση των τιμών. 
      Αυτό το παράδειγμα το είδαμε και στον Πειραιά, ειδικά προς την κατεύθυνση του βορείου Αιγαίου, όπου οι τιμές πριν την απελευθέρωση ήταν πάνω από 25 ευρώ και τώρα για τη Χίο και τη Μυτιλήνη λόγω του ανταγωνισμού υπάρχουν εκπτώσεις και οι τιμές μεταφοράς προς αυτήν την κατεύθυνση έχουν πέσει στα 10 ευρώ. Πιστεύουμε λοιπόν ότι η απελευθέρωση και από τον Πειραιά είναι μια απελευθέρωση που θα οδηγήσει όπως φαίνεται σε καθήλωση των τιμών και βελτίωση των παρεχομένων υπηρεσιών.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ο Πρόεδρος του Συνασπισμού Ριζοσπαστικής Αριστεράς έχει το λόγο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Υπουργέ, με δουλεύετε; Μπορεί να είμαι Βουλευτής Αθηνών αλλά είμαι νησιώτης και οι τιμές που αναφέρετε και η εξέλιξή τους δεν έχουν καμία σχέση με την πραγματικότητα. Από το 2000 έχουμε στην οικονομική θέση αυξήσεις που φθάνουν μέχρι και 200%. Σας λέω χαρακτηριστικά ότι για την Πάρο τότε υπήρχαν εισιτήρια των 12 ευρώ και σήμερα με τα ταχύπλοα έχουν φθάσει τα 37 ευρώ. Το 2004 είχαμε αύξηση 3,5%, το 2005 6,5%. Στη Ραφήνα μάλιστα, που λειτούργησαν εναρμονισμένα οι εταιρείες, είχαμε 7,5% και τώρα κάνετε γενική απελευθέρωση.
      Και σας λέω το εξής κατ’ αρχάς και απαντήστε μου. Δεν έρχεστε σε αντίφαση μόνο με το τι υποστηρίζει η Αριστερά, ο Συνασπισμός Ριζοσπαστικής Αριστεράς, αλλά έρχεστε σε αντίφαση με τον εαυτό σας. Εσείς ήσασταν Υπουργός Εμπορικής Ναυτιλίας από τη πρώτη στιγμή που ανέλαβε η Κυβέρνηση της Νέας Δημοκρατίας και σας αναφέρω το έγγραφο του Μάη του 2004 στο οποίο λέτε ότι υπάρχουν ολιγοπωλιακές καταστάσεις, όταν ακόμη και σε βιώσιμες οικονομικά γραμμές, όχι στις άγονες γραμμές δηλαδή, λειτουργούν δυο ή τρεις εταιρείες. Και αυτό το βιώνει όχι μόνο ο επισκέπτης, ο τουρίστας, αλλά κυρίως οι κάτοικοι των νησιών, οι οποίοι έχουν μια τεράστια πίεση από την ακρίβεια των εισιτηρίων. 
      Αν είναι έτσι τα πράγματα, να σας κάνω την εξής πρόταση. Γιατί στην εθνική συλλογική σύμβαση να μην υποστηρίξουμε να υπάρξουν αυξήσεις ανάλογες με αυτές που πήραν οι εφοπλιστικές εταιρείες για τα ακτοπλοϊκά δρομολόγια, για τα εισιτήριά τους στον ελληνικό χώρο, στα νησιά και στις άλλες παραθαλάσσιες ζώνες; 
      Με αυτήν την έννοια εμείς λέμε ότι οδηγείτε σε μια αφόρητη πίεση ειδικά τους νησιώτες. Σας καλούμε όχι να δεχθείτε τις δικές μας θέσεις, αν θέλετε, αλλά να δεχθείτε τις δικές σας θέσεις του 2005, να στηρίξετε την αντίληψη ότι είναι ολιγοπωλιακή η κατάσταση, ότι υπάρχουν εναρμονισμένες πρακτικές και δεν μπορεί να υπάρξει απελευθέρωση των τιμών. 
      Και μια που διευρύνατε το θέμα σε άλλα ζητήματα, όπως τα πληρώματα κ.λπ. –και καλά κάνατε- να σας ρωτήσω, κύριε Υπουργέ, το εξής: Μέχρι πότε θα λειτουργούν οι ναυτεργάτες μας με το χακί; Μέχρι πότε θα ισχύει αυτό το μέτρο ντροπής που είναι η πολιτική επιστράτευση; Θα είναι ωραίο να έρχονται οι επισκέπτες από τις άλλες χώρες της Ευρώπης και του υπόλοιπου κόσμου και να μαθαίνουν ότι είναι στρατιωτικοί πάνω στα πλοία; Μέχρι πότε θα κρατήσετε αυτό το μέτρο;
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Πρόεδρε.
      Το λόγο έχει ο κύριος Υπουργός, για να δευτερολογήσει. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Η επιστράτευση, βεβαίως, είναι ένα θέμα διαφορετικό από το θέμα της σημερινής σας ερώτησης. Όμως έχω ενημερώσει τη Βουλή και έχω συζητήσει και με την Πανελλήνια Ναυτική Ομοσπονδία, με την οποία είμαστε σε επαφή –συναντηθήκαμε στο Υπουργείο Εμπορικής Ναυτιλίας- ότι πρέπει να βρούμε λύση για να υπάρχει προσωπικό ασφαλείας, όπως υπάρχει για τα νοσοκομεία, στις αερογραμμές κ.λπ.. Διότι δεν μπορούμε να πλήττουμε με την πολιτική η οποία ακολουθείται από κάποιους –ακραία πολιτική σε πολλές περιπτώσεις- τα συμφέροντα κάποιων άλλων ομάδων του ελληνικού λαού, όπως είναι οι Έλληνες νησιώτες ή οι Έλληνες αγρότες. 
      Συζητούμε, λοιπόν, με την Πανελλήνια Ναυτική Ομοσπονδία να υπάρξει προσωπικό ασφαλείας. Βεβαίως η Κυβέρνηση δεν είναι ευτυχής από το μέτρο της επιστράτευσης. 
      Όμως, ας έρθουμε στο θέμα που συζητούμε. 
      Κύριε Πρόεδρε, μιλήσατε για αυξήσεις των τιμών από το 2000. Αναφέρεστε στο προηγούμενο καθεστώς του ορισμού των τιμών των εισιτηρίων από το Υ.Ε.Ν. και ενσωματώνετε βεβαίως και τις αυξήσεις της προηγούμενης κυβέρνησης, που μόνο για το 2002 όντως ήταν 10%, όπως το περιγράψατε.
      Τώρα μιλούμε για απελευθέρωση. Η απελευθέρωση γίνεται με κανόνες. Ποιοι είναι οι κανόνες απελευθέρωσης τους οποίους ορίζουμε; Για παράδειγμα, λέμε ότι ξεκινάει η απελευθέρωση από τον Πειραιά με προϋποθέσεις. Οι προϋποθέσεις είναι, πρώτον, να υπάρχουν δυο τουλάχιστον ανεξάρτητες εταιρείες και ανεξάρτητες μεταξύ τους στην οικονομική τους δραστηριότητα και, δεύτερον, ελάχιστος αριθμός επιβατών –εκατόν πενήντα χιλιάδες άνθρωποι- ή πάνω από τριακόσιες χιλιάδες μεταφορικό έργο σε επιβάτες. Αυτοί είναι οι κανόνες.
      Λέμε, επίσης, ότι το κράτος θα ελέγξει την εναρμονισμένη τακτική. Ξέρετε πολύ καλά ότι τα συγκεκριμένα άρθρα της Συνθήκης της Ρώμης -υπήρξατε πολλά χρόνια διακεκριμένος Ευρωβουλευτής- θεσπίζουν αυστηρούς κανόνες για τον ανταγωνισμό. 
      Εμείς ενισχύουμε την Επιτροπή Ανταγωνισμού και, μάλιστα, γνωρίζετε πολύ καλά ότι ο Πρόεδρος της Επιτροπής Ανταγωνισμού, ήταν Πρόεδρος της πρώην Ρ.Α.Θ.Ε., δηλαδή της επιτροπής που ελέγχει τον ανταγωνισμό και την εναρμονισμένη τακτική στις θαλάσσιες ενδομεταφορές.
      Εμείς τι λέμε, λοιπόν; Παραπέμπουμε στην Επιτροπή Ανταγωνισμού αυτά τα θέματα, όταν και εάν προκύψουν. 
      Τι άλλο λέμε; Λέμε ότι σε μικτά δρομολόγια, εκεί δηλαδή όπου υπάρχει απελευθέρωση, που υπάρχει ανταγωνισμός, όπου υπάρχουν οι προϋποθέσεις -που εκεί μόνο γίνεται η απελευθέρωση- εάν υπάρχει και ένα τμήμα, στο οποίο δεν τηρούνται οι προϋποθέσεις ή είναι συμβάσεις δημόσιας υπηρεσίας, δηλαδή πληρώνει ο Έλληνας φορολογούμενος τη μεταφορά από ένα σημείο στο άλλο –από την Πάρο όπως είπατε, για παράδειγμα, σ΄ επόμενο νησί, που δεν έχει τις προϋποθέσεις- τότε το κόμιστρο είναι όσο της Πάρου, κάτι που δεν γινόταν στο παρελθόν.
      Τι άλλο λέμε; Το χειμώνα, που δεν υπάρχουν οι προϋποθέσεις για τον ανταγωνισμό, διότι θα υπάρχουν λιγότερα πλοία, αφού δεν θα υπάρχει τόσο μεταφορικό έργο, λέμε ότι οι τιμές θα ορίζονται με βάση το χαμηλότερο κόμιστρο το οποίο θα υπάρχει κατά τη διάρκεια της θερινής περιόδου, δηλαδή από τον Απρίλιο μέχρι το Νοέμβριο.
      Βάζουμε, λοιπόν, κανόνες. Απελευθέρωση δεν σημαίνει ασυδοσία. Το αντίθετο, μάλιστα. Απελευθέρωση σημαίνει κανόνες, να έρθουν οι σωστοί, οι καλοί ακτοπλόοι, αυτοί τους οποίους επιθυμούμε. Με άλλα μέτρα, τα οποία λαμβάνουμε στην άγονη γραμμή, όπως είναι οι εξαετείς συμβάσεις δημόσιας υπηρεσίας, η χρησιμοποίηση του χρηματοδοτικού πρωτοκόλλου των 3.000.000.000 ευρώ για έργα 6.000.000.000 ευρώ στα λιμάνια και στα πλοία της ακτοπλοΐας, με προνομιακό επιτόκιο 3,2% σταθερό και εικοσαετή περίοδο αποπληρωμής και εξαετή περίοδο χάριτος και με την επιδότηση του ξενοδοχειακού κομματιού των πλοίων της άγονης γραμμής, που συζητούμε με την Ευρωπαϊκή Ένωση, φτιάχνεται ένα πακέτο τέτοιο, με το οποίο θα έχουμε νεόδμητα πλοία και στην άγονη γραμμή. 
      Απελευθέρωση, λοιπόν, σημαίνει βελτίωση της ποιότητας και μείωση των τιμών. 
      Σας ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Επίκαιρες ερωτήσεις δευτέρου κύκλου:
      Η με αριθμό 669/11.4.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Φωτίου Χατζημιχάλη προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων για τη νοθεία στη φέτα, διαγράφεται λόγω κωλύματος του κυρίου Υπουργού.
      Θα συζητηθεί η δεύτερη με αριθμό 667/10.4.2006 επίκαιρη ερώτηση του Βουλευτή του Κομμουνιστικού Κόμματος Ελλάδας, κ. Παναγιώτη Κοσιώνη προς τον Υπουργό Υγείας και Κοινωνικής Αλληλεγγύης, σχετικά με τη λήψη μέτρων στήριξης και αποκατάστασης των παιδιών με ψυχικές παθήσεις, κ.λπ..
      Αναλυτικότερα η επίκαιρη ερώτηση του κ. Κοσιώνη έχει ως εξής:
      «Οι οικογένειες των ατόμων με ειδικές ανάγκες, ιδιαίτερα αυτές με παιδιά με ψυχονοητικές παθήσεις, νοητική υστέρηση, αυτισμό, βιώνουν με τον πιο δραματικό τρόπο τις τεράστιες ελλείψεις σε δημόσιες υποδομές πρώιμης διάγνωσης και παρέμβασης και γενικότερα στήριξης των οικογενειών και των παιδιών τους. Ξεχωριστή, ιδιαίτερα επώδυνη γι’ αυτές τις οικογένειες, είναι η ανυπαρξία μονάδων αντιμετώπισης αυτών των παιδιών, όταν είναι σε κρίση. 
      Αντί η Κυβέρνηση να πάρει μέτρα στήριξης αυτών των οικογενειών και ανάπτυξης νέων υψηλής ποιότητας δημόσιων δομών, προχωρεί στο κλείσιμο του μοναδικού παιδοψυχιατρικού νοσοκομείου της χώρας μας. Το Παιδοψυχιατρικό Νοσοκομείο Αττικής (Π.Ν.Α.) του Νταού Πεντέλης, που κλείνει, διέθετε τμήμα για αντιμετώπιση περιστατικών σε κρίση, τμήματα για παιδιά με αυτισμό, τέσσερα ιατροπαιδαγωγικά κέντρα, από τα ελάχιστα που διαθέτουμε ως χώρα στον τομέα της πρώιμης διάγνωσης και παρέμβασης, ακόμα ξενώνες ένταξης στην κοινωνία και τμήματα χρόνιων περιστατικών. Λόγω της τεράστιας έλλειψης υπηρεσιών υγείας στην ευρύτερη περιοχή των Μεσογείων, ξεχωριστή είναι η προσφορά των έστω περιορισμένων γενικών εξωτερικών ιατρείων που διαθέτει. 
      Παρά τις αντίθετες διαβεβαιώσεις από απάντηση σε προηγούμενη ερώτησή μας, το τμήμα επειγόντων περιστατικών έκλεισε, οι εργαζόμενοι καλούνται να κάνουν αίτηση για να μετατεθούν σε άλλες υπηρεσίες, ενώ παιδιά ετοιμάζονται να μεταφερθούν σε ξενώνες διαφόρων ιδιωτικών εταιρειών. 
      Την ίδια στιγμή δημοσιεύεται στο ΦΕΚ 83 Δ΄ /13.2.2006 ο αποχαρακτηρισμός από αναδασωτέος ο χώρος του  νοσοκομείου, επιτείνοντας το κλίμα ανασφάλειας των εργαζομένων, των κατοίκων της περιοχής και την απόγνωση των γονιών.
      Άνθρωποι διαφόρων εταιρειών «αποασυλοποίησης» βρίσκονται από ημέρες στις διάφορες κλινικές του νοσοκομείου, διαλέγοντας (άραγε με ποια κριτήρια;) ποια παιδιά θα πάρουν.
      Ερωτάται ο κύριος Υπουργός, με δεδομένα τα προβλήματα που έχουν αναδειχθεί συνολικά στις διάφορες ιδιωτικές δομές αποασυλοποίησης, θα αναλάβει η Κυβέρνηση εξ ολοκλήρου με δημόσιες δομές και δωρεάν υπηρεσίες την ευθύνη στήριξης και αποκατάστασης των παιδιών με ψυχικές παθήσεις, νοητική στέρηση και αυτισμό, με μετατροπή του Παιδοψυχιατρικού Νοσοκομείου Αττικής σε κεντρικό επιστημονικό κέντρο τριτοβάθμιου χαρακτήρα για τις παραπάνω περιπτώσεις;»
      Το λόγο έχει ο Υφυπουργός Υγείας και Κοινωνικής Αλληλεγγύης, κ. Γιαννόπουλος.
      Κύριε Υπουργέ, θα ήθελα να κάνω μια παράκληση. Επειδή, όπως βλέπετε, η συνεδρίαση μεταδίδεται και στη νοηματική γλώσσα, θα παρακαλούσα να κινηθείτε σ΄ ένα βραδύ ρυθμό, και εσείς και ο ερωτών Βουλευτής, για να μπορεί να διευκολυνθεί αυτή η επικοινωνία.
      Ορίστε, κύριε Υφυπουργέ, έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, είναι γεγονός ότι στη ζωή μας έχουν αλλάξει πολλά πράγματα και μάλιστα έχουν αλλάξει προς το καλύτερο.
      Αυτή, λοιπόν, η πρωτοβουλία που έχει ληφθεί, μέσω της ψυχιατρικής μεταρρύθμισης και τώρα με το πρόγραμμα «ΨΥΧΑΡΓΩ» δεν είναι τίποτα άλλο, παρά μία εναρμόνιση με τα ευρωπαϊκά δεδομένα, με τη σύγχρονη εκτίμηση αυτών των εφήβων, αυτών των πολιτών, αυτών των παιδιών, που έχουν τέτοια προβλήματα. Άρα, λοιπόν, η πρωτοβουλία είναι για να φύγουμε από μία μορφή κόλασης του ασύλου, που έχουμε όλοι γίνει κοινωνοί είτε ως επισκέπτες είτε ως θεατές από την τηλεόραση, να δώσουμε και σ΄ αυτά τα παιδιά τη δυνατότητα μίας ευπρεπούς ζωής, μίας καλής διαβίωσης, υπό άριστες συνθήκες, εκπαιδευτικές και ενταξιακές κοινωνικά, για να καταλάβουν στο επίπεδο της γνώσης και της κατανόησης ότι υπάρχει ανθρωπιά σήμερα στην κοινωνία μας. Δεν σημαίνει, λοιπόν, κατάργηση των  υπηρεσιών, αλλά αντίθετα ενίσχυση των κοινοτικών δομών με ιατροπαιδαγωγικά κέντρα, με σύγχρονες στεγαστικές δομές, με ειδικές μονάδες αυτισμού, για την προάσπιση των δικαιωμάτων αυτών των ανθρώπων, που είναι απροστάτευτοι και δεν έχουν τη δυνατότητα οποιασδήποτε διαμαρτυρίας, όπως άλλες κοινωνικές τάξεις, για να έχουν, ποιοτικά, υπηρεσίες αναβαθμισμένες μέσα στην κοινότητα. 
      Όταν λέμε βέβαια «αποασυλοποίηση», εννοούμε ότι από τα ενενήντα δύο χρόνια περιστατικά -ενήλικες στην πλειοψηφία- το 80%, που είναι άνω των δεκαοκτώ ετών, θα μεταφερθούν σε οικοτροφεία μέσα στην κοινότητα. Αναλυτικότερα, δύο οικοτροφεία, που συνολικά θα εξυπηρετούν τριάντα άτομα, υλοποιεί το Κέντρο Ψυχικής Υγιεινής της Λιβαδειάς και τρία οικοτροφεία για σαράντα πέντε συνολικά άτομα υλοποιούν μη κυβερνητικές οργανώσεις, ένα στο Νομό Κορινθίας και δύο στην περιοχή της Αττικής. Τέλος, το ίδιο νοσοκομείο υλοποίησε ένα οικοτροφείο για οκτώ άτομα στο Δήμο Αρτέμιδος και ένα για εφήβους με αυτισμό στη Νέα Μάκρη. 
      Θέλω να πω ότι τα κριτήρια επιλογής, κύριε συνάδελφε –και απευθύνομαι σε όλους, που αυτήν τη στιγμή μας παρακολουθούν, για να μη δίδεται η εντύπωση και η εικόνα ότι πρόκειται απλώς για μία αριθμητική διαλογή- είναι ακριβώς συγκεκριμένα επιστημονικά κριτήρια από ομάδα ειδικών επιστημόνων, διότι το κάθε παιδί αποτελεί και μία ιδιαίτερη προσωπική ψυχοκοινωνική οντότητα. 
      Άρα, λοιπόν, και πάλι θέλω να πω ότι με καθαρώς επιστημονική διαβάθμιση και προσέγγιση γίνεται η επιλογή αυτών των ατόμων, για να καταλήξουν στη συγκεκριμένη δομή της σύγχρονης κοινωνικής αποκατάστασης, ένταξης και θαλπωρής. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο ερωτών Βουλευτής και Αντιπρόεδρος της Βουλής κ. Παναγιώτης Κοσιώνης.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κύριε Υφυπουργέ, η απάντηση που δώσατε μέχρι τώρα, την οποία θα διαβάσουν οι ενδιαφερόμενοι, οι εργαζόμενοι και οι γονείς των παιδιών, είναι ένα πολύ καλό βοήθημα, για να καταλάβουν προς τα πού πηγαίνει η κατεύθυνση «αποασυλοποίησης» σε σχέση κυρίως με το Παιδοψυχιατρικό Νοσοκομείο Αττικής, δηλαδή το «Νταού» Πεντέλης. Γιατί, όπως σας είχα πει και άλλη μία φορά, κύριε Υφυπουργέ, όταν μιλούσαμε για τη «Βλαχοκερασιά», εμείς δεν καθόμασταν να γράφουμε ή να φέρνουμε μία επίκαιρη ερώτηση στη Βουλή από δημοσιεύματα, αλλά έχουμε στενή επαφή με εκείνους τους ανθρώπους, τους οποίους ενδιαφέρει το αντικείμενο. Είχαμε εκεί, στο νοσοκομείο, και με τους εργαζομένους και με τους γονείς επαφή, η οποία κράτησε πάρα πολλή ώρα.
      Όλα δείχνουν, λοιπόν, ότι με την έννοια και το ιδεολόγημα της «αποασυλοποίησης» -με την οποία δεν διαφωνεί κανένας- πηγαίνουμε σε μία κατάσταση άλλης κατεύθυνσης και κατηγορίας.
      Αυτό που είπατε πιο πριν για το πόσα παιδιά φεύγουν από εκεί και πού πηγαίνουν, έχουν σημασία τα κριτήρια, δηλαδή τα περιουσιακά στοιχεία, η σύνταξη των γονιών, τα οικονομικά στοιχεία. Το δεύτερο που έχει μια ιδιαίτερη σημασία είναι ότι είναι το μοναδικό παιδοψυχιατρικό νοσοκομείο σε ολόκληρη την Ελλάδα, με τέτοιες δομές και με τέτοια τεράστια εμπειρία, που έχει αποκομίσει και που θα μπορούσε να χρησιμοποιηθεί πέρα απ’ αυτό που λέμε κέντρο υγείας –που πάει και αυτό να διαλυθεί- και σαν επιστημονικό κέντρο τριτοβάθμιου χαρακτήρα για να αυξήσει τις δομές. 
      Τώρα μεταφέρονται χαρακτηριστικά τμήματα του  νοσοκομείου σε άλλες περιοχές και πολλές φορές η πρόσληψη του προσωπικού, που θα καλύπτει τις ανάγκες, δεν γίνεται με προκήρυξη διαγωνισμού κ.λπ., είναι οι ίδιοι οι εργαζόμενοι που δουλεύουν εκεί μέσα. 
      Άρα, λοιπόν, πάμε σε μια αποδόμηση του συστήματος ψυχικής υγείας σ΄ έναν τόσο ευαίσθητο τομέα, όπως είναι η παιδική ηλικία και όλα δείχνουν ότι πάμε σε μια κατάσταση, που θα είναι ακόμα χειρότερη και θα είναι εις βάρος αυτών των οικογενειών και κυρίως των οικογενειών εκείνων, που έχουν παιδιά που αντιμετωπίζουν κρίση σε μια συγκεκριμένη στιγμή. 
      ΠΡΟΕΔΡΕΥΩΝ (Γεώργιος Σούρλας): Ο Υπουργός κ. Γιαννόπουλος έχει το λόγο για να δευτερολογήσει.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Βέβαια λησμόνησα να πω ότι στα κριτήρια της επιλογής είναι και τα κριτήρια, τα οποία δι’ ολίγων τα σχολιάσατε από πλευράς εντοπιότητας, οικογενειακής κατάστασης, συγγενών κ.λπ. για να μπορούν να βρίσκονται σε μια αμεσότητα επικοινωνίας.
      Η ενίσχυση αυτή της λειτουργίας των εξωτερικών δομών μ΄ ένα δίκτυο εξωτερικής πρωτοβάθμιας υγείας, που όπως είπα, γίνεται από τα τέσσερα ιατροπαιδαγωγικά κέντρα στη Νέα Σμύρνη, στο Νέο Ηράκλειο, στο Νέο Ψυχικό και στην Παλλήνη. Αυτά παρέχουν  υπηρεσίες πρόληψης, προαγωγής και θεραπευτικής αντιμετώπισης. 
      Το ιδιαίτερο ενδιαφέρον υπάρχει στα παιδιά αυτά, τα οποία έχουν αυτισμό και εκφράζεται μέσα από τη λειτουργία δύο ειδικών δομών, στην ειδική θεραπευτική μονάδα αυτισμού στο Ψυχικό, στο κέντρο ημερήσιας φροντίδας και στο Λιθαράκι στο Δήμο Παπάγου. Δύο κοινοτικές στεγαστικές δομές ο ξενώνας εφήβων και η προστατευομένη κατοικία στην περιοχή της Παλλήνης συμπληρώνουν το δίκτυο υπηρεσιών μέσα ακριβώς στο πλέγμα του παιδοψυχιατρικού νοσοκομείου.
      Κύριε συνάδελφε, πρέπει να γίνει αντιληπτό ότι οποιαδήποτε προσέγγιση ενός τέτοιου θέματος «αποασυλοποίησης», δεν μπαίνει και δεν μπορεί να μπει σε στεγανά όρια και κριτήρια της οποιασδήποτε πολιτικοϊδεολογικής προσωπικής μας συγκρότησης. Ναι, υπάρχουν και σ’ αυτό το επίπεδο διαφορετικές εκτιμήσεις, οι οποίες έχουν το επιστημονικό υπόβαθρο και συμφωνούμε. 
      Αλλά είμαστε υποχρεωμένοι να συμφωνήσουμε με τα ευρωπαϊκώς κρατούντα, για κάτι που και εμείς είμαστε εταίροι μέσα σε αυτήν τη διαδικασία. Και πρέπει να πιστέψετε ότι η οποιαδήποτε πρωτοβουλία σ΄ αυτούς τους χώρους και σ΄ αυτούς τους τομείς δεν έχει καμία σχέση με κάποια μικρά σχόλια, που αναφέρονται, όπως είδα στο κείμενο της επίκαιρης ερώτησής σας, χωρίς να είναι στην επίκαιρη ερώτηση, ότι με το πρόσχημα της «αποασυλοποίησης» θα δοθεί η δυνατότητα σε κάποιους ευκαιριακούς σ΄αυτήν την περιοχή τη συγκεκριμένη, που είναι ένας παιδότοπος αποκατάστασης ψυχικής υγείας, να έλθουν κάποιοι άλλοι για να μπορέσουν να  καταλάβουν αυτό το μέρος και ειδικότερα επειδή υπήρξε και η πρόσφατη πυρκαγιά.
      (Στο σημείο αυτό την Προεδρική ‘Εδρα  καταλαμβάνει  η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Θα πρέπει, όμως, να είμαστε ειλικρινείς και να πούμε ότι σε αυτήν τη συγκεκριμένη τοποθεσία προ ολίγου χρονικού διαστήματος έγινε και η αναδάσωση της περιοχής, για να μην υπάρχει η οποιαδήποτε υπόνοια ότι κάποιοι, ενδεχομένως, καιροφυλακτούν για να μπούνε μέσα. Εμάς μας ενδιαφέρει η αποκατάσταση και η υγεία των παιδιών. Κι εσείς ενδιαφέρεστε και κανείς δεν έχει διαφορετική άποψη στην Αίθουσα αυτή. Νομίζω ότι ο χρόνος είναι αυτός, που θα κρίνει όλους μας. Εμάς, για τις πολιτικές επιλογές, αλλά θα κριθεί και η επιστημονική κοινότητα, σε ό,τι αφορά τις εκτιμήσεις της πάνω στο θέμα της ψυχιατρικής μεταρρύθμισης. 
      Ευχαριστώ. 
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ. 
      Τρίτη είναι με αριθμό 665/10-4-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με την απρόσκοπτη λειτουργία της αιματολογικής κλινικής και της μονάδας μεταμοσχεύσεων στο Νοσοκομείο Ευαγγελισμός κ.λπ..
      Η επίκαιρη ερώτηση του κυρίου συναδέλφου, έχει ως εξής: 
      «Ενυπόγραφο άρθρο σε κυριακάτικη εφημερίδα του διευθυντή της Αιματολογικής-Λεμφωμάτων Κλινικής και Μονάδας Μεταμόσχευσης Μυελού των Οστών του Νοσοκομείου Ευαγγελισμός, αναφέρεται στο ιστορικό ίδρυσης και λειτουργίας της κλινικής και στο έργο που παρήγαγε στα 15 χρόνια λειτουργίας της. Στη συνέχεια, το άρθρο αναφέρεται στις αποφάσεις του σημερινού διοικητή του νοσοκομείου να αφαιρέσει το μισό του νέου χώρου, που προοριζόταν για την εγκατάσταση των εργαστηρίων της Αιματολογικής Κλινικής και να περιορίσει στο μισό τον αριθμό των τεχνολόγων που διεκπεραιώνουν την κατεργασία του μοσχεύματος και τις μοριακές τεχνικές. 
      Οι αποφάσεις αυτές θα μειώσουν, κατά 50% τις αλλογενείς μεταμοσχεύσεις στον Ευαγγελισμό. Με δεδομένο, ότι το μέσο κόστος μιας αλλογενούς μεταμόσχευσης στο εξωτερικό ανέρχεται, τουλάχιστον σε 450.000 ευρώ, το ετήσιο κόστος για τις 30 περίπου μεταμοσχεύσεις που θα ματαιωθούν, ανέρχεται στο ποσό των 13.500.000 ευρώ για το 2006.
      Αυτή η παράμετρος αναδείχθηκε και στην παρέμβαση του Εθνικού Οργανισμού Μεταμοσχεύσεων και στην παρέμβαση της αιματολογικής εταιρείας, όμως δεν έπεισε το διοικητή του νοσοκομείου, του οποίου η αυταρχική συμπεριφορά καταγγέλλεται για πολλοστή φορά, αφού το ύφος και ο αυταρχισμός του, πολύ απέχουν από την πρωθυπουργική ρήση «σεμνά και ταπεινά». 
      Ερωτάται, ο κύριος Υπουργός, τι μέτρα προτίθεται να πάρει, ώστε: 
      Να συνεχίσει απρόσκοπτα τη λειτουργία της η αιματολογική κλινική και μονάδα μεταμοσχεύσεων του Νοσοκομείου Ευαγγελισμός, σε όφελος των ασθενών, αλλά και της εθνικής οικονομίας; 
      Να ανασταλούν οι αποφάσεις του κυρίου διοικητού για αφαίρεση χώρου και μείωση του αριθμού των τεχνολόγων των εργαστηρίων της αιματολογικής κλινικής του Νοσοκομείου Ευαγγελισμός;»
      Το λόγο έχει ο κύριος Υφυπουργός Υγείας και Κοινωνικής Αλληλεγγύης.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρία Πρόεδρε, κύριοι συνάδελφοι, είναι γεγονός ότι τις τελευταίες ημέρες υπάρχει μία πλούσια εικόνα –παρουσιάζεται στα Μέσα Μαζικής Επικοινωνίας- για άσχημες καταστάσεις, που επικρατούν περιπτωσιολογικά στα νοσοκομεία της χώρας. Και χαίρομαι, γιατί μου δίνεται η ευκαιρία σήμερα, σε τρεις επίκαιρες ερωτήσεις, στο επίπεδο κοινοβουλευτικού ελέγχου, να αναφερθώ για διαφορετικά πράγματα στο χώρο της υγείας. 
      Είναι, όμως, γεγονός και δεν το αμφισβητεί κανείς, ότι το Εθνικό Σύστημα Υγείας που έχουμε αυτήν τη στιγμή είναι ένα από τα καλύτερα του κόσμου, χωρίς να υπάρχουν κάποιες πτυχές αδύνατες και είμαστε όλοι εδώ έτοιμοι. Και εμείς έχουμε την πολιτική βούληση και την ευθυκρισία, αλλά και εσείς παράλληλα -οι περισσότεροι εκ των συναδέλφων γιατροί, που κάνουν αυτόν τον κοινοβουλευτικό έλεγχο- έχετε ακριβώς τις ίδιες ανησυχίες μ΄ εμάς. 
      Για το συγκεκριμένο θέμα της κλινικής της μεταμοσχεύσεως μυελού των οστών, θέλω να σας πω ότι είναι μία από τις καλύτερες κλινικές. Ο δε συνάδελφος κ. Νικηφοράκης, είναι εκλεκτός και νομίζω ότι φθάνοντας στην υπερβολή, κάπως αδικεί το σύστημα. 
      Κύριε Λεβέντη, επειδή γνωριζόμαστε και επειδή γνωρίζετε τον ευαίσθητο αυτό χώρο, θα ήταν ατυχές και από το διοικητή του νοσοκομείου και ιδιαίτερα από εμάς, από την πολιτική ηγεσία, να μην ενστερνιστούμε τις ανάγκες, που υπάρχουν σήμερα σ’ αυτά τα ιδιαίτερα γνωστικά αντικείμενα και να αποφασίσουμε να μειώσουμε τη δραστηριότητα, διότι ενδεχομένως μπορούσαν να υπάρχουν άλλες επιλογές. 
      Άρα, λοιπόν, προς αποκατάσταση της αλήθειας, θα πρέπει να γνωρίζετε ότι το διοικητικό συμβούλιο του νοσοκομείου, με απόφαση του Προέδρου της Επιστημονικής Επιτροπής, έδωσε στη συγκεκριμένη κλινική, από την καινούργια μονάδα που κτίστηκε στον Ευαγγελισμό, εκατόν εβδομήντα πέντε τετραγωνικά -το 50% των χώρων που είχε η κλινική- για να μπορέσει να έχει απρόσκοπτη λειτουργία. Μάλιστα, χωροθετήθηκε αυτό το συγκεκριμένο συμπληρωματικό εργαστήριο στον έκτο όροφο του νέου κτηρίου, οπότε, με το συνδετήριο διάδρομο που υπάρχει, να υπάρχει άμεση επαφή. 
      Το θέμα τοποθετήθηκε ακριβώς στο επίπεδο δύο τεχνολόγων, που έκαναν παράλληλη εργασία στην αιμοδοσία, επειδή η αιμοδοσία αντιμετώπισε ένα συγκεκριμένο πρόβλημα, των προσφάτων ημερών, συνεπεία συνταξιοδοτήσεως δύο ατόμων. Άρα, λοιπόν, είναι παράλληλη η λειτουργία, μέσα σ΄ ένα καλό πνεύμα συνεργασίας.
      Η συγκεκριμένη κλινική, εκτός από το συγκεκριμένο αριθμό κλινών, των είκοσι τριών, που διαθέτει, έχει και στο χώρο της διασποράς, στα κρεβάτια θέσεων, όπως λέμε, άλλα δώδεκα κρεβάτια και πολύ καλά το κάνει αυτό, διότι οι ασθενείς, οι οποίοι μεταμοσχεύονται, πρέπει να είναι υπό τις καλύτερες συνθήκες, για να μην έχουμε τις ενδονοσοκομειακές λοιμώξεις.
      Στην δευτερολογία μου θα συνεχίσω, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Ο κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κυρία Πρόεδρε.
      Κύριε Υπουργέ, χαίρομαι ότι και εσείς αναγνωρίζετε πως αυτή η μονάδα του Ευαγγελισμού είναι μια  πρωτοποριακή μονάδα και ο διευθυντής της και όλο το προσωπικό κάνουν ένα εξαιρετικό έργο.
      Επίσης κανένας δεν θα αμφισβητήσει την ανάγκη για τις μεταμοσχεύσεις. Γίνεται μεγάλη προσπάθεια, γιατί πράγματι σώζονται ζωές και μάλιστα σ΄ αυτόν τον τόσο ευαίσθητο τομέα της μεταμόσχευσης μυελού των οστών είναι κυρίως νέοι άνθρωποι, αυτοί που ευεργετούνται από αυτήν την προσπάθεια. Επομένως έχουμε κάθε συμφέρον όλοι μας να στηρίξουμε με όλες μας τις δυνάμεις τέτοιες προσπάθειες και μάλιστα όταν είναι τόσο υψηλού επιπέδου η παροχή των υπηρεσιών που δίνει. Πλην, όμως, εφόσον αυτός ο τόσο εξαιρετικός διευθυντής της μονάδας και αυτό το προσωπικό, διαμαρτύρονται εντονότατα, έχουν κάποιο λόγο. Ο λόγος είναι συγκεκριμένος. 
      Υπήρχε ένας συγκεκριμένος χώρος, τον οποίο χρειάζονται, ο οποίος είχε προσδιοριστεί ότι θα ανήκει σ΄ αυτήν τη μονάδα και τώρα περιορίζεται στο μισό. Το δε ειδικό τεχνολογικό προσωπικό, το οποίο επίσης έχει μία άκρα εξειδίκευση -και έχουμε κάθε λόγο αυτήν την άκρα εξειδίκευση να την αξιοποιήσουμε στο έπακρο- αποσπάται τώρα να κάνει άλλες δουλειές, που μπορεί να τις κάνει και άλλο προσωπικό. Εγώ δεν λέω ότι και αλλού δεν υπάρχουν ανάγκες, αλλά θα πάρουμε από δω το άκρος εξειδικευμένο προσωπικό, που μπορεί να προσφέρει τόσο πολύτιμες υπηρεσίες για να το πάμε κάπου αλλού; Εδώ έχει γίνει κάποιο λάθος.
      Ποιο είναι το κακό; Ότι ο διοικητής, κύριε Υπουργέ, συμπεριφέρεται μ΄ έναν αυταρχικό τρόπο, έχει καταγγελθεί από πολλές πλευρές και έχουμε και προσωπική εντύπωση, όταν επισκεφτήκαμε το νοσοκομείο με τον Πρόεδρο του Συνασπισμού Ριζοσπαστικής Αριστεράς, κ. Αλαβάνο. Δεν ήταν η πρέπουσα συμπεριφορά. Δεν θέλω να πω περισσότερα. Αυτό, λοιπόν, δεν μπορεί να συνεχιστεί. Κατ΄ αρχάς ο διοικητής θα πρέπει να λειτουργήσει σε συνεργασία και με το Υπουργείο και με την Επιστημονική Επιτροπή και ασφαλώς και με τη μονάδα μεταμοσχεύσεων. Το Υπουργείο, όμως, θα πρέπει να πάρει μέτρα. Αυτές τις μονάδες είμαστε υποχρεωμένοι να τις ενισχύσουμε με όλες μας τις δυνάμεις. Κάνουμε έκκληση προς όλες τις κατευθύνσεις για μοσχεύματα και για τόσα άλλα. Όταν έχουμε, λοιπόν, τη δυνατότητα να προσφέρουμε τις υπηρεσίες, να κόβουμε αυτά τα φτερά;
      Δημιουργήθηκε μια καινούργια πτέρυγα στον Ευαγγελισμό. Υπάρχουν πολλά ερωτηματικά για το πώς δημιουργήθηκε και αν θέλετε, μάλιστα έχει βγει το μπαλκόνι της έξω και από το πεζοδρόμιο, δεν έχει καταλάβει μόνο τα τέσσερα μέτρα της πρασιάς. Τουλάχιστον ας αξιοποιηθεί για το καλύτερο. Εδώ φοβάμαι ότι δεν γίνεται αυτή η αξιοποίηση και έχουμε υποχρέωση να πάρουμε τα μέτρα, ώστε να μην επαναληφθεί αυτό ή τουλάχιστον να μη συνεχιστεί.
      Σας ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Ο κύριος Υφυπουργός, ο κ. Γιαννόπουλος έχει το λόγο. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Σας είπα και πάλι, κύριε Λεβέντη, ότι το θέμα αυτής της κλινικής μεταμοσχεύσεων, της αιματολογικής κλινικής και το τμήμα μεταμοσχεύσεων μυελού των οστών στον Ευαγγελισμό έχει μια παράδοση. Και ξέρετε πολύ καλά ότι έχω ιδιαίτερες ευαισθησίες, επειδή βρίσκομαι επί τριάντα πέντε ολόκληρα χρόνια σ΄ ένα νοσοκομείο, το Λαϊκό, που και εκεί είχαμε τη μεγαλύτερη παράδοση στην αιματολογία με τον καθηγητή κ. Φέσσα. Σας αναφέρω ακριβώς ότι έχουμε πάρει πρωτοβουλίες ιδιαίτερα γι’ αυτά τα γνωστικά αντικείμενα. 
      Ο συγκεκριμένος συνάδελφος πραγματικά –το είπα και στην πρωτολογία μου, και είμαι υποχρεωμένος να το ξαναναφέρω- κοσμεί το πάνθεον της αιματολογίας και προσφέρει τις υπηρεσίες του. Έχουμε και εμείς, όμως, φροντίσει ιδιαίτερα, για να μπορέσει να λειτουργήσει καλύτερα η κλινική του. Γνωρίζετε ότι όλοι οι συνάδελφοι στα νοσοκομεία στα οποία βρισκόμαστε, πάσχουμε όλοι από ένα σύνδρομο επεκτατισμού. Αυτό το γνωρίζετε πολύ καλά, γιατί γιατροί είμαστε. 
      Εμείς, όμως, τι λέμε; Εντός των ημερών θα προσληφθεί προσωπικό μετά από τόσες μεγάλες καθυστερήσεις, διαγωνισμός του 2003. Στελεχώνεται και αυτό το τμήμα με περισσότερο νοσηλευτικό προσωπικό, για να λειτουργήσει το τμήμα μεταμοσχεύσεως μυελού των οστών των εφήβων, κάτι που δεν λειτουργεί αυτήν τη στιγμή στον τόπο μας. 
      ΑΘΑΝΑΣΙΟΣ ΛΕΒΕΝΤΗΣ: Μην πάρετε, όμως, το εξειδικευμένο προσωπικό. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Τα δε δύο άτομα –και να το επαναλάβω- κάνουν μια παράλληλη λειτουργία λόγω του γνωστικού τους αντικειμένου, έχουν εξοικείωση με το θέμα της αιμοδοσίας. Γι’ αυτό έγινε αυτή ακριβώς η επιλογή. Παράλληλα όμως ένα άτομο, ένας βιοτεχνολόγος, στελέχωσε τη μονάδα μεταμοσχεύσεως μυελού των οστών, για να μην υπάρχει καμία δυσλειτουργία. Ήρθα σε προσωπική επικοινωνία με τον κ. Νικηφοράκη και είναι δέσμευση δικιά μας όχι μόνο να λειτουργήσει, απρόσκοπτα αλλά να ενδυναμώσει τις πρωτοβουλίες και δράσεις τις οποίες έχει μέχρι στιγμής να μας επιδείξει η συγκεκριμένη κλινική. 
      ΑΘΑΝΑΣΙΟΣ ΛΕΒΕΝΤΗΣ: Αυτό το θεωρούμε και προσωπική σας δέσμευση, κύριε Υπουργέ. 
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ. 
      Ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, εισερχόμαστε στην ειδική ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Αποφάσεις Βουλής: Συζήτηση και ψήφιση σύμφωνα με τις διατάξεις του άρθρου 118 παράγραφος 6 του Κανονισμού της Βουλής της πρότασης της Προέδρου της Βουλής: «Τροποποίηση στον Κανονισμό της Βουλής (Μέρος Β΄)».
      Το λόγο έχει ο κ. Φούσας.
      ΑΝΤΩΝΙΟΣ ΦΟΥΣΑΣ: Ευχαριστώ, κυρία Πρόεδρε. 
      Όπως είναι γνωστό, με το άρθρο 49 του ν. 3427/2005 η Βουλή απέκτησε τη δυνατότητα να συμμετέχει κατ’ αρχήν στα επιχειρησιακά προγράμματα για την αξιοποίηση κονδυλίων από τα Κοινοτικά Πλαίσια Στήριξης. Δεύτερον, απέκτησε το δικαίωμα να συμμετέχει και στα υπόλοιπα προγράμματα, τα οποία επιχορηγούνται από την Ευρωπαϊκή Ένωση. 
      Είναι πραγματικά πολύ θετικό το ότι μπορεί η ελληνική Βουλή, πλέον, να αξιοποιεί αυτά τα κονδύλια, αυτές τις δυνατότητες και αυτές τις ευκαιρίες. Για να υπάρξει, όμως, καλύτερη αξιοποίηση, πρέπει να γίνουν δύο πράγματα, όπως αναφέρει και η πρόταση της κυρίας Προέδρου της Βουλής μας.
      Πρώτα, πρέπει να διευρύνουμε τον ήδη υπάρχοντα ειδικό λογαριασμό της Βουλής. Και αυτό πρέπει να γίνει με τη σημερινή απόφασή μας, σύμφωνα με την πρόταση της κυρίας Προέδρου της Βουλής. 
      Δεύτερον, να συσταθεί ένα όργανο, το οποίο θα διαχειρίζεται και θα διοικεί όλες αυτές τις χρηματοδοτήσεις. Επομένως, η πρόταση της κυρίας Προέδρου είναι να  προβούμε σ’ αυτές τις ενέργειες, δηλαδή να διευρύνουμε τον ειδικό λογαριασμό και να συστήσουμε μια Επιτροπή, η οποία θα διοικεί και θα διαχειρίζεται τα προγράμματα. Αυτή η επιτροπή θα συγκροτείται με απόφαση της κυρίας Προέδρου, αλλά θα είναι διακομματική. 
      Εν όψει όλων αυτών και εγώ βρίσκω ότι  είναι πολύ θετικό το γεγονός ότι θα μπορούμε να αξιοποιούμε κοινοτικά κονδύλια και έχω την τιμή να εισηγηθώ προς την Ολομέλεια της Βουλής να εγκρίνουμε αυτήν την πρόταση. 
      Ευχαριστώ πολύ.
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε τον κ. Φούσα. 
      Το λόγο έχει ο κ. Ακριβάκης ως εισηγητής από το ΠΑ.ΣΟ.Κ.. 
      ΑΛΕΞΑΝΔΡΟΣ ΑΚΡΙΒΑΚΗΣ: Κυρία Πρόεδρε, δεν νομίζω ότι χρειάζεται να πω τίποτα περισσότερο. Εμείς συμφωνήσαμε με την πρότασή σας και στην Επιτροπή Κανονισμού της Βουλής, συμφωνήσαμε επίσης να μπει σήμερα λόγω του κατεπείγοντος και να ψηφιστεί από την Ολομέλεια. Επομένως, επαναλαμβάνουμε αυτήν τη συμφωνία μας με την πρότασή σας. 
      ΠΡΟΕΔΡΟΣ (Άννα Μπενάκη - Ψαρούδα): Ευχαριστώ πολύ, κύριε Ακριβάκη. 
      Ο κ. Κολοζώφ έχει το λόγο. 
      ΟΡΕΣΤΗΣ ΚΟΛΟΖΩΦ: Κυρία Πρόεδρε, και εμείς συμφωνούμε με την πρότασή σας -όπως τοποθετηθήκαμε και στην Επιτροπή Κανονισμού- και την ψηφίζουμε. 
      ΠΡΟΕΔΡΟΣ (Άννα Μπενάκη - Ψαρούδα): Ευχαριστώ πολύ. 
      Το λόγο έχει ο κ. Κουβέλης. 
      ΦΩΤΗΣ ΚΟΥΒΕΛΗΣ: Κυρία Πρόεδρε, αποδεχόμαστε την πρότασή σας και ψηφίζουμε τη σχετική ρύθμιση, όπως άλλωστε πράξαμε και στη συνεδρίαση της Επιτροπής για τον Κανονισμό της Βουλής. 
      ΠΡΟΕΔΡΟΣ (Άννα Μπενάκη - Ψαρούδα): Ευχαριστώ, κύριε Κουβέλη. 
      Υπάρχει κάποιος άλλος συνάδελφος που θα ήθελε να πάρει το λόγο;
      ΚΩΝΣΤΑΝΤΙΝΟΣ ΓΕΙΤΟΝΑΣ: Κυρία Πρόεδρε, μπορώ να έχω το λόγο; 
      ΠΡΟΕΔΡΟΣ (Άννα Μπενάκη - Ψαρούδα): Ορίστε, κύριε Γείτονα. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κυρία Πρόεδρε, συμφωνώ με την πρότασή σας. Έχω ένα συγκεκριμένο ερώτημα σε σχέση μ΄ ένα εδάφιο του άρθρου, που τροποποιείται. Λέτε ότι: «Με αποφάσεις του Προέδρου της Βουλής καθορίζονται: α) τα έσοδα… κ.λπ. και «β) το αρμόδιο όργανο της Βουλής για τη διοίκηση και διαχείριση μέσω του Ειδικού Λογαριασμού των χρηματοδοτήσεων από το Κοινοτικό Πλαίσιο Στήριξης ή από άλλα ευρωπαϊκά προγράμματα. Οι ειδικοί  κανόνες λειτουργίας του οργάνου αυτού ρυθμίζονται με Ειδικό Κανονισμό  κατά το άρθρο 94 του Κανονισμού της Βουλής (Μέρος Β΄), ο οποίος καθορίζει το αντικείμενο, την εσωτερική λειτουργία, τους κλάδους και ειδικότητες, τις θέσεις, τα προσόντα, τη διαδικασία διορισμού…» κ.λπ.. Έχετε καθόλου σκεφτεί –και αν μπορείτε, να μας πληροφορήσετε- πώς θα λειτουργήσει αυτό το όργανο; Θα ήθελα να ακούσω, δηλαδή, τα της συγκρότησης και της λειτουργίας αυτού του οργάνου. 
      ΠΡΟΕΔΡΟΣ (Άννα Μπενάκη - Ψαρούδα): Τώρα, κατά παρέκκλιση από τον Κανονισμό, θα δώσω μια απάντηση από εδώ. 
      Υπάρχουν υποδείγματα στη Βουλή για τον τρόπο λειτουργίας διαφόρων υπηρεσιών που έχει η Βουλή, οι οποίες λειτουργούν με Ειδικό Κανονισμό. Είχαν εκδοθεί οι κανονισμοί από τον κύριο Πρόεδρο και πάνω σ' αυτό το χνάρι θα βαδίσουμε και γι’ αυτήν την υπηρεσία, η οποία επιπροσθέτως –κάτι που δεν το έχουν οι άλλες υπηρεσίες- θα είναι υπό εποπτεία από διακομματική επιτροπή. Το να σας πω τώρα τις λεπτομέρειες συγκροτήσεως του οργάνου αυτού και τον τρόπο διάρθρωσης των υπηρεσιών είναι μάλλον δύσκολο, γιατί ακόμη δεν είναι συγκεκριμενοποιημένα αυτά. Δεν ξέρω εάν σας ικανοποιεί αυτή η απάντηση. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κυρία Πρόεδρε, δεν ρώτησα για κανέναν άλλο λόγο. Έχω ασχοληθεί με τα κοινοτικά προγράμματα, όπως ξέρετε, κατά τις διάφορες υπουργικές μου θητείες. Προβλέπονται και από την ίδια την Ευρωπαϊκή Ένωση ορισμένες δομές γι’ αυτά τα προγράμματα, όπως επιτροπές παρακολούθησης κ.λπ. και ρώτησα εάν έχετε επεξεργαστεί, στην Επιτροπή του Κανονισμού που το συζητήσατε ή εσείς ως Πρόεδρος της Βουλής αυτό το σχέδιο, το διάγραμμα λειτουργίας αυτής της νέας δομής. Μου αρκεί, εν πάση περιπτώσει, η απάντησή σας. Δεν θέλω να επεκταθώ τώρα. 
      ΠΡΟΕΔΡΟΣ (Άννα Μπενάκη - Ψαρούδα): Ναι, υπάρχουν στις υποχρεώσεις, που προκύπτουν από τους κανόνες, διαδικασίες της Ευρωπαϊκής Ένωσης. Ασφαλώς, πρέπει να προσαρμοστούμε και θα υπάρχει επιτροπή παρακολούθησης που θα προέρχεται και από έξω και όχι μόνο από εμάς. Από εκεί και πέρα, όμως, θα βαδίσουμε σύμφωνα με τα χνάρια που έχουμε μέσα στη Βουλή. Εν πάση περιπτώσει, δεν είναι τόσο ξεκαθαρισμένα τα πράγματα, ώστε αυτήν τη στιγμή να σας παρουσιάσω συγκεκριμένο σχέδιο. Άλλωστε, θα τεθεί υπ' όψιν και της διακομματικής επιτροπής, που θα εποπτεύσει αυτό το όργανο. 
      Υπάρχει άλλος συνάδελφος που θα ήθελε το λόγο; Δεν υπάρχει. 
      Επομένως κηρύσσεται περαιωμένη η συζήτηση επί της προτάσεως της Προέδρου της Βουλής: «Τροποποίηση στον Κανονισμό της Βουλής (Μέρος Β΄)». Ερωτάται το Σώμα: Γίνεται δεκτή η πρόταση κατ’ αρχήν, κατ’ άρθρον και στο σύνολο;
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή. 
      ΠΡΟΕΔΡΟΣ (Άννα Μπενάκη - Ψαρούδα): Συνεπώς η πρόταση της Προέδρου της Βουλής «Τροποποίηση στον Κανονισμό της Βουλής (Μέρος Β΄)» έγινε δεκτή ομοφώνως σε μόνη συζήτηση κατ’ αρχήν, κατ’ άρθρον και στο σύνολο και έχει ως εξής: 
      ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο της παραπάνω πρότασης της Προέδρου της Βουλής. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΟΣ (Άννα Μπενάκη - Ψαρούδα): Το Σώμα παρέσχε τη ζητηθείσα εξουσιοδότηση και έχει τις ευχαριστίες του Προεδρείου. 
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η με αριθμό 58/36/20.3.2006 επερώτηση των Βουλευτών του ΠΑ.ΣΟ.Κ. κ.κ. Λεωνίδα Γρηγοράκου, Ευάγγελου Βενιζέλου, Έκτορα Νασιώκα, Παρασκευής Χριστοφιλοπούλου, Τόνιας Αντωνίου, Εμμανουήλ Σκουλάκη, Κωνσταντίνου Γείτονα, Παναγιώτη Αντωνακόπουλου, Γιάννη Κουτσούκου, Δημητρίου Λιντζέρη, Ιωάννη Μανιάτη, Αριστείδη Μουσιώνη, Ευάγγελου Παπαχρήστου, Αικατερίνης Περλεπέ-Σηφουνάκη, Αθανασίου Τσούρα, Ελπίδας Τσουρή, Εμμανουήλ Φραγκιαδουλάκη, Χρήστου Χάιδου, Αναστασίου Χωρέμη και Μιλένας Αποστολάκη προς τον Υπουργό Υγείας και Κοινωνικής Αλληλεγγύης, σχετικά με την ψυχιατρική μεταρρύθμιση.
      Έχω την τιμή να ανακοινώσω στο Σώμα ότι Κοινοβουλευτικός Εκπρόσωπος από τη Νέα Δημοκρατία ορίζεται ο Βουλευτής κ. Μιλτιάδης Βαρβιτσιώτης. 
      Επίσης, από την Κοινοβουλευτική Ομάδα του ΠΑ.ΣΟ.Κ. ως Κοινοβουλευτικός Εκπρόσωπος ορίζεται  ο Βουλευτής κ. Εμμανουήλ Σκουλάκης.
      Από το Κομμουνιστικό Κόμμα Ελλάδος ως Κοινοβουλευτικός Εκπρόσωπος ορίζεται ο Ε΄ Αντιπρόεδρος της Βουλής κ. Παναγιώτης Κοσιώνης.
      Ακόμη, κατά τη συζήτηση της επερώτησης αυτής από το Συνασπισμό Ριζοσπαστικής Αριστεράς ως Κοινοβουλευτικός Εκπρόσωπος ορίζεται ο Βουλευτής κ. Αθανάσιος Λεβέντης.
      Το λόγο έχει ο πρώτος επερωτών κ. Λεωνίδας Γρηγοράκος.
      ΛΕΩΝΙΔΑΣ ΓΡΗΓΟΡΑΚΟΣ: Κυρία Πρόεδρε, κύριε Υπουργέ, κυρίες και κύριοι συνάδελφοι, καταθέσαμε μία επερώτηση για την ψυχιατρική μεταρρύθμιση στην Ελλάδα. Από τη συζήτηση που θα κάνουμε, θα διαπιστωθεί ότι τα τελευταία χρόνια πραγματικά δεν έχει γίνει τίποτα. 
      Πριν μπω, όμως, στο θέμα της ψυχιατρικής μεταρρύθμισης, κύριε Υπουργέ και επειδή η πολιτική είναι η τέχνη του εφικτού, της καθημερινότητας και της διαχείρισης των ανθρωπίνων σχέσεων, θα ήθελα να σας βάλω μπροστά στον προβληματισμό της δημόσιας υγείας, που αυτές τις ημέρες αντιμετωπίζουμε στους δρόμους της Αθήνας και ειδικά σήμερα που βρέχει, με τα σκουπίδια να έχουν γίνει πραγματικά μία απαγορευτική δίοδος για όλους τους πολίτες.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Πάνω απ’ όλα όμως, κύριε Υπουργέ, είναι ένα θέμα δημόσιας υγείας και είστε υποχρεωμένος μόλις τελειώσουμε τη συζήτηση εδώ, να επικοινωνήσετε με τον κ. Παυλόπουλο, για να βρεθεί άμεσα μία λύση για τους πολίτες της Αθήνας. 
      Τα πράγματα είναι πολύ δύσκολα. Αν συνεχιστεί αυτή η κατάσταση με τη βροχή και με όλη αυτήν τη δυσοσμία που υπάρχει, θα υπάρξουν μολυσματικές νόσοι στην Αθήνα. Δεν είναι δυνατόν η Κυβέρνηση να μη συζητάει με τους απεργούς, δεν είναι δυνατόν το Πάσχα οι Αθηναίοι να μην μπορούν να ευχαριστηθούν τις διακοπές τους από τη δυσοσμία που παράγεται από τα πολλά, τις στοίβες, τα εκατομμύρια τόνους σκουπίδια στην Αθήνα.
      ΠΡΟΕΔΡΕΥΩΝ (Γεώργιος Σούρλας): Αυτό, όμως, δεν έχει σχέση με την ψυχιατρική μεταρρύθμιση. Έτσι δεν είναι;
      ΛΕΩΝΙΔΑΣ ΓΡΗΓΟΡΑΚΟΣ: Δημόσια υγεία, κύριε Πρόεδρε!
      ΠΡΟΕΔΡΕΥΩΝ (Γεώργιος Σούρλας): Παρακαλώ να μπούμε στο θέμα.
      ΛΕΩΝΙΔΑΣ ΓΡΗΓΟΡΑΚΟΣ: Κύριε Πρόεδρε, η πολιτική είναι καθημερινότητα.
      ΚΩΝΣΤΑΝΤΙΝΟΣ ΓΕΙΤΟΝΑΣ: Είναι και αυτό ένα θέμα.
      ΠΡΟΕΔΡΕΥΩΝ (Γεώργιος Σούρλας): Δεν είναι ψυχιατρική μεταρρύθμιση. Εντάξει, το είπε, τον άφησε το Προεδρείο. Να μπούμε, όμως, τώρα στο θέμα της επερώτησης.
      ΛΕΩΝΙΔΑΣ ΓΡΗΓΟΡΑΚΟΣ: Θα πούμε πολλά, κύριε Πρόεδρε. Μας δίνεται η ευκαιρία να μιλήσουμε γενικά για την υγεία και για την ψυχιατρική μεταρρύθμιση. Για όλα θα μιλήσουμε. 
      ΠΡΟΕΔΡΕΥΩΝ (Γεώργιος Σούρλας): Θα διαμαρτυρηθούν οι ψυχικώς πάσχοντες.
      ΛΕΩΝΙΔΑΣ ΓΡΗΓΟΡΑΚΟΣ: Δεν θα διαμαρτυρηθεί κανείς. Έχουμε χρόνο. Είστε και ευγενής, θα μας αφήσετε να μιλήσουμε.
      Κύριε Υπουργέ, η υγεία αυτές τις ημέρες είναι σε αναστάτωση. Και είναι σε αναστάτωση, γιατί βλέπετε τις απεργίες στα διάφορα νοσοκομεία, βλέπετε τι γίνεται γενικά στο σύστημα λόγω του ότι εσείς δεν έχετε ένα γενικό στρατηγικό σχεδιασμό. Άλλα έλεγε το πρόγραμμά σας και άλλα κάνετε. Είχαμε μία επικοινωνιακή καταιγίδα τα προηγούμενα δύο χρόνια στην υγεία. Τώρα έχουμε, βέβαια, τη διπλωματία της υγείας.
      Κύριε Υπουργέ, αυτά τα προβλήματα θέλουν δουλειά. Καλή είναι η διπλωματία της υγείας, καλό είναι να ξέρουμε τι μας γίνεται με τη νόσο των πτηνών, αλλά τα προβλήματα του Έλληνα πολίτη πραγματικά είναι δυσεπίλυτα στο χώρο της υγείας. Βέβαια, τα ράντζα αρχίζουν να εκδικούνται. 
      Η υγεία σήμερα, κύριε Υπουργέ, είναι μία εκπομπή χωρίς πρόγραμμα. Αγωνίζεστε ειλικρινά –οφείλω να το καταθέσω εδώ- μόνος σας. Πυροσβεστικά προσπαθείτε να πάτε παντού για να κλείσετε τις διάφορες τρύπες, αλλά δεν μπορείτε. Οι πυροσβεστικές πρακτικές δεν έδωσαν ποτέ μόνιμες λύσεις. 
      Το προεκλογικό σας πρόγραμμα μιλούσε για την κατάργηση των ιατρείων στα νοσοκομεία. Δεν κάνατε τίποτα. Και όχι μόνο δεν κάνατε τίποτα, αλλά τα κάνατε χειρότερα. Διότι δεν μπορεί κανείς να πάει πια το πρωί. Έκλεισαν τα πρωινά ιατρεία, που ήταν δωρεάν. Όλα είναι επί πληρωμή. Αυτό σημαίνει δημόσια υγεία, αυτό σημαίνει Εθνικό Σύστημα Υγείας.
      Τι κάνατε με τα Πε.Σ.Υ.Π.; Τίποτα. Αλλάξατε την ταμπέλα. Ένα δισεκατομμύριο δραχμές μας κόστισαν, κύριε Υπουργέ, μόνο οι αλλαγές στις ταμπέλες. 
      ΕΜΜΑΝΟΥΗΛ ΣΚΟΥΛΑΚΗΣ: Ένα εκατομμύριο ευρώ.
      ΛΕΩΝΙΔΑΣ ΓΡΗΓΟΡΑΚΟΣ: Ένα δισεκατομμύριο δραχμές. Τριάντα εκατομμύρια μόνο οι ταμπέλες.
      Στα πλαίσια βέβαια αυτά τα νοσοκομεία και οι Δ.Υ.Πε., ειδικά οι Δ.Υ.Πε. …
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Γρηγοράκο, μήπως κάνετε λάθος;
      ΠΡΟΕΔΡΕΥΩΝ (Γεώργιος Σούρλας): Σε δραχμές ή σε ευρώ, κύριε Γρηγοράκο; 
      ΛΕΩΝΙΔΑΣ ΓΡΗΓΟΡΑΚΟΣ: Μιλάω για 3.000.000 ευρώ, δηλαδή 1.000.000.000 δραχμές. Έδωσαν 1.000.000.000 δραχμές μόνο για να αλλάξουν ταμπέλες στα νοσοκομεία. 
      ΠΡΟΕΔΡΕΥΩΝ (Γεώργιος Σούρλας): Δόθηκε 1.000.000.000 δραχμές για ταμπέλες; 
      ΛΕΩΝΙΔΑΣ ΓΡΗΓΟΡΑΚΟΣ: Μάλιστα! Θα σας το καταθέσουμε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Για αλλαγή χρώματος!
      ΛΕΩΝΙΔΑΣ ΓΡΗΓΟΡΑΚΟΣ:  Άλλαξαν τα πάντα, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Στοίχισε πιο πολύ το μπλε, δηλαδή;
      ΛΕΩΝΙΔΑΣ ΓΡΗΓΟΡΑΚΟΣ: Θα φέρουμε στοιχεία, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Ανεξάρτητα από αυτό, κύριε Υπουργέ, δείτε ποιος μπογιατζής πήγε να το κάνει.
      ΠΡΟΕΔΡΕΥΩΝ (Γεώργιος Σούρλας): Εντάξει, καταγράφεται. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Μην είστε υπερβολικός, κύριε Γρηγοράκο.
      ΛΕΩΝΙΔΑΣ ΓΡΗΓΟΡΑΚΟΣ:  Είναι ελεγμένο, κύριε Υπουργέ. Θα σας κάνουμε και ερώτηση, για να μας τα καταθέσετε.
      ΠΡΟΕΔΡΕΥΩΝ (Γεώργιος Σούρλας):  Η Κυβέρνηση θα σας απαντήσει. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Αν έχετε τα στοιχεία, να τα καταθέσετε.
      ΛΕΩΝΙΔΑΣ ΓΡΗΓΟΡΑΚΟΣ: Βεβαίως θα τα καταθέσουμε.
      ΑΠΟΣΤΟΛΟΣ ΚΑΚΛΑΜΑΝΗΣ: Να με συγχωρείτε, κύριε Γρηγοράκο, αλλά μου φαίνεται τόσο εξοργιστικό, που νομίζω ότι κάνετε λάθος. 
      ΛΕΩΝΙΔΑΣ ΓΡΗΓΟΡΑΚΟΣ:   Είναι εξοργιστικό, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Ο κύριος Υπουργός πρέπει να το δει. 
      ΛΕΩΝΙΔΑΣ ΓΡΗΓΟΡΑΚΟΣ:  Στα πλαίσια αυτά, αντί οι Δ.Υ.Πε. να έχουν ένα στρατηγικό σχεδιασμό για την  υγεία,  βλέπουμε αυτές τις μέρες τι γίνεται. Προσπαθείτε να αλλάξετε τους Προέδρους των δύο Δ.Υ.Πε., της Β΄ Δ.Υ.Πε. και της Κρήτης, αλλά τα πράγματα είναι πάρα πολύ δύσκολα. Και βγαίνει, λοιπόν, ο κ. Καλαϊτζάκης από την Κρήτη. Θα το δείτε, γιατί καταθέσαμε και ερώτηση χθες, διότι δώσατε 1.867.000 ευρώ για την καθαριότητα του Νοσοκομείου Χανίων, χωρίς διαγωνισμό, με ανάθεση, χωρίς έγκριση σκοπιμότητας από τη Δ.Υ.Πε. ή τον Υπουργό.  Θα το δείτε αυτό, γιατί χθες σας καταθέσαμε και ερώτηση με τον κ. Σκουλάκη.
      ΕΜΜΑΝΟΥΗΛ ΣΚΟΥΛΑΚΗΣ: Όχι χωρίς διαγωνισμό, χωρίς έγκριση σκοπιμότητας. 
      ΛΕΩΝΙΔΑΣ ΓΡΗΓΟΡΑΚΟΣ:  Βέβαια, είστε σε δύσκολη θέση. Προσπαθείτε να αλλάξετε κάποιους διοικητές και κάποιους προέδρους των Δ.Υ.Πε., αλλά ο νόμος που φέρατε στη Βουλή με τον κ. Κακλαμάνη, δεν σας δίνει αυτήν τη δυνατότητα και είστε σε αδιέξοδο. Είστε υποχρεωμένοι τώρα να φέρετε μια άλλη ρύθμιση εδώ στη Βουλή. 
      Δεν ευθύνεται ο Πρόεδρος της Β΄ Δ.Υ.Πε., κύριε Υπουργέ, για τα 33.000.000 ευρώ που αφορούν στη σίτιση και τα οποία υπογράφτηκαν την τελευταία μέρα που έφυγε ο κ. Κακλαμάνης; Κανείς δεν έχει ευθύνη σ’ αυτήν τη χώρα;
      Δεν ευθύνεται κανείς, κύριε Υπουργέ, για τον ορό με την ηπατίτιδα; Δεν ευθύνεται κανείς για τη δεκαεξάχρονη με το AIDS; Δεν ευθύνεται κανείς για το κακό χάλι που έχουν οι υπηρεσίες υγείας στην προσβασιμότητα; 
      Θα σας τα καταθέσω όλα αυτά, αλλά θα σας αναφέρω και τη γνώμη ενός πολίτη, που εκπροσωπεί την καθημερινότητα. «Μια φορά λέγανε» -δεν θα το διαβάσω όλο- «στο χωριό μου «ανάθεμα να έχεις και προικιό το θάνατο», όταν ήθελαν να καταραστούν. Προχθές έβλεπα στην τηλεόραση ένα γεράκο, γερμένο από την κακοπέραση της ζωής, που έσερνε ένα φορείο με την υπέργηρη γριά του, γιατί δεν υπήρχε άτομο να τον βοηθήσει να μεταφέρει τη γριά του στα επείγοντα. Το μυαλό μου θόλωσε. Είδα στη θέση τους τους δικούς μας γονείς και ντράπηκα όχι για το σύστημα, αλλά για τη δικιά μας κατάντια».
      Και συνεχίζει ο επιστολογράφος: «Καθόλου τυχαία μέσα σε είκοσι τρία χρόνια ο ιδιωτικός τομέας έχει υπερκεράσει το δημόσιο τομέα». Και τελειώνει: «Πάντως, αν είχα εγώ στον τομέα ευθύνης μου τη δημόσια υγεία και έβλεπα τον γεράκο με το φορείο, θα ήμουνα ήδη κρεμασμένος στο Σύνταγμα εκτεθειμένος στη χλεύη των περαστικών». 
      Αυτήν την επιστολή την καταθέτω για τα Πρακτικά.
      (Στο σημείο αυτό ο Βουλευτής κ. Λεωνίδας Γρηγοράκος καταθέτει για τα Πρακτικά την προαναφερθείσα επιστολή, η  οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κύριε Υπουργέ, δεν ευθύνεται κανείς για την αναστάτωση που υπάρχει με τις απεργίες αυτές τις μέρες στα νοσοκομεία, με τις χαμηλές αμοιβές του νοσηλευτικού και του ιατρικού προσωπικού;
      Οι γιατροί είναι σε αναστάτωση, κύριε Υπουργέ, για τις κρίσεις. Αδιαφανείς! Πήγατε στη «Σωτηρία» να δείτε τι γίνεται; Έγινε διευθυντής κλινικής γιατρός ο οποίος ήταν προσωπικός φίλος του πρώην Υπουργού, μόνο μ’ αυτό το κριτήριο. Εμείς θα το καταθέσουμε στη Βουλή, με χαρτιά. Τα επιστημονικά κριτήρια, τα προσόντα, όλα αυτά που απαιτούνται για να γίνει κανείς διευθυντής, δεν λαμβάνονται υπόψη από τη δική σας Κυβέρνηση; Υπάρχει, δηλαδή, το «κολλητηλίκι» για να γίνει κανείς σήμερα διευθυντής του Εθνικού Συστήματος Υγείας; Δεν υπάρχουν άλλα κριτήρια; Εμείς θα ζητήσουμε όλα αυτά τα πρακτικά. Και επειδή ξέρω την ευαισθησία σας γι’ αυτό το ζήτημα, θα σας έλεγα ότι αυτή τη θέση που προκηρύχθηκε και κρίθηκε να μην την υπογράψετε. 
      Τι θα γίνει με τους γιατρούς, κύριε Υπουργέ, στο σύστημα; Πραγματικά είναι σε αναστάτωση. Προήχθησαν όλοι οι γιατροί στο σύστημα και έγιναν αναπληρωτές διευθυντές. Γίναμε όλοι ίσοι. Κανείς δεν ακούει κανέναν. Ισοπέδωση. Είναι κουρασμένοι, έχουν μεγαλώσει. Τους εξουθενώσαμε μέσα στο σύστημα. 
      Δεν βρήκαμε, κύριε Υπουργέ, λύση εξόδου στους γιατρούς από το σύστημα. Και ετοιμάζεστε, όπως έμαθα –τελειώνω μ’ αυτό το θέμα και θα μπω στην ψυχιατρική μεταρρύθμιση- να δώσετε περισσότερα χρόνια στους διευθυντές του Ε.Σ.Υ., δηλαδή να μπλοκάρετε πολύ περισσότερο το σύστημα; Τι θα γίνουν οι γιατροί που περιμένουν κάποια στιγμή να γίνουν διευθυντές; 
      Όλα θέλουν συζήτηση, κύριε Υπουργέ, και είστε υποχρεωμένος να τα φέρετε εδώ να τα συζητήσουμε, πριν καταθέσετε αυτά που συζητάτε για το πολυδιευθυντικό σύστημα.
      Ποια είναι τα οφέλη από τις επισκέψεις του κυρίου Υπουργού στην Ουάσινγκτον και για τη νόσο των πτηνών, που είναι και ο υπεύθυνος; Δεν θα μας ενημερώσει κάποια στιγμή στη Βουλή;
      Αυτό το καλό εργαλείο που είχατε με τους επικουρικούς γιατρούς και το χρησιμοποιήσατε κατά κόρον για το Εθνικό Σύστημα της Ελλάδας, γιατί το καίτε; 
      ΑΠΟΣΤΟΛΟΣ ΚΑΚΛΑΜΑΝΗΣ: Είδα φωτογραφία του κ. Μπερνς με τον κ. Αβραμόπουλο. Αυτή είναι η κατάντια της Ελλάδας…
      ΛΕΩΝΙΔΑΣ ΓΡΗΓΟΡΑΚΟΣ: Και του έδωσε συμβουλές ο κ. Μπερνς για την υγεία στην Ελλάδα.
      Κύριε Υπουργέ, δεν είναι εργαζόμενοι οι επικουρικοί γιατροί; Αυτοί, δηλαδή, δεν έχουν καμία τύχη; Τους χρησιμοποιούμε και μετά τους πετάμε;
      Εμείς είχαμε ετοιμάσει κάτι για την εκπαίδευση ώστε να λύναμε αυτό το πρόβλημα. Εσείς δεν ετοιμάζετε τίποτα. Ήταν έτοιμο το νομοσχέδιο για τους ειδικευόμενους και την εκπαίδευση των γιατρών στην Ελλάδα. Ομόφωνα είχε ψηφιστεί από την επιτροπή στη Βουλή. Γιατί δεν φέρνετε το νομοσχέδιο;
      Τι γίνεται, κύριε Υπουργέ –και επανειλημμένως σας έχω καταθέσει ερωτήσεις- μ’ αυτούς τους γιατρούς που παρέκαμψαν τη λίστα για τις ειδικότητες; Και μου είπατε ότι είναι εκατόν ενενήντα τρεις. Και δεν μου δίνετε τα στοιχεία, διότι λέτε αποτελούν προσωπικό δεδομένο.
      Προσωπικό δεδομένο είναι, κύριε Υπουργέ, όταν εξαπατούμε το σύστημα και μπαίνουμε από την πίσω πόρτα για να κάνουμε ειδικότητα λόγο αλλεργιών, λέει, στη φορμόλη; Υπάρχει αυτό το κόλπο της φορμόλης κ.λπ. Έτσι παρακάμπτουμε όλους τους άλλους συναδέλφους; Δηλαδή, παρακάμπτετε τους συναδέλφους μας και δημιουργείτε ένα σύστημα το οποίο δεν τιμά κανέναν, ένα σύστημα αναξιοκρατικό και δεν μας δίνετε και τα ονόματά τους; Απολαμβάνουν ασυλίας αυτοί, κύριε Υπουργέ; Ποιοι είναι αυτοί τελικά που έχουν τέτοια ασυλία; Γιατί δεν μας δίνετε τα ονόματά τους; Πού ξανακούστηκε αυτό;
      Τι γίνεται με τα κρεβάτια των Μ.Ε.Θ.; Τίποτα. Το Ερρίκος Ντυνάν έδωσε μια λύση, είναι γεγονός. Εμείς όμως θέλουμε και τα υπόλοιπα κρεβάτια του Εθνικού Συστήματος Υγείας να λειτουργήσουν. Θέλουμε να διορίσετε γιατρούς στην περιφέρεια. Καμία μονάδα στην περιφέρεια δεν λειτουργεί. Όλες αποδυναμώθηκαν. Δεν υπάρχουν νοσηλευτές ή γιατροί. Το Αττικό Νοσοκομείο είναι κλειστό.
      Τι γίνεται επιτέλους με την εκποίηση της περιουσίας του Νοσοκομείου Σωτηρία, την οποία υπέγραψε ο κ. Κακλαμάνης πριν φύγει; Δεκατέσσερα στρέμματα στο Μαρούσι με αρχική εκκίνηση 5.000.000 ευρώ. Τι γίνεται με αυτό το θέμα; Έχει ξανακουστεί στο Μαρούσι 300.000 δραχμές το στρέμμα; Δεν θα μας καταθέσετε τα χαρτιά; Καταθέσαμε την ερώτηση χθες.
      Τι γίνεται τελικά με τις αιμοδοσίες, κύριε Υπουργέ; Το είδαμε το θέμα τις προηγούμενες εβδομάδες. Πραγματικά υπήρχαν προβλήματα. Τι θα γίνει; Θα προμηθευτούμε τα μηχανήματα; Πότε; Θα μας πείτε; Ή θα περιμένουμε και το επόμενο επεισόδιο με κανέναν ατυχή ασθενή με AIDS για να το ξαναθυμηθούμε;
      Τι κάνατε με το σκάνδαλο των φαρμάκων, το οποίο σας έχουμε καταγγείλει, για τις ετικέτες, που είχατε πει ότι θα φέρετε και θα βάλετε και bar code το Μάιο; Όλα ξεχαστήκανε.
      Θέλω, λοιπόν, να πω σε όλους τους πρώην Υπουργούς, στον κ. Έβερτ, στον κ. Κρεμαστινό, στον κ. Γείτονα, στον κ. Σκουλάκη, στον κ. Στεφανή, ότι έκαναν μεγάλο αγώνα για την ψυχιατρική μεταρρύθμιση στην Ελλάδα. Ο νόμος για τον εκσυγχρονισμό των υπηρεσιών ψυχικής υγείας ήταν πραγματικά ένας νόμος που ήλθε μετά από μεγάλη διαβούλευση δέκα χρόνων και μεγάλους αγώνες όλων των παρατάξεων της Βουλής. Ο ν. 2716/99 ήταν ένας νόμος σταθμός για την ψυχιατρική μεταρρύθμιση στην Ελλάδα. 
      Εγώ θέλω όλους αυτούς, όχι μόνο τους Υπουργούς αλλά και όλους οι οποίοι συνέβαλαν στην ψυχιατρική μεταρρύθμιση τα τελευταία χρόνια στην Ελλάδα, να τους συγχαρώ και να τους πω ένα μεγάλο ευχαριστώ από το Βήμα της Βουλής.
      Ποιες είναι αυτές οι δομές της ψυχιατρικής στην Ελλάδα που δημιουργήθηκαν τα τελευταία χρόνια; Είναι τα Κέντρα Ψυχικής Υγείας που δημιουργήθηκαν με το ν.2716/1999. Είναι τα Iατροπαιδαγωγικά Κέντρα. Είναι τα Πολυδύναμα Ιατροπαιδαγωγικά Κέντρα. Είναι οι Κινητές Μονάδες Ψυχικής Υγείας. Είναι τα Ψυχιατρικά Τμήματα των Ενηλίκων και Παιδιών και Εφήβων των Γενικών Νοσοκομείων. Είναι οι Πανεπιστημιακές Ψυχιατρικές Κλινικές των Νοσοκομείων. Είναι τα Πανεπιστημιακά Ψυχιατρικά Νοσοκομεία. Είναι τα Ινστιτούτα Ψυχικής Υγείας. Είναι οι Πανεπιστημιακές Μονάδες με αντικείμενο την ψυχική υγεία. Είναι τα Ψυχιατρικά Νοσοκομεία και Παιδοψυχιατρικά Νοσοκομεία. Είναι τα Κέντρα Εξειδίκευσης, Περίθαλψης Ψυχιατρικών Ασθενών. Είναι οι Μονάδες Ψυχοκοινωνικής Αποκατάστασης, τα Ειδικά Κέντρα ή οι Ειδικές Μονάδες Ψυχοκοινωνικής Αποκατάστασης. Είναι τα Ειδικά Κέντρα ή οι Ειδικές Μονάδες Κοινωνικής Επανένταξης. Είναι οι Κοινωνικοί Συνεταιρισμοί Περιορισμένης Ευθύνης.
      Ένα μεγάλο φάσμα, λοιπόν, υπηρεσιών υπάρχει στην ψυχιατρική μεταρρύθμιση. Και πραγματικά είναι κανείς να το θαυμάζει αυτό το μεγάλο έργο που έγινε τα τελευταία χρόνια. 
      Δεν γνωρίζω κατά πόσο η σημερινή ηγεσία του Υπουργείου Υγείας παρακολουθεί τις παγκόσμιες τάσεις στον τομέα της ψυχικής υγείας, αν βλέπει πού πηγαίνουν τα πράγματα, πού οδηγούνται οι καταστάσεις.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα πάρω λίγο χρόνο από τη δευτερολογία μου. 
      Επιτρέψτε μου όμως, κύριε Υπουργέ, να συνάγω το όχι και τόσο αυθαίρετο συμπέρασμα ότι μέχρι τώρα η πολιτική σας δείχνει πως δεν αφουγκράζεται με τη δέουσα υπευθυνότητα τα μηνύματα των καιρών. Έχετε αποκοπεί, κύριε Υπουργέ, από την πραγματικότητα. Παραθέτω χαρακτηριστικά στοιχεία που ανακοίνωσε η Παγκόσμια Οργάνωση Υγείας και τα οποία πιστεύω, αγαπητοί μου συνάδελφοι, αποτυπώνουν μια διεθνή πραγματικότητα ιδιαίτερα ανησυχητική για τα στοιχεία στην Ελλάδα και στον κόσμο:
      Ένα στα τέσσερα άτομα, περίπου εκατόν τριάντα εκατομμύρια άνθρωποι, θα εμφανίσουν στη διάρκεια της ζωής τους κάποια ψυχική ασθένεια. Εκατόν είκοσι εκατομμύρια άνθρωποι σε όλο τον κόσμο υποφέρουν από κατάθλιψη και όχι μόνο απ’ αυτό, αλλά εκτιμάται ότι μέσα στα επόμενα είκοσι χρόνια τα ποσοστά της κατάθλιψης θα διπλασιαστούν και η κατάθλιψη θα καταλάβει τη δεύτερη θέση στις δέκα πρώτες νόσους με τη μεγαλύτερη επιβάρυνση στη δημόσια υγεία διεθνώς. Στους εκατό ανθρώπους ο ένας πάσχει από σχιζοφρένεια, δηλαδή, εκατό χιλιάδες κάτοικοι της Ελλάδας, αλλά και η οικογένειά τους, αντιμετωπίζουν κάποια μορφή ψυχασθένειας. Στα ψυχιατρεία που υπάρχουν στα διάφορα νοσοκομεία υπολογίζεται ότι το 60% με 70% των εισαγωγών γίνονται κατόπιν εισαγγελικής παρέμβασης. 
      Μπορεί να έκλεισαν τα ψυχιατρεία της Πέτρας Ολύμπου, των Χανίων, μπορεί να κλείνουν αυτά της Τρίπολης και της Κέρκυρας καθώς περνάμε στην κοινοτικοποίηση των δομών της ψυχικής υγείας, αλλά πολλά πράγματα επιμένουν με την ενοχλητική τους παρουσία, κύριε Υπουργέ. Όσο για τα ράντσα στις ψυχιατρικές κλινικές δεν χρειάζεται να κρυβόμαστε πίσω από το δάχτυλό μας. Πηγαίνετε σε μια εφημερία να δείτε τι γίνεται στις ψυχιατρικές κλινικές της Αθήνας: Ό,τι έγινε και με τις άλλες κλίνες, που βαφτίστηκαν επικουρικές στα δημόσια νοσοκομεία, το ίδιο γίνεται και στις ψυχιατρικές κλινικές. Διοικητικές αλλαγές και βιτρίνες μικρής διάρκειας για τις κάμερες. Παταγώδης η αποτυχία και εδώ του συστήματος. 
      Η ανυπαρξία σήμερα πρωτοβάθμιας φροντίδας ψυχικής υγείας και κοινοτικής ψυχιατρικής και η απουσία πρόληψης ψυχικής υγείας, που θα προλάμβαναν την υποτροπή ή την κρίση, έχουν υποσκάψει τα θεμέλια μιας ολοκληρωμένης ψυχιατρικής μεταρρύθμισης. Η τομεοποίηση ποτέ δεν προχώρησε όσο θα έπρεπε, ιδίως στο Λεκανοπέδιο των πέντε εκατομμυρίων κατοίκων, με αποτέλεσμα: Πρώτον, να εισάγονται και να επανεισάγονται ανά τακτά διαστήματα ασθενείς που είχαν πάρει εξιτήριο, το γνωστό πλέον φαινόμενο της περιστρεφόμενης θύρας. Η ακούσια νοσηλεία από έσχατο μέτρο να έχει γίνει κοινή πρακτική και μάλιστα σε συνθήκες καταστρατήγησης των εγγυήσεων για τους ασθενείς.
      Μέσα στο 2005, κύριε Υπουργέ, από τις χίλιες εξακόσιες τριάντα τέσσερις εισαγωγές για νοσηλεία στο Δαφνί, οι χίλιες τριάντα τέσσερις ήταν ακούσιες νοσηλείες σύμφωνα με το Διοικητή του Νοσοκομείου, τον κ. Κοσμόπουλο. Στο μεταξύ δεν έχει ανοίξει ούτε ένα κέντρο ψυχικής υγείας στο λεκανοπέδιο της Αττικής. Ό,τι ήταν, ήταν. Τίποτα δεν έγινε. Επιπλέον, δεν υπάρχουν συμπαγείς ελεγκτικοί μηχανισμοί για τους ασθενείς σε δικαστική απαγόρευση, με αποτέλεσμα οι επίτροποι που διαχειρίζονται τις περιουσίες τους να μπορούν ανενόχλητοι, παρακαλώ, να τους εκμεταλλεύονται.
      Κύριε Υπουργέ, θέλω να σας πω ότι υπήρχε μια ανεπάρκεια τα τελευταία χρόνια στην αντιμετώπιση και στην προώθηση της ψυχιατρικής μεταρρύθμισης. Αυτή η ανεπάρκεια ήταν το 35% των αναγκών σε όλη αυτή τη δομή που έπρεπε να υποστηρίξουμε και βέβαια είχε σοβαρές επιπτώσεις: απολύσεις εργαζομένων, μείωση της ποιότητας φροντίδας, δημιουργία κλίματος ανασφάλειας, απλήρωτοι εργαζόμενοι μέχρι σήμερα, αναγκαστικός περιορισμός δραστηριοτήτων, που έκαναν ορατό πλέον το φόβο μετατροπής των υφισταμένων δομών που υπήρχαν στην Ελλάδα, στην Κοινότητα Σενέσα αποθήκες ψυχών και μικρά άσυλα.
      Οι τρελοί, κύριε Υπουργέ, δεν έχουν φωνή. Δεν αποτελούν συγκροτημένο σώμα κοινωνικής διεκδίκησης. Οι οικογένειές τους σιωπούν. Αναπαραγάγουν τη ντροπή και τον αυτοστιγματισμό, το στίγμα της ψυχικής ασθένειας. Το πρόβλημα, κύριε Υπουργέ, είναι ηθικό, είναι πολιτιστικό, είναι κοινωνικό. Μετά είναι οικονομικό, είναι επιστημονικό, θεραπευτικό. Πάνω απ’ όλα όμως είναι πολιτικό.
      Θα τελειώσω καταθέτοντας μόνο δύο επιστολές –τα υπόλοιπα θα τα πω στη δευτερολογία μου- από πραγματικά αξιόλογες προσπάθειες που έγιναν από το Δίκτυο Φορέων Ψυχοκοινωνικής Αποκατάστασης και Ψυχικής Υγείας το «ΑΡΓΩΣ» και από το Ελληνικό Κέντρο για την Ψυχική Υγεία και Θεραπεία του Παιδιού και της Οικογένειας, το «ΠΕΡΙΒΟΛΑΚΙ I» και το «ΠΕΡΙΒΟΛΑΚΙ II» στο Χαλάνδρι.
      Θέλω να σας πω μόνο ότι στο «ΠΕΡΙΒΟΛΑΚΙ Ι» υπάρχει Κέντρο Ημέρας για είκοσι πέντε παιδιά και στο «ΠΕΡΙΒΟΛΑΚΙ ΙΙ" Κέντρο Ημέρας για δώδεκα παιδιά και τις οικογένειές τους. 
      Αναφέρει το δελτίο Τύπου: «Φέτος για πρώτη φορά αιφνιδιαστικά λάβαμε το 50% της χρηματοδότησης για το πρώτο τρίμηνο του 2005 και το 25% για το δεύτερο τρίμηνο, χωρίς καμιά ενημέρωση από το Υπουργείο Υγείας για το πότε θα λάβουμε το υπόλοιπο της οφειλόμενης χρηματοδότησης. Η συνθήκη αυτή έχει δημιουργήσει μεγάλη αναστάτωση στο προσωπικό και στις οικογένειες που συνεργάζονται μαζί μας και ζητούμε από τους αρμόδιους λειτουργούς να επιδείξουν τη δέουσα κατανόηση σ’ έναν τόσο ευαίσθητο τομέα της ψυχικής υγείας και να φανούν συνεπείς με τις υποχρεώσεις που έχουν αναλάβει έναντι της ελληνικής κοινωνίας και έναντι της Ευρωπαϊκής Ένωσης για τη διατήρηση των δομών που αναπτύχθηκαν στο πλαίσιο της ψυχιατρικής μεταρρύθμισης». Αυτό το καταθέτω σαν δελτίο Τύπου από το «ΠΕΡΙΒΟΛΑΚΙ», αυτήν τη δομή. 
      (Στο σημείο αυτό ο Βουλευτής κ. Λεωνίδας Γρηγοράκος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Θέλω να σας πω επίσης ότι ο κύριος Υπουργός έλαβε στις 11 Απριλίου 2006, δηλαδή προχθές, από τη Συντονιστική Επιτροπή του Δικτύου Φορέων Ψυχοκοινωνικής Αποκατάστασης και Ψυχικής Υγείας «ΑΡΓΩΣ» που εκπροσωπεί είκοσι επτά φορείς-νομικά πρόσωπα ιδιωτικού δικαίου που υλοποιούν έργο στο χώρο της ψυχοκοινωνικής αποκατάστασης και της παραγωγής υγείας δελτίο Τύπου με το οποίο θέλουν να ενημερώσουν τα εξής: «Τα προβλήματα που αντιμετωπίζονται σε σχέση με τη χρηματοδότηση των φορέων καθιστούν ιδιαίτερα προβληματική τη συνέχιση της λειτουργίας των δομών και ζητούμε την άμεση υποστήριξή σας στην επίλυση των προβλημάτων αυτών. Όπως θα έχετε πληροφορηθεί, ο εγκεκριμένος προϋπολογισμός για το 2006 καλύπτει λιγότερο από το 40% των πραγματικών αναγκών των φορέων, όπως έχουν αποτυπωθεί στους αιτούμενους προϋπολογισμούς. Το γεγονός αυτό έχει ήδη προκαλέσει πτώση στο επίπεδο φροντίδας των ασθενών, με ορατούς πλέον τους κινδύνους στο επίπεδο της ιατρικής και ψυχιατρικής κάλυψης. Παρακαλούμε, λοιπόν, τον κύριο Υπουργό να μεριμνήσει, ώστε οι υπηρεσίες του Υπουργείου να γνωστοποιήσουν ένα οριστικό χρονοδιάγραμμα της ροής των επιχορηγήσεων προς τους φορείς, του  συνολικού ύψους αυτών καθώς και τις ενέργειες που πρόκειται να ακολουθηθούν, ώστε να λυθούν τα χρόνια θεσμικά προβλήματα». Μη βάζετε φωτιά σε ένα πραγματικά μεγάλο οικοδόμημα που λέγεται ψυχιατρική μεταρρύθμιση στην Ελλάδα. Καταθέτω και  αυτό το δελτίο Τύπου.
      (Στο σημείο αυτό ο Βουλευτής κ. Λεωνίδας Γρηγοράκος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Εγώ, κύριε Υπουργέ, θα ήθελα να πω ότι τα πράγματα στην ψυχιατρική μεταρρύθμιση είναι ανυπέρβλητα, όπως έγιναν μετά από δύο χρόνια παρουσίας σας στην Κυβέρνηση. Πραγματικά είχε γίνει πολλή δουλειά στην ψυχιατρική μεταρρύθμιση. Δυστυχώς τα δύο τελευταία χρόνια, παρά τα όσα ακούσαμε και παρά τα όσα κάποιοι υποσχέθηκαν για την ψυχιατρική μεταρρύθμιση στην Ελλάδα, ήταν ένα όνειρο απατηλό. 
      Στη δευτερολογία μου θα σας πω πολύ περισσότερα για την ψυχιατρική μεταρρύθμιση. Θα καταθέσω στοιχεία που δείχνουν ότι, αν δεν συζητήσουμε όλοι μαζί αλλά αν δεν βάλουμε και το χέρι βαθιά στην τσέπη, η ψυχιατρική μεταρρύθμιση στην Ελλάδα θα αποτύχει, θα σταματήσει και θα είναι μία ντροπή για όλους μας, διότι έγιναν πολλά θετικά βήματα κατά την τελευταία δεκαπενταετία στην Ελλάδα.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Γρηγοράκο. Κύριε συνάδελφε, να σας ενημερώσω ότι για τη δευτερολογία σας έχετε μόνο δύο λεπτά. Πιστεύω να τα συμπυκνώσετε και να τα πείτε όλα. 
      Το λόγο έχει ο κ. Νασιώκας.
      ΕΚΤΟΡΑΣ ΝΑΣΙΩΚΑΣ: Ευχαριστώ, κύριε Πρόεδρε. 
      Η Κυβέρνηση μιλάει περί μεταρρύθμισης γενικώς. Παρουσιάζει και ένα προσωπείο μεταρρυθμιστικό. Βέβαια, τις μεταρρυθμίσεις αυτές τις γνωρίζουν πολύ καλά οι εργαζόμενοι μέσα από την αλλαγή των εργασιακών τους σχέσεων, την κατάργηση των συλλογικών διαπραγματεύσεων, την κατάργηση του οκταώρου, την απελευθέρωση του ωραρίου των καταστημάτων κ.λπ. Ξέρουν, λοιπόν, ότι είναι απορρύθμιση. 
      Αλλά το άκρον άωτον της κυβερνητικής πρακτικής είναι ότι εκεί που βρήκαν πραγματικά ένα μεταρρυθμιστικό πρόγραμμα, στην ψυχική υγεία, όχι μόνο το σταμάτησαν, όχι μόνο το καθυστέρησαν, αλλά φτάνουμε και σ’ ένα σημείο πλήρους ακύρωσης, για να αποδειχθεί του λόγου το αληθές, ότι δεν πρόκειται περί μεταρρυθμιστικού ρεύματος της Κυβέρνησης Καραμανλή, αλλά περί απορρυθμιστικού. Μιλάω για την ψυχιατρική μεταρρύθμιση, το μεγαλύτερο εγχείρημα στην υγεία την τελευταία εικοσαετία. Κάναμε πάρα πολλές ερωτήσεις, δεν πήραμε απαντήσεις και θα καταθέσω απαντήσεις στα Πρακτικά, γι’ αυτό σήμερα, κύριε Υπουργέ, σας ελέγχουμε με τον πιο ισχυρό τρόπο που έχουμε, με την επερώτηση.
      Η ψυχιατρική μεταρρύθμιση έχει δύο τομείς. Ο ένας είναι η υλοποίηση του προγράμματος, κυρίως με βάση το Β΄ Κοινοτικό Πλαίσιο Στήριξης και το «ΨΥΧΑΡΓΩΣ». Το δεύτερο είναι η προοπτική, η συνέχεια, η επιτυχία της μεταρρύθμισης, η βιωσιμότητα των δομών. Αν υπάρχει σήμερα, κύριε Υπουργέ, πρόγραμμα -στο Γ΄ Κοινοτικό Πλαίσιο Στήριξης, εννοώ- για την υγεία στην Ελλάδα, υπάρχει γιατί η Ευρωπαϊκή Ένωση επιβράβευσε και με λόγια και με έργο την προσπάθεια που είχε γίνει για πολλά χρόνια, για να φτάσουμε στον ψυχιατρικό τομέα από την Ελλάδα της Λέρου σε μια άλλη νοοτροπία και λειτουργία που ο ψυχικά ασθενής δεν είναι τίποτε άλλο αλλά ένας άνθρωπος με ιδιαιτερότητες που μπορεί να ζήσει μαζί με εμάς, ανάμεσά μας, μέσα στην κοινωνία.
      Και αναφερόμαστε πολλές φορές στην Ελλάδα της Λέρου αλλά πρέπει να πούμε ότι η Λέρος είναι το πιο όμορφο νησί του Αιγαίου και κακώς την ταυτίζουμε πολλές φορές με το άσυλο που υπήρχε εκεί. Πρέπει να το διευκρινίσουμε αυτό.
      Όπως κάθε μεταρρύθμιση έτσι και η ψυχιατρική μεταρρύθμιση είναι ένα πολύ δύσκολο θέμα. Αλλά πραγματικά τα δύο χαμένα χρόνια στην υγεία έπληξαν κυρίως την ψυχιατρική μεταρρύθμιση. Ο μεγάλος χαμένος αυτής της διετίας είναι η ψυχιατρική μεταρρύθμιση. Ακούμε λόγια και ακούγαμε λόγια αυτή τη διετία που πέρασε. Ακούμε και τώρα. Πώς πάει το Γ΄ Κοινοτικό Πλαίσιο Στήριξης; Ακούσαμε χθες και τον κύριο Πρωθυπουργό. Ένα πρόγραμμα θέλει τη μελέτη, την ένταξη, την συμβασιοποίηση, την απορροφητικότητα. Ξέρετε ότι το Γ΄ Κοινοτικό Πλαίσιο Στήριξης και στην υγεία και γενικότερα ενεργοποιήθηκε το καλοκαίρι του 2002. Εσείς, κύριε Υπουργέ, μιλάτε μόνο για την απορροφητικότητα. Εμείς όμως μέχρι να σας παραδώσουμε την εξουσία δημιουργήσαμε ένα πρόγραμμα που είχε 80% των δράσεων και των έργων σε ένταξη, 61% συμβασιοποίηση και 14,5% απορρόφηση που είναι και το ευκολότερο πράγμα και θα συνεχιστεί.
      Στην ψυχική υγεία ήταν το 71% σε ένταξη, το 52% σε συμβασιοποίηση και 12% σε απορρόφηση. Τα στοιχεία δεν αμφισβητούνται. Είναι από τα πρακτικά της Επιτροπής Παρακολούθησης. Κύριε Υπουργέ, βρήκατε ένα πρόγραμμα ανάπτυξης ψυχιατρικών τμημάτων σε όλα σχεδόν τα νοσοκομεία της Ελλάδας. Βρήκατε ένα πρόγραμμα για να κλείσουν ως το τέλος του Προγράμματος «ΨΥΧΑΡΓΩΣ» όλα τα ψυχιατρεία με εξαίρεση ένα στην Αθήνα. Και βρήκατε και το πρώτο μέσα στον πρώτο χρόνο υλοποίησης του προγράμματος στην Πέτρα Ολύμπου, να έχει κλείσει. Τι κάνατε; Στον ένα τομέα εμείς συνεργαστήκαμε μαζί σας. Ήρθατε εδώ στην Βουλή τις πρώτες ημέρες και ζητήσατε να ψηφίσουμε κατ’ εξαίρεση προσλήψεις για να στηρίξουμε το πρόγραμμα και εμείς το ψηφίσαμε ομόφωνα και έξω από το Α.Σ.Ε.Π. όπως κρίνατε. Δεν θέλαμε να εμποδιστεί κανένας σ’ αυτήν τη μεγάλη προσπάθεια που τη θεωρούμε εθνική προσπάθεια. 
      Τι κάνατε εσείς; Δεν προχωρήσατε καθόλου. θα σας τα πει ο Κοινοβουλευτικός μας Εκπρόσωπος. Σας τα είπε και ο εισηγητής μας. Σταματήσατε το πρόγραμμα ανάπτυξης –που είναι η βάση- του δημόσιου τομέα, δηλαδή, των ψυχιατρικών κλινικών όλων των νοσοκομείων. Να σας πω για την Καρδίτσα. Ήταν προγραμματισμένο και ενταγμένο για 1.000.000 ευρώ. Έτοιμη ήταν η ψυχιατρική κλινική. Τη σταματήσατε και την ακυρώσατε, κύριε Υπουργέ, όπως κάνατε και στα περισσότερα νοσοκομεία της Ελλάδας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Κύριε Νασιώκα, θα πάρετε και το χρόνο της δευτερολογίας σας;
      ΕΚΤΟΡΑΣ ΝΑΣΙΩΚΑΣ: Ναι, κύριε Πρόεδρε.
      Και φυσικά φτάσαμε στο σημείο που είμαστε σήμερα. Τι θα συμβεί στην προοπτική; Πρώτον δεν προχωράει το πρόγραμμα. Θα γυρίσουμε πίσω. Ήδη γράφονται άρθρα, γίνονται καταγγελίες από επιστημονικούς φορείς και από πάρα πολλούς ανθρώπους. Δεύτερον, θα έχουμε μέγα πρόβλημα με την Ευρωπαϊκή Ένωση για να μην πω μέγα σκάνδαλο. Θα ζητηθούν πάρα πολλά χρήματα πίσω και πολύ σύντομα. Και ξέρω από τώρα τι θα πείτε, κύριε Υπουργέ, αν συνεχιστεί η λογική του πρώην Υπουργού. Θα πείτε ότι για όλα φταίει το ΠΑ.ΣΟ.Κ., για όλα φταίνε οι προηγούμενοι. 
      Και επειδή πρέπει να αποδεικνύουμε  στην πράξη αυτό που λέμε θα σας καταθέσω δύο έγγραφα. Το πρώτο είναι μια σειρά από τις ερωτήσεις που κάναμε στον προηγούμενο Υπουργό με πολλούς άλλους Βουλευτές του ΠΑ.ΣΟ.Κ.. Η απάντηση δόθηκε στις 17/05/2005 και λέει τι είχε γίνει πριν, τι γίνεται και ότι όλα τα χρήματα έχουν διασφαλιστεί και ότι θα προχωρήσει. Και επειδή αυτό ήταν τόσο έωλο γιατί δεν είχε γίνει τίποτα μέχρι εκείνη την ημέρα 17/05/2005, δυο ημέρες μετά ο κύριος Υπουργός προκάλεσε μια επίσκεψη του κυρίου Πρωθυπουργού στο Υπουργείο Υγείας. Εκεί ο κύριος Πρωθυπουργός έκανε πολλές δηλώσεις που είχαν μικρή σημασία για να πει όμως αυτό που έχει μεγάλη σημασία. Δηλαδή ότι για την ψυχική υγεία και εσείς έχετε διασφαλίσει όλες εκείνες τις προϋποθέσεις και τα κονδύλια, ότι θα προχωρήσει και ότι όλες οι δεσμεύσεις προς την Ευρωπαϊκή Ένωση θα υλοποιηθούν.
      Βεβαίως ήταν ένα κενό γράμμα το οποίο είχε ως μόνη βάση να καλύψει τον προηγούμενο Υπουργό. Αυτά θα τα καταθέσω στη Βουλή, κύριε Υπουργέ.
      Άρα, κύριε Υπουργέ, φτάνουμε σε ένα πολύ σημαντικό θέμα. Κατά την άποψή μου, έχετε χάσει το τρένο τού να προλάβετε το πρόγραμμα και να προβούμε στην ψυχιατρική μεταρρύθμιση, αλλά πιστεύω ότι δεν το θέλατε, δεν το στηρίζατε και δεν το χρηματοδοτήσατε.
       Έτσι, μια πραγματική μεταρρύθμιση οδηγείται σε απορύθμιση. Και εσείς είστε Κυβέρνηση της απορύθμισης και του αναχρονισμού. Θα φέρετε πάλι πίσω την Ελλάδα σ’ αυτόν τον τομέα από εκεί που είναι τώρα. Κανένας δεν είπε ότι είναι εύκολο το εγχείρημα και κανένας δεν είπε ότι δεν χρειάζονται πάρα πολλά χρήματα για να στηρίξεις την προοπτική. Όμως, μιλάτε για το παρελθόν, δεν μπορείτε να εκφράσετε το μέλλον και γυρίζετε τα πράγματα πίσω. Θα ταυτιστείτε εσείς, κύριε Υπουργέ –και ξέρετε πόσο σας εκτιμώ προσωπικά, πράγμα που έχω πει πολλές φορές- με μια κατάσταση, ούτως ώστε στον ψυχιατρικό τομέα να παλιννοστήσει  η Ελλάδα της Λέρου; Εύχομαι να το αποφύγετε!
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      (Στο σημείο αυτό ο Βουλευτής κ. Έκτορας Νασιώκας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, είκοσι τρεις μαθητές και μαθήτριες και δύο συνοδοί δάσκαλοι από το 2ο Δημοτικό Σχολείο Ερέτριας Εύβοιας.
      Η Βουλή τους καλωσορίζει και τους εύχεται «Καλές σπουδές».
      (Χειροκροτήματα από όλες τις πτέρυγες της Βουλής)
       Το λόγο έχει ο συνάδελφος κ. Μουσιώνης.
      ΑΡΙΣΤΕΙΔΗΣ ΜΟΥΣΙΩΝΗΣ: Ευχαριστώ, κύριε Πρόεδρε.
      Κύριε Υπουργέ, με ιδιαίτερη σαφήνεια καταθέσαμε την επίκαιρη επερώτησή μας που αφορά το μεγάλο ζητούμενο, την πορεία, δηλαδή, της ψυχιατρικής μεταρρύθμισης στη χώρα μας.
      Πριν αναφερθώ στο μύθο της απογραφής που έχει ήδη καταρριφθεί, θα αναφερθώ στο «πάγωμα» που αισθάνθηκαν οι δικαιούχοι του επιδόματος θέρμανσης, μειώνοντάς το κατά 100%, δηλαδή δεν το χορηγήσατε σε αυτούς οι οποίοι το δικαιούντο.
      Έρχομαι, λοιπόν, τώρα στη ψυχιατρική μεταρρύθμιση, σημειώνοντας κατάψυξη κατά -50 βαθμούς, δηλαδή μείωση 50% της υποχρέωσης που είχατε ως Κυβέρνηση και είχαμε ως πολιτεία απέναντι σ’ αυτό το τόσο σημαντικό πρόγραμμα. 
      Αυτό όμως που με ενοχλεί περισσότερο, κύριε Υπουργέ, είναι ότι κατά την  διεθνώς οριζόμενη ημέρα της ψυχικής υγείας, την 10η Οκτωβρίου 2005, ο προκάτοχος του σημερινού Υπουργού κ. Κακλαμάνης είχε δεσμευθεί για συγκεκριμένο αριθμό προσλήψεων. Μάλιστα, την επομένη σε δήλωσή του ο Ειδικός Γραμματέας του Υπουργείου Υγείας κ. Τζαφέρης εκτός της  σεμνότητας και της ταπεινότητας και συνεχίζοντας την άσκηση ενδοκυβερνητικού συνδικαλισμού στην οποία επιδίδετο με ιδιαίτερη ευχέρεια και ικανότητα ο κ. Κακλαμάνης και αναφερόμενος πάντοτε στον κακό Υπουργό Οικονομίας και Οικονομικών κ. Αλογοσκούφη –για μας όμως η Κυβέρνηση είναι μια και ενιαία και ο Πρωθυπουργός είναι ο κ. Καραμανλής και όσα λέτε και γι’ αυτά τα οποία δεσμεύεστε χρεώνονται πλέον στον Κώστα Καραμανλή και σε κανέναν από εσάς πλέον- είχε δηλώσει τα εξής: «Υπάρχει δυσκολία στη ροή των χρημάτων που οφείλονται περισσότερο στη γραφειοκρατία». Και συνεχίζει λέγοντας: «Δεν έχουμε σκοπό να κλείσουμε, αλλά να ανοίξουμε και άλλες δομές. Το «ΨΥΧΑΡΓΩΣ» είναι Πρόγραμμα αναγκαίο για την εθνική υπόσταση της χώρας μας και για την εντιμότητά μας ως έθνος απέναντι στους ανθρώπους που το έχουν ανάγκη». Αυτά είπε ο κ. Τζαφέρης την 11η Οκτωβρίου 2005, μια μέρα μετά την επέτειο. Και θέλω να πω το εξής: Εφόσον το είπε αυτό, θα συμφωνούσα εάν αυτά τα οποία είπε ήταν καταγεγραμμένα και στον προϋπολογισμό του 2006 που κατατέθηκε εδώ στη Βουλή ενώπιον μας. 
      Δυστυχώς η μείωση είναι συγκεκριμένη και μάλιστα κρίθηκε ως μη εξηγήσιμη απ’ όλους τους αρμόδιους φορείς και παράγοντες.
      Εγώ όμως θα σταθώ σε δύο σημεία κατά τη γνώμη μου γιατί ήδη οι προλαλήσαντες συνάδελφοί μου αναφέρθηκαν αναλυτικά στην κατάσταση στην οποία βρίσκεται η ψυχιατρική μεταρρύθμιση στη χώρα μας.
      Θα αναφερθώ στους δύο βασικούς πυλώνες για μια αποτελεσματική ψυχιατρική μεταρρύθμιση. Θα αναφερθώ, κύριε Υπουργέ, στον πρώτο πυλώνα που είναι η πρόληψη και στον δεύτερο πυλώνα που είναι η πρωτοβάθμια περίθαλψη. Στο πρώτο σκέλος αναφέρομαι στους υπότροπους και σε ό,τι αφορά τις κρίσεις και την αντιμετώπισή τους. Εδώ παρατηρείται ένα τεράστιο έλλειμμα από την μείωση των συγκεκριμένων προγραμμάτων που αναφέρονται στην πρόληψη που έχει σαν αποτέλεσμα να παγιώνει την ακούσια νοσηλεία, η οποία ακούσια νοσηλεία καταστρατηγεί σημαντικές βασικές εγγυήσεις του ψυχικά ασθενή.
      (Στο σημείο αυτό, κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα πάρω το χρόνο από τη δευτερολογία μου.
      Στο δεύτερο σκέλος διαπιστώνουμε σε ό,τι αφορά την πρωτοβάθμια φροντίδα και περίθαλψη ένα τεράστιο έλλειμμα, κύριε Υπουργέ, από τη μεριά σας στα δύο αυτά χρόνια δημιουργίας δομών και υποδομών στην πρωτοβάθμια φροντίδα και περίθαλψη.
      Επίσης, ένα πολύ σημαντικό που πρέπει να πάει παράλληλα, όποιο πρόγραμμα αποασυλοποίησης και αν κάνουμε: αν δεν προετοιμάσουμε την κοινωνία ενημερώνοντας τους πολίτες –και εδώ θέλει επίσης προγράμματα, επίσης πόρους- θα έχουμε τις αντιδράσεις αυτές που, δυστυχώς, εισπράττουμε ως πολίτες αυτής της χώρας από τις τοπικές κοινωνίες. Οι πολίτες και η Τοπική Αυτοδιοίκηση δεν αποδέχονται γιατί δεν ενημερώνονται. Πρέπει να υπάρξουν προγράμματα και πρέπει σθεναρά όλοι μας να πάρουμε τις πολιτικές μας, τις κοινωνικές μας και τις ανθρώπινες ευθύνες μας απέναντι στην κοινωνία στην οποία απευθυνόμαστε. Και εδώ βλέπουμε, πραγματικά, ακραία και άσχημα αντανακλαστικά τα οποία εκφράζονται με έναν ανεπίτρεπτο τρόπο από τις τοπικές κοινωνίες.
      Κύριε Υπουργέ, θα ήθελα να μιλήσω επίσης για το τεράστιο πρόβλημα μέρος του οποίου δημιουργείται από τη μείωση της χρηματοδότησης αυτών των προγραμμάτων στο κοινωνικό στίγμα. Λέμε ότι πρέπει και μπορούμε για να μειώσουμε αυτό το στίγμα να δώσουμε τη δυνατότητα της κοινωνικής γιατί όχι και επαγγελματικής επανένταξης αυτών των συνανθρώπων μας. Να δώσουμε ό,τι δυνατότητες προβλέπονται από τα προγράμματα τα οποία θα έπρεπε να είναι σε εξέλιξη, θα έπρεπε να στηρίζουν αυτήν την κατεύθυνση στην οποία η χώρα μας τα τελευταία χρόνια έκανε σημαντικές γενναίες και πετυχημένες προσπάθειες.
      Θα ήθελα, επίσης, να αναφερθώ –και ειλικρινά θα ήθελα τα στοιχεία, κύριε Υπουργέ- στο φαινόμενο όχι μόνο στο χώρο της ψυχιατρικής μεταρρύθμισης αλλά συνολικά στο χώρο της υγείας, το φαινόμενο του κομματικού φεουδαλισμού. Οφείλουμε να ξέρουμε με ποια κριτήρια, με ποια προσόντα αλλάχτηκαν κάποια στελέχη που υπηρετούσαν με συγκεκριμένα τεχνοκρατικά, επιστημονικά και άλλα δεδομένα και βρέθηκαν άνθρωποι οι οποίοι βρίσκονται εκεί με ένα και μοναδικό κριτήριο, την κομματική τους ταυτότητα. Θέλω στοιχεία, αν έχετε τη δυνατότητα να μας δώσετε, για να μπορέσουμε και εμείς να απαντάμε σε ό,τι αφορά την πορεία της προσπάθειας που γίνεται. 
      Κλείνοντας, λοιπόν, θέλω να πω πως η Κυβέρνησή σας, κύριε Υπουργέ, δείχνει καθημερινά σε όλα τα επίπεδα τα αποθέματα ανθρωπιάς, εντιμότητας, σεμνότητας και ταπεινότητας. Όσο δεν θα είσθε σε αντιστοιχία με αυτές τις υποχρεώσεις – δεσμεύσεις απέναντι στην ελληνική κοινωνία, τότε όλοι αυτοί οι χαρακτηρισμοί επιστρέφουν αρνητικώ τω τρόπω σε σας και στις πολιτικές σας.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ο κ. Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, γνωρίζετε καλύτερον εμού και ως πρώην Υπουργός  Υγείας και ως γιατρός ότι η δημόσια υγεία έχει ως κύρια συνιστώσα θα έλεγα την ψυχική υγεία.
      Επομένως σήμερα μιλώντας για την ψυχική υγεία δικαιούμαστε να ζητάμε την παρέμβαση του Υπουργείου Υγείας και του κυρίου Υπουργού στην Κυβέρνηση, για να λυθεί αυτό το θέμα των σκουπιδιών. Έχει πια καταντήσει κίνδυνος για τη δημόσια υγεία. Πνίγονται και το Λεκανοπέδιο και οι πόλεις στα σκουπίδια. 
      Ο χώρος της υγείας, κύριε Πρόεδρε, είναι ο μεγάλος χαμένος από τη διετία διακυβέρνησης της Νέας Δημοκρατίας. Παρά την επικοινωνιακή «χρυσόσκονη» που άφθονα έριξε ο προηγούμενος Υπουργός, η αλήθεια δεν καλύπτεται, κύριε Υπουργέ. Τη βιώνουν καθημερινά οι πολίτες που χρειάζονται τις υπηρεσίες του Ε.Σ.Υ.. Την υφίστανται και οι εργαζόμενοι που βρίσκονται σε συνεχή αναταραχή .
      Πέρα από τις ελλείψεις –δεν θα αναφερθώ, σ’ αυτό, έχουμε ήδη συζητήσει γι’ αυτά και θα αναφερθούμε και με άλλη ευκαιρία- θέλω να επισημάνω ότι πολλές φορές σ’ αυτήν την Αίθουσα, κύριε Υπουργέ, έχω μιλήσει για την κακοδιοίκηση του συστήματος. Τι γίνεται αλήθεια με τους διοικητές, με τους πρώην ΠΕ. Σ. Υάρχες ή ΔΥΠΕάρχες, όπως τους λέτε τώρα, που διορίσατε μάλιστα με κομματικά κριτήρια; Αλωνίζουν. Έχουν γίνει κράτος εν κράτει! 
      Είναι αλήθεια, κύριε Υπουργέ, όπως ειπώθηκε προηγουμένως, ότι πρόσφατα ξεπουλήθηκε μεγάλο οικόπεδο ενός κεντρικού νοσοκομείου σε ιδιώτη; 
      Είναι αλήθεια, κύριε Υπουργέ, αυτά που γράφηκαν, ότι εσείς θέλατε να αντικαταστήσετε δυο απ’ αυτά τα στελέχη και δεν τα καταφέρατε; Σας τράβηξαν το αυτί από το κόμμα ή, εν πάση περιπτώσει, βρήκατε δυσκολίες με το νόμο που ψηφίσατε εσείς; Καλό είναι να απαντήσετε σ’ αυτά τα ζητήματα. 
      Ο τομέας της ψυχικής υγείας μέσα σ’ αυτό το πλαίσιο μιας μίζερης πολιτικής για την υγεία ήταν ο φτωχότερος συγγενής. Βρισκόμαστε μάλιστα σε, μια ιδιαίτερα, κρίσιμη εποχή που επιβάλλει την προώθηση της ψυχιατρικής μεταρρύθμισης. Είναι κρίσιμη εποχή, γιατί πραγματικά τα ψυχιατρικά νοσήματα θα μας απασχολούν όλο και περισσότερο. Αναφέρθηκαν προηγουμένως τα στοιχεία από την Παγκόσμια Οργάνωση υγείας που είναι άκρως ανησυχητικά. Δεν θα τα επαναλάβω. Όμως, είναι εντυπωσιακό ότι μια στις τέσσερις οικογένειες παγκοσμίως έχει στους κόλπους της ένα μέλος με ψυχική διαταραχή.
      Η ψυχιατρική μεταρρύθμιση, όπως ξέρετε, ήταν μια μεγάλη πρωτοβουλία και τομή των κυβερνήσεων του ΠΑ.ΣΟ.Κ.. Ξεκίνησε με τον κανονισμό 815/1984 της τότε Ε.Ο.Κ., όπως τροποποιήθηκε το 1988 και συνεχίστηκε με τα προγράμματα «ΨΥΧΑΡΓΩΣ» σε δύο φάσεις: Φάσεις Α΄ και Β΄. Είχα την τιμή στη δεύτερη φάση να συνεργαστώ με τον Επίτροπο κ. Φλιν, για να διασφαλίσω την χρηματοδότηση. Όταν ήμουν Υπουργός Υγείας, με πολύ κόπο και με πολλά «ανταλλάγματα» -αν θέλετε- από την Ελλάδα προς την Κοινότητα, εξασφαλίσαμε τη συνέχιση της χρηματοδότησης της ψυχιατρικής μεταρρύθμισης. 
      Επίσης, ψηφίσαμε το νέο νόμο για την ψυχική υγεία, που, με βάση την κοινότητα και τους τομείς, προέβλεπε ένα αναπτυγμένο δίκτυο, ένα πλήρες δίκτυο δομών και υπηρεσιών ψυχικής υγείας. 
      Με πολλή προσπάθεια καταφέραμε, πραγματικά, στη χώρα μας να ξεφύγουμε από την «κηλίδα» της Λέρου και να περάσουμε σε ένα αποδεκτό -αν και υπάρχουν προβλήματα- νέο τοπίο ψυχιατρικής φροντίδας στη χώρα μας. Στο κείμενο της επερώτησης αναφερθήκαμε αναλυτικά –άλλωστε και οι προλαλήσαντες συνάδελφοι ανεφέρθησαν- σε όλα τα προβλήματα που αντιμετωπίζει σήμερα η ψυχιατρική μεταρρύθμιση. 
      Καρκινοβατεί, κύριε Υπουργέ, και υπάρχει κίνδυνος να διακοπεί. Κυρίαρχο θέμα είναι η ελλιπής χρηματοδότηση και οι ελλείψεις προσωπικού. Ελλιπής χρηματοδότηση που θέτει σε κίνδυνο και πόρους που έρχονται από την Κοινότητα. Υπάρχει κίνδυνος με τη μικρή χρηματοδότηση από εθνικούς πόρους να χάσουμε και εξασφαλισμένους πόρους από την Κοινότητα.
      Για μένα τι λάθη κάνατε; Πρώτον, δεν ιεραρχήσατε με υψηλή προτεραιότητα τα θέματα της ψυχικής υγείας.
      Δεύτερον, δεν εξασφαλίσατε συνδρομή της κοινωνίας. Θέλει διάλογο, θέλει κόπο αυτό. Και τα πρόσφατα περιστατικά που είδαμε στον Εύοσμο, στην Αίγινα, στην Κόνιτσα είναι χαρακτηριστικά. Και ακόμα, το χειρότερο, δεν προωθήσατε την πρωτοβάθμια φροντίδα στην ψυχική υγεία, που είναι πέρα από τα άλλα, προϋπόθεση για να πετύχει και να προχωρήσει η πολιτική αποασυλοποίησης.
      Επομένως, σας επικρίνουμε και σας κατηγορούμε για περικοπές στις κρατικές δαπάνες για τη Β΄ φάση του «ΨΥΧΑΡΓΩΣ», περικόψατε 50% περίπου της στήριξης του προγράμματος αποασυλοποίησης. Σας επικρίνουμε και σας ελέγχουμε γιατί μειώσατε τις απαιτούμενες, απαραίτητες προσλήψεις κάτω απ’ το ήμισυ και, όπως είπα, για την ανυπαρξία πρόληψης και πρωτοβάθμιας ψυχιατρικής φροντίδας, με άλλα λόγια, για έλλειψη μιας επεξεργασμένης πολιτικής και ενός σχεδίου.
      Εδώ δε, κύριε Υπουργέ –και με αυτό τελειώνω, κύριε Πρόεδρε- δεν μπορείτε να βρείτε άλλοθι στο παρελθόν. Το επιχειρήσατε σε άλλες πολιτικές και εκεί με αποτυχία. Εδώ ειδικά βρήκατε έτοιμο πρόγραμμα, εγγυημένη χρηματοδότηση, δομές που λειτουργούσαν, μηχανισμούς που ήταν σε ετοιμότητα. Παρά τις εξαγγελίες σας, δεν προχωρήσατε. Και εδώ φαίνεται, πραγματικά, η γύμνια της πολιτικής σας, που θα μπορούσα, μιας και μιλάμε για ψυχιατρική, κύριε Πρόεδρε, να την χαρακτηρίσω ως πολιτική «κατάθλιψης».
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γείτονα, ο οποίος έχει εξαντλήσει και αυτός τη δευτερολογία του.
      ΚΩΝΣΤΑΝΤΙΝΟΣ ΓΕΙΤΟΝΑΣ: Όχι, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Μισό λεπτό έχετε ακόμα.
      ΚΩΝΣΤΑΝΤΙΝΟΣ ΓΕΙΤΟΝΑΣ: Γιατί το λέτε; Εσείς δεν υπήρξατε ποτέ τσιγκούνης.
      ΠΡΟΕΔΡΕΥΩΝ (Γεώργιος Σούρλας): Μα τι να κάνουμε; Αφού ξέρετε, χρόνια στο Προεδρείο, πώς καταγράφεται η ώρα. Τι να κάνω;
      Το λόγο έχει η κ. Χριστοφιλοπούλου.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ευχαριστώ, κύριε Πρόεδρε.
      Κύριε Υφυπουργέ, δεν είναι τυχαίο ότι πέρασαν δύο χρόνια, για να κάνει το ΠΑ.ΣΟ.Κ. συνολική επερώτηση για το θέμα της ψυχιατρικής μεταρρύθμισης. Και δεν είναι τυχαίο, διότι το ζήτημα είναι ευαίσθητο, το ζήτημα απλώνεται στην κοινωνία μας ως πρόβλημα και το πρόγραμμα «ΨΥΧΑΡΓΩΣ», που ακούσατε και από τους συναδέλφους μου που μίλησαν και που γνωρίζετε πολύ καλά ότι έχει ξεκινήσει εδώ και πολλά χρόνια, πρέπει να προστατευθεί με πολιτικές και με προσπάθειες που κατά τη γνώμη μας πρέπει να έχουν ένα χαρακτήρα εθνικής συνεννόησης.
      Και είναι αυτός ο λόγος, κύριε Υφυπουργέ, που όλοι οι συνάδελφοι του ΠΑ.ΣΟ.Κ. που είμαστε στην Επιτροπή Κοινωνικών Υποθέσεων και μετά, ευρύτερα, το ΠΑ.ΣΟ.Κ. σας δώσαμε τη σύμφωνη γνώμη μας, για να προχωρήσετε και εκτός διαδικασιών Α.Σ.Ε.Π. ειδικά για τις προσλήψεις για το «ΨΥΧΑΡΓΩΣ», για να μπορείτε πράγματι να εκπληρώσετε τη δέσμευση του τότε Υπουργού σας, ο οποίος εξήγγειλε ότι άμεσα θα λύσει το θέμα των προσλήψεων, για να προχωρήσει το πρόγραμμα «ΨΥΧΑΡΓΩΣ».
      Λυπούμαστε πάρα πολύ που δύο χρόνια μετά, πραγματικά, ο χώρος της ψυχικής υγείας αντιμετωπίζει τεράστια προβλήματα. Και προχωρήσαμε, κύριε Υφυπουργέ, σ’ αυτήν την επερώτηση, γιατί τα προβλήματα δεν είναι μόνο στη στελέχωση. Δεν είναι μόνο το ότι αυτήν τη στιγμή στερούνται των νοσηλευτών, του εξειδικευμένου προσωπικού, οι ψυχιατρικές μονάδες. Τα προβλήματα είναι και οικονομικά και προβλήματα πολιτικής, αλλά και ευαισθητοποίησης του ευρύτερου κοινού.
      Ας τα πάρουμε ένα-ένα: περικόψατε την κρατική δαπάνη για το πρόγραμμα «ΨΥΧΑΡΓΩΣ Β΄». Κατανοούμε –σας τα έχουμε πει και ευρύτερα- ότι το συμμάζεμα του κράτους για σας σημαίνει περικοπή του Προγράμματος Δημοσίων Επενδύσεων.
      Γιατί άλλο νοικοκύρεμα δεν κάνατε, σπατάλη κάνατε στο δημόσιο τομέα. Από ειδικές γραμματείες και επιτροπές έφαγε ο κόσμος. Μεγάλωσε το κράτος, δεν μίκρυνε. Αυξήθηκε τρομακτικά η σπατάλη, δεν περιορίστηκε. Οι ελεγκτικοί μηχανισμοί δεν λειτούργησαν. Έσοδα δεν είχατε, κάτι έπρεπε να κάνετε για να περικόψετε δαπάνες, περικόψατε το Πρόγραμμα Δημοσίων Επενδύσεων. Έπρεπε να περικόψετε και το πρόγραμμα «ΨΥΧΑΡΓΩΣ»; Αναρωτιέται κανείς.
      Και δεν είναι μόνο ότι απλώς έχουμε μια περικοπή. Αυτό σημαίνει ταυτόχρονα και ότι μειώθηκαν οι προσλήψεις, αλλά και βεβαίως ότι τις μη κερδοσκοπικές οργανώσεις –οι οποίες ξέρετε πολύ καλά ότι έχουν πολύ κρίσιμο ρόλο να παίξουν σε όλο το κομμάτι της αποασυλοποίησης, εκεί όπου οι ψυχικά ασθενείς θεραπευόμενοι εντάσσονται πια πιο δημιουργικά στην κοινωνία- αυτούς τους μη κερδοσκοπικούς φορείς και οργανισμούς που δρουν στο πλαίσιο του «ΨΥΧΑΡΓΩΣ», που έχουν αναλάβει για τόσα χρόνια και, θα έλεγα, με πολύ μεγάλη επιτυχία, ένα πολύ σοβαρό έργο ψυχιατρικής μεταρρύθμισης, αντί να τους ενισχύετε όλους αυτούς κατ’ ουσίαν τι κάνετε; Τους υπονομεύετε.
      Και τους υπονομεύετε, διότι περικόψατε αιφνιδιαστικά, όπως σας είπα, το 50% ειδικά του προγράμματος αποασυλοποίησης. Άρα, πώς θα ζήσουν αυτοί οι ξενώνες και πώς θα μπορέσουν να δραστηριοποιηθούν ευρύτερα; Είναι προφανές ότι γενικότερα το θέμα της πρόληψης, αλλά και της ευαισθητοποίησης, δεν σας ενδιαφέρει, διότι δεν είδαμε καμία σοβαρή ενέργεια προς αυτήν την κατεύθυνση. Αντίθετα είδαμε ότι μέσα σ’ όλη αυτήν τη διετία δεν υπήρξε μια νέα δομή, ένα κέντρο ψυχικής υγείας, που να δημιουργηθεί στην Αττική από την Κυβέρνηση σας. Τίποτα δεν έχει γίνει. 
      Και αν πάω στο επίπεδο της πρόληψης, θα πω ότι θεσμοί, όπως κέντρα κοινωνικής στήριξης του παλιού Ε.Κ.ΑΚ.Β. που το μετονομάσαμε σε ΕΚ.Κ.Α. τώρα, συρρικνώνονται, πολλά κλείνουν, οι κοινωνικοί λειτουργοί, οι ψυχίατροι και οι ψυχολόγοι που υπηρετούν σε αυτά καλούνται στα κεντρικά -υπάρχει ένας συγκεντρωτισμός. Και μάλιστα, όταν αυτά τα κέντρα κοινωνικής στήριξης, αν και δεν είναι κομμάτι του «ΨΥΧΑΡΓΩΣ», είναι όμως κομμάτι αυτού που λέγεται πρόληψη στην κοινωνία- δημιουργήθηκαν για να έρχονται σε επαφή  -διότι ακριβώς αυτόν το ρόλο και αυτό το  έργο είχαν-  με την τοπική κοινωνία, να εντοπίσουν προβλήματα, να προλαμβάνουν και κυρίως να ενημερώνουν τον κόσμο. Αλλά και αυτές τις δομές εσείς προχωρείτε στο να τις περικόπτετε. 
      Δυστυχώς αυτή η Κυβέρνηση δεν έκανε ούτε μια καμπάνια ευαισθητοποίησης του κοινού για το πρόγραμμα «ΨΥΧΑΡΓΩΣ», ενώ θα μπορούσε να εξασφαλίσει τους πόρους από την Ευρωπαϊκή Ένωση γι’ αυτό το πρόγραμμα. Γιατί ακριβώς δεν το κάνατε φοβάστε τι; Είναι σαφές ότι, όντας συντηρητικοί, έχετε την προσέγγιση «να κουκουλώσουμε το πρόβλημα». Όμως, το «ΨΥΧΑΡΓΩΣ», όπως και η ψυχιατρική μεταρρύθμιση την οποία υπηρετεί, είναι ακριβώς το αντίθετο. Γιατί αν, πραγματικά, ανοίξουμε το κεφάλαιο ψυχική ασθένεια προς την κοινωνία και αν μάθουμε ότι με την κατάλληλη ιατρική παρακολούθηση και την κατάλληλη κοινωνική υποστήριξη ο ψυχικά ασθενής -οι περισσότεροι εξ αυτών των συμπολιτών μας- μπορεί να είναι δημιουργικό άτομο και να μπορεί οι ίδιος να ζήσει αξιοπρεπώς και να προσφέρει στην κοινωνία,  θα μπορούσαμε –γιατί αυτή είναι η αντίληψη η οποία είναι στον πυρήνα του «ΨΥΧΑΡΓΩΣ»- να είχαμε κάνει και ένα πρόγραμμα ακόμη, ευαισθητοποίησης των τοπικών κοινωνιών. 
      (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
      Για όλους αυτούς τους λόγους, κύριε Υφυπουργέ, προχωρήσαμε σ’ αυτήν την επερώτηση και περιμένουμε συγκεκριμένες απαντήσεις από εσάς. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε την κ. Χριστοφιλοπούλου. 
      Ο Υφυπουργός Υγείας και Κοινωνικής Αλληλεγγύης κ. Γιαννόπουλος έχει το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης):  Οι συνάδελφοι έχουν κάνει χρήση της δευτερολογίας και προφανώς δεν θα δευτερολογήσουν, αλλά τέλος πάντων θα σχολιάσουμε ορισμένα θέματα. Κατ’ αρχάς θα ήθελα να αναφερθώ …
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υφυπουργέ, μην κάνετε και σεις το ίδιο λάθος.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Όχι, εγώ θα δευτερολογήσω. 
      ΑΠΟΣΤΟΛΟΣ ΚΑΚΛΑΜΑΝΗΣ: Εγώ παρακαλώ το Προεδρείο να το φέρει ως θέμα στη Διάσκεψη των Προέδρων. Άλλο η πρωτολογία, άλλο η δευτερολογία και άλλο η τριτολογία. 
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, επειδή εγώ καταλαβαίνω… 
      ΑΠΟΣΤΟΛΟΣ ΚΑΚΛΑΜΑΝΗΣ: Όλοι φταίμε. 
      ΠΡΟΕΔΡΕΥΩΝ (Ιωάννης Τραγάκης): Μα είναι κοινοβουλευτικός έλεγχος. Και οι συνάδελφοί σας το κάνουν. Να πείσετε, λοιπόν, τους συναδέλφους σας να μην κάνουν χρήση της δευτερολογίας τους. 
      ΑΠΟΣΤΟΛΟΣ ΚΑΚΛΑΜΑΝΗΣ: Εγώ το λέω σε όλους. 
      ΠΡΟΕΔΡΕΥΩΝ (Ιωάννης Τραγάκης): Εγώ είμαι μαζί σας. 
      ΑΠΟΣΤΟΛΟΣ ΚΑΚΛΑΜΑΝΗΣ: Αλλά το Προεδρείο πρέπει …
      ΠΡΟΕΔΡΕΥΩΝ (Ιωάννης Τραγάκης): Εγώ είμαι μαζί σας σ’ αυτό το θέμα, αλλά ακούστε τι γίνεται: επειδή είναι Παρασκευή -και καταλαβαίνετε ότι όλοι θέλουν να επισκεφθούν τις περιφέρειές τους- κάνουν χρήση της δευτερολογίας και συνήθως φεύγουν και αυτό είναι κακό. Εγώ συμφωνώ απόλυτα μαζί σας. 
      ΑΠΟΣΤΟΛΟΣ ΚΑΚΛΑΜΑΝΗΣ:  Το έχουμε κάνει και φταίμε όλοι. 
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υφυπουργέ, έχετε το λόγο. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ο κύριος Πρόεδρος έχει δικαίωμα να κάνει παρατηρήσεις, λόγω της μακροχρόνιας θητείας του στο θώκο του Προέδρου της Βουλής.
      Καταρχήν θα ήθελα, κύριοι συνάδελφοι, να κάνω μια μικρή παρατήρηση στη λέξη «ΨΥΧΑΡΓΩΣ». Είναι λάθος. Το τελικό σίγμα δεν χρειάζεται. Μου κάνει εντύπωση πώς βάζουμε το τελικό σίγμα. Το σωστό είναι «ΨΥΧΑΡΓΩ», η αργώ της ψυχής. Έχει μια μεταφορική καθαρώς έννοια και σημασία: το καράβι «Αργώ» βρίσκει την ψυχή για να την πάει σε κάποιο αραξοβόλι. Λοιπόν, δεν χρειάζεται το τελικό σίγμα, για να ξεμπλέκουμε πια και γραμματικά από τη λέξη αυτή.
      Είναι γεγονός, κύριοι συνάδελφοι, ότι η ψυχιατρική μεταρρύθμιση αποτελεί μία από τις πλέον σημαντικές προκλήσεις της κοινωνίας μας και σηματοδοτεί την προσπάθειά μας για τη δημιουργία σύγχρονων δομών και υπηρεσιών. 
      Εμείς οι παλιότεροι θα θυμόμαστε κάποιες εικόνες από το νησάκι του Αγίου Γεωργίου, περνώντας από Πέραμα για Σαλαμίνα, λίγο πιο μπροστά από το ναύσταθμο. Εκεί έβλεπε κανείς ένα σύγχρονο κολαστήριο, έβλεπε αυτές τις τραγικές εικόνες ανθρώπων που η μοίρα τους είχε σημαδέψει με ψυχικά νοσήματα, με βαριές σχιζοφρένειες, αυτούς που τους είχε εγκαταλείψει η οικογένειά τους και η κοινωνία τους είχε τοποθετήσει σ' αυτό το νησί για να αποτελούν ενδεχομένως τότε ένα θέαμα εκείνου του πολιτισμού που διαθέταμε.
      Έρχεται, λοιπόν, η οδηγία 815/1984 και δίνει μια άλλη διάσταση σ' αυτό ακριβώς το θέμα της ψυχιατρικής μεταρρύθμισης. Το πρόγραμμα ξεκινάει, αρχίζει να γίνεται η αποασυλοποίηση και δεν θα ήταν άστοχο να πει κανείς ότι επί υπουργίας κ. Σούρλα, το 1992, αρχίζει δειλά-δειλά να εμφανίζεται ξανά το θέμα αυτό, το να μπούμε στη ψυχιατρική μεταρρύθμιση, να ανακτήσει ο ψυχικά ασθενής μια άλλη μορφή και ένα νέο πνεύμα και γενικότερα να φύγουμε από αυτές τις μορφές του κολαστηρίου.
      Σήμερα η κοινωνία έχει προχωρήσει. Οι θεραπευτικές δυνατότητες είναι μεγάλες. Οι ψυχικά ασθενείς που κάποτε βρίσκονταν στο περιθώριο και ήταν απόβλητοι από την οικογένεια και την κοινωνία, τώρα μπορούν να έχουν μια συγκεκριμένη μοίρα στην κοινωνία. Οι δυνατότητες είναι πολύ μεγάλες. Να, λοιπόν, που σε οποιαδήποτε μεταρρύθμιση συμβαίνει στο χώρο της ψυχικής υγείας, πρέπει να συνδράμουμε όλοι και να τη δούμε σαν μια κορυφαία υπόθεση του πολιτισμού μας. Πιστεύω ότι και εσείς και εμείς δεν έχουμε διαφορετική άποψη, αν εσείς κάνατε καλά το έργο σας ή εμείς έχουμε παραλείψεις. 
      Όμως, θα πρέπει να αναφερθούν ορισμένα στοιχεία, όχι για να επιρρίψουμε ευθύνες. Απλώς και μόνο σχολιάζοντας κάποιες κακές πρωτοβουλίες ή εκτιμήσεις που έγιναν, αυτό μπορεί να δώσει τη δυνατότητα βελτιώσεως δικών μας επιλογών στο θέμα της ψυχιατρικής μεταρρύθμισης.
      Είναι γεγονός ότι οι αξίες της ψυχιατρικής μεταρρύθμισης μας ενώνουν όλους. Κανείς δεν θέλει τη διαιώνιση αυτών των εικόνων, κανείς δεν θέλει να βλέπει ασθενείς σ’ αυτή την κατάσταση να μένουν μέσα σ’ αυτά τα ιδρύματα. Γι’ αυτό, λοιπόν, θέλει κανείς να τα κλείσει, να μπει σε καινούριες δομές, σε αυτές που η σύγχρονη επιστήμη έχει οριοθετήσει. Κανείς δεν θέλει να ξαναζήσει αυτές τις εικόνες.  
      Βεβαίως έγιναν μεγάλες προσπάθειες εκ μέρους των προηγουμένων κυβερνήσεων και εκ μέρους της προηγούμενης κυβέρνησης. Κανείς δεν το αναιρεί αυτό, κύριε Γείτονα, και μη νομίζετε ότι θα κάνουμε παρελθοντολογία ή θα αναπτύξουμε επιχειρηματολογία. 
      Είμαστε, όμως, αναγκασμένοι να αναφερθούμε σε ορισμένα σημεία, τα οποία πραγματικά ήταν κάποιες αστοχίες του παρελθόντος. Άρα, λοιπόν, μπαίνουμε σ’ αυτή τη λογική του να δημιουργηθούν οι καινούριες δομές σε όλα ακριβώς τα επίπεδα. 
      Θα έλεγα -επειδή έγινε μία αναφορά και ένα σχόλιο ότι δεν προβλέψαμε δαπάνες και κινδυνεύει το πρόγραμμα «ΨΥΧΑΡΓΩ»- ότι μπορεί να υπάρχει, αγαπητοί συνάδελφοι, μία απόκλιση από το σταθμισμένο κόστος των 60.000.000 ευρώ, όμως θα πρέπει να γνωρίζουμε ότι αυτές οι δομές θα συνεχιστούν, θα ενδυναμωθούν και θα λειτουργήσουν.
      Δεν θα υπάρξει καμία απόκλιση από το ψυχιατρικό, θα έλεγα, σημερινό κεκτημένο. Και θα έλεγα, αγαπητοί συνάδελφοι, ότι όταν εσείς μπήκατε στη δημιουργία όλων αυτών των εξωτερικών δομών με ένα χρονικό όριο και προσανατολισμό δεκαοχτώ μηνών, μέσα από τη χρηματοδότηση των ευρωπαϊκών κονδυλίων, θα έπρεπε να γίνει και μια συγκεκριμένη μελέτη της προοπτικής του κόστους στα προσεχή χρόνια τα οποία θα ερχόντουσαν και θα έπρεπε να προϋπολογιστούν και οι δαπάνες αυτές και να εγγραφούν στον προϋπολογισμό. Να, λοιπόν, που χωρίς να θέλω να κάνω αναδρομή στο παρελθόν, δυστυχώς όμως θα πρέπει για την Ιστορία και μόνον και για την ακριβή αποτύπωση των θεμάτων αυτών, να γίνει η συγκεκριμένη αυτή αναφορά, η καλόπιστη αναφορά.  
      	Άρα, λοιπόν, εμείς στην απόκλιση την οποία παρουσιάζει, με τα 22.000.000 ευρώ συν μία συμπληρωματική χρηματοδότηση 9.000.000 ευρώ και με τον εξορθολογισμό των δαπανών που θα υπάρξει πάνω στο επίπεδο ακριβώς της εκτίμησης του κόστους θα μπορέσουμε να καλύψουμε όλες αυτές τις αναγκαίες χρηματοοικονομικές πιστώσεις, για να έχει βιωσιμότητα το σύστημα.
      Αναφέρθηκε από συναδέλφους ότι μέσα σ’ αυτό το χρονικό διάστημα το μόνο το οποίο υπήρξε σαν ψυχιατρική μεταρρύθμιση ήταν να μην υπάρξει καμία ανάπτυξη δομών ψυχικής υγείας. Θα σας έλεγα ότι αυτό το χρονικό διάστημα υπήρξαν πολλές δομές, οι οποίες ξεκίνησαν. Για να είμαστε και ακριβείς, κέντρα ψυχικής υγείας, τα οποία είχαν σχεδιαστεί με τον 815, λειτούργησαν, όπως: το κέντρο στη Ξάνθη, στο Καρπενήσι, στην Ορεστιάδα και σε άλλες περιοχές, που τόσα χρόνια ήσαν κλειστά. 
      Επίσης θα πρέπει να γνωρίζουμε ότι η υλοποίηση του δικού μας προγράμματος δεν είναι τίποτε άλλο παρά μία συνέχεια του σχεδιασμού του προγράμματος το οποίο είχε η προηγούμενη Κυβέρνηση. Έναντι των ογδόντα μιας μονάδων που ξεκίνησαν τη λειτουργία τους τη διετία 2002-2003, τέθηκαν σε λειτουργία την επόμενη διετία εκατόν μία μονάδες και το 2006 ευελπιστούμε ότι θα αποδοθούν ακόμα εβδομήντα επτά μονάδες προς λειτουργία. Θα πρέπει δε να γνωρίζετε ότι από αυτές τις ογδόντα μία μονάδες, που ήταν στη διετία 2002-2003, οι εβδομήντα έξι ήσαν μονάδες αποασυλοποίησης, ξενώνες, οικοτροφεία και διαμερίσματα και μόνο οι πέντε αφορούσαν μονάδες του κοινοτικού δικτύου, δηλαδή ένα 6%. Αντίθετα, από τις εκατόν μία μονάδες που λειτούργησαν το 2004-2005, οι εβδομήντα οκτώ ήταν μονάδες αποασυλοποίησης και οι είκοσι τρεις κοινοτικές, με αποτέλεσμα να έχουμε μια μεγάλη αύξηση της τάξεως του 23%, και από τις εβδομήντα επτά μονάδες πιστεύουμε ότι θα είναι ένα ισάριθμο ποσοστό μεταξύ των μονάδων αποασυλοποίησης και των κοινοτικών, οπότε θα είναι σ’ ένα επίπεδο 50%.
      Βεβαίως δεν μπορούμε να ισχυριστούμε επάρκεια στις μονάδες αυτές. Οι ανάγκες είναι πάρα πολλές και το χάσμα ανάμεσα σε όσους χρειάζονται υπηρεσίες και όσους τις λαμβάνουν είναι τεράστιο. 
      Αναφέρθηκε επίσης ότι δεν υπήρξε μια προετοιμασία, δεν υπήρξε η αγωγή της κοινότητος, η αγωγή της κοινωνίας, για να υποδεχθεί τέτοιες δομές. Έχετε δίκιο, κύριε Γείτονα. Ναι, πράγματι δεν υπήρξε σε όλες αυτές τις περιπτώσεις και είμαστε όλοι μάρτυρες εικόνων και από τον Εύοσμο και από άλλες περιοχές.
      Εδώ όμως, θα πρέπει να καταλάβουμε ότι πρέπει η κοινωνία να ευαισθητοποιηθεί πάνω σε ανθρώπινες αρετές και αξίες να καταλάβει ότι το θέμα του ψυχικά αρρώστου είναι υπόθεση όλων μας, δεν είναι  υπόθεση ευκαιριακή κάποιων, που ενδεχομένως βρέθηκαν σε αυτήν την τραγική κατάσταση και θα πρέπει να αποδεχθούν αυτές τις κοινότητες, αυτά τα διαμερίσματα, αυτές τις δομές, αυτούς τους ξενώνες, γιατί κανείς δεν γνωρίζει αν στη μοίρα αυτών των ανθρώπων βρεθούν αύριο οι ίδιοι ή και διάφορα προσφιλή τους πρόσωπα. 
      Το έλλειμμα το οποίο υπήρξε στην αγωγή της κοινότητος είναι κάτι που σηματοδότησε όλες αυτές τις αντιδράσεις των πολιτών, που θα μπορούσε κανείς εύλογα να τις χαρακτηρίσει σαν αντιδράσεις αντανακλαστικές. Αν όμως είχαν την ιδιαίτερη ευαισθησία οι συγκεκριμένοι επιστήμονες να πληροφορήσουν, να ενημερώσουν ότι οι άνθρωποι αυτοί δεν αποτελούν κανένα αισθητικό έλλειμμα στη γειτονιά τους ή στον περίγυρό τους, πραγματικά θα είχαν δείξει και αυτοί το μεγαλείο της ψυχής τους και δεν θα έφθαναν στο σημείο, όπως έζησα στον Εύοσμο μαρτυρίες των δημοτικών αρχόντων εκεί, να θεωρούν τους εαυτούς τους ως υπαιτίους και μάλιστα να αυτοστιγματίζονται –πέρασε το μήνυμα στην κοινωνία- ως ανάλγητοι και ρατσιστές. 
      Να, λοιπόν, πόσο χρειάζεται –κάτι που το υιοθετούμε όλοι και το έχει υιοθετήσει πιο μπροστά από εμάς η επιστημονική κοινότητα- να υπάρχει η ενημέρωση για να γίνει εύκολα η αποδοχή όλων αυτών των μονάδων. 
      Έχουν δρομολογηθεί διαδικασίες για τα κτήρια στο Κιλκίς, στο Άργος, στην Τρίπολη, στην Κόρινθο και στην Καρδίτσα και βέβαια η Πέτρα Ολύμπου την οποία αναφέρετε έκλεισε το κομμάτι ασύλου όπως επίσης τον Ιανουάριο του 2006 το θεραπευτήριο των ψυχικών παθήσεων στα Χανιά και μεταφέρθηκε και το ψυχιατρικό και το νευρολογικό και το ακτινολογικό στο νοσοκομείο. 
      Πρέπει να ξέρουμε όλοι ότι στηρίζουμε ενεργά την επανένταξη των πολιτών αυτών που πάσχουν από διάφορες ψυχικές ασθένειες στον κοινωνικό και παραγωγικό ιστό. Υποστηρίζουμε όλες τις τοπικές πρωτοβουλίες -αναφέρθηκαν στους επαγγελματίες ψυχικής υγείας για την ενσωμάτωση των ψυχικά αυτών ασθενών και βέβαια και το ν. 2716/99 που ενθαρρύνει τις κοινωνικές συνεταιριστικές προσπάθειες που ξεκίνησαν από Λέρο και Χίο. Ενθαρρύνονται λοιπόν και αυτές οι προσπάθειες στις πρωτοβουλίες τις οποίες παίρνουμε. 
      Κάνει όμως εντύπωση, γιατί δόθηκε η διάσταση από συναδέλφους στην πρωτολογία τους ότι κομματικοποιήθηκε το σύστημα, όπως λένε, στο πρόγραμμα ψυχιατρικής μεταρρύθμισης «ΨΥΧΑΡΓΩΣ». Είναι απών ο κύριος συνάδελφος, -πιστεύω ότι θα διαβάσει τα Πρακτικά- θα πρέπει όμως να γνωρίζει ότι και το διευθυντικό στέλεχος και οι υπάλληλοι της διεύθυνσης ψυχικής υγείας παραμένουν οι ίδιοι εδώ και τόσα χρόνια, όπως και τα στελέχη της διαχειριστικής αρχής και αυτά που χειρίζονται όλα τα θέματα της ψυχικής υγείας επίσης παραμένουν τα ίδια, από την αρχή του Κοινοτικού Πλαισίου Στήριξης. Οι δομές οι οποίες δημιουργήθηκαν είναι δομές που συνεχίζονται. Ο μηχανισμός υποστήριξης της ψυχιατρικής μεταρρύθμισης το Ε.Π.Ι.Ψ.Υ. που ανήκει στην πανεπιστημιακή ομάδα που διευθύνεται από το δάσκαλό μου ακαδημαϊκό καθηγητή, πρώην Υπουργό Υγείας τον κ. Στεφανή, ενδυναμώνεται, ενθαρρύνεται και δεν έχει υποστεί καμία μείωση του επιστημονικού έργου το οποίο επιτελεί και βέβαια, θα πρέπει να σχολιάσουμε ότι ποτέ εμείς δεν μπήκαμε σε μία τέτοια πολιτική διαχείρισης υπό τη μορφή του να κάνουμε αναφορά σε γεγονότα και θέσεις του παρελθόντος. 
      Δεν είναι να παίζει κανείς με το θέμα της ψυχικής υγείας και δεν είναι να βλέπει αυτούς τους ψυχικά ασθενείς σαν μία κοινωνική ομάδα όπου θα μπορούσε κάλλιστα να επενδύσει διάφορες πολιτικές του θέσεις πάνω στις δύσκολες στιγμές που περνάει ο ασθενής, σ’ αυτήν την κατάσταση που βιώνει ο ασθενής, για να ικανοποιήσει ενδεχομένως δικές του «χαμηλές» πολιτικές πεποιθήσεις.
      Πρέπει όμως να μπει ένα «νοικοκύρεμα» σ’ αυτό το θέμα της ψυχικής μεταρρύθμισης και στο πρόγραμμα «ΨΥΧΑΡΓΩΣ». Νομίζω ότι ούτε κι εσείς έχετε αντίθετη άποψη. Γι’ αυτό λοιπόν πιστεύω ότι το νομοσχέδιο για την ψυχική υγεία που θα έλθει σε δύο-τρεις μήνες θα καθορίσει αρχές, δομές, οικονομικά δεδομένα, ώστε να έχει βιωσιμότητα το σύστημα αυτό και να μην είναι ανεξέλεγκτο και να μην είναι χωρίς υπογραφή στοιχειωδών συμβάσεων με τους συγκεκριμένους φορείς. Αυτό είναι κάτι που πιστεύω ότι το θέλει όλη η Εθνική Αντιπροσωπεία για να έχει βιωσιμότητα το σύστημα αυτό, διότι αν λειτουργήσει όπως υιοθετήθηκε στην αρχή -και σήμερα συνεχίζεται μ’ αυτούς τους ρυθμούς- όσους εθνικούς πόρους και αν αναγκαστούμε αύριο να επενδύσουμε -που θα είμαστε υποχρεωμένοι ξεπερνώντας το δεκαοκτάμηνο να αναλάβουμε αυτές τις δομές από τον εθνικό κορβανά- καταλαβαίνετε ότι θα είναι μία αδυναμία. Να λοιπόν που και το «νοικοκύρεμα» αυτήν τη στιγμή χρειάζεται στο συγκεκριμένο θέμα. 
      Όπως είπα στην αρχή, το θέμα της ψυχικής υγείας έχει αλλάξει πολύ και έχει αλλάξει όχι από πλευράς και μόνο της αισθητικής που προκαλούσαν όλα αυτά τα ειδικά νοσοκομεία και ξεκίνησε η μεταρρύθμιση από την Ευρωπαϊκή Ένωση εδώ και τόσες δεκαετίες, αλλά παράλληλα δόθηκε η ευκαιρία της διαφορετικής αντιμετώπισης της ψυχικής νόσου μέσω των φαρμάκων που υπάρχουν και μέσω της δυνατότητας ακόμα και της διαγνωστικής προσέγγισης των ψυχικών ασθενειών. 
      Σήμερα με την ψυχιατρική, με την επανάσταση που έχει συμβεί στην ιατροτεχνολογία, με την πεντ κάμερα, με την ποζιτρονική κάμερα που διαθέτουμε πλέον σε διαγνωστικό επίπεδο -αλλά και αύριο θα υπάρχει δυνατότητα θεραπευτικής ιδιαίτερης δράσης μέσω των ειδικών λειτουργιών που αναπτύσσονται- θα δοθεί μία διαφορετική εικόνα στον ψυχικά ασθενή. Να λοιπόν πώς χρειάζονται οι δομές. Ενθαρρύνουμε την ανάπτυξη αυτών των δομών, των κέντρων ψυχικής υγείας. 
      Έχετε δίκιο, κύριε Σκουλάκη, ότι στον πληθυσμό των τεσσερισίμισι εκατομμυρίων που είμαστε στην Αθήνα τα τέσσερα κέντρα ψυχικής υγείας δεν επαρκούν. Θέλουμε πολύ περισσότερα. Αν εφαρμοστούν τα ευρωπαϊκά στάνταρντς, θέλουμε ένα κάθε εκατόν πενήντα χιλιάδες κατοίκους. Ήδη προχωρούν δύο κέντρα ψυχικής υγείας και θα λειτουργήσουν λίαν προσεχώς και κατ’ αυτόν τον τρόπο νομίζουμε ότι η προσπάθεια η οποία καταβάλλεται είναι σημαντική για να μπορέσουμε πραγματικά να έχουμε ένα σύστημα πρωτοβάθμιας φροντίδας ψυχικής υγείας σε ένα πολύ καλύτερο επίπεδο απ’ αυτό το σύστημα πρωτοβάθμιας φροντίδας υγείας. 
      Βέβαια, θα πρέπει να γίνει κατανοητό ότι ο ψυχικά ασθενής μπορεί να διαφέρει ως οντότητα και ως εκτίμηση από πλευράς του οργανικά αρρώστου, όμως πρέπει να τον αντιμετωπίζουμε με την ίδια ακριβώς αισθητική όπως έχουμε και τους άλλους ασθενείς μας, χωρίς να μπαίνει στη λογική του αποκλεισμού.
      Είναι πράγματι πολλές φορές οι στιγμές δύσκολες ώστε κανείς να θελήσει να αποδεχθεί δίπλα του έστω και το συγγενή του και είναι οι τραγικές αυτές εικόνες οι οποίες υπάρχουν στα ψυχιατρεία εδώ, αλλά και στην αλλοδαπή υπήρξαν, οι εικόνες αυτές οι μαρασμένες, οι ξεχασμένες. 
      Θα πρέπει να πούμε ότι μεγάλη προσπάθεια πρέπει να γίνει ακόμα και σε επίπεδο πρόληψης ψυχικών ασθενειών και για την τρίτη ηλικία, η οποία βρίσκεται πολλές φορές κοινωνικά περιθωριοποιημένη, με την ψυχοδυναμική ανάλυση που υπάρχει του φαινομένου, όταν κάποιος χάνει πια την οποιαδήποτε επαγγελματική δραστηριότητα ως απόμαχος πια από τη ζωή και μπαίνει σε μια κοινωνική ομάδα που πολλοί λένε «το σύνδρομο της πολυθρόνας», απομονώνεται και διάφορα άλλα κοινωνικά προβλήματα του δημιουργούν κατάθλιψη και η ζωή του περιθωριοποιείται. Να, λοιπόν, πώς τα Κέντρα Ψυχικής Υγείας παίζουν καθοριστικό ρόλο για να δίνουν λύσεις σε τέτοια ακριβώς θέματα της τρίτης, ακόμα δε και της τέταρτης ηλικίας.
      Άρα πιστεύω, κύριοι συνάδελφοι, ότι η προσπάθεια την οποία καταβάλατε στη σημερινή σας επίκαιρη επερώτηση είναι πολύ σωστή, διότι την ίδια αγωνία την οποία έχετε εσείς, έχουμε και εμείς. Δόθηκε η δυνατότητα να αναφερθούν ορισμένα πράγματα πάνω στο σχεδιασμό και στις δράσεις που ακριβώς με την πρωτοβουλία της Κυβέρνησης έχουμε αναλάβει. 
      Έγινε αντιληπτό πώς ενθαρρύνουμε όλες αυτές τις σύγχρονες δομές και βεβαίως, θα πρέπει να αντιληφθούμε ότι το θέμα της ψυχιατρικής μεταρρύθμισης δεν είναι ούτε στιγμιαίο ούτε είναι αυτοματοποιημένο. Είναι μία συνεχής διεργασία, η οποία πρέπει πάντοτε κοινωνικά να ενθαρρύνεται και πρέπει πάντοτε βέβαια η προσπάθεια αυτή να τροφοδοτείται οικονομικά για να έχει προοπτική βιωσιμότητος. 
      Σας ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      Το λόγο έχει ο Κοινοβουλευτικός Εκπρόσωπος του Πανελληνίου Σοσιαλιστικού Κινήματος κ. Σκουλάκης. 
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, κύριε Υφυπουργέ, αγαπητοί συνάδελφοι, η σημερινή συζήτηση γίνεται είκοσι πέντε μήνες μετά την ανάληψη των καθηκόντων αυτής της Κυβέρνησης και δύο ακριβώς μήνες μετά την ορκωμοσία του νέου Υπουργού, ο οποίος απουσιάζει. Όχι ότι δεν μας καλύπτετε, κύριε Γιαννόπουλε –και σας εκτιμούμε και σας παρακολουθούμε και ξέρουμε τις προσπάθειες σας- αλλά καλό θα ήταν ο κύριος Υπουργός να ακούσει από πρώτο χέρι από τους ανθρώπους του Κοινοβουλίου ποια είναι η πραγματική κατάσταση στο χώρο της ψυχικής υγείας. Όμως είμαι σίγουρος ότι θα μεταφερθεί το κλίμα, θα μεταφερθούν αυτά που ακούστηκαν και θα ακουστούν σήμερα εδώ. 
      Η σημερινή συζήτηση επιβεβαιώνει τη διάγνωσή μας, αγαπητοί συνάδελφοι, ότι το 2004 και το 2005, ήταν μια χαμένη διετία για την υγεία και μια διπλοχαμένη διετία για την ψυχική υγεία. 
      Παρακολούθησα τον κύριο Υφυπουργό, ο οποίος πράγματι δεν ανέβασε τους τόνους. Μας είπε ότι καλά κάναμε και κάναμε την επερώτηση γιατί και αυτοί έχουν αγωνία σαν κι εμάς. Όμως στο «δια ταύτα» δεν απάντησε. Είπε λίγο για το παρελθόν, έτσι είναι τα πράγματα. 
      Ο ομιλών μαζί με πολλούς άλλους είχε τη χαρά, αν θέλετε, και την ικανοποίηση να παλέψει γι’ αυτά τα πράγματα. Θα σας πω ότι σε μένα έλαχε ο κλήρος, συνεχίζοντας το έργο των προηγούμενων συναδέλφων μου της Νέας Δημοκρατίας –γιατί εγώ βρέθηκα στο Υπουργείο στην κρίσιμη φάση του 1993 μετά τις εκλογές- να ακούσω ως εκπρόσωπος της Πολιτείας, από το στόμα του Φλιν στη Λέρο ότι εδώ συνετελέσθη ένα θαύμα. Έτσι είπε επί λέξει. Και στο ελικόπτερο επιστρέφοντας μου είπε:«Θα εισηγηθώ να πάρετε ειδικό πρόγραμμα. Έχω πειστεί ότι η Ελλάδα μπορεί να κάνει αποασυλοποίηση» 
      Έτσι έχουν τα πράγματα. Ενεκρίθη το «ΨΥΧΑΡΓΩΣ». Ξεκίνησαν οι προσπάθειες και σας παραδώσαμε, κύριε Υφυπουργέ, μια δρομολογημένη κατάσταση. Έχει μεγάλη σημασία ότι παλέψαμε να καμφθούν οι κοινωνικές αντιστάσεις. Δεν ήταν εύκολο. Παλέψαμε να πείσουμε τους εργαζόμενους –οι οποίοι το κατάλαβαν στη συνέχεια- ότι δεν τους υποβαθμίζουμε, αλλά τους αναβαθμίζουμε και από φύλακες των ασύλων, τους κάναμε εξειδικευμένα στελέχη της αποασυλοποίησης. 
      Σας παραδώσαμε κάποια πράγματα, όμως –δυστυχώς- τα δύο χρόνια αυτές οι δομές, αυτές οι προσπάθειες σταμάτησαν. Και τούτο, αν εξαιρέσει κανείς την Πέτρα Ολύμπου, που είχε κλείσει το Κεντρικό Ψυχιατρείο από τις αρχές του 2004 και αν προσθέσουμε τα Χανιά, που όμως πρέπει να πούμε το εξής: Παραδώσαμε δεκαεννέα εξωνοσοκομειακές δομές και προσετέθησαν άλλες επτά. Σήμερα είναι είκοσι έξι νοσοκομειακές δομές. Είχε γίνει μια υπερπροσπάθεια για πολλούς λόγους. Το παλέψαμε όμως. 
      Έκλεισε, λοιπόν, το Κεντρικό Ψυχιατρείο. Όμως έγινε άρον-άρον αυτή η μετακίνηση και για να μεταφέρουμε τους τελευταίους ασθενείς και να λειτουργήσουμε το Ψυχιατρικό Τμήμα στο Νοσοκομείο Χανίων καταλάβαμε το Τμήμα Λοιμωδών Νοσημάτων. Αυτό ήταν λάθος. 
      Έχουμε τονίσει στον πρώην Υπουργό –το τονίζω και σε σας, κύριε Υφυπουργέ- ότι είναι μέγα λάθος αυτό. Πρέπει να υλοποιηθεί το πρόγραμμα, όπως είχε ξεκινήσει. Προέβλεπε τη προσθήκη νέας πτέρυγας. Είναι εφικτή η ένταξη της νέας πτέρυγας. Είναι 550.000.000, δηλαδή 1.500.000 ευρώ. Δεν είναι παραπάνω. Υπάρχουν τα χρήματα. Να μην καταστρέψουμε το Τμήμα και να μην στοιβάξουμε τους ψυχιατρικούς ασθενείς σ’ ένα τμήμα που δεν έχει προδιαγραφές ψυχιατρικού τμήματος. Αυτή είναι όλη κι όλη η ιστορία.
      Βρήκατε μια αποασυλοποίηση σε πολύ καλό δρόμο στη Πέτρα Ολύμπου και ολοκληρώσατε άρον-άρον την αποασυλοποίηση στα Χανιά. 
      Δεν δημιουργήθηκαν, κύριε Υφυπουργέ, οι άλλες δομές, οι άλλες υπηρεσίες γιατί έκλεισε μεν το Ψυχιατρείο Χανίων, αλλά πρέπει να γίνει και Ψυχιατρικό Τμήμα στο Βενιζέλειο. Πρέπει να υπάρξει Ψυχιατρικό Τμήμα στο Ρέθυμνο. Πρέπει να λειτουργήσουν αυτά τα Ψυχιατρικά Τμήματα για να μην παραπέμπονται όλοι οι ψυχιατρικοί ασθενείς της Κρήτης στα Χανιά.
      ΑΠΟΣΤΟΛΟΣ ΚΑΚΛΑΜΑΝΗΣ: Το Πανεπιστημιακό έχει Ψυχιατρικό Τμήμα;
      ΕΜΜΑΝΟΥΗΛ ΣΚΟΥΛΑΚΗΣ: Ναι, υπάρχει στο Πανεπιστημιακό και λειτουργεί. 
      Κύριε Υφυπουργέ, είπατε για νοικοκύρεμα. Συμφωνούμε απόλυτα και υπερθεματίζουμε, αλλά να συμφωνήσουμε τι εννοείτε νοικοκύρεμα και στη ψυχική υγεία. 
      Για μας νοικοκύρεμα σημαίνει ουδεμία δραχμή σπατάλη και ουδεμία δραχμή περικοπή. 
      Ο καινούργιος Υπουργός έδειξε κάποια άλλα δείγματα. Έδειξε ένα πρώτο δείγμα νοικοκυρέματος κόβοντας τα 11.000.000.000 για τη σίτιση των δέκα νοσοκομείων με catering. Αυτό πράγματι ήταν πράξη νοικοκυρέματος. 
      Δεν ξέρω τι να σας πω γι’ αυτό που ανέχεστε ακόμα να γίνεται, να παραμένει στο Γενικό Κρατικό Νοσοκομείο η διοίκηση, η οποία δεν ξέρω εάν είχε εκλάβει το νοικοκύρεμα ως σκληρή λιτότητα. Σας είπα και την άλλη φορά ότι δεν ξέρω τίνος ήταν οι επιλογές, μπορεί να ήταν του κ. Κακλαμάνη, μπορεί να ήταν του κόμματος, μια που καταργήσατε το διαγωνισμό και δεν υπήρχε κανένα κριτήριο για την επιλογή των διοικητών. 
      Όμως, παραμένει ο διοικητής και ο υποδιοικητής στο Γενικό Κρατικό Νοσοκομείο, ο οποίος υποδιοικητής  - θα διαβάσω μόνο τρεις φράσεις- έστειλε στη διευθύντρια, την κ. Πολίτη, το εξής απίθανο γράμμα: «Σας παρακαλούμε να ανασταλούν άμεσα αυτές οι ενέργειες, διότι του λοιπού θα καταλογίζονται σε βάρος σας οι σχετικές δαπάνες, ακολουθούμενες από τη δυσάρεστη λήψη πειθαρχικών μέτρων».
      Εάν αυτό είναι νοικοκύρεμα, κύριε Υφυπουργέ, εμείς δεν το δεχόμαστε, το καταγγέλλουμε ως μνημείο κοινωνικής αναλγησίας. 
      Όσον αφορά στα Χανιά, σας είπε ο κ. Γρηγοράκος ότι υπάρχουν προκηρύξεις πάνω από 234.000 ευρώ από το Γενικό Νοσοκομείο, με αποφάσεις του Διοικητικού Συμβουλίου του Νοσοκομείου. 
      Σας ερωτώ και θέλω υπεύθυνη απάντηση: Μπορεί ένα διοικητικό συμβούλιο να προκηρύσσει διαγωνισμούς πάνω από 234.000 ευρώ, όπως λέει ο ν. 3329, χωρίς έγκριση σκοπιμότητας του Υπουργού Υγείας; Γιατί το λέω αυτό; Γιατί η διοίκηση γενικώς και αορίστως λέει «εμείς κάνουμε τη δουλειά μας, εσείς μας κατηγορείτε, μας συκοφαντείτε, εμείς έχουμε την πλήρη κάλυψη του Υπουργείου». Θέλω μία υπεύθυνη απάντηση. 
      Και έρχομαι τώρα στα επόμενα της επερώτησης. Κύριε Υφυπουργέ, με ανησυχεί ότι δεν απαντήσατε σε τίποτα. Με ανησυχεί ότι δεν έχετε πάρει τα μηνύματα. Αυτό αποδεικνύει ότι συνειδητά έχετε βάλει την υγεία και την ψυχική υγεία –και αυτό είναι το χειρότερο- σε πολύ χαμηλά επίπεδα των προτεραιοτήτων σας. Αυτά αποτυπώνονται στον προϋπολογισμό. Και εγώ σήμερα περίμενα να πείτε ότι θα δώσουμε μάχη για να αλλάξουν τα δεδομένα του προϋπολογισμού. 
      Θα στείλω ένα μήνυμα στον απουσιάζοντα κύριο Υπουργό. Θα στείλω ένα μήνυμα στον Πρωθυπουργό ότι εάν κατεπειγόντως δεν αλλάξουν τα δεδομένα του προϋπολογισμού, θα εκτεθεί η χώρα, θα εκτεθούμε διεθνώς. Θα ζητήσει η Ευρωπαϊκή Ένωση τα λεφτά πίσω, διότι οι περισσότεροι ξενώνες σε τρεις, τέσσερις μήνες θα κλείσουν. Αυτό σημαίνει ότι θα απολυθούν οι εργαζόμενοι, ότι οι άρρωστοι θα επανέλθουν στα ψυχιατρεία, ότι θα συμβούν πράγματα απίθανα εάν δεν πείτε σήμερα ότι θα κάνουμε οτιδήποτε.
      Και στέλνω το μήνυμα στον Πρωθυπουργό γιατί στις 29-5-2005 είχε πει στο Υπουργείο «παράλληλα, είμαστε αποφασισμένοι να ξεπεράσουμε τα όποια εμπόδια. Προωθούμε τη μεταρρύθμιση στο χώρο της ψυχικής υγείας. Είναι δέσμευση που αναλάβαμε έναντι της Ευρωπαϊκής Ένωσης».
      Τι μας απάντησε ο Υπουργός σε ερώτηση που είχαμε καταθέσει, όπως είπε ο κ. Νασιώκας, πέρυσι ακριβώς; Είχε πει: «Στις άμεσες ενέργειές μας, συγκαταλέγονται οι εξής: Εξεύρεση πιστώσεων από αδιάθετα ποσά άλλων κωδικών του Υπουργείου Υγείας και Πρόνοιας…» -άλλα λόγια, να αγαπιόμαστε!- «…σε συνεννόηση με το Γενικό Λογιστήριο να γίνει διάθεση όλου του αδιάθετου υπολοίπου 100% μέχρι σήμερα…» κ.λπ. 
      «Αίτημα…» -ακούστε ενδοκυβερνητικό συνδικαλισμό!- «…προς το Γενικό Λογιστήριο για συμπληρωματική επιχορήγηση.
      Στις ενέργειες για τις οποίες απαιτείται μακρύτερο χρονικό διάστημα περιλαμβάνεται: Η καταβολή στις μονάδες εκ μέρους των ασφαλιστικών ταμείων του ειδικού νοσηλίου, η  κατάρτιση νέου θεσμικού πλαισίου για την ψυχική υγεία». Οι νόμοι «μάς μάραναν» πάλι, να λύσουμε τα προβλήματα με επικοινωνιακό τρόπο, με νέα νομοσχέδια, με ασκήσεις επί χάρτου. «Η ενδυνάμωση του θεσμού της ανάδοχης οικογένειας» -να το κουβεντιάσουμε αυτό, να δούμε εάν έχετε προχωρήσει αυτά τα δύο χρόνια- «και η εξεύρεση συμπληρωματικών πηγών χρηματοδότησης».
      Αγαπητοί συνάδελφοι, αυτός είναι ενδοκυβερνητικός συνδικαλισμός. Αυτή δεν είναι υπεύθυνη στάση Υπουργού. Δεν λύνονται τα προβλήματα με τέτοιου είδους δημοσιεύματα: «Θα ήθελα πιο ανυπάκουο στην Ευρωπαϊκή Ένωση τον κ. Αλογοσκούφη». Ποιος το λέει; Ο μέχρι πρότινος Υπουργός Υγείας. Μα, είναι δυνατόν; Αυτός είναι ενδοκυβερνητικός συνδικαλισμός. Απαλλάσσεται από τις ευθύνες του ο Υπουργός Υγείας με το να δηλώνει αυτά τα πράγματα; 
      Κύριε Υφυπουργέ, ακούστε. Θα σας πω σημερινά στοιχεία. Πέντε μήνες είναι απλήρωτοι οι εργαζόμενοι στα νομικά πρόσωπα ιδιωτικού δικαίου. Έχουν απολύσει οι περισσότερες δομές το 30%. Παραμένουν απλήρωτα τα ενοίκια οκτώ έως δώδεκα μήνες και σε δύο ξενώνες –όπως μου είπαν χθες- έχει διακοπεί η τροφοδοσία, γιατί είναι ανήμποροι να αγοράσουν ακόμη και τα τρόφιμα. Αυτά συμβαίνουν στα νομικά πρόσωπα ιδιωτικού δικαίου, γιατί ούτε πέρσι δώσατε τα χρήματα που ήταν υποχρεωμένο το Υπουργείο να δώσει. Και αποτυπώνεται μάλιστα στην περσινή απάντηση αυτό, αφού αναφέρει «θα προσπαθήσουμε να βρούμε το υπόλοιπο 50%». Δεν ευρέθη. 
      Φέτος, το 2006 η κατάσταση είναι δραματική. Έχετε προσέξει τι έχει γραφτεί, αγαπητέ μου Υφυπουργέ, στον προϋπολογισμό; Είναι φοβερά αυτά που θα συμβούν, εάν δεν αλλάξουν τα δεδομένα. Έπρεπε να έχουν γραφτεί γύρω στα πενήντα, έχουν γραφτεί τριάντα δύο, εκ των οποίων τα είκοσι δύο θα πάνε για τα νομικά πρόσωπα. Το πρώτο τρίμηνο έχουν εκταμιευτεί 3.000.000. Οι άνθρωποι θα βγουν στο δρόμο. Και μη νομίζετε ότι το περιθώριο, όταν νιώσει ότι εγκαταλείπεται από την πολιτεία, δεν μπορεί να αντιδράσει. Έχετε φανταστεί τους δυστυχισμένους αυτούς ανθρώπους, τις οικογένειές τους, να βιώνουν τα καλά βήματα που έχουν γίνει μέχρι τώρα και αιφνιδίως να αρχίσουν να φοβούνται ότι μπορεί να ξαναγυρίσουν οι άρρωστοι τους στα ψυχιατρεία; Για όνομα του Θεού, κύριε Υφυπουργέ! Πρέπει κατεπειγόντως να κάνετε κάτι.
      Εγώ χάρηκα τον προηγούμενο Υφυπουργό που, τουλάχιστον επικοινωνιακά, έλεγε τα απίθανα πράγματα που έλεγε για την ευαισθησία του. Μας λέει «θα κάνουμε σύγκληση της Επιτροπής Κοινωνικών Υποθέσεων» -θαρρώ πως ήταν το Μάη- και κάλεσε τους Ευρωβουλευτές όλων των κομμάτων για να ακούσουν τα θέματα, για να στηρίξουν την προσπάθειά του, όπως είπε, στην Ευρωπαϊκή Ένωση. Και υπεσχέθη –και εμείς τον στηρίξαμε- ότι θα κάνει πρόταση στην Ευρωπαϊκή Ένωση να παραταθεί το δεκαοκτάμηνο της χρηματοδότησης και να πάει από τους δεκαοκτώ μήνες στους είκοσι τέσσερις μήνες. Τι έγινε, κύριε Υφυπουργέ, αυτή η πρόταση, την οποία εμείς στηρίξαμε; Θέλω να μας απαντήσετε. 
      Και θα προχωρήσω και θα κλείσω, γιατί ο χρόνος είναι πάντα λίγος για ένα τόσο μεγάλο και ευαίσθητο θέμα. 
      Κύριε Υφυπουργέ, ο προηγούμενος Υπουργός –και κρίμα που δεν είναι εδώ ο κ. Αβραμόπουλος, πραγματικά θα ήταν ωφέλιμο να ήταν εδώ- είχε δεσμευτεί ότι θα δημιουργήσει το 2004 χίλιες τριακόσιες θέσεις νοσηλευτικού προσωπικού στα ψυχιατρεία, για να στελεχώσει τα ψυχιατρικά τμήματα των νοσοκομείων και τις άλλες δομές. Μας φέρνει ειδική διάταξη. Ο ομιλών, ως Γραμματέας του Κ.Τ.Ε. Υγείας τότε, έπεισα όλους τους συναδέλφους μου να ψηφίσουμε τη διάταξη για γρήγορες προσλήψεις. Πέρασε τον έβδομο μήνα –εάν θυμάμαι καλά- του 2004.
      Ακούσατε. Ήταν χίλιες τριακόσιες θέσεις, έγιναν επτακόσιες, οι επτακόσιες έγιναν τριακόσιες και δεν έχει γίνει ουδεμία πρόσληψη. Απλώς, όντως είναι στον αέρα τώρα τριακόσιες θέσεις και έξι γιατροί. Για το 2004-2005 είναι έξι γιατροί. Αυτά είναι τα πραγματικά δεδομένα. Τι σας σώζει; Ότι έρχονται αυτόν τον καιρό οι προσλήψεις του 2003, που είναι κάπου οκτακόσιες εξήντα επτά και καμία εξηνταριά θέσεις γιατρών, για να σώσουν την κατάσταση. 
      Κύριε Υφυπουργέ, είμαστε αποφασισμένοι σε ήπιους τόνους να στηρίξουμε τις πραγματικές σας προσπάθειες, όλοι μας, οι Βουλευτές, το κόμμα μας και εγώ προσωπικά –επιτρέψτε μου να σας πω μία λέξη- με «κρητική» στήριξη. Εάν, όμως, συνεχίσετε να μην απαντάτε και να μην παίρνετε πρωτοβουλίες και να νομίζετε ότι με την απάντηση που δώσατε σήμερα θα λύσετε τα προβλήματα της ψυχικής υγείας, τότε το «κρη» θα γίνει «ι» και θα σας κρίνουμε καθημερινά, διότι το θέμα δεν είναι κάποιων ανθρώπων που δουλεύουν ή κάποιων ανθρώπων που έχουν στήσει κάποιες δομές. Το θέμα είναι εθνικό, είναι μείζον πρόβλημα της πατρίδας μας και πρέπει να αφυπνιστείτε. 
      Τώρα, μην σας ακούσω να ξαναπείτε ότι φταίει το ΠΑ.ΣΟ.Κ. που δεν προέβλεψε το 2001 να υπάρχουν λεφτά το 2006. Εάν δεν υπάρχουν χρήματα το 2006, δεν φταίει το έρμο το ΠΑ.ΣΟ.Κ. γιατί το 2001 δεν προέβλεψε να υπάρχουν πιστώσεις το 2006, αλλά φταίτε εσείς που θέσατε τη χώρα υπό επιτήρηση, για να έχετε ευρωπαϊκό άλλοθι της απραξίας σας, φταίτε εσείς, που το 2004 και το 2005 με την πολιτική σας οδηγήσατε τα έσοδα του κράτους σε 2.000.000.000 κάτω για το 2004 και σε 4,5 δισεκατομμύρια για το 2005. Αυτή είναι η αλήθεια. Να αναλάβετε εσείς τις ευθύνες σας, θα αναλάβουμε και εμείς τις δικές μας ευθύνες και θα σας στηρίξουμε σε μία κοινή προσπάθεια, για να αποφύγουμε κάτι που θα λαβώσει τη χώρα μας.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο Κοινοβουλευτικός Εκπρόσωπος της Νέας Δημοκρατίας κ. Μιλτιάδης Βαρβιτσιώτης έχει το λόγο. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, θα ξεκινήσω από την τελευταία αποστροφή, ότι δεν θα πρέπει να κρίνουμε τις προηγούμενες κυβερνήσεις. Σε αυτήν εδώ την Αίθουσα, το ΠΑ.ΣΟ.Κ. μέχρι και την τελευταία ημέρα του 2004 που ασκούσε την εξουσία μας εγκαλούσε για το 1990-1993 και εμείς δεν μπορούμε να ζητήσουμε τις ευθύνες για τα άμεσα αποτελέσματα μίας κακοδιαχείρισης στα δημόσια οικονομικά που υπέστη η χώρα επί έντεκα χρόνια; Για το όνομα του Θεού! Είναι η πρώτη φορά που εκτελείται προϋπολογισμός με τη σύμφωνη γνώμη της Ευρωπαϊκής Ένωσης, είναι η πρώτη φορά που βλέπουμε οι στόχοι του προϋπολογισμού, είτε σε έσοδα είτε σε μείωση του ελλείμματος είτε σε διατήρηση του πληθωρισμού είτε ακόμα και στο δημόσιο χρέος και στα έσοδα από κρατικοποιήσεις, να τηρούνται στο ακέραιο. 
      Πήραμε προχθές από το συνοδοιπόρο του ΠΑ.ΣΟ.Κ. και του κ. Παπανδρέου στη Σοσιαλιστική Διεθνή, τον κ. Almunia, συγχαρητήρια επιστολή. Η Ευρωπαϊκή Επιτροπή, που μας έχει συνηθίσει στο να μας στέλνει επιστολές για να μας εγκαλεί για τη μη εφαρμογή των όρων που θέτει, μας στέλνει συγχαρητήρια. Αυτή είναι η μεγάλη αλλαγή και δεν θα επικαλούμαστε τα δημόσια οικονομικά που μας άφησε το ΠΑ.ΣΟ.Κ., το χάος του δημοσίου τομέα που μας κληρονόμησε; Για το όνομα του Θεού! Θα το επικαλούμαστε μέχρι να μπορέσουμε να φτιάξουμε τις δομές ή να ξεπεράσουμε χρονικά το χρόνο της ευθύνης. Και ο χρόνος της ευθύνης -επειδή τα κρίματα του παρελθόντος ήταν πολύ μεγάλα- θα είναι πολύ μεγάλος και αυτός. Ας μην ελπίζετε ότι θα παραγραφούν εύκολα οι πολιτικές σας ευθύνες, οι τόσο σοβαρές. 
      ΕΜΜΑΝΟΥΗΛ ΣΚΟΥΛΑΚΗΣ: Βουτιά στο παρελθόν. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Δεν είναι βουτιά στο παρελθόν, είναι φυγή στο μέλλον. Όμως, πρέπει να ξέρουμε με τι δεδομένα προσπαθούμε να παλέψουμε τις μελλοντικές ανάγκες. 
      ΕΜΜΑΝΟΥΗΛ ΣΚΟΥΛΑΚΗΣ: Θα απαντήσω σ' αυτό.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Δεν υπάρχει αμφιβολία ότι ο χώρος της ψυχικής υγείας είναι ένας χώρος, στον οποίο πρέπει όλη η κοινωνία να βρεθεί αλληλέγγυα προς τους ανθρώπους που αντιμετωπίζουν προβλήματα και, όπως πριν από λίγο αναφέρθηκε, συνεχώς αυξάνουν. 
      Και δεν μπορούμε σε μια κοινωνία που διακατέχεται σε πολλές περιπτώσεις από φοβικά σύνδρομα απέναντι στους ξένους, απέναντι στους άλλους πολιτισμούς, απέναντι στο διαφορετικό, σε μια τέτοια κοινωνία να μην δώσουμε την προσοχή μας, να μην ενώσουμε τη φωνή μας στο ότι θα πρέπει να αντιμετωπίζονται οι άνθρωποι που πάσχουν από ψυχικά νοσήματα με μια ιδιαίτερη ευαισθησία και έναν ιδιαίτερο σεβασμό. 
      Εγώ νομίζω ότι η αλλαγή στην κοινωνία είναι η πιο σημαντική από οποιαδήποτε αλλαγή στις υποδομές. Η αλλαγή στον τρόπο με τον οποίο αντιμετωπίζουν οι ίδιες οικογένειες τα προβλήματα που ανακύπτουν μέσα σ’ αυτές, είναι πολύ πιο σημαντικές από τους οποιουσδήποτε ξενώνες, νοσοκομεία ή άλλους οργανισμούς. Γιατί αν σήμερα εισάγονται ή προσφεύγουν στους μηχανισμούς της ψυχικής υγείας άνθρωποι που κατά 60% ή 70%, όπως αναφέρθηκε πριν από λίγο, καταφεύγουν σε αυτούς τους μηχανισμούς με εισαγγελική παραγγελία, καταλαβαίνετε ότι το πρόβλημα είναι πολύ πιο κοινωνικό απ’ ό,τι θέμα υποδομών. Και είναι γεγονός ότι αναπτύχθηκαν υποδομές στο παρελθόν και με τη βοήθεια, τη γενναία χρηματοδότηση της Ευρωπαϊκής Ένωσης. Από εδώ και πέρα αυτό που χρειάζεται είναι η οικονομική δυνατότητα να στηριχθούν αυτές οι υποδομές, να λειτουργήσουν αυτές οι υποδομές, να στελεχωθούν αυτές οι υποδομές. 
      Δεν υπάρχει αμφιβολία και χαίρομαι για τους τόνους στους οποίους κινήθηκε η αντιπολιτευτική διάθεση των Βουλευτών του ΠΑ.ΣΟ.Κ. Τόνοι συναινετικοί, τόνοι ουσιαστικοί, τόνοι που δείχνουν ότι μπορούμε να αντιμετωπίζουμε θέματα που αφορούν την υγεία και ιδιαίτερα αυτόν τον κρίσιμο τομέα της ψυχικής υγείας, μέσα σε ένα πνεύμα συνεννόησης, συναίνεσης και πάνω απ’ όλα αποφασιστικότητας να φέρουμε την κοινωνία μας ένα βήμα πιο μπροστά. 
      Εγώ θα σας μιλήσω ως νεότερος. Υπάρχει όμως και ένα θέμα που εκτείνεται πέρα από τις κρατικές δομές. Και αυτό είναι ότι σιγά-σιγά δημιουργείται, έχοντας ξεκινήσει στην Αμερική, μια ολόκληρη γενιά του Prozac. Μια γενιά ανθρώπων που είναι εξαρτημένοι από βοηθήματα. Είναι μια γενιά η οποία ολοένα και προστρέχει περισσότερο σε βοηθήματα για να μπορέσει να αντιμετωπίσει ψυχικά την κατάσταση, την σημερινή εικόνα της κοινωνίας μας. Και σ’ αυτό θέλουμε πραγματικά αυτή τη γενναιότητα που σήμερα επιδεικνύετε με τις προτάσεις σας να τις αποδείξουμε συνολικά στο Κοινοβούλιο, αντιμετωπίζοντας και σπάζοντας πολλές φορές τα κακώς κείμενα της κοινωνίας μας. 
      Κυρίες και κύριοι συνάδελφοι, κύριε Πρόεδρε, νομίζω ότι η σημερινή επερώτηση δεν καταφέρει καίριο πλήγμα στην Κυβέρνηση, η οποία δείχνει από τις δημοσκοπήσεις να έχει φέρει σοβαρά και ουσιαστικά αποτελέσματα στο χώρο της υγείας. Ο βαθμός ικανοποίησης των πολιτών για την πολιτική στην υγεία φαίνεται από το πόσο ψηλά ιεραρχούν ως πρόβλημα το πρόβλημα της υγείας. Έχουν μειωθεί περίπου κατά 10% οι συμπολίτες μας που ιεραρχούν ως πρώτο το θέμα της υγείας. Ένα θέμα που απασχολεί όλους μας, ένα θέμα στο οποίο βεβαίως η χώρα δεν έχει λάβει τα φοβερά εύσημα, αλλά φαίνεται ότι τα τελευταία δυο χρόνια οι πολίτες εμπιστεύονται τη δημόσια υγεία όλο και περισσότερο, εμπιστεύονται τις κινήσεις της Κυβέρνησης. 
      Και θα έρθω κλείνοντας, κύριε Πρόεδρε, σε ό,τι αφορά στα θέματα της υγείας σε ένα θέμα που ετέθη από την αρχή και από τον πρώτο επερωτώντα αλλά και από άλλους συναδέλφους, το θέμα της δημόσιας υγείας σε σχέση με τα σκουπίδια και την κατάσταση που επικρατεί στην Αθήνα. 
      Κύριε Πρόεδρε, εδώ πρέπει να ξεκαθαρίσουμε κάτι. Και το ΠΑ.ΣΟ.Κ. θα πρέπει να είναι υπεύθυνο στη θέση του. Απόλυτα. Δεν μπορεί να στηρίζει απεργιακά μέτωπα που σήμερα υπονομεύουν τη δημόσια υγεία. Δεν μπορεί να βρίσκεται πίσω από συνδικαλιστές που θέλουν συλλήβδην να φέρουν την χώρα και την κοινωνία σε ένα χάος. Δεν μπορεί να μην παίρνει μια σαφή θέση καταδίκης απέναντι στην παράλογη στάση των συνδικαλιστών της Π.Ο.Ε.-Ο.Τ.Α.. Είναι απαράδεκτη αυτή η κατάσταση. 
      Δεν μπορεί να υπάρχει η διάθεση της Κυβέρνησης σε συγκεκριμένο χρονοδιάγραμμα δυο μηνών, μια διάθεση που δεν υπήρχε στο παρελθόν, να χαρακτηρίσει ανθυγιεινές τις συνθήκες στις οποίες δουλεύουν οι εργαζόμενοι στον τομέα της καθαριότητας και να παίρνουν το ανάλογο επίδομα, των βαρέων και ανθυγιεινών, και να μην υπάρχει διάθεση συνεννόησης από τους συνδικαλιστές αυτούς, για να ορίσουμε ποιό είναι το πλαίσιο. 
      Ξέρετε πόσες χιλιάδες εργαζόμενοι δουλεύουν στους δήμους της Αττικής υπό την ιδιότητα του υπαλλήλου καθαριότητας και κάθονται σε γραφεία, ασχολούνται με τους κήπους, βρίσκονται σε άλλες υπηρεσίες κ.λπ.; Θα πάρουν όλοι αυτοί το επίδομα βαρέως και ανθυγιεινού; Για όνομα του Θεού. Ούτε οι πολίτες ούτε εμείς θέλουμε να γίνει κάτι τέτοιο.
       Εμείς είμαστε πραγματικά αποφασισμένοι –και αυτό είναι η τόλμη της Νέας Δημοκρατίας, ότι αναγνωρίζει ένα θέμα που είκοσι χρόνια το είχε εγκαταλείψει το ΠΑ.ΣΟ.Κ., είχε αρνηθεί να αναγνωρίσει σε αυτούς το επίδομα του ανθυγιεινού- να δώσουμε το επίδομα αυτό, αλλά σε αυτούς που πραγματικά εκτίθενται και στον κίνδυνο και κάνουν αυτήν τη βαριά δουλειά. Δεν μπορούμε να το δώσουμε όμως ούτε στους υπαλλήλους γραφείων ούτε στους υπαλλήλους κήπων ούτε στους άλλους δημοτικούς υπαλλήλους.
      Θα ήθελα δε να σας πω ότι αν δεν υπάρχει και από τη δικιά σας πλευρά μια καταδίκη αυτής της στάσης, νομίζω ότι θα καταδικαστείτε από τους ίδιους τους πολίτες, οι οποίοι σέβονται τις απεργιακές κινητοποιήσεις, αλλά δε σέβονται την κατάχρηση του δικαιώματος της απεργίας. Δε σέβονται σε καμιά περίπτωση και δεν εκτιμούν αυτούς, οι οποίοι καταχρώνται τη δική τους ανοχή. Και αν δε γίνει αυτό, θα οδηγηθούμε σε φαινόμενα, τα οποία προσωπικά εγώ βλέπω με πολύ καλό μάτι, να ιδιωτικοποιήσουμε και κλάδους σε αυτόν τον τομέα, όπως συνέβη με τη χθεσινή  απόφαση του δημοτικού συμβουλίου του Χολαργού που κατέληξε στην ιδιωτικοποίηση του κλάδου αποκομιδής των σκουπιδιών. 
      Να κάνουμε τομές και να αποφασίσουμε να τις κάνουμε μαζί. Και είμαστε εδώ να πάμε σ’ αυτές τις τομές χέρι – χέρι, γιατί αυτά αντιμετωπίζουν οι πολίτες καθημερινά και υφίστανται έναν διαρκή εκβιασμό σε θέματα που έχουν να κάνουν με την υγεία τους, με την καθαριότητα της πόλης τους, με την τήρηση της οικογενειακής γαλήνης μέσα στα σπίτια τους. Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ο Κοινοβουλευτικός Εκπρόσωπος του Κομμουνιστικού Κόμματος Ελλάδας και Αντιπρόεδρος της Βουλής κ. Κοσιώνης έχει το λόγο.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κύριε Πρόεδρε, το θέμα που συζητάμε «Ψυχική Υγεία» είναι τεράστιο θέμα και τεράστιας ευαισθησίας. Δηλαδή, δεν είναι τόσο πολύ γραφειοκρατικού χαρακτήρα, αλλά χρειάζεται και λίγο ψυχούλα για να το αναλύσουμε. Και δε νομίζω ότι σε μια τέτοια επερώτηση εδώ μπορεί να γίνει κάτι τέτοιο. Αυτό άλλωστε έχει και μία ιδιαίτερη σημασία στη διαδρομή της ανθρωπότητας. 
      Η ψυχικό νόσος διέφερε από τη σωματική νόσο, όχι με επιστημονικά κριτήρια, αλλά με κοινωνικά κριτήρια. Αλλά αν προσέξει κανείς τις αλλαγές των ιστορικών εποχών, θα δει ότι επικράτησαν ορισμένα πρότυπα. Η ερμηνεία ψυχικής αρρώστιας και η αντιμετώπισή της μεταβάλλεται κάθε ιστορική περίοδο και είναι αποτέλεσμα πολλών παραγόντων, όπως φιλοσοφίας, θρησκείας, επιπέδου ανάπτυξης επιστήμης κ.λπ.. Για παράδειγμα στο Μεσαίωνα η ψυχική αρρώστια ήταν ταυτόσημη με την αμαρτία, την πυρά. Έρχεται η Αναγέννηση τους, ρίχνει όχι στην πυρά, αλλά στα πλοία των τρελών που γέμισαν τα ποτάμια της Ευρώπης. Ακολούθησαν πάρα πολλά. Στην Ελλάδα υπήρχε μία διαφορετική μορφή. Το 1926 ήταν το Δαφνί, και μετά το Β΄ Παγκόσμιο Πόλεμο η Σαλαμίνα και η Λέρος.
      Κάνω αυτήν την πολύ σύντομη αναδρομή, γιατί ο χαρακτηρισμός της ψυχικής νόσου και ο τρόπος αντιμετώπισης διαφέρει ανάλογα με το κοινωνικοπολιτικό σύστημα που επικρατεί. Αν διαβάσει κανείς την ιστορία της ανθρωπότητας προς τα πίσω θα το διαπιστώσει αυτό.
      Ερχόμαστε τώρα στην  ψυχιατρική μεταρρύθμιση.
      Το βασικό επιχείρημα –και είναι σωστό- είναι η αποασυλοποίηση με ορισμένα κριτήρια, όπως είναι η ελάττωση του κόστους, και από εκεί και πέρα με ποιον τρόπο γίνεται: με γεωγραφική κατανομή, λέει, σε διάφορους δήμους, κοινότητες. 
      Εδώ υπάρχει ένα λεπτό θέμα, το οποίο το έχω πει και άλλη φορά, αλλά θα το θίξω και τώρα, γιατί έχει μία ιδιαίτερη σημασία κατά τη γνώμη μας. Είχα πει ότι μετά από τα μέσα της δεκαετίας του ’80 παρατηρήθηκε μία τεράστια στροφή του μεγάλου επενδυτικού κεφαλαίου σε δύο παρθένους τομείς, στον τομέα της υγείας και στον τομέα του πολιτισμού. Από το 1997 άρχισε με το πρόγραμμα «ΨΥΧΑΡΓΩ», όπως το διόρθωσε ο κύριος Υπουργός, αυτή η μεταρρύθμιση. 
      Αγαπητοί συνάδελφοι, ήταν να μείνει έξω από το παιχνίδι ο λεγόμενος τρίτος τομέας της οικονομίας; Αλήθεια ποια κυβέρνηση το είχε πει αυτό; Δεν θυμάμαι αυτήν τη στιγμή ή, μάλλον, θυμάμαι, αλλά δεν θέλω να το πω αυτήν τη στιγμή. 
      ΛΕΩΝΙΔΑΣ ΓΡΗΓΟΡΑΚΟΣ: Να το πεις, να το πεις.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ο τρίτος τομέας της οικονομίας λοιπόν, που είναι οι μη κυβερνητικές οργανώσεις.
      ΚΩΝΣΤΑΝΤΙΝΟΣ ΓΕΙΤΟΝΑΣ: Όχι, είναι ο κοινωνικός τομέας της οικονομίας. Άλλο είναι αυτό.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ναι, ο κοινωνικός τομέας. Κύριε Γείτονα, γι’ αυτό δεν θέλησα να το πω, γιατί το είχατε αποδεχτεί και το αποδέχεστε τώρα ακόμα περισσότερο με τη σύμπραξη δημόσιου και ιδιωτικού τομέα. Είναι μη κυβερνητικές οργανώσεις εκ των οποίων πολλές, από τα κέρδη που έχουν απομυζήσει απ’ αυτό το πράγμα, κάνουν και τεράστιες επενδύσεις στο εξωτερικό. Να μην πω ονόματα, γιατί δεν χρειάζεται. Αλυσίδες ολόκληρες έχουν δημιουργηθεί, φαρμακευτικές εταιρείες, ιδιωτικές κλινικές, ιδιωτικά ερευνητικά κέντρα. 
      Θα πει κανείς πάλι: «Τώρα λέτε πάλι εσείς του Κομμουνιστικού Κόμματος για τις ιδιωτικές κλινικές». Αν κοιτάξει κανείς –το είχα πει και άλλη μια φορά- τα κέρδη των ιδιωτικών κλινικών πού έχουν φτάσει, θα δει ότι μέσα στις κλινικές που έχουν τα μεγαλύτερα κέρδη, εξέχουσα θέση κατέχουν οι ψυχιατρικές κλινικές. Πώς έγινε αυτό; Γίνεται αποασυλοποίηση. Η μετεγκατάσταση γίνεται. Γίνεται με ποια κριτήρια; Απλώς μετεγκαθίστανται. Και τα κριτήρια που χρησιμοποιούνται για την μετεγκατάσταση, είναι αυτά που αποδίδουν σ’ αυτούς που κρατάνε τους ξενώνες και τα άλλα, παραδείγματος χάριν, περιουσιακά στοιχεία, συντάξεις, γενική οικονομική τους κατάσταση. Αυτοί κυρίως προσελκύονται, θα μπορούσε να πει κανείς, με τους μηχανισμούς που διαθέτουν οι μη κυβερνητικές οργανώσεις, για να κάνουν αυτά τα πράγματα, ενώ κρατικές δομές -Ψυχιατρικό Νοσοκομείο Αττικής, Δρομοκαΐτειο, κ.λπ.- υποβαθμίζονται και αρκετά απ’ αυτά έχουν κλείσει. Το λέω αυτό, γιατί πιστεύουμε ότι ψυχιατρικά νοσοκομεία ή ένα πρότυπο ψυχιατρικό νοσοκομείο πρέπει να λειτουργεί. 
      Εδώ υπάρχουν κάποια παράδοξα σ’ αυτά που λέμε τώρα. Και θα τα ακούει κανένας και θα λέει: «Τώρα, τι είναι αυτά που λέτε, κύριε Κοσιώνη;». Χαρακτηριστικό παράδειγμα αυτού του τρόπου με τον οποίο λειτουργεί ο ιδιωτικός τομέας είναι ότι προτιμούνται τα οικοτροφεία απ’ ό,τι οι ξενώνες και τα παραγωγικά εργαστήρια. Γιατί; Το κόστος για τα οικοτροφεία είναι διπλάσιο. Άρα, είναι διπλάσια και τα κέρδη. Και ο τρόπος με τον οποίο χρησιμοποιούν τους εργαζόμενους οι μη κυβερνητικές οργανώσεις, είναι πασίγνωστος και τον ξέρουμε όλοι: απασχολησιμότητα, τους χρησιμοποιούν όποτε θέλουν, σαν λάστιχο, κ.λπ.
      Και επειδή η επερώτηση εδώ θέτει και ένα θέμα για τους εργαζόμενους, θα σας υπενθυμίσω το εξής. Στο άρθρο 15 του ν. 2716/1999 του ΠΑ.ΣΟ.Κ. προβλέπεται για τέτοιες περιπτώσεις η μετακίνηση του προσωπικού των δομών σε οποιαδήποτε άλλη μονάδα για εξυπηρέτηση των αναγκών, αναγκάζοντας τους εργαζομένους να καλύπτουν δύο και τρεις θέσεις και να έχουν εξαντλητικά ωράρια. Άρα, λοιπόν, να μην λέμε ότι όλα πήγαιναν καλά μέχρι εκείνη τη στιγμή. Είναι ορισμένα πράγματα τα οποία πηγαίνουν από το κακό στο χειρότερο. 
      Και όσον αφορά το θέμα της προληπτικής ιατρικής για την ψυχική υγεία, όταν όλες οι έρευνες δείχνουν –ελέχθησαν και άλλα νούμερα, εγώ θα πω δύο- ότι το 4% των παιδιών και το 8% των εφήβων πάσχουν από κατάθλιψη, όταν λέμε προληπτική ιατρική σ’ αυτόν τον τομέα, δεν εννοούμε μόνο ότι βλέπω την κατάσταση και προσπαθώ να δω πώς θα την αντιμετωπίσω, αλλά βλέπω και ποια είναι τα αίτια που δημιουργούν αυτές τις καταστάσεις. Δεν μπορεί ο άνθρωπος ως ανθρώπινο ον –υπάρχουν και άλλοι παράγοντες σαφέστατα- να μην έχει κάποια σχέση με τον τρόπο λειτουργίας του συστήματος, την εκμετάλλευση του ανθρώπου, τα ψυχολογικά προβλήματα και τα άλλα που δημιουργούν τέτοιες καταστάσεις.
      Βέβαια, η δική μας θέση είναι γνωστή. Εκείνο που έχει τεράστια σημασία για εμάς είναι το θέμα της πρόληψης σε όλα τα επίπεδα, στον πρωτογενή, δευτερογενή και τριτογενή τομέα. 
      Όταν λέμε «πρωτογενής τομέας» εννοούμε όλους εκείνους τους τομείς, στους οποίους πρέπει να μπορούμε να επέμβουμε -σχολεία, πανεπιστήμια, Στρατός, χώροι εργασίας- με προληπτικό χαρακτήρα και να είναι τέτοιες μονάδες που να λειτουργούν έτσι μέσα εκεί. Κέντρο ψυχικής υγείας αστικού και αγροτικού τύπου με πληθυσμιακά κριτήρια, με νοσολογικές επιμετρήσεις, γεωγραφικά και επιδημιολογικά κριτήρια, κινητές μονάδες ψυχικής υγείας που να έχουν άμεση σχέση με το αντικείμενο. 
      Και φαίνεται τώρα η αποασυλοποίηση, με αυτόν τον τρόπο που ανέφερα νωρίτερα, που είναι αποδεδειγμένος, αγαπητοί συνάδελφοι και από τα κέρδη που αποκομίζουν οι ιδιωτικές επιχειρήσεις. Πρέπει να αντιμετωπιστεί αυτό το θέμα. 
      Το κυρίαρχο, όμως, δεν είναι αυτό, αλλά το πού πηγαίνουν αυτοί οι άνθρωποι. 
      Εκείνο που έχουμε συζητήσει και άλλη φορά και για το οποίο δεν έχει γίνει τίποτα, είναι τα προστατευόμενα παραγωγικά εργαστήρια με προσωπικό μόνιμης εργασίας, με παραγωγική εργασία. Και θα υποχρεούται το κράτος, είτε η Τοπική Αυτοδιοίκηση είτε τα Υπουργεία κλπ. να παίρνουν αυτό που παράγουν τα παραγωγικά εργαστήρια και να δίνουν ψυχολογική και οικονομική στήριξη στα άτομα που έχουν αυτά τα προβλήματα. Αυτά, όμως, είναι τα δύσκολα. 
      Το εύκολο είναι η αποσυλοποίηση με τον τρόπο που είπαμε, που φέρνει τα αποτελέσματα που αναφέραμε.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Το λόγο έχει ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Αθανάσιος Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Συζητούμε ένα πάρα πολύ σοβαρό θέμα, την ψυχική υγεία και την αντιμετώπισή της με την ψυχική μεταρρύθμιση, όπως έχει ονομαστεί.
      Η ψυχική υγεία είναι απαραίτητη προϋπόθεση της συνολικής υγείας του ανθρώπου. Βέβαια, μπαίνει ένα ερώτημα: Τι σημαίνει «ψυχικά υγιής»; Πόσο υγιείς είμαστε όλοι μας; Πόσο λογικοί είμαστε όλοι μας αν σκεφτούμε τον τρόπο με τον οποίο έχουμε οργανώσει τη ζωή μας, πώς έχουμε φτιάξει τις πόλεις, πώς κατοικούμε, πώς εργαζόμαστε, αν σκεφτούμε τις πράξεις που κάνουμε με τη φοβερή καταστροφή του περιβάλλοντος, αν σκεφτούμε τους πολέμους που έχει ζήσει και εξακολουθεί να ζει η ανθρωπότητα; Πόσο λογικά είναι όλα αυτά; Τα κάνουν λογικοί αυτά; Βάζουν μέσα τα κομπιούτερ και υπολογίζουν τα κέρδη, τους δείκτες κ.λπ.;
      Όλα αυτά καταλαβαίνετε ότι είναι παράλογα πέρα για πέρα. 
      Οι διάφορες ψυχικές παθήσεις, βέβαια, έχουν ποικίλες αφετηρίες, ανάμεσα στις οποίες πρέπει να τονιστεί ιδιαίτερα η συμβολή του συνόλου των συνθηκών ζωής του κάθε ατόμου. Η ψυχική υγεία δεν μένει ανεπηρέαστη από τον τρόπο ζωής, εργασίας, τις συνθήκες στην οικογένεια, το σπίτι, το χώρο δουλειάς. Για παράδειγμα, ένας άνεργος, ένα παιδί που μένει κλειδωμένο μέσα στο σπίτι, ένας έφηβος που είναι άνεργος, ο ηλικιωμένος που μένει μόνος του. Όλα αυτά επηρεάζουν. 
      Και βέβαια, ο σύγχρονος τρόπος ζωής είναι ιδιαίτερα επιβαρυντικός για την ψυχική ισορροπία και καθοριστικός ο ρόλος του, ιδιαίτερα στην κατακόρυφη αύξηση της κατάθλιψης, που μπορεί να αφορά από το 7% έως το 40% του πληθυσμού και σε ορισμένες ηλικιακές ομάδες, όπως είναι οι ηλικιωμένοι, μπορεί να το ξεπερνά. Και τείνει να εξελιχθεί στη συχνότερη νόσο παγκοσμίως μετά τα καρδιαγγειακά νοσήματα. Σε λίγο καιρό θα είναι η δεύτερη, κάτι το οποίο ανέφερε και ο κ. Γρηγοράκος και άλλοι συνάδελφοι.
      Η κοινωνική ανάγκη για ψυχιατρική μεταρρύθμιση στη χώρα μας υπήρξε επιτακτική, αλλά και κυρίαρχο αίτημα των εργαζομένων στο χώρο της υγείας, των γιατρών, των ψυχιάτρων, των νοσηλευτών και των άλλων συναφών επαγγελμάτων, αλλά και του συνδικαλιστικού κινήματος των εργαζομένων στα δημόσια ψυχιατρεία.
      Αφορμή για την έναρξη του προγράμματος αποασυλοποίησης και επανένταξης των ψυχικά ασθενών υπήρξε, πριν από είκοσι χρόνια, ο διεθνής διασυρμός της χώρας μας λόγω των απάνθρωπων συνθηκών που επικρατούσαν στα περισσότερα ψυχιατρεία και ιδιαίτερα στη Λέρο.
      Με το πρόγραμμα «ΨΥΧΑΡΓΩ» -και συμφωνούμε, κύριε Υπουργέ- και τη χρηματοδότηση της Ευρωπαϊκής Ένωσης, δημιουργήθηκαν δομές τόσο για την αποασυλοποίηση των ψυχικά ασθενών και την ένταξή τους στην κοινότητα, όσο και για την πρόληψη της ψυχικής ασθένειας. 
      Σύμφωνα με στοιχεία της μονάδας υποστήριξης–παρακολούθησης του προγράμματος «ΨΥΧΑΡΓΩ Β΄», η δημιουργία και λειτουργία μονάδων ψυχοκοινωνικής αποκατάστασης, (οικοτροφεία, ξενώνες, προστατευόμενα διαμερίσματα) προχώρησε με σχετικά ικανοποιητικούς ρυθμούς. Αυτό βέβαια σηκώνει και συζήτηση. Μεγάλη καθυστέρηση υπάρχει στην ανάπτυξη Μονάδων Ψυχικής Υγείας, Ψυχιατρικά Τμήματα Γενικών Νοσοκομείων, Κέντρα Ψυχικής Υγείας, κινητές μονάδες, αφού στο σχεδιασμό της δεύτερης φάσης προβλεπόταν μέχρι το τέλος του 2004 η δημιουργία ή συμπλήρωση ολοκληρωμένων ψυχιατρικών και παιδοψυχιατρικών τμημάτων σε γενικά νοσοκομεία που θα περιελάμβανε κλασσικό τμήμα νοσηλείας, μονάδα βραχείας  νοσηλείας, κέντρο παρεμβάσεων στην κρίση και μονάδα οξέων.
      Συγχρόνως, παρά τη σχετική δέσμευση και την κοινή υπουργική απόφαση για προσλήψεις εκτός Α.Σ.Ε.Π., με στόχο να προσληφθούν χίλιοι διακόσιοι νοσηλευτές-νοσηλεύτριες για κάλυψη κενών θέσεων στο πρόγραμμα «ΨΥΧΑΡΓΩ» μέχρι σήμερα δεν έχει υπάρξει καμία πρόσληψη κύριε Υπουργέ, από όσο τουλάχιστον ξέρω εγώ. 
      Με την ολοκλήρωση της χρηματοδότησης των δομών από ευρωπαϊκά κονδύλια, η δεσμευτική ευθύνη της σημερινής Κυβέρνησης για τη συνέχιση της λειτουργίας τους αποδείχθηκε πλασματική και άφησε στο έλεος της τύχης πολλές χιλιάδες ασθενών και ανθρώπους που ήταν σε ψυχιατρικές μονάδες και βγήκαν έξω. Το 2005 υπήρξε μεγάλο έλλειμμα στον κρατικό προϋπολογισμό για την ψυχική υγεία, με συνέπεια να μένουν εργαζόμενοι απλήρωτοι επί σειρά μηνών, να γίνονται απολύσεις και βέβαια να μειώνεται η ποιότητα φροντίδας των ασθενών. 
      Το 2006 ξεκίνησε με ακόμη πιο τραγικές εξελίξεις. Περικόπτεται το 62% του προβλεπόμενου προϋπολογισμού για την ψυχική υγεία και από 57.000.000 ευρώ στον υποβληθέντα προϋπολογισμό, εγκρίνονται μόνο τα 22.000.000 ευρώ. Αυτή η τεράστια περικοπή οδηγεί σε τέλμα την ψυχιατρική μεταρρύθμιση. Οι ασθενείς εγκαταλείπονται, οι εργαζόμενοι παραμένουν απλήρωτοι, χωρίς κανείς να εγγυάται την καταβολή των δεδουλευμένων τους. Σημειωτέον ότι η συντριπτική πλειοψηφία των κοινοτικών χρηματοδοτήσεων κατευθύνθηκε σε δομές ιδιωτικού δικαίου. Και συμφωνούμε, κύριε Κοσιώνη, ότι επωφελούνται πολλοί κιόλας από αυτή την άποψη για την αποασυλοποίηση ψυχικά ασθενών και ελάχιστα στην κατεύθυνση ανάπτυξης δομών αποασυλοποίησης και επανένταξης στο πλαίσιο του δημόσιου συστήματος υγείας. 
      Η προαγωγή της ψυχικής υγείας και της ψυχοκοινωνικής αποκατάστασης, βρίσκεται στη χώρα μας σε εξαιρετικά κρίσιμη φάση λόγω αυτής της ελλιπούς οικονομικής στήριξης από την πολιτεία, αλλά και της μη τήρησης των συνεργασιών του δημοσίου με την Ευρωπαϊκή Ένωση, σχετικά με την υλοποίηση των προγραμμάτων, που χρηματοδοτήθηκαν άλλωστε από το Γ΄ Κ.Π.Σ. 
      Στον άξονα ψυχική υγεία, παρά το σχετικό νόμο που ψηφίστηκε το 1999 και παρά σχετικές αποφάσεις του ΚΕΣΥ για τομεοποίηση των δομών ψυχικής υγείας, όχι μόνο δεν προχώρησε τίποτε –άλλωστε ο τέως Υπουργός Υγείας κ. Κακλαμάνης ξέρουμε ότι επαιτούσε στην Ευρωπαϊκή Ένωση για παράταση της χρηματοδότησης του προγράμματος «ΨΥΧΑΡΓΩ» για ένα εξάμηνο, αφού δεν υπήρχαν σχετικά κονδύλια στον προϋπολογισμό του 2005 ούτε του 2006. Το ποσοστό απορροφητικότητας είναι ντροπή να το λέμε, από 6,8% μέχρι 35%. 
      Αλήθεια, πως σκέπτεται το Υπουργείο Υγείας να ολοκληρώσει την ψυχιατρική μεταρρύθμιση. Όσες δομές δημιουργήθηκαν μέχρι σήμερα είτε στα πλαίσιο του δημόσιου τομέα, είτε από ιδιωτικούς φορείς στα πλαίσια υλοποίησης του προγράμματος «ΨΥΧΑΡΓΩ», πως θα συνεχίσουν; 
      Δεν θέλουμε να σκεφθούμε ότι πρόκειται για ψυχικά ασθενείς που δεν έχουν συναίσθηση της κατάστασης, άρα δεν μπορεί να υπάρχει και πολιτικό κόστος, αφού δεν ψηφίζουν και δεν πειράζει αν τους αφήσουμε στη μοίρα τους. Θέλω να πιστεύω ότι αυτό δεν ισχύει. Είναι χαρακτηριστικό ότι μέσα στο 2006 χρειάζονται 30-35.000.000 ευρώ για την ψυχιατρική μεταρρύθμιση αλλά ο προϋπολογισμός προβλέπει μόνο 10.000.000 ευρώ.
      Ο κύριος Υπουργός έχει στη διάθεσή του εκατόν τριάντα τρεις ειδικούς λογαριασμούς. Επομένως, μπορεί από εκεί να βρει κονδύλια. Δεν ξέρω πώς θα μπορούσαν να αξιοποιηθούν όλοι αυτοί -ή τουλάχιστον μερικοί- από τους ειδικούς αυτούς κωδικούς. 
      Αξίζει να αναφερθεί ότι σημαντικά κονδύλια από το Γ΄ Κοινοτικό Πλαίσιο Στήριξης δεν απορροφήθηκαν και το 90% όσων απορροφήθηκαν, πήγαν στον ιδιωτικό τομέα. Θα ήθελα εδώ να επισημάνω ότι οι στόχοι για την ψυχική υγεία στο πλαίσιο του Γ΄ Κοινοτικού Πλαισίου Στήριξης, ήταν η αποασυλοποίηση, η οικονομική και κοινωνική επανένταξη, η ανάπτυξη-συμπλήρωση-επέκταση δομών, οι ενέργειες πρόσληψης–ενίσχυσης της κοινωνικής αλληλεγγύης, η κατάρτιση του προσωπικού κ.λπ. Και μόνο από την ανάγνωση των στόχων αυτών καταλαβαίνει κανείς που βρισκόμαστε σήμερα, γιατί ο νόμος για την ψυχική υγεία ψηφίστηκε το 1999 και το ΠΑ.ΣΟ.Κ. βρισκόταν μέχρι το Μάρτιο του 2004 στην Κυβέρνηση. Επομένως, και το επερωτών κόμμα έχει τις δικές του ευθύνες γι’ αυτή την κατάσταση. 
      Μέσα σ’ αυτό το διάστημα ελάχιστα έχουν γίνει. Έχουμε δε τους γιατρούς και τους υπόλοιπους εργαζόμενους των ψυχιατρικών νοσοκομείων να βρίσκονται σε απελπιστική καταστάση πολλές φορές. Το έχουμε διαπιστώσει  με επιτόπιες σκέψεις. Έχω εδώ με ημερομηνία 12 Απριλίου 2006 αναφορά της τριμελούς επιτροπής της Ε.Υ.Ν.Α.Π. για το Δρομοκαϊτειο. Έχουμε εγκατάλειψη, περικοπές, ιδιωτικοποίηση. Επίσης, οι εργαζόμενοι την ίδια ημερομηνία στέλνουν απεγνωσμένα «SOS» για το τι θα γίνει. Με ποιες συνθήκες θα εξακολουθήσουν αυτοί οι άνθρωποι να εργάζονται εκεί μέσα; 
      Αυτά δεν αφορούν μόνο το Δρομοκαϊτειο, αλλά και όλα τα άλλα ψυχιατρικά νοσοκομεία. Έχουμε δει στην Πάτρα να κλείνει η Ψυχιατρική Κλινική του Αγίου Ανδρέα και σε άλλα νοσοκομεία να υπάρχουν προβλήματα. Θυμάμαι πέρυσι ότι γινόταν ολόκληρη διαπάλη για το ποιος θα έχει μία ψυχίατρο, το Νοσοκομείο της Ελευσίνας, το Θριάσιο, ή το Δαφνί. Αυτά τα πράγματα είναι ανεπίτρεπτα και δε νομίζω ότι θα πρέπει σήμερα εδώ να συζητάμε θέματα τα οποία θα έπρεπε προ πολλού να έχουν λυθεί. 
      Όλα αυτά όταν ξέρουμε ότι η Παγκόσμια Οργάνωση Υγείας έχει επισημάνει πως την πρώτη δεκαετία του 21ου αιώνα θα έχουμε έξαρση ψυχασθενειών, λόγω ανέχειας, φτώχειας και ανεργίας. Είπαμε και στην αρχή ότι η κατάθλιψη οδηγεί πάρα πολλές φορές σε αυτοκτονία. Και δεν είναι μόνο η κατάθλιψη, είναι όλες αυτές οι ψυχικές παθήσεις. 
      Ξέρουμε ότι η Ευρωπαϊκή Επιτροπή ζητά μέχρι τις 31.5.2006 να υπάρξει ανταλλαγή απόψεων και ορθών πρακτικών για την ψυχική υγεία, επειδή προβλέπεται στα τέλη του 2006 να παρουσιάσει ανάλυση των απαντήσεων μαζί με την πρότασή της και τις πρωτοβουλίες για στρατηγική σχετικά με την ψυχική υγεία. Είμαι πολύ περίεργος να μάθω την έκθεση που θα δώσει η χώρα μας για τα πεπραγμένα σ’ αυτό το χώρο. 
      Συνοπτικά, εμείς προτείνουμε να χρηματοδοτηθούν άμεσα οι δομές ψυχικής υγείας για το έτος 2006 με το ποσό των 57.000.000 ευρώ. Να συνεχιστεί από τώρα και στο εξής απρόσκοπτα η ψυχιατρική μεταρρύθμιση με τη χορήγηση των αναγκαίων κονδυλίων. Να λειτουργήσουν δομές αποασυλοποίησης και επανένταξης στο πλαίσιο του δημόσιου συστήματος υγείας, για να μην ξαναβρεθούμε μπροστά σε φαινόμενα όπως της Λέρου. Να στελεχωθούν και να λειτουργήσουν ψυχιατρικά τμήματα στα ελληνικά νοσοκομεία. Να προχωρήσει και να ολοκληρωθεί η τομεοποίηση των υπηρεσιών ψυχικής υγείας με τη λειτουργία ολοκληρωμένου δικτύου υπηρεσιών ανά πληθυσμό αναφοράς, κυρίως με τη λειτουργία πρωτοβάθμιων υπηρεσιών, όπου παρατηρείται παντελής έλλειψη. Να γίνει τροποποίηση των άρθρων 95 έως 100 του ν.2071/1992 για την αποποινικοποίηση του έργου γιατρών και λοιπών επαγγελματιών υγείας. Να γίνει στελέχωση με το απαραίτητο ανθρώπινο δυναμικό όλων των υπηρεσιών ψυχικής υγείας. Και βέβαια όχι τελευταίο, αλλά κύριο αίτημα είναι η πλήρης χρηματοδότηση των υπηρεσιών υγείας συνολικά, μιας και είναι απελπιστικά μικρό το κονδύλι που διαθέτουμε, δηλαδή το 2,7% του Α.Ε.Π. 
      Θα ήθελα να πω ότι δεν παραβλέπουμε τις προσπάθειες που έχουν γίνει στο παρελθόν. Θυμάμαι μετά τους σεισμούς του 1999, όταν είχε διαλυθεί κυριολεκτικά το Δαφνί, τις προσπάθειες που έκανε το Υπουργείο Υγείας. Θυμάμαι την κα Σπυράκη, τον κ. Σκουλάκη και άλλους που έτρεχαν και προσπαθούσαν.
       Θα ήθελα, επίσης, κύριε Υπουργέ, να χαιρετίσω την προσπάθεια που κάνατε πηγαίνοντας στη Θεσσαλονίκη, για να περάσει το μήνυμα ότι οι ξενώνες είναι υποχρέωση όλων μας να υπάρξουν και να λειτουργήσουν. Δεν κινδυνεύει κανείς από τη λειτουργία αυτών των ξενώνων. Απεναντίας, είμαστε υποχρεωμένοι να προσφέρουμε.
      Αν δεν λειτουργήσουμε έτσι, τότε μπορεί να κινδυνέψουμε γιατί αυτά μπορεί να είναι και στη δική μας πόρτα.
      Ένα τελευταίο, κύριε Πρόεδρε και ευχαριστώ για την υπομονή και την ανοχή σας, έχει σχέση με αυτό που είπε ο Κοινοβουλευτικός Εκπρόσωπος της Νέας Δημοκρατίας για τους εργαζόμενους στην καθαριότητα. Είπε ότι υπάρχει πρόβλημα ποιοι θα πάρουν το επίδομα και ποιοι δεν θα το πάρουν. Ας ξεκινήσουμε απ’ αυτούς που αποδεδειγμένα το δικαιούνται, αυτοί που δουλεύουν μέσα στα απορριμματοφόρα, μέσα στα σκουπίδια. Αυτοί το δικαιούνται.
      Κύριε Υπουργέ, ξέρετε πολύ καλά ότι το επίδομα το δικαιούνται και οι νοσηλευτές και οι γιατροί που δουλεύουν μέσα στα νοσοκομεία, στα Κέντρα Υγείας, στις Νοσηλευτικές Μονάδες. Είναι ανθυγιεινό το επάγγελμα αυτό όπως και να το κάνουμε, όπως κι αν θέλουμε να το θεωρήσουμε. Αν το δικαιούνται και κάποιοι άλλοι που θα πηγαίνουν σποραδικά ή όχι, αυτό είναι ένα άλλο κεφάλαιο. Αυτοί που το δικαιούνται όμως πρέπει άμεσα να το πάρουν. Έχει ευθύνες το ΠΑ.ΣΟ.Κ. που τόσο χρόνια δεν έλυσε το θέμα, έχει ευθύνες η Νέα Δημοκρατία που ύστερα από είκοσι πέντε μήνες θέλει ξανά παράταση για να το μελετήσει. 
      Ας προχωρήσουμε άμεσα τώρα. Ας προσδιορίσετε ένα χρονοδιάγραμμα για να λυθεί και η απεργία και να μπουν τα πράγματα στο σωστό τους δρόμο.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, δεκαέξι μαθητές και μαθήτριες και τρεις συνοδοί-δάσκαλοι από το 1ο Δημοτικό Σχολείο Νέας Αρτάκης Ευβοίας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Ο συνάδελφος κ. Γρηγοράκος έχει το λόγο.
      ΛΕΩΝΙΔΑΣ ΓΡΗΓΟΡΑΚΟΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, επί του θέματος για την τομεοποίηση στην ψυχιατρική μεταρρύθμιση για την οποία δεν μιλήσαμε καθόλου, δεν άκουσα κανένα συνάδελφο ή κάποιοι το έπιασαν λίγο το θέμα, γιατί δεν υπήρχε πολύς χρόνος.
      Τομεοποίηση στην ψυχιατρική μεταρρύθμιση σημαίνει ότι ανά εκατό χιλιάδες κατοίκους έχουμε μία ψυχιατρική κλινική στο τοπικό νοσοκομείο. Και δυστυχώς υπήρχε τα προηγούμενα χρόνια αυτή η διάθεση και τα προγράμματα. Παραδείγματος χάριν, για το νοσοκομείο Σπάρτης είχαμε βγάλει 4.000 τ.μ., δεκαεπτά άτομο προσωπικό, νοσηλευτές, πέντε ψυχολόγους και πέντε γιατρούς. Δυστυχώς δεν μπορέσαμε να φτιάξουμε αυτή τη δομή στο νοσοκομείο της Σπάρτης και ακόμη περιμένουμε.
      Δύσκολα τα πράγματα για την τομεοποίηση. Δεν έχετε χρήματα. Δυστυχώς δεν υπάρχει, φαίνεται, και η διάθεση. Το θέμα δεν το έχετε πιάσει δυνατά από τα κέρατα να το παλέψετε. Κάποιοι επικοινωνούσαν και απαντούσαν στις ερωτήσεις των Βουλευτών οι ίδιοι χωρίς να περνούν τη γραφειοκρατία του Υπουργείου. Και αυτό είναι μεγάλο θέμα, κύριε Υπουργέ, σας το είπε και ο κ. Σκουλάκης προηγουμένως. Απαντούσε ο ίδιος ο Υπουργός χωρίς να λάβει υπ’ όψιν καθόλου τη γραφειοκρατία του Υπουργείου, διότι τα έριχνε πίσω και βέβαια επικοινωνιακά. Ήρθαν όμως τώρα τα πράγματα να σας «πνίξουν».
      Έτσι έρχομαι και στο μεγάλο θέμα της φροντίδας του ψυχικά άρρωστου. Το να φροντίζει κανείς έναν ψυχικά άρρωστο είναι μια πάρα πολύ δύσκολη υπόθεση. Ο ίδιος ο ασθενής, ο άρρωστος, σηκώνει ένα πολύ μεγάλο βάρος, ένα μεγάλο φορτίο, που έχει να κάνει με την υγεία του, την ψυχική του ισορροπία -αλλά και τα μέλη της οικογένειας μπαίνουν σ’ αυτό το παιχνίδι- συνήθως με μία σισύφεια διαδικασία, ταλαιπωρίες, μεγάλο ψυχικό κόστος που δυστυχώς σήμερα δεν τυγχάνει της ανάλογης στήριξης από την κοινωνία και από την οικογένεια και πολύ περισσότερο από την πολιτεία. Αμυντικά σύνδρομα, διαταραγμένη επικοινωνία, συναισθήματα ενοχής, οργής, άγχος, περισσότερο άγχος, αγωνία, φόβος, τάση για αποξένωση, έγνοια για το στίγμα. «Στίγμα» η μεγάλη λέξη της εποχής. Η μεγάλη λέξη η οποία απασχολεί την παγκόσμια κοινότητα. Και έτσι λοιπόν στο στίγμα αποδίδεται από μερίδα της κοινωνίας ο αυτοστιγματισμός. Έχουμε το στίγμα, αλλά τελικά και εμείς οι ίδιοι αυτοστιγματιζόμαστε.
      Όλα αυτά έρχονται να εγκλωβίσουν την οικογένεια που αναζητά απεγνωσμένα ένα αποκούμπι. Ζητά δηλαδή από μας να δώσουμε μια λύση. Ζητάει βοήθεια.
      Κυρίες και κύριοι συνάδελφοι, θα σας φέρω στη μνήμη το αναχρονιστικό και δυσφημιστικό περιστατικό για τη χώρα εις βάρος της μη κυβερνητικής οργάνωσης «ΚΛΙΜΑΚΑ» που έγινε στον Άγιο Φώτιο στην Αίγινα, όπου εμπόδισαν δώδεκα ανθρώπους οι οποίοι ήθελαν να πάνε στο σπίτι τους, δηλαδή να πάνε στον ξενώνα και δεν μπορούσαν να πάνε. Δεν μπορούσαν να πραγματοποιήσουν το όνειρο.
      Το ίδιο έγινε και στον Εύοσμο. Πήγατε εκεί, κύριε Υπουργέ. Αργήσαμε να πάμε όλοι μαζί. Έπρεπε να πάμε πιο γρήγορα. Έπρεπε η πολιτεία να έχει πάει πιο γρήγορα. Γιατί δεν ήταν ανάγκη να φθάσουμε σ’ αυτό το σημείο. Γιατί εμείς οι ίδιοι δεν ενεργοποιήσαμε τα αντανακλαστικά μας για μια ενημέρωση στα θέματα της ψυχικής υγείας.
      Δυστυχώς, η ψυχική ασθένεια συνεχίζει να μαστίζεται από στερεότυπα,  μυθοπλασίες, γεννά άγνοια και η ελλιπής ενημέρωση αυτά τα κάνει ένα φαύλο κύκλο. Η πανευρωπαϊκή εκστρατεία με κεντρικό σύνθημα το μήνυμα «zero stigma», στην οποία συμμετείχε και ο σύλλογος των οικογενειών για τη ψυχική υγεία, δίνει το σύνθημα για μια ακτιβιστική προσπάθεια ανατροπής όλων αυτών των στερεοτύπων. Πληρέστερη ενημέρωση, καταπολέμηση της άγνοιας και του φόβου. Μερικά ευρήματα αυτής της εκστρατείας που είναι πολύ ανησυχητικά. Για παράδειγμα, ένα στα δύο άτομα με ψυχικές ασθένειες έχει παρενοχληθεί δημοσίως, ενώ το 83% αναφέρει ότι το στίγμα ευθύνεται για τις υποτροπές των συμπτωμάτων και την επιδείνωση της ασθένειας. Το 60% των νέων παραδέχεται ότι έχει προσβάλει κάποιο άτομο με ψυχική ασθένεια με λέξεις που πληγώνουν την ανθρώπινη αξιοπρέπεια. 
      Δεν πρέπει να ξεχνάμε, κύριε Υπουργέ, ότι περισσότερο φωτιά βάζουν οι στερεοτυπικές αναπαραστάσεις των ψυχικά ασθενών μέσα από τα Μέσα Μαζικής Ενημέρωσης. Η κάθε τοπική κοινωνία στους κόλπους της οποίας λειτουργεί ένας ξενώνας ψυχοκοινωνικής αποκατάστασης θα έπρεπε να αισθάνεται περήφανη, γιατί συμβάλλει με τη φιλόξενη στάση της στην ομαλή κοινωνική επανένταξη παιδιών με ιδιαιτερότητες, παιδιών που θα μπορούσαν να είναι δικά τους παιδιά. Προς τι λοιπόν, η μιζέρια, η μεμψιμοιρία, η προκατάληψη, η άμυνα και ο παροξυσμός της κοινωνίας που τον βλέπουμε μέσα από τα Μέσα Μαζικής Ενημέρωσης, όταν κάποια στιγμή τίθεται το ερώτημα από όλους εμάς, από εσάς,  από το Υπουργείο που θέλει να κάνει καλά τη δουλειά του, όταν πρόκειται να εγκαταστήσει έναν τέτοιο ξενώνα σε κάποια περιοχή; Πέφτουν οι τιμές στη περιοχή, έτσι λέει η κοινωνία. Τι πιο ρατσιστικό για όλους αυτούς τους ανθρώπους αλλά και για εμάς; Ο ρατσισμός, λοιπόν, σε όλο του το μεγαλείο. 
      Έρχομαι στη στάση της Κυβέρνησης απέναντι στη μεταρρυθμιστική προσπάθεια που καταβάλλεται εδώ και πολλά χρόνια με τον κόπο και τον ιδρώτα όλων των εργαζομένων που αφιέρωσαν μια ολόκληρη ζωή -υπάρχουν άνθρωποι οι οποίοι έταξαν τη ζωή τους- για να μπορέσουμε να βγούμε μέσα από αυτό το μεγάλο πρόβλημα που λέγεται ψυχικό στίγμα, που λέγεται ψυχική ασθένεια, που λέγεται σχιζοφρένεια, που μαστίζει τις ελληνικές οικογένειες στις μεγάλες πόλεις και στην επαρχία. Έχει ενημερωθεί ο κύριος Υπουργός για τις παρενέργειες που έχει η απόφαση του οικονομικού επιτελείου της Κυβέρνησης να περιορίσει κατά 62% το πρώτο τρίμηνο του 2006 τα κονδύλια για τη ψυχική μεταρρύθμιση. 
      Δεν μας απαντήσατε, κύριε Υπουργέ. Απλήρωτοι παραμένουν εδώ και εννέα μήνες οι εργαζόμενοι σε όλες αυτές τις δομές. Φως, νερό, ενοίκιο, μισθοί, όλα στον αέρα. Η ανάγκη των φορέων της ψυχικής υγείας της χώρας μας για το 2006 ανέρχεται σε 58.000.000 ευρώ. Η εγγραφή στην πίστωση του προϋπολογισμού του 2006 ανέρχεται στα 27.000.000 ευρώ. Κύριε Υπουργέ, λείπουν 30.000.000 ευρώ. Τα 22.000.000 από αυτά είναι για αμιγώς υπηρεσίες ψυχικής υγείας, ενώ τα υπόλοιπα 5.000.000 ευρώ κατανέμονται σε φορείς άλλων υπηρεσιών υγείας που δεν έχουν σχέση με τη ψυχιατρική μεταρρύθμιση. 
      Έτσι, κύριε Υπουργέ, στηρίζετε εσείς στη Νέα Δημοκρατία τη ψυχιατρική μεταρρύθμιση; Έτσι στηρίζετε τον Έλληνα πολίτη και τον Έλληνα άρρωστο; Έχετε αφαιμάξει οικονομικά -και σας το είχαμε πει και στην επιτροπή- το εγχείρημα που λέγεται ψυχιατρική μεταρρύθμιση, γιατί δεν έχετε όραμα για την ψυχική υγεία του Έλληνα πολίτη. Δεν έχετε αντίληψη τι σημαίνει για την ευημερία, την ανάπτυξη και το μέλλον της χώρας μας ένας υγιής πολίτης. Η υγεία του Έλληνα πολίτη είναι επένδυση, κύριε Υπουργέ, και το ξέρετε. Είστε ένας γιατρός μάχιμος, πρώτης γραμμής. Ένας ασφαλής πολίτης, ένας υγιής πολίτης, αυτός που γνωρίζει τι εγγυάται η πολιτεία είναι ο σωστός πολίτης. 
      Έτσι, λοιπόν, η Νέα Δημοκρατία αθέτησε όλα τα υπεσχημένα για τη ψυχιατρική μεταρρύθμιση που είχε στο πρόγραμμά της. Τα τελευταία δύο χρόνια έχετε ναρκοθετήσει και εσείς οι ίδιοι το μέλλον της «ΨΥΧΑΡΓΩ», που σωστά το διορθώσατε. Έχετε επιδείξει μια ερασιτεχνική και γι’ αυτό επικίνδυνη πολιτική. Και ποιο είναι το αποτέλεσμα; Σήμερα βλέπουμε να πέφτει δραματικά η ποιότητα της ψυχιατρικής και της ιατρικής φροντίδας, ιδίως στους χρόνιους αρρώστους. Βλέπουμε, επίσης, να υπονομεύεται το πολύ σημαντικό έργο που επιτελούν οι κινητές μονάδες ψυχικής υγείας, τις οποίες είχε εφαρμόσει ο συνάδελφός μας πρώην Υφυπουργός κ. Θάνος στη Φωκίδα και στην Αλεξανδρούπολη. Έχουν πραγματικά δώσει αξιολογότατο έργο και το ξέρετε καλά. Δεν ξέρω τι έχει γίνει με τις άλλες κινητές μονάδες ψυχικής υγείας. 
      Φτάσατε στο σημείο, κύριε Υπουργέ, -και εδώ ελέγχεστε- να παροπλίσετε αξιόλογα στελέχη της ψυχιατρικής μεταρρύθμισης. Τους απομονώσατε, τους απολύσατε, τους διώξατε. Δεν υπάρχει πιο ανόητο πράγμα από αυτό που έκαναν οι υφιστάμενοί σας με το να βγάλουν την κομματική τους αντεκδίκηση σε πρόσωπα, τα οποία είχαν προσφέρει σε αυτόν τον τομέα.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δεν με ακούσατε, έδωσα απάντηση.
      ΛΕΩΝΙΔΑΣ ΓΡΗΓΟΡΑΚΟΣ: Κύριε Υπουργέ, δεν με κάλυψε η απάντησή σας, γι’ αυτό το λέω. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Άμα θέλετε τα ονόματα, να σας τα δώσω.
      ΛΕΩΝΙΔΑΣ ΓΡΗΓΟΡΑΚΟΣ: Δεν θέλω ονόματα γιατί και εσείς και εγώ ξέρουμε ποιους έχετε διώξει και πώς έφυγαν. Αφήστε, κύριε Υπουργέ. Να απαντήσετε μετά κανονικά. Πάντως, δεν θέλω να ξαναθυμηθώ την Ελλάδα σε εποχές Λέρου, Σπιναλόγκας με πισωγυρίσματα.
      Έχετε προχωρήσει σε κατάρτιση χρονοδιαγράμματος ροής των επιχορηγήσεων στους φορείς και στα νομικά πρόσωπα ιδιωτικού δικαίου; Τι θα γίνει με το μεγάλο έργο που προσφέρει αυτή η κοινωνική ομάδα, «το Περιβολάκι», στο Χαλάνδρι με τα αυτιστικά παιδιά, τα παιδιά με ψυχιατρικά προβλήματα. Υπάρχουν τόσοι εργαζόμενοι εκεί που δεν έχουν πληρωθεί τους τελευταίους πέντε μήνες. Αυτοί οι άνθρωποι δεν ξέρουν το μέλλον τους. Υπάρχουν άνθρωποι στις μονάδες διάγνωσης των τεσσάρων κέντρων ημέρας που έχουν όλα αυτά τα ειδικά παιδιά. Είσθε γιατρός. Ξέρετε τι σημαίνει να έχεις ένα τέτοιο ειδικό παιδί στο σπίτι σου. Είναι μεγάλη ιστορία. Είναι ένας Γολγοθάς, είναι ένας σταυρός που τον σηκώνει η οικογένεια μια ολόκληρη ζωή. Κανείς δεν απαρνιέται τα παιδιά του, ό,τι και να έχουν. Από εκεί και πέρα αυτά τα παιδιά όμως θέλουν μια ιδιαίτερη φροντίδα και το ξέρετε.
      Εμείς μιλάμε με αγωνία για την αβεβαιότητα, για την ανασφάλεια που έχει δημιουργήσει αυτή η απραξία και η αδυναμία για μια καλύτερη αντιμετώπιση αυτών των δομών. Σας τα είπαν προηγουμένως ο κ. Σκουλάκης και ο κ. Γείτονας. Σας ξαναλέμε να μπείτε στο «παιχνίδι» της πρόσληψης αυτών των ανθρώπων διότι οι πιστώσεις υπάρχουν. Όμως, δεν μας απαντάτε. Έχετε πιστώσεις για χίλια τριακόσια άτομα που σας δώσαμε εμείς την άδεια να τα πάρετε. Όλοι συμφωνήσαμε τον Ιούλιο του 2004 με τον κ. Κακλαμάνη να πάρει αυτά τα χίλια τριακόσια άτομα. Προχωρήστε, κύριε Υπουργέ. Αναλάβετέ το εσείς. Εμείς δεν θα πούμε τίποτα. Και δεν είναι θέμα Α.Σ.Ε.Π., κύριε Πρόεδρε. Μπορούμε να πάμε πιο γρήγορα. Προχωρήστε, κύριε Υπουργέ και εμείς θα σας στηρίξουμε. Πιστεύω ότι και εσείς θέλετε να γράψετε το όνομά σας στην ιστορία και οι συνάδελφοι μετά από μας να αναφέρουν το όνομά σας με χρυσά γράμματα γιατί είσθε ικανός άνθρωπος. Μπορείτε, κύριε Υπουργέ, να το κάνετε. Μην αφήνετε το τρένο της ψυχιατρικής μεταρρύθμισης χωρίς καπετάνιο. Πάντως, αυτήν τη στιγμή φαίνεται ότι έχει ξεμείνει από κωπηλάτες.
      Κύριε Υπουργέ, πάντως σας εύχομαι καλή δύναμη για να δώσετε γρήγορα λύση σε αυτό το πρόβλημα που αντιμετωπίζει η ελληνική κοινωνία. Η ψυχιατρική μεταρρύθμιση δεν πρέπει να είναι είδηση στα ξένα Μέσα Μαζικής Ενημέρωσης όπως έγινε είδηση στο γαλλικό EFP πριν δύο μήνες όταν έλεγε ότι πάλι κόλλησε το θέμα της ψυχιατρικής μεταρρύθμισης στην Ελλάδα όπως είχε κολλήσει πριν δεκαπέντε χρόνια με το νοσοκομείο της Λέρου.
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ο κ. Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ο Κοινοβουλευτικός εκπρόσωπος της Νέας Δημοκρατίας και συνάδελφός μου στη Β΄ Αθηνών κ. Μιλτιάδης Βαρβιτσιώτης προσπαθώντας να απαντήσει στις επικρίσεις μας στο Υπουργείο Υγείας και στον κύριο Υπουργό γιατί δεν παρεμβαίνουν στην Κυβέρνηση για το θέμα των σκουπιδιών που είναι πια απειλή για τη δημόσια υγεία απεκάλυψε πραγματικά το τι συμβαίνει. Τι είπε, για μένα; Ότι σκόπιμα η Κυβέρνηση οδηγεί σε ακραίες καταστάσεις το ζήτημα –αυτό είναι το κρυφό σχέδιο- σε σύγκρουση με τους εργαζόμενους για να ιδιωτικοποιήσει την αποκομιδή των σκουπιδών.
      ΠΡΟΕΔΡΕΥΩΝ (Ιωάννης Τραγάκης): Δεν είπε ακριβώς έτσι. Με συγχωρείτε για την παρέμβαση. Θα σας κρατήσω και το χρόνο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Αν θεωρεί ο κ. Βαρβιτσιώτης ότι τίθεται θέμα προσωπικό, να έρθει να το βάλει. 
      ΠΡΟΕΔΡΕΥΩΝ (Ιωάννης Τραγάκης): Επειδή είναι απών…
      ΚΩΝΣΤΑΝΤΙΝΟΣ ΓΕΙΤΟΝΑΣ: Εγώ αυτό κατάλαβα. Έφερε μάλιστα και παραδείγματα από δήμαρχο που ξέρουμε σε ποια παράταξη ανήκει και τι έκανε. Βλέπουμε και χειρισμούς άλλων δημάρχων εκτός Ελλάδος. Άρα, για εμένα υπάρχει σχέδιο ιδιωτικοποίησης της αποκομιδής των σκουπιδιών.
      ΠΡΟΕΔΡΕΥΩΝ (Ιωάννης Τραγάκης): Για εσάς υπάρχει. Είναι δικό σας συμπέρασμα.
      ΚΩΝΣΤΑΝΤΙΝΟΣ ΓΕΙΤΟΝΑΣ: Είναι δικό μου συμπέρασμα με βάση και τα λεχθέντα.
      Κύριε Υπουργέ, πιστεύω ότι από τις τοποθετήσεις όλων των συναδέλφων του ΠΑ.ΣΟ.Κ. –μιλώ για το ΠΑ.ΣΟ.Κ. γιατί για το ΠΑ.ΣΟ.Κ. μπορώ να μιλήσω- αντιληφθήκατε ότι κάναμε μια εποικοδομητική κριτική και υπεύθυνο έλεγχο στην Κυβέρνηση για ένα μεγάλο θέμα, για το θέμα της προώθησης της ψυχιατρικής μεταρρύθμισης στη χώρα μας.
      Ο προσεκτικός σας αντίλογος στην πρωτομιλία σας που ήταν σε ήπιους τόνους, αλλά χωρίς να αναφερθεί στην ουσία, επιβεβαιώνει δυο πράγματα. Πρώτον, τη βασιμότητα του προβληματισμού και των ερωτημάτων μας. Δεύτερον επιβεβαιώνει –και το τονίζω- ότι και εσείς ανησυχείτε. Ο τρόπος που απαντήσατε δείχνει ότι και εσείς ανησυχείτε. Ουσιαστικά, σηκώνετε τα χέρια και επομένως, η ευθύνη πάει σε υψηλότερα επίπεδα -στον κύριο Πρωθυπουργό. Γιατί ναι μεν, κύριε Υπουργέ, μας διαβεβαιώσατε ότι θα συνεχιστεί η ψυχιατρική μεταρρύθμιση, αλλά εκείνο που μετράει δεν είναι οι προθέσεις –τις οποίες δεν αμφισβητώ- αλλά το εάν έχετε εξασφαλίσει τις προϋποθέσεις για τις οποίες δεν μας δίνετε κανένα εχέγγυο. 
      Δεν θα ήθελα να επανέλθω και να σας κουράσω με παραδείγματα. Αλλά τι άλλη χρεία μαρτύρων έχουμε, όταν οι ανάγκες για φέτος είναι 57.000.000 ευρώ -για να λειτουργήσουν οι μονάδες και να μην κλείσουν, να μην απολυθούν εργαζόμενοι και να μην ξαναγυρίσουμε αναγκαστικά πίσω- και εσείς διαθέτετε μόνο 27.000.000 ευρώ στον προϋπολογισμό, με αποτέλεσμα να κινδυνεύουν και πόροι από την Ευρωπαϊκή Ένωση; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ποιες είναι οι κινήσεις που έχετε κάνει για να εξασφαλίσετε τα υπόλοιπα 30.000.000 ευρώ, τα οποία δεν είναι λίγα; Εδώ, θα ήθελα να βάλω και ένα ακόμη ερώτημα. Ποιες είναι οι κινήσεις που έχετε κάνει, κύριε Υπουργέ, στην Ευρωπαϊκή Ένωση για να δοθεί παράταση και να συνεχίσουμε αυτό το Πρόγραμμα με πρόσθετη χρηματοδότηση; Άρα, χωρίς να αμφισβητώ προθέσεις, δεν μας δίνετε εχέγγυα για την εξασφάλιση των προϋποθέσεων που είναι απαραίτητες για να συνεχιστεί ομαλά η μεταρρύθμιση.
      Θα τελειώσω, κύριε Πρόεδρε, μ’ ένα τρίτο σχόλιο. Δεν μας απαντήσατε ακόμα, κύριε Υπουργέ, σε καίρια ερωτήματα που βάλαμε για το θέμα της υγείας γενικότερα. Εγώ επιμένω -και ξέρετε ότι επιμένω μετά λόγου γνώσεως- ότι πέρα από τα άλλα, στο σύστημα υγείας υπάρχει κακοδιοίκηση που εκφράζεται και με ανικανότητα και με ασυδοσία, ασυδοσία που έφτασε να μην λογαριάζουν οι διοικητές ούτε εσάς, την πολιτική ηγεσία. Δεν ξέρω, όπως είπα, αν σας τράβηξε το αυτί το κόμμα, γιατί είναι κομματικοί εγκάθετοι ή γιατί ο νόμος που εσείς ψηφίσατε για τους διοικητές τούς έχει κάνει ασύδοτους. Αλλά θα ήθελα να ρωτήσω πού πάμε. Πού φτάσαμε.
      Και μιλήσατε πολύ ωραία για νοικοκύρεμα για το οποίο κανένας δεν θα διαφωνούσε. Να κάνω εδώ μια μικρή παρένθεση επειδή άκουσα και τους εκπροσώπους των άλλων κομμάτων. Θα ήθελα να πω ότι δεν κάναμε το «ΨΥΧΑΡΓΩΣ» -και πιστεύω ότι συμφωνεί και ο Υπουργός- για να διώξουμε τους ψυχικά ασθενείς από τα άσυλα και να τους ρίξουμε στην ασυδοσία του ιδιωτικού τομέα. Και εδώ χρειάζονται και πολιτική με αρχές και προσοχή, σε σχέση με τους ιδιωτικούς φορείς. Συμφωνώ σ’ αυτό. Επανέρχομαι όμως και επισημαίνω όταν μιλάμε γενικά για νοικοκύρεμα, η πρώτη αρχή νοικοκυρέματος, κύριε Υπουργέ, είναι η διαφάνεια. Ερωτώ λοιπόν το εξής: Ήταν διαφανής ο τρόπος με τον οποίο αποπειραθήκατε να δώσετε τη σίτιση των νοσοκομείων σε κέτερινγκ; Είναι διαφανής ο τρόπος με τον οποίο ξεπουλιέται σημαντική περιουσία των νοσοκομείων σήμερα; Για να μην προχωρήσω παραπέρα σε άλλα ζητήματα, δεδομένου ότι δεν έχω χρόνο.
      Επομένως για να κλείσω, κύριε Πρόεδρε -και ευχαριστώ για την ανοχή στο χρόνο- θα ήθελα να πω το εξής: Κύριε Υπουργέ, πιστεύουμε ότι θα προβληματιστείτε και θα μεταφέρετε τον προβληματισμό σας απ’ αυτήν τη συζήτηση. Η συζήτηση σήμερα σας δίνει δύναμη για να παλέψετε το θέμα και μέσα στη Κυβέρνηση και στην Ευρωπαϊκή Ένωση, ώστε να εξασφαλιστούν όλες εκείνες οι προϋποθέσεις για να συνεχιστεί απρόσκοπτα η ψυχιατρική μεταρρύθμιση. Για να μπορέσουν οι ψυχικά ασθενείς στη χώρα μας να εξασφαλίσουν ένα δίκτυο υπηρεσιών μέσα στην κοινότητα, το οποίο πραγματικά θα βελτιώσει και την υγεία τους, αλλά προπάντων θα τους δώσει την αξιοπρέπεια και την ποιότητα ζωής που δικαιούται να απολαμβάνει κάθε συνάνθρωπός μας.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Θα ήθελα να γνωστοποιήσω στο Σώμα ότι ο συνάδελφος Βουλευτής Ξάνθης κ. Φίλιππος Τσαλίδης ζητά άδεια απουσίας στο εξωτερικό. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια. 
      Επίσης, ο Υπουργός Οικονομίας και Οικονομικών κατέθεσε σχέδιο νόμου: «Εθνικό Συμβούλιο Εξαγωγών, φορολογικές ρυθμίσεις και άλλες διατάξεις». 
      Επίσης, δώδεκα Βουλευτές του ΠΑ.ΣΟ.Κ.  κατέθεσαν πρόταση νόμου: «Τροποποίηση του νομοθετικού διατάγματος 17/1974 –κατάργηση δυνατότητας πολιτικής επιστράτευσης λόγω απεργίας». 
      Παραπέμπονται και τα δυο στις αρμόδιες Διαρκείς Επιτροπές. 
      Ο Πρόεδρος κ. Κακλαμάνης έχει ζητήσει το λόγο.
      Ορίστε, κύριε Πρόεδρε, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, πολλές φορές μ’ ενοχλεί, στενοχωρούμαι πραγματικά όταν η Αίθουσα του Κοινοβουλίου μας, έχει αυτήν την εικόνα. Και βέβαια, πολλοί εκμεταλλεύονται αυτή την εικόνα για να κρίνουν το θεσμό και αυτούς που τον υπηρετούν και να απαξιώσουν το κύρος και του θεσμού και των εκπροσώπων του λαού σε αυτήν την Αίθουσα. Εμείς γνωρίζουμε βέβαια ότι αυτό συμβαίνει όταν συζητούνται ερωτήσεις που είναι ο ερωτών Βουλευτής και ο Υπουργός εδώ, όταν συζητούνται επερωτήσεις που συμμετέχουν οι Βουλευτές που ανήκουν στον αρμόδιο κοινοβουλευτικό τομέα του κόμματος που επερωτά. Οπότε θα μπορούσατε να μου πείτε, γιατί, κύριε Κακλαμάνη, σήμερα περισσότερο στενοχωριέστε; Ίσως, επειδή έχω εθιστεί τριάντα τρία χρόνια εδώ να «μυρίζομαι» αυτή την Αίθουσα και τώρα με τις διακοπές για δεκαπέντε μέρες πρέπει να βρω κάποιο υποκατάστατο για την εξάρτησή μου αυτή και θα το φροντίσω. 
      Θλίβομαι όμως, κύριε Πρόεδρε, γιατί ιδιαίτερα το αντικείμενο της σημερινής συζήτησης είναι κάτι που δεν το έχουμε ως κοινωνία, φοβάμαι και ως άτομα, συνειδητοποιήσει απολύτως ή σε κάποιο βαθμό. Διότι είναι αυτή η ίδια η ενασχόληση με το πρόβλημα που είναι λογικό να καταθλίβει. Άλλωστε, είναι γνωστό ότι και οι επαγγελματικά ενασχολούμενοι με το πρόβλημα, όπως και το περιβάλλον το οικογενειακό, το φιλικό, ακόμη και το κοινωνικό, όσο απομακρυσμένο και αν είναι σε προσωπική επαφή με τους πάσχοντες, υφίσταται και αυτό συνέπειες τις οποίες καμιά άλλη νόσος ή κακή υγεία δεν προκαλεί. 
      Και όμως, αυτήν τη στιγμή εδώ στην Αίθουσα είμαστε πέντε Βουλευτές, έξι υπάλληλοι της Βουλής, ο συνεργάτης του κυρίου Υπουργού, οι κλητήρες μας, συνολικά δεκαεπτά άτομα. 
      Η ίωση, κύριε Πρόεδρε, είναι η συνηθέστερη των ασθενειών, λέμε ίωση είναι, δεν είναι τίποτα, όλος ο κόσμος έχει ίωση. Εγώ σήμερα πρόσεξα ότι μόνο ένας φτερνίστηκε που είναι ένδειξη ίωσης, ο παλιός εδώ συνεργάτης μας, επόπτης των Πρακτικών. Δεν ξέρω αν έχει κανείς άλλος ίωση. Ξέρετε πόσοι πάσχουν ψυχικώς; Σύμφωνα με τις στατιστικές μπορεί να συνέβη όπως και με το συνεργάτη μας εδώ που είχε ίωση στους δεκαεπτά να έχει μόνο ένας ίωση. 
      Ψυχικώς πάσχοντες, σύμφωνα με τις στατιστικές, είναι τέσσερα με πέντε από τα δεκαοκτώ αυτά άτομα. Έχουμε κάποιου βαθμού ψυχική πάθηση. Βλέπω το συνεργάτη του Υπουργού να καταφάσκει και να επιβεβαιώνει αυτά που εγώ, ως μη ειδικός, γνωρίζω μόνο από τις στατιστικές. 
      Πρέπει να προσθέσουμε πώς οι παρευρισκόμενοι σήμερα εδώ αποτελούμε ένα καλό δείγμα για τα στοιχεία των στατιστικών. Είμαστε ένας καλός μέσος όρος. Στους τέσσερις με πέντε ψυχικά πάσχοντες πρέπει να προσθέσουμε πόσοι φίλοι, πόσοι συγγενείς, πόσοι γείτονες και πόσοι άλλοι δέχονται άμεσα ή έμμεσα τις επιπτώσεις. 
      Εγώ έχω επηρεαστεί πάρα πολύ -επειδή είμεθα φίλοι σαράντα και πλέον χρόνια- από τον καθηγητή Κώστα Στεφανή. Έχω επηρεαστεί πάρα πολύ από τις σκέψεις του. Έχει βαθύτατα μελετήσει αυτό το πρόβλημα και ως Υπουργός Υγείας από το Βήμα μάς είχε κάνει μια εξαιρετική διάλεξη. Εκεί συνειδητοποίησα ότι εάν επρόκειτο να αντιμετωπίσουμε τα προβλήματα της ψυχικής υγείας και από πλευράς υποδομών, δαπανών και προσωπικού, τελικώς οι δαπάνες για την υγεία θα ήταν πολύ λιγότερες. Γιατί, λοιπόν, δεν το κάνουμε; Απλούστατα είναι το στίγμα, για το οποίο μίλησε εξαιρετικά ο συνάδελφός μας, Βουλευτής Λακωνίας, κ. Γρηγοράκος. 
      Όπως συνηθίζω εγώ να λέω για τα λεγόμενα «άτομα με ειδικές ανάγκες» -πείτε ότι είναι ένας παρηγορητικός λόγος, όμως εγώ το πιστεύω απόλυτα- τα προβλήματα της υγείας που φαίνονται –υγεία, αρτιμέλεια κλπ.- μπορεί να είναι πολύ ελαφρότερα από τα προβλήματα της υγείας που δεν φαίνονται. Θα έπρεπε όλοι αυτοί που βλέπουν έναν ανάπηρο -κάποιον που δεν μπορεί να χρησιμοποιήσει το χέρι του, κάποιον που δεν βλέπει κλπ.- να σκέπτονται ότι μπορεί να είναι ή να βρεθούν στη θέση του. Ή μπορεί να τους θυμίσει ότι έχουν κάποιο πρόβλημα μέσα στην οικογένειά τους ή μέσα στο στενό προσωπικό, συγγενικό και κοινωνικό τους κύκλο, που είναι πολύ σοβαρότερο απ’ αυτό που βλέπουν και εκφράζονται ή συμπεριφέρονται ανάλογα λέγοντας «Απελθέτω το θέαμα και το πρόβλημα!».
      Πώς μπορούμε να κάνουμε μια εκστρατεία, κύριε Υπουργέ, και τι μπορούμε να κάνουμε, όταν, όπως πολύ σωστά είπε ο κ. Γρηγοράκος, έχουμε και την τυποποίηση. Είναι πολύ σημαντικό αυτό. Αυτό γίνεται με τα Μέσα Ενημέρωσης, που τυποποιούν και  θετικά και αρνητικά πρότυπα. Αίφνης η γυναίκα δεν είναι η μητέρα και η εργαζόμενη, αλλά η φιλενάδα, η κοινή γυναίκα, οτιδήποτε άλλο εκτός απ’ αυτό που συγκροτεί με τη συμβολή του το άλλο φύλο, την κοινωνία και την ανθρωπότητα ολόκληρη. Τυποποιούμε. Βέβαια, και εμείς συμβάλλουμε σ’ αυτό, όσο δε διαμαρτυρόμεθα με σαφήνεια και με συγκεκριμένα έργα. 
      Τυποποιούμε τον υγιή, που είναι αυτός –αν πρόκειται για άνδρα- που έχει μυς. Πώς το λέτε αυτό, το «ποντίκι» που λέμε, εσείς οι γιατροί, κύριε Γρηγοράκο;
      ΛΕΩΝΙΔΑΣ ΓΡΗΓΟΡΑΚΟΣ: Δικέφαλο μυ.
      ΑΠΟΣΤΟΛΟΣ ΚΑΚΛΑΜΑΝΗΣ: Τον βραχιόνιον μυν, λοιπόν. Αυτόν που έχει δικέφαλους. Ο Πρόεδρος, ως αθλητής, μπορεί να μας πει. Είναι οι δικέφαλοι, οι τρικέφαλοι, πώς τα λένε;
      ΠΡΟΕΔΡΕΥΩΝ (Ιωάννης Τραγάκης): Ο δικέφαλος είναι.
      ΑΠΟΣΤΟΛΟΣ ΚΑΚΛΑΜΑΝΗΣ: Αυτός, λοιπόν, είναι ο υγιής άνδρας. Και, βέβαια, και ο πνευματικά υπερέχων, που έχει υψηλό I.Q., είναι αυτός που συμμετέχοντας στα παιχνίδια γνώσεων μπορεί να κερδίσει πέντε χιλιάδες ευρώ. Και μπορείτε πολλή ώρα να προσθέτετε πρότυπα για να προσανατολίζονται οι νέοι άνθρωποι στο τι βήματα πρέπει να ακολουθήσουν στη ζωή τους, ώστε να βρεθούν σε αυτό το «υψηλό» επίπεδο.
      Πώς λένε τα παιδιά μας όταν είναι μικρά, «εγώ θα γίνω ποδοσφαιριστής»; Γιατί είναι το πρότυπο του ανθρώπου που χωρίς να κουράζει το μυαλό του –έτσι νομίζουμε, εγώ πιστεύω ότι και αυτός κουράζει το μυαλό του- κάνει γρήγορα καριέρα, έχει λεφτά κλπ.. Ή λέει «θα γίνω τηλεπαρουσιαστής» ή «θα γίνω σκανδαλοθήρας δημοσιογράφος». Αυτή είναι τυποποίηση προτύπων ανθρώπων που θα επιτύχουν στη ζωή τους.
      Σε αυτήν την κοινωνία, τη σύγχρονη κοινωνία, εγώ δεν ενοχλήθηκα τόσο –καθώς ανήκω σ’ ένα σοσιαλιστικό κόμμα- γιατί χωρίστηκε η Ιταλία, μια χώρα με μεγάλη παράδοση δημοκρατική, με κοινωνικούς αγώνες, δεν ενοχλήθηκα τόσο γιατί το 50% του λαού, του ιταλικού εκλογικού σώματος ψήφισε τον κ. Μπερλουσκόνι –δεν είναι η ώρα να πω την άποψή μου για τον κ. Μπερλουσκόνι, καταλαβαίνετε όμως- όσο ενοχλήθηκα γιατί, όπως διάβασα από αναλύσεις ειδικών, το μισό από αυτόν τον κόσμο είναι πολίτες που απεχθάνονται την πολιτική, την ενασχόληση με τα κοινά, την προσφορά δηλαδή στον άνθρωπο.
      Προφανώς, εδώ δεν ευθύνεται καθένας αποκλειστικά γι’ αυτό που είναι, γι’ αυτό που θα γίνει. Εγώ δεν εξετάζω αυτό. Λέω πως μια κοινωνία μπορεί να έχει ήδη μέσα της το «αυγό του φιδιού». Διότι ο πολίτης που δεν ενδιαφέρεται για το τι γίνεται γύρω του, είναι αυτός ο πολίτης του 63%, που είπε ο κ. Γρηγοράκος ότι έχουν πειράξει, έχουν αστειευτεί ή έχουν ενοχλήσει άτομα που θεωρούν ότι έχουν ψυχική νόσο.
      Είναι αυτός ο πολίτης, τον οποίο κάνει έτσι η κοινωνία μας, αλλά και η πολιτεία, όσο επιτρέπει και ανέχεται αυτόν τον τρόπο σήμερα, καθαρά κερδοσκοπικό και χυδαίο, ενημέρωσης του λαού, ψυχαγωγίας του λαού, επιμόρφωσης του λαού, μέσα από τα ηλεκτρονικά –κατά κύριο λόγο- και από την τηλεόραση –κατά κυριότατο λόγο- μέσα.
      Πώς περνάει αυτή η ώρα; Κλείνω, κύριε Πρόεδρε, λέγοντας κάτι που και εσείς δικαιούσθε. Εγώ σας θυμάμαι –και το τιμώ αυτό- έναν δυναμικό Βουλευτή της Αντιπολιτεύσεως. Έτσι πρέπει να είναι ο Βουλευτής της Αντιπολιτεύσεως. Πρέπει να κρίνει την Κυβέρνηση. Όπως σας έχω πει και από το Βήμα, η Αντιπολίτευση στη δημοκρατία δεν είναι για να ρίχνει λουλούδια και ρόδα στην Κυβέρνηση. Πρέπει να κάνει κριτική, θα έλεγα εξοντωτική κριτική, αλλά σε ζητήματα που ένας τρίτος, αντικειμενικός παρατηρητής θα πει, ναι, εδώ, δεν υπάρχει δημαγωγία, δεν υπάρχει λαϊκισμός, δεν υπάρχει ίσως λάθος εκτίμησης. Έτσι πρέπει εδώ να λειτουργούμε.
      Και θέλω να σας συγχαρώ, γιατί ακολουθείτε τη δική μου τακτική ως Υπουργού. Δουλεύετε, δεν βγάζετε κορώνες, όπως ο προκάτοχός σας και ο νυν Υπουργός και αυτό βοηθάει. Διότι όντως, όπως –και δεν έχω κανένα δισταγμό να το πω- και εμείς, το ΠΑ.ΣΟ.Κ. -δεν σας απαλλάσσουμε από λάθη, ούτε από αδυναμίες που έχουμε όλοι οι πολιτικοί- ενδιαφέρεστε γι’ αυτό που κάνετε και προσπαθείτε έστω και μέσα στις ανάγκες και συμβιβασμών σε μία κυβέρνηση, σε ένα κόμμα, σε μία παράταξη.., αυτά είναι αυτονόητα, αρκεί  αυτά να μη γίνονται  ο φάρος που μας καθοδηγεί -δηλαδή δημόσιες σχέσεις, πώς φέρνουμε βόλτα τον κοσμάκη να μας τιμά- γιατί έτσι θα αισθανόταν κανείς, πιστεύω, εσωτερικά πολύ άδειος. 
      Και θα κλείσω με την ανοχή όλων. 
      Κύριε Υπουργέ, είστε σήμερα εδώ, διότι ο Υπουργός σας βρίσκεται σ’ ένα τουριστικό συνέδριο και ενημερώνει για τη γρίπη των πτηνών και όπως είδα στην τηλεόραση -εμένα προσωπικά δεν θα μου άρεσε, αλλά όλοι πια γνωρίζετε τις ιδιορρυθμίες μου- δεν θα μου άρεσε να μου χαμογελά, έστω δίνοντάς μου ακρόαση ολίγων λεπτών, πέντε, δέκα, δεκαπέντε λεπτών ο πρώην πρεσβευτής των Η.Π.Α. κ. Μπερνς, δεν θα μου άρεσε, διότι αν  έχω μεν ένα θέμα αρμοδιότητάς του και πάω, έχει σημασία. Τι πάω εκεί; Για να μου χαμογελάσει και να με πάρουν φωτογραφίες; 
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, παρακαλώ ολοκληρώστε.
      ΑΠΟΣΤΟΛΟΣ ΚΑΚΛΑΜΑΝΗΣ:  Έχει δίκιο ο Πρόεδρος.
      Αυτό που θα ήθελα να σας πω είναι ότι στην υπόθεση αυτή των σκουπιδιών εσείς –δεν είναι εδώ ο κ. Βαρβιτσιώτης και δε θα αναφερθώ σε αυτά που είπε- έχετε λόγο και ρόλο. Δεν είναι δυνατόν με την υγεία, τη δημόσια υγεία, να παίζονται παιχνίδια από οποιαδήποτε πλευρά. Και το εννοώ αυτό που λέω «από οποιαδήποτε πλευρά». Και σήμερα με τη βροχή, όπως ξέρετε, είναι κόλαση η Αθήνα. 
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, παρακαλώ ολοκληρώστε.
      ΑΠΟΣΤΟΛΟΣ ΚΑΚΛΑΜΑΝΗΣ: Τελειώνω, κύριε Πρόεδρε, σας ζητώ συγγνώμη.
      Άκουσα τον Πρόεδρο των γιατρών, που υπηρετούν στις δημόσιες υπηρεσίες,  κ. Τσαντίρη να ωρύεται, δικαίως, το πρωί σ’ ένα σταθμό. Δηλαδή υπάρχει άμεσος κίνδυνος επιδημιών. 
      Πρέπει, κατά τη γνώμη μου, αυτή η παρέμβαση, που προτάθηκε, της Κεντρικής Ένωσης Δήμων και Κοινοτήτων και της Α.Δ.Ε.Δ.Υ. και της Τοπικής Ένωσης Δήμων και Κοινοτήτων Αττικής να γίνει αποδεκτή από την Κυβέρνηση. Τότε και όσοι εκ των συνδικαλιστών ακόμη αντιμετωπίζουν με μεγάλη επιμονή τα προβλήματά τους –δεν παίρνω θέση εγώ, δίκαια προφανώς θα είναι- όσοι κάνουν βαρύ και ανθυγιεινό επάγγελμα, να έχουν το επίδομα αυτό και κακώς δεν το είχαν και φταίνε και οι Κυβερνήσεις του ΠΑ.ΣΟ.Κ. που δεν τους αναγνώρισαν. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Αλλά αυτήν την πρόταση να ζητήσετε από την Κυβέρνηση, από τον αγαπητό μας κ. Παυλόπουλο που κάνει λάθος -διότι η κοινωνία μπορεί να τα βάζει με τους συνδικαλιστές, τα βάζει πρώτα-πρώτα με αυτούς που έχουν την πρώτη…- …
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριε Πρόεδρε, να ολοκληρώσετε.
      ΑΠΟΣΤΟΛΟΣ ΚΑΚΛΑΜΑΝΗΣ: Αυτό να το κάνετε, κύριε Υπουργέ. Οφείλετε λόγω της ιδιότητάς σας –λείπει ο Υπουργός ο αρμόδιος- να το κάνετε εσείς. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο Πρόεδρο.
      Κύριε Υπουργέ, επειδή ο κ. Σκουλάκης θα χάσει το αεροπλάνο τελικά, θα δώσω δέκα λεπτά σε σας για δευτερολογία και πέντε λεπτά στον κ. Σκουλάκη και θα κλείσουμε τη συζήτηση. 
      Ορίστε, κύριε Υπουργέ.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θα προσπαθήσουμε να μιλήσουμε τόσο, ώστε να χάσετε το αεροπλάνο για να σας δοθεί η δυνατότητα να μιλήσετε και κατ’ αυτόν τον τρόπο να βελτιώσουμε και εμείς τις επιδόσεις μας.
      ΕΜΜΑΝΟΥΗΛ ΣΚΟΥΛΑΚΗΣ: Θα πάω στα Χανιά. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριοι συνάδελφοι, πραγματικά ως μάγος είχα δηλώσει ότι οι περισσότεροι συνάδελφοι που πρωτομίλησαν  θα απουσιάσουν και δεν θα βρίσκονται στην Αίθουσα.
      Αυτό δεν παίζει κανένα ρόλο, αλλά είναι και ένα θέμα το οποίο σχολίασε ο πρώην Πρόεδρος της Βουλής, με τη δεινότητα που τον διακρίνει της μεγάλης και μεστής κοινοβουλευτικής θητείας και της ευρυμάθειας που διαθέτει. Είναι ένα θέμα που μας απασχολεί, αλλά είμαστε υποχρεωμένοι να δηλώσουμε ότι ευτυχώς που υπάρχει και το κανάλι της Βουλής και γι’ αυτό σας ευχαριστούμε, κύριε Πρόεδρε, γιατί δίνεται η δυνατότητα να μας βλέπουν τουλάχιστον και να μας ακούν αυτοί που έχουν ανάγκη να μας ακούσουν και να μας δουν. Καλό θα είναι, όμως, να συμφωνήσουμε ότι τουλάχιστον οι επερωτώντες πρέπει να είναι εδώ, όπως παράλληλα πρέπει να βρίσκονται εδώ και κάποιοι συνάδελφοι που μετέχουν στην Επιτροπή Κοινωνικών Υποθέσεων. 
      ΑΠΟΣΤΟΛΟΣ ΚΑΚΛΑΜΑΝΗΣ: Ίσως φταίει η Παρασκευή. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ακούστηκαν πάρα πολλά και θα ήθελα να πω το εξής: Δόθηκε στην αρχή μια εικόνα εκ μέρους μου, την οποία δεν θα αλλάξω, ότι πρέπει να προσεγγίσουμε το θέμα επιστημονικά, ανθρώπινα και βεβαίως πολιτικά. Γι’ αυτό μπορεί να το εκλάβατε, κύριε Σκουλάκη και ως πολιτική αδυναμία κοινοβουλευτικής αντιμετώπισης του θέματος επιχειρηματολογώντας.
      ΛΕΩΝΙΔΑΣ ΓΡΗΓΟΡΑΚΟΣ: Όχι, κύριε Πρόεδρε. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Αλλά, επειδή άκουσα τον κύριο Πρόεδρο που είπε το πώς ήμουν ως Βουλευτής της Αντιπολίτευσης και με δικαιολόγησε, ξέρετε πολύ καλά…  
      ΕΜΜΑΝΟΥΗΛ ΣΚΟΥΛΑΚΗΣ: Σας θυμόμαστε καλά! 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): …ότι τουλάχιστον θα διατηρήσω την ψυχραιμία μου και μέσα σε επίπεδο κοινοβουλευτικής ευπρέπειας θα απαντήσω. 
      ΑΠΟΣΤΟΛΟΣ ΚΑΚΛΑΜΑΝΗΣ: Τώρα είστε Υπουργός. Δεν κρίνεστε από το τι λέτε, αλλά από το τι κάνετε. Ως αντιπολίτευση κρίνεται κανείς από το τι λέει. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Λέει κάποιος «Ποιος είναι ο ψυχικά υγιής;». Όλοι λένε «εγώ είμαι ψυχικά υγιής». Ο γενάρχης όμως της ψυχολογίας ο Φρόιντ λέει «πείτε μου ποιος είναι αυτός που λέει ότι είναι ψυχικά υγιής να τον θεραπεύσω, γιατί πραγματικά πάσχει». 
      Άρα, λοιπόν, όλοι μας έχουμε μία διαβάθμιση κάποιας ενδεχομένως απόκλισης, παρέκκλισης από την απόλυτη ψυχική ισορροπία. Διότι εδώ είναι το μεγάλο ερώτημα: Υπάρχει απόλυτη ψυχική ισορροπία; Όντως ο ψυχικά ασθενής, ο οποίος εκδηλώνεται κλινικά πλέον, αποτελεί στίγμα για την κοινωνία, στίγμα για την οικογένεια που δεν τον θέλει κοντά ή ακόμα δεν δέχεται να πει ο γείτονας, ο συγγενής «το παιδί σου, η αδερφή σου ψυχικά πάσχει». 
      Αυτό πρέπει να το ξεπεράσουμε. Δεν είναι δύσκολο, αλλά είναι και θέμα κοινωνικής και πολιτικής αγωγής, που πρέπει να προσπαθήσουμε για να καταλάβουμε ότι αυτοί οι άνθρωποι πρέπει να είναι κοντά μας, δίπλα μας. Αν πραγματικά αναδείξουμε τα στοιχεία της πρωτοβάθμιας φροντίδας στο επίπεδο της ψυχικής υγείας με τα Κέντρα Ψυχικής Υγείας -πρέπει πραγματικά και οι νέες δομές να γίνουν- όπως καταλαβαίνει κανείς σε προληπτικό καθαρώς επίπεδο, ένας τέτοιος ασθενής εύκολα μπορεί να επανενταχθεί στην οικογένεια, παρά να πάει με σοβαρές επιπλοκές για μια νοσηλεία σ’ ένα ψυχιατρείο ή σε αυτούς τους ξενώνες-θεραπευτήρια που διαθέτουμε με το πρόγραμμα «ΨΥΧΑΡΓΩΣ».
      Αναφέρθηκε το ζήτημα της διεκδίκησης από την Ευρωπαϊκή Ένωση σχετικά με το αίτημα της παράτασης που υπήρξε. Έγινε εδώ στη Βουλή συγκεκριμένα συζήτηση με τον Υπουργό, τον κ. Κακλαμάνη. Μίλησε με τους Ευρωβουλευτές, οι οποίοι έκαναν σχετικό ερώτημα για να δοθεί η παράταση. Δυστυχώς το αίτημά μας δεν εισακούστηκε από την Ευρωπαϊκή Ένωση. 
      ΕΜΜΑΝΟΥΗΛ ΣΚΟΥΛΑΚΗΣ: Απερρίφθη;
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Απερρίφθη.  Υπάρχει αυτό το πρόβλημα. 
      Ακούστηκε το θέμα της προκλητής ζήτησης της απουσίας εισαγωγής. Κύριοι συνάδελφοι, υπάρχει ένα πρόβλημα εδώ και πρέπει να το ομολογήσουμε, διότι διαχειριστήκαμε μια κρίση στον ψυχιατρικό τομέα, όπου έκλεισε η Κλινική Βλαστού με διακόσιους είκοσι ασθενείς, οι οποίοι έπρεπε μέσα σε δέκα μέρες –μας έδωσαν τελεσιγραφικά το χρονικό περιθώριο- να διοχετευθούν σε κάποιες ψυχιατρικές κλινικές. Πού να βρεις διακόσια είκοσι ψυχιατρικά κρεβάτια για να διοχετεύσεις αυτούς τους ασθενείς που βρίσκονται σε μια τέτοια τραγική κατάσταση, αφού πολλοί δεν έχουν συγγενείς, φίλους και κάποιους που να τους προστατεύουν; 
      Και  μακάρι να μην είναι αληθής η πληροφορία ότι και κάποια άλλη ψυχιατρική κλινική κινδυνεύει να κλείσει. Οπότε καταλαβαίνει κανείς ότι ενώ δεν είχαμε ποτέ επικουρικά κρεβάτια, ράντζα ψυχιατρικά, τώρα δυστυχώς έχουμε, λόγω αυτών των φαινομένων. Εύκολα δεν μπορούμε να δημιουργήσουμε κλίνες. Ο σεισμός του 1999, όπως ακούστηκε, δημιούργησε ένα τεράστιο πρόβλημα όσον αφορά τη διοχέτευση αυτών των ασθενών σε ψυχιατρικά καταστήματα. 
      Κύριε Σκουλάκη, είπατε ότι θα στείλετε ένα ηχηρό μήνυμα και προς τον Πρωθυπουργό και προς τον Υπουργό. Δέχομαι τη θέση σας αυτή, η οποία είναι ρητορική αλλά, όπως καταλαβαίνετε και ο Πρωθυπουργός και ο Υπουργός έχουν τις ίδιες αυτές ευαισθησίες, τις οποίες έχετε και εσείς και όλοι μας και, όπως αντιλαμβάνεστε, έχουν πάρει ήδη πρωτοβουλίες για να λυθεί το θέμα αυτό της χρηματοδότησης. 
      Στον εικοσάλογο, τον οποίο καταθέσατε, για διάφορα θέματα της υγείας καλό θα είναι αμέσως μετά το Πάσχα να έχουμε μία επερώτηση, για να μπορέσουμε να δώσουμε απαντήσεις και να επιλυθούν πάρα πολλά προβλήματα. Στο σχόλιο όμως το οποίο κάνατε για το εάν εμείς καλύπτουμε, ενδεχομένως, κάποιες έκνομες, θα τις χαρακτήριζε κανείς, διαχειριστικές πράξεις διοικήσεων, σας λέμε ότι εμείς το μόνο το  οποίο…
      ΕΜΜΑΝΟΥΗΛ ΣΚΟΥΛΑΚΗΣ:  Δεν είπα έκνομες. Είπαμε στην ερώτησή μας…
      Μπορώ να πάρω το λόγο, κύριε Πρόεδρε;
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Αφήστε με να ολοκληρώσω και θα σας καλύψω. 
      ΕΜΜΑΝΟΥΗΛ ΣΚΟΥΛΑΚΗΣ: Εμείς ρωτήσαμε εάν είναι νόμιμες προκηρύξεις που δεν έχουν έγκριση σκοπιμότητας από τον Υπουργό, εφόσον οι προϋπολογισμοί τους υπερβαίνουν το ποσό των 234.000 ευρώ, όπως ο ν. 3329 καθιερώνει. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Σκουλάκη, όπως καταλαβαίνετε, δεν καλύπτουμε κανέναν. Το μόνο το οποίο θέλουμε είναι να εφαρμοστεί η νομιμότητα. Και στο συγκεκριμένο θέμα που αναφερθήκατε, εάν ισχύουν αυτά τα οποία εσείς σχολιάσατε, εμείς είμαστε εδώ για να ζητήσουμε τις εξηγήσεις και να ακυρωθούν όλες οι παράνομες, ενδεχομένως, προκηρύξεις που μπήκαν σε όλη αυτή τη διαδικασία. 
      Για τους μη κυβερνητικούς οργανισμούς -επειδή ακούστηκε για τις ιδιωτικές αυτές δομές- θα πρέπει να γνωρίζετε ότι δεν υπήρξε κανένας φορέας σε σύμβαση με το Δημόσιο και δεν θα αρνηθείτε ότι δεν  μπορεί να  υπάρχει η ίδια τιμή τετραγωνικού μέτρου στην Κόνιτσα και η ίδια τιμή τετραγωνικού μέτρου στο Κολωνάκι. Αυτά ήταν στοιχεία, τα οποία πραγματικά έχουν κάνει απόκλιση των τιμών, με αποτέλεσμα να έχει εκτιναχθεί η δαπάνη αυτή της μεταρρύθμισης σ’ ένα τέτοιο μεγάλο ποσό. 
      Να πούμε και το άλλο, κύριοι συνάδελφοι, ότι πολλοί από αυτούς τους σχηματισμούς δεν είχαν τύχει της αξιολόγησης των στοιχείων, με αποτέλεσμα πάρα πολλές τέτοιες δομές να είχαν και λειτουργικά προβλήματα.  Δεν θέλω να κάνω αναφορά για το ποιοι πήραν δομές, πολύ καλά έκαναν κάποιοι. Βεβαίως όμως έπρεπε να ελεγχθούν εάν ήταν κάπως στο γνωστικό αντικείμενο που θα μπορούσαν κάλλιστα αυτές τις δομές να τις προχωρήσουν, να τις ενισχύσουν. Τουλάχιστον πιστεύω ότι και εσείς δεν αρνείστε τον οποιοδήποτε έλεγχο και βελτίωση των δομών αυτών.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δεν έχω τελειώσει, κύριε Πρόεδρε. Εκτός εάν θέλετε να τελειώσω βιαίως το λόγο μου. Όπως καταλαβαίνω, όλοι βιάζεστε. 
      ΠΡΟΕΔΡΕΥΩΝ (Ιωάννης Τραγάκης): Ο κ. Σκουλάκης βιάζεται.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θα έλεγα το εξής γι’ αυτούς που μας ακούν. Διότι δόθηκε η διάσταση ότι ενδεχομένως οι δομές αυτές μπαίνουν στο περιθώριο και θα γυρίσουμε πάλι στην ασυλοποιημένη μορφή των ψυχικά ασθενούντων. Δεν  υπάρχει καμία τέτοια πρόθεση από μας. Στηρίζουμε όλες αυτές τις δομές. Στηρίζουμε αυτούς τους πολίτες οι οποίοι προσφέρουν υπηρεσίες στους ξενώνες, οικοτροφεία, ελεύθερες δομές. 
      Άρα, λοιπόν, δεν θα πρέπει να φοβούνται ότι δεν θα έχουν την οποιαδήποτε οικονομική συμπαράσταση εκ μέρους της πολιτείας. Υπάρχουν τρόποι και θα βρεθούν οι πόροι για να στηριχθούν οι υπάρχουσες δομές και να ενθαρρυνθούν και άλλες τέτοιες δομές που θα λειτουργήσουν και στο επίπεδο της πρόληψης και στο επίπεδο της αποασυλοποίησης, αλλά παράλληλα και στο επίπεδο των δομών των ψυχιατρικών κλινικών μέσα στα νοσοκομεία, για να έχουμε τη δυνατότητα της καθολικής υγείας των ψυχικά ασθενών.
      Θα έλεγα ότι μ’ αυτά τα λόγια, με μία διαχειριστική πρακτική που θα δώσει τη δυνατότητα βιωσιμότητας αυτών των δομών, με μία νομοθετική ρύθμιση που επίκειται η οποία θα είναι αντικειμενική και επιστημονική -για να μπορέσουμε να έχουμε τη βιωσιμότητα κάνοντας αξιολόγηση οικονομικών δεδομένων και στοιχείων- θα δούμε πραγματικά ότι αυτές οι δομές, όπως λειτουργούν στο εξωτερικό, θα λειτουργήσουν και στην πατρίδα μας. 
      Πιστεύω ότι θα είσαστε κι εσείς αρωγοί σ’ αυτήν την προσπάθεια που θα κάνουμε, σ’ αυτήν την προοπτική της συνέχισης της ψυχιατρικής μεταρρύθμισης του προγράμματος «ΨΥΧΑΡΓΩΣ».
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. Ακούστε και κάτι ευχάριστο για σας.
      Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, είκοσι έξι μαθητές και μαθήτριες και τέσσερις συνοδοί-καθηγητές από το Γυμνάσιο Δομοκού Φθιώτιδας.
      Η Βουλή τους καλωσορίζει.
      (Χειροκροτήματα από όλες τις πτέρυγες)
      ΠΡΟΕΔΡΕΥΩΝ (Ιωάννης Τραγάκης): Ο Κοινοβουλευτικός Εκπρόσωπος του ΠΑ.ΣΟ.Κ. κ. Σκουλάκης έχει το λόγο για οκτώ λεπτά.
      ΑΠΟΣΤΟΛΟΣ ΚΑΚΛΑΜΑΝΗΣ: Πείτε στα παιδιά ότι είναι η τελευταία συνεδρίασή μας πριν από το Πάσχα.
      ΕΜΜΑΝΟΥΗΛ ΣΚΟΥΛΑΚΗΣ: Εύχομαι χρόνια πολλά στα παιδιά. Είμαστε οι τελευταίοι ομιλητές προ των εορτών, κύριε Πρόεδρε, οπότε ας ευχηθούμε σε όλους όσους μας παρακολουθούν καλό Πάσχα. 
      ΠΡΟΕΔΡΕΥΩΝ (Ιωάννης Τραγάκης): Είμαστε λίγοι μέσα στην Αίθουσα σήμερα λόγω του γεγονότος αυτού.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, ελπίζω να μην εξαντλήσω το χρόνο μου, αν και δεν είναι και πολύς.
      Μια που είπα για Πάσχα, κύριε Πρόεδρε, και ξεκινώντας απ’ αυτά που είπατε πριν, θα σας εξομολογηθώ κάτι: Έκανα δύο Πάσχα στο ψυχιατρείο της Λέρου με την οικογένειά μου για να καμφθούν οι κοινωνικές αντιστάσεις και τα προβλήματα που αντιμετωπίζαμε την πρώτη περίοδο με τους εργαζόμενους, οι οποίοι μετά συνειδητοποίησαν ότι η αποασυλοποίηση δεν σημαίνει κλείσιμο, αλλά σημαίνει αναβάθμιση των υπηρεσιών ψυχικής υγείας. Αυτό το λέω έτσι, για την ιστορία.
      Μια που θέσατε το θέμα πολύ σωστά, θέλω να πω το εξής: Σήμερα συζητήσαμε, κύριε Υφυπουργέ, ένα από τα μεγαλύτερα κοινωνικά προβλήματα παγκοσμίως και στη χώρα μας. Πάντα έλεγα –και το λέτε κι εσείς- ότι κανένας δεν μπορεί μόνος του. Όλοι μαζί ίσως τα καταφέρουμε. Και όταν λέω «μόνος του», δεν εννοώ την Κυβέρνηση, δεν εννοώ την Αντιπολίτευση, εννοώ το σύνολο της κοινωνίας. 
      Κύριε Πρόεδρε, κύριοι συνάδελφοι, πρέπει να στείλουμε σήμερα από δω ένα μήνυμα: Το πρόβλημα δεν είναι της διπλανής πόρτας. Μπορεί να γίνει και της δικής μας. Αυτό είναι το πρώτο μήνυμα που θέλω εγώ προσωπικά να στείλω εδώ πέρα.
      Δεύτερον: Δεν είναι του διπλανού δήμου. Γιατί το λέω αυτό; Δεν μπορώ να διανοηθώ νομάρχη ο οποίος πρωτοστατεί εναντίον της απόφασης της πολιτείας να δημιουργήσει μία εξωνοσοκομειακή δομή στην περιοχή του. Δεν είναι του διπλανού νομάρχη το πρόβλημα. Δεν μπορώ να διανοηθώ -και δεν το λέω τυχαία, υπάρχουν τα παραδείγματα της βόρειας Ελλάδας- ότι σε παρόμοιες δομές ξεσηκώθηκαν εναντίον των αποφάσεων της πολιτείας για τέτοιες εξωνοσοκομειακές δομές, λες και το πρόβλημα είναι του διπλανού νομού. Το πρόβλημα είναι της πόρτας μας, είναι του δήμου μας, είναι του νομού μας, είναι όλων μας. Αυτά τα λέω γενικά γιατί με το Πάσχα θυμήθηκα αυτό που είχαμε τότε αναγκαστεί να κάνουμε για να στείλουμε το δικό μας μήνυμα.
      Και όχι μόνο αυτό. Θυμήθηκα και κάτι άλλο: Κύριε Πρόεδρε, υπάρχει δικαστήριο που έβγαλε απόφαση και απέπεμψε από μία πολυκατοικία στην Κυψέλη πέντε ενταγμένους ασθενείς στην κοινωνία του προγράμματος «ΨΥΧΑΡΓΩΣ» μετά από –προσέξτε- παρέμβαση των ενοίκων ότι είχαν ψυχολογικό πρόβλημα.
      Δούλευαν οι άνθρωποι και υπήρξε δικαστήριο, το οποίο έβγαλε αυτή την απόφαση. Έφερα το θέμα στη Βουλή. Μου είπαν τότε ότι δεν πρέπει να παρεμβαίνω στο έργο της δικαιοσύνης. Είπα ότι αν περάσει αυτή η απόφαση και αποτελέσει δεδικασμένο, θα είναι η ταφόπετρα και είναι, το βλέπετε πόσο είναι. Εγώ ανησυχώ για τις κοινωνικές αντιστάσεις. Δεν μειώνονται. Αυξάνονται, κύριε Υφυπουργέ! Έχετε κι εσείς παραδείγματα και όλοι μας έχουμε παραδείγματα. Και τότε με επέπληξε ο Υπουργός Δικαιοσύνης, γιατί τόλμησα να πω πως και οι κρίνοντες κρίνονται.
      ΑΠΟΣΤΟΛΟΣ ΚΑΚΛΑΜΑΝΗΣ: Πολύ περισσότερο όταν βγάζουν ηλίθιες και άσχετες αποφάσεις.
      ΕΜΜΑΝΟΥΗΛ ΣΚΟΥΛΑΚΗΣ: Εν πάση περιπτώσει, κύριε Υφυπουργέ, δυο τρεις κουβέντες και κλείνω. 
      Πρέπει να βάλουμε τα πράγματα στη θέση τους. Ξεκίνησε η ψυχιατρική μεταρρύθμιση στην Ελλάδα με το ν. 815/1984. Η Ευρωπαϊκή Επιτροπή το 1991-1993 -μια που τα χειρίστηκα ο ίδιος- διέκοψε τις χρηματοδοτήσεις. Καταφέραμε να έρθουμε σε επικοινωνία και ξανάρχισαν οι χρηματοδοτήσεις όπως είπαμε και φτάσαμε στην αποασυλοποίηση της Λέρου. 
      Πρέπει να πούμε κάτι, κύριε Υφυπουργέ, που είναι και μεγάλο βάρος για τη χώρα μας. Ο Π.Ο.Υ. το 2001, το Γραφείο της Ευρώπης, ζήτησε από την Ελλάδα –το θυμάται ο σύμβουλός σας- να συνδράμει τα Βαλκάνια από πλευράς εμπειρίας και τεχνογνωσίας. Και τι έλεγαν; «Ξέρουμε ότι δεν έχετε ολοκληρώσει τη μεταρρύθμιση, αλλά γνωρίζουμε καλά ότι έχετε ένα από τα καλύτερα προγράμματα ψυχιατρικής μεταρρύθμισης σε εξέλιξη.». Αυτό είναι πάρα πολύ σημαντικό. Έτσι μας έβλεπε ο Π.Ο.Υ.. 
      Ένα άλλο θέμα είναι το εξής. Η εκτίμηση των εθνικών δαπανών υπάρχει στις υπηρεσίες του Υπουργείου από τότε, από το 2003 και μπορείτε να τις αναζητήσετε. Δεν μπορώ όμως, κύριε Υφυπουργέ, να φανταστώ ότι μετά από δύο χρόνια νοιώθετε αιφνιδιασμένοι από το Υπουργείο Εθνικής Οικονομίας μετά από τόσες υποσχέσεις που δόθηκαν εδώ μέσα και το 2004 και το 2005. 
      Η τελευταία σας κουβέντα ήταν η πιο καλή. Είπατε ότι θα βρεθούν πόροι. Να βρεθούν άμεσα οι πόροι, κύριε Υπουργέ. Μπορείτε; Υπάρχει κίνδυνος αμέσων κλεισιμάτων. Τώρα, θα κλείσουν! Μπορεί και τις γιορτές να μην μπορέσουν να λειτουργήσουν. Εκπέμπω SOS δι’ υμών στον Υπουργό, στον ίδιο τον Πρωθυπουργό, όχι ότι εσείς δεν εκπροσωπείτε την Κυβέρνηση. Ίσα-ίσα που το θέμα το χειριστήκατε ψύχραιμα, με υπευθυνότητα. Ειλικρινά θέλω να μεταφέρετε την αγωνία μας. Δεν κάναμε αντιπολίτευση σήμερα. Μια σκληρή πραγματικότητα αποτυπώσαμε εδώ μέσα. Πάντως κάποιες εκατοντάδες οικογένειες περιμένουν τη σημερινή συνεδρίαση, την απάντησή σας, για να δουν τι θα απογίνουν. 
      Όσον αφορά την απάντησή σας για τα Χανιά, εντάξει, ήσασταν σαφής. Επειδή είμαι ο τελευταίος ομιλών προ των εορτών, θέλω να στείλω και εδώ και στα Χανιά ένα μήνυμα. Δεν έχω προσωπικά με κανέναν από τη διοίκηση. Τους σέβομαι και τους τιμώ όλους. Δεν έχω προσωπικά με κανέναν εργολάβο. Γιατί το λέω αυτό; 
      Μια και τελειώνω, να σας αναφέρω ότι είμαι ο άνθρωπος εκείνος –συμπαθάτε με για τον ενικό- που χρεώθηκα το Νοσοκομείο Χανίων από τη σύλληψή του, μαζί με τον Πρόεδρο τότε –το θυμάται- το 1989. Επί έντεκα χρόνια παλέψαμε και το φέραμε εις πέρας. Είχα την προσωπική ευθύνη και ενώ είχε, κύριε Πρόεδρε και κύριοι συνάδελφοι, αρχικό προϋπολογισμό 20,8, στοίχισε στο ελληνικό δημόσιο 17,8. Αν βρείτε άλλο έργο του δημοσίου και ιδιωτικού τομέα με αυτή την πορεία, τότε ελάτε να το κουβεντιάσουμε. 
      Αυτό το μήνυμα θέλω να στείλω και στους Χανιώτες, οι οποίοι μπορεί να με παρακολουθούν. Τον κ. Καραβετάκη, μια που δεν τον ανέφερε κανείς, τον σέβομαι και τον τιμώ σαν γιατρό, σαν συνεπαρχιώτη μου, αλλά έχω τεράστιες διαφορές με την πολιτική την οποία ασκεί επικαλούμενος τη δική σας κάλυψη. 
      Εμένα αντίπαλός μου, κύριε Υπουργέ, όπως και δικός σας, είναι οι αρρώστιες, είναι τα προβλήματα των ανθρώπων και προς αυτήν την κατεύθυνση σας δηλώσαμε όλοι –κι εγώ προσωπικά- ότι θα σας στηρίξουμε με όλες μας τις δυνάμεις. Καθαρές κουβέντες, για να μπορούμε να πετύχουμε το στόχο!
      Σας ευχαριστώ πολύ. Και πάλι καλές γιορτές!
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε. 
      Ορίστε, κύριε Υπουργέ, έχετε το λόγο. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Επειδή πάντοτε είθισται να κλείνει η Κυβέρνηση, πάνω στα δύο λόγια τα οποία σχολίασε ο κ. Σκουλάκης, έχω να πω τα εξής: 
      Έχετε δίκιο, κύριε Σκουλάκη, ότι πράγματι δεν υπήρξε αγωγή της κοινότητας, αγωγή των πολιτών στο να υποδεχτούν και παλιότερα δομές στη Θεσσαλονίκη και έγινε ολόκληρο αυτό το θέμα, όπως και τώρα με τον Εύοσμο. Αν υπήρχε η κατάλληλη αγωγή, δεν θα είχαμε όλα αυτά τα επεισόδια και θα είχαν λειτουργήσει οι δομές πολύ νωρίτερα και καλύτερα. 
      Αλλά πρέπει να ομολογήσουμε και κάτι άλλο. Ο άνθρωπος, ο οποίος διακατέχεται από τις ενορμήσεις του «εγώ», έχει τέτοιο εγωπαθές στοιχείο μέσα του που θέλει να ξεπεράσει την αδυναμία του. Αυτό επιτυγχάνεται με την οποιαδήποτε παιδευτική δραστηριότητα αναπτύσσεται από την Πολιτεία, είτε και αυτοδυνάμως και αυτοβούλως μπορεί να τη λάβει. Το λέω αυτό διότι είναι πολύ δύσκολο σε μεγαλύτερες ηλικίες να εμπεδώσουν στοιχεία αλτρουισμού, αλληλεγγύης, αγάπης και συμπόνιας. Θα είναι διαφορετικό, όταν αυτό ξεκινήσει μέσα στο σχολειό, όταν ξεκινήσει από παιδί και μπορέσουμε να το διδάξουμε. 
      Είναι όμως θέμα μιας ολόκληρης ανάλυσης, που δεν είναι τώρα του παρόντος. Αλλά, τέλος πάντων, δίνεται η ευκαιρία να πούμε κάτι και να σχολιάσουμε. 
      Να πω όμως και το άλλο. Εάν είχαμε τη δυνατότητα, το χρόνο να αφιερωθούμε και να αφοσιωθούμε με τα παιδιά και την οικογένειά μας, όπως παλιά έκαναν οι παππούδες και οι πατεράδες μας, θα ήταν διαφορετικά. Η οικογένεια τότε είχε μία άλλη δομή, είχε έναν άλλο ιστό. Είχε μια άλλη εντελώς φιλοσοφία. Ο γέροντας ήταν στο σπίτι, πέθαινε στο σπίτι. Η γιαγιά ήταν και αυτή μέσα. Τώρα τι βλέπει κανείς; Το βλέπουμε εμείς οι γιατροί ανάγλυφα. Τις ημέρες των εορτών αυξάνουν οι ασθενείς ...
      ΑΠΟΣΤΟΛΟΣ ΚΑΚΛΑΜΑΝΗΣ: Οι εισαγωγές στα νοσοκομεία. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): ... οι εισαγωγές στα νοσοκομεία, για να πάμε να γλεντήσουμε εμείς, αλλά ο γέροντας δεν μπορεί να μείνει κοντά μας. 
      Καταλαβαίνει κανείς, όταν έχει έναν ψυχικά ασθενή πώς μπορεί ο ίδιος ο συγγενής, ο γονιός να δεχθεί ακόμα και το παιδί του ή το παιδί τους γονείς. 
      Εδώ, λοιπόν, είναι μια μεγάλη υπόθεση. Η κοινωνία πρέπει να επαναστατήσει, να κάνει την υπέρβασή της, να φτάσουμε σε άλλα δεδομένα. 
      Θα έλεγα ότι σ’ αυτήν την κατεύθυνση, ευτυχώς, βοηθάει και η θρησκεία. Είναι κάτι που δίνει ένα μήνυμα ζωής, ανθρωπιάς. Εάν αυτά τα χάσουμε, πιστεύω –και δεν αποκλείεται- ότι δεν θα είναι οικονομικοί οι λόγοι της ασυλοποίησης ξανά, αλλά θα είναι οι σκληροί ανθρώπινοι κανόνες που θα επιβληθούν πάνω στις οποιεσδήποτε διαχρονικές αξίες. 
      Χρόνια πολλά!
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ. 
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, μια ευχή ακόμα. 
      ΠΡΟΕΔΡΕΥΩΝ (Ιωάννης Τραγάκης): Τις κάνατε όλες τις ευχές. 
      ΕΜΜΑΝΟΥΗΛ ΣΚΟΥΛΑΚΗΣ: Εύχομαι η σημερινή συνεδρίαση να αποτρέψει γεγονότα, τα οποία μπορούν να εκθέσουν και την πολιτική και τον πολιτισμό της χώρας μας. 
      Σας ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε. 
      ΑΠΟΣΤΟΛΟΣ ΚΑΚΛΑΜΑΝΗΣ: Κάτι ακόμη, κύριε Υπουργέ. 
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, εσείς μας βάλατε ένα μεγάλο ερωτηματικό. Ήμασταν δεκαεπτά μέσα και είπατε ότι οι τέσσερις είναι ψυχικά ασθενείς και αρχίζουμε και ψαχνόμαστε τώρα ποιοι είναι οι τέσσερις ...
      ΑΠΟΣΤΟΛΟΣ ΚΑΚΛΑΜΑΝΗΣ: Τέσσερις με πέντε...
      ΠΡΟΕΔΡΕΥΩΝ (Ιωάννης Τραγάκης): Α, πέντε κιόλας! Ένας παραπάνω! 
      ΑΠΟΣΤΟΛΟΣ ΚΑΚΛΑΜΑΝΗΣ: ... κατά τις στατιστικές. Αν υποθέσουμε ότι είμαστε καλό δείγμα, είναι τέσσερις με πέντε από εμάς. Λοιπόν, ας το καταλάβουμε. 
      Να πω όμως, και τούτο. 
      Κύριε Υπουργέ, ήταν πολύ ωραία και σε επίπεδο πράγματι καλό η σημερινή συζήτηση. 
      Θέλω να σας παρακαλέσω –μην μου απαντήσετε- το εξής. Αυτό που σας είπα σχετικά με το πρόβλημα της δημόσιας υγείας για τα σκουπίδια, πάρτε τηλέφωνο τον κ. Παυλόπουλο και πείτε «αφού σου δίνουν διέξοδο η Κ.Ε.Δ.Κ.Ε., η Α.Δ.Ε.Δ.Υ. αυτό που ζητάς να το συζητήσετε. Και οι συνδικαλιστές λένε: «όχι εδώ και τώρα». Κάντε κάτι, διότι είναι τεράστιο το πρόβλημα. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θα βρεθεί λύση. 
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 58/36/20-3-2006 επερώτησης Βουλευτών του Πανελληνίου Σοσιαλιστικού Κινήματος προς τον Υπουργό Υγείας και Κοινωνικής Αλληλεγγύης, σχετικά με την Ψυχιατρική Μεταρρύθμιση. 
      Κύριοι συνάδελφοι, έχουν διανεμηθεί τα Πρακτικά τη συνεδρίασης της Τρίτης 4 Απριλίου 2006 και παρακαλώ το Σώμα για την επικύρωσή τους. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Ιωάννης Τραγάκης): Συνεπώς, τα Πρακτικά της συνεδρίασης της Τρίτης 4 Απριλίου 2006 επικυρώθηκαν. 
      Θα ήθελα να ανακοινώσω στο Σώμα ότι οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Ανάπτυξης, Περιβάλλοντος, Χωροταξίας και Δημοσίων Έργων, Υγείας και Κοινωνικής Αλληλεγγύης, Δικαιοσύνης, Μεταφορών και Επικοινωνιών και Δημόσιας Τάξης κατέθεσαν σχέδιο νόμου: «Κύρωση του Κώδικα Δήμων και Κοινοτήτων». 
      Παραπέμπεται στην Αρμόδια Διαρκή Επιτροπή. 
      Επίσης, έχω την τιμή να σας ανακοινώσω ότι ο Υπουργός Δικαιοσύνης υπέβαλε στη Βουλή αναφορά της Εισαγγελέως Πρωτοδικών Αθηνών κατά του πρώην Υπουργού Εθνικής Άμυνας, σύμφωνα με το άρθρο 86 του Συντάγματος και το άρθρο 4 παράγραφος 2 του ν. 3126/2003 «Ποινική ευθύνη των Υπουργών». 
      Προτού λύσω τη συνεδρίαση θα ήθελα να ευχηθώ σε όλους «Καλή Ανάσταση» και ιδιαίτερα στο προσωπικό της Βουλής και στη φρουρά, η οποία είναι πάντα μαζί μας και συμπάσχει μαζί μας. Καλή Ανάσταση!
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 15.10΄ λύεται η συνεδρίαση για την Τετάρτη 3 Μαΐου 2006 και ώρα 10.30΄ με αντικείμενο εργασιών του Σώματος νομοθετική εργασία, σύμφωνα με την ημερήσια διάταξη που θα διανεμηθεί. 
      Η  ΠΡΟΕΔΡΟΣ 					ΟΙ ΓΡΑΜΜΑΤΕΙΣ 
ΣΥΝΕΔΡΙΑΣΗ 14-4-06	ΣΕΛ. 1


