(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β’ 
ΣΥΝΕΔΡΙΑΣΗ  ΚΖ΄
Τετάρτη 12 Νοεμβρίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το 10ο Δημοτικό Σχολείο Χαϊδαρίου, το Γυμνάσιο Φιλιατρών Μεσσηνίας, το 3ο Γυμνάσιο Νέας Σμύρνης και μέλη της Μη Κυβερνητικής Οργάνωσης «Κοινωνική Στήριξη», σελ.
3. Αποφάσεις Βουλής-Οικονομική Διαχείριση Βουλής.
α) Συζήτηση και έγκριση του Απολογισμού Δαπανών της Βουλής οικονομικού έτους 2007, σελ.
β) Συζήτηση και ψήφιση του σχεδίου Προϋπολογισμού Δαπανών της Βουλής οικονομικού έτους 2009, σελ.
4. Επί Διαδικαστικού θέματος, σελ.
5. Συγχαρητήρια αναφορά στο προσωπικό των Υπηρεσιών της Βουλής και στο προσωπικό της Αστυνομίας, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 13 Νοεμβρίου 2008, σελ.


ΟΜΙΛΗΤΕΣ
Α. Επί Διαδικαστικού θέματος:
ΓΕΙΤΟΝΑΣ Κ., σελ.
ΣΙΟΥΦΑΣ Δ., σελ.

Β. Επί Του Προϋπολογισμού της Βουλής :
ΑΜΟΙΡΙΔΗΣ Ι., σελ.
ΒΟΡΙΔΗΣ Μ., σελ.
ΓΕΙΤΟΝΑΣ Κ., σελ.
ΚΑΚΛΑΜΑΝΗΣ Α., σελ.
ΚΑΝΤΑΡΤΖΗΣ Α., σελ.
ΜΑΓΚΡΙΩΤΗΣ Ι., σελ.
ΜΠΕΝΑΚΗ-ΨΑΡΟΥΔΑ Α., σελ.
ΜΠΟΥΡΑΣ Α., σελ.
ΝΙΚΟΛΑΪΔΟΥ Β., σελ.
ΠΑΓΚΑΛΟΣ Θ., σελ.
ΠΑΥΛΙΔΗΣ Α., σελ.
ΣΓΟΥΡΙΔΗΣ Π., σελ.
ΣΙΟΥΦΑΣ Δ., σελ.
ΣΟΥΡΛΑΣ Γ., σελ.
ΤΣΑΒΛΑΡΙΔΗΣ Λ., σελ.
ΦΙΛΙΝΗ Α., σελ.

      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΚΖ΄
      Τετάρτη 12 Νοεμβρίου 2008
      Αθήνα, σήμερα στις 12 Νοεμβρίου 2008, ημέρα Τετάρτη και ώρα 10.06΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ.
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 11 Νοεμβρίου 2008 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΚΣΤ΄ συνεδριάσεώς του, της Τρίτης 11 Νοεμβρίου 2008, σε ό,τι αφορά στην ψήφιση στο σύνολό του σχεδίου νόμου: «Κοινωνικές ρυθμίσεις για τους εργαζόμενους στις εταιρείες «Ολυμπιακές Αερογραμμές Α.Ε.», «Ολυμπιακή Αεροπορία –Υπηρεσίες Α.Ε.» και «Ολυμπιακή Αεροπλοΐα Α.Ε.» και άλλες διατάξεις».)
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Λάζαρο Τσαβδαρίδη, Βουλευτή Ημαθίας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Οι Βουλευτές, Β΄ Αθηνών κ. ΙΩΑΝΝΗΣ ΠΡΩΤΟΥΛΗΣ και Νομού Αττικής κ. ΙΩΑΝΝΗΣ ΓΚΙΟΚΑΣ κατέθεσαν αναφορά με την οποία  η Ομοσπονδία Ενώσεων Συλλόγων Γονέων και Κηδεμόνων Νομαρχιακού Διαμερίσματος Αθήνας, η Ένωση Συλλόγων Γονέων και Κηδεμόνων 6ου  Διαμερίσματος Δήμου Αθηναίων και η Επιτροπή Γονέων-Μαθητών-Εκπαιδευτικών του 30ου και 39ου Γυμνασίου-Λυκείου Αθηνών διαμαρτύρονται για την έλλειψη πρωτοβάθμιας ιατρικής πρόληψης και φροντίδας της  υγείας των μαθητών στα σχολεία λόγω του πρόσφατου κρούσματος φυματίωσης στο 39ο Σχολείο.
      2) Οι Βουλευτές, Ευβοίας κ. ΓΕΩΡΓΙΟΣ ΜΑΡΙΝΟΣ και Μαγνησίας κ. ΝΙΚΟΛΑΟΣ  ΓΚΑΤΖΗΣ  κατέθεσαν αναφορά με την οποία  ο Νομάρχης Εύβοιας ζητεί τη διάθεση πιστώσεων για το έργο «βελτίωση οδού Αφράτι-Πισσώνας Εύβοιας.
      3) Οι Βουλευτές, Ευβοίας κ. ΓΕΩΡΓΙΟΣ ΜΑΡΙΝΟΣ και Νομού Αττικής κ. ΙΩΑΝΝΗΣ ΓΚΙΟΚΑΣ κατέθεσαν αναφορά με την οποία  το Δημοτικό Συμβούλιο Αυλώνας Εύβοιας ζητεί την επίλυση προβλημάτων λειτουργίας των σχολείων του δήμου του.
       4) Οι Βουλευτές, Ευβοίας κ. ΓΕΩΡΓΙΟΣ ΜΑΡΙΝΟΣ και Νομού Αττικής κ. ΙΩΑΝΝΗΣ ΓΚΙΟΚΑΣ κατέθεσαν αναφορά με την οποία  ο Δήμαρχος Κονιστρών Εύβοιας ζητεί την επίλυση του προβλήματος συστέγασης του Λυκείου και του ΕΠΑ.Λ.  Κονιστρών.
      5) Ο Βουλευτής Ιωαννίνων κ. ΜΙΧΑΗΛ  ΠΑΝΤΟΥΛΑΣ  κατέθεσε αναφορά με την οποία  επιτροπή κατοίκων των Νομών Αχαϊας, Ηλείας και Αιτωλοακαρνανίας διαμαρτύρονται για την αύξηση της τιμής των διοδίων της εθνικής οδού Πατρών-Κορίνθου.
      6) Ο Βουλευτής Λέσβου κ. ΝΙΚΟΛΑΟΣ ΣΗΦΟΥΝΑΚΗΣ  κατέθεσε αναφορά με την οποία  οι Γονείς του Γυμνασίου Μύρινας Λήμνου ζητούν τη λειτουργία του Αθλητικού Τμήματος του πιο πάνω Γυμνασίου.
      7) Ο Βουλευτής Αιτωλοακαρνανίας κ. ΧΡΙΣΤΟΣ  ΒΕΡΕΛΗΣ  κατέθεσε αναφορά με την οποία  η Συνομοσπονδία Αλιέων Ελλάδας ζητεί τη λήψη μέτρων προστασίας της παράκτιας αλιείας.
      8) Ο Βουλευτής Αιτωλοακαρνανίας κ. ΧΡΙΣΤΟΣ  ΒΕΡΕΛΗΣ  κατέθεσε αναφορά με την οποία  το Εργατούπαλληλικό Κέντρο Μεσολογγίου διαμαρτύρεται για την κατάργηση οκτώ Υποκαταστημάτων του ΟΤΕ  στο Νομό Αιτωλοακαρνανίας.
      9) Ο Βουλευτής Αιτωλοακαρνανίας κ. ΧΡΙΣΤΟΣ  ΒΕΡΕΛΗΣ  κατέθεσε αναφορά με την οποία  ο Οργανισμός Εγγείων Βελτιώσεων Χρυσοβίτσας Ξηρομέρου Αιτωλοακαρνανίας ζητεί την έγκριση πίστωσης για την τοποθέτηση μετρητών υδροληψίας με κάρτα χρέωσης στο δίκτυο άρδευσης.
      10) Ο Βουλευτής Β΄ Αθηνών κ. ΑΠΟΣΤΟΛΟΣ  ΚΑΚΛΑΜΑΝΗΣ  κατέθεσε αναφορά με την οποία  η Διεθνής Συνομοσπονδία  Ποντίων  Ελλήνων ζητεί τη χορήγηση της ελληνικής υπηκοότητας στη Thea Halo  και στη μητέρα της Sano Halo.
      11) Ο Βουλευτής Β΄ Αθηνών κ. ΑΠΟΣΤΟΛΟΣ  ΚΑΚΛΑΜΑΝΗΣ  κατέθεσε αναφορά με την οποία  κάτοικοι των Νομών Αχαΐας, Ηλείας και Αιτωλοακαρνανίας  διαμαρτύρονται για την αύξηση των διοδίων της Εθνικής Οδού Πατρών-Κορίνθου.
      12) Ο Βουλευτής Β΄ Αθηνών κ. ΑΠΟΣΤΟΛΟΣ  ΚΑΚΛΑΜΑΝΗΣ  κατέθεσε αναφορά με την οποία  ο Σύλλογος Υπαλλήλων Ο.Π.Α.Π., αποσπασμένων στη Γενική Γραμματεία Αθλητισμού, ζητεί τη μετατροπή της εργασιακής σχέσης των μελών του από ορισμένου σε αορίστου χρόνου.
      13) Οι Βουλευτές Β΄ Πειραιώς, κύριοι ΑΝΑΣΤΑΣΙΟΣ  ΝΕΡΑΝΤΖΗΣ και ΙΩΑΝΝΗΣ  ΤΡΑΓΑΚΗΣ  κατέθεσαν αναφορά με την οποία  ο Σύλλογος Ποντιακού Ελληνισμού «Ο ΜΙΘΡΙΔΑΤΗΣ» ζητεί την ίδρυση Κέντρου  Επιστημονικών  και  Ιστορικών Ερευνών Εύξεινου Πόντου .
      14) Η Βουλευτής Μαγνησίας κ. ΡΟΔΟΥΛΑ ΖΗΣΗ  κατέθεσε αναφορά με την οποία  ο Σύνδεσμος Θεσσαλικών Βιομηχανιών διαμαρτύρεται για την εξαγγελθείσα αύξηση των τιμολογίων της Δ.Ε.Η. κ.λπ..
      15) Η Βουλευτής Μαγνησίας κ. ΡΟΔΟΥΛΑ ΖΗΣΗ  κατέθεσε αναφορά με την οποία  ο Σύνδεσμος Θεσσαλικών Βιομηχανιών ζητεί τη λήψη μέτρων για τη συνέχιση της λειτουργίας των επιχειρήσεων της Θεσσαλίας.
      16) Η Βουλευτής Μαγνησίας κ. ΡΟΔΟΥΛΑ ΖΗΣΗ  κατέθεσε αναφορά με την οποία  ο Σύνδεσμος Θεσσαλικών Βιομηχανιών ζητεί τη μη αύξηση των δημοτικών τελών.
      17) Η Βουλευτής Μαγνησίας κ. ΡΟΔΟΥΛΑ ΖΗΣΗ  κατέθεσε αναφορά με την οποία  ο  Σύλλογος Πολιτικού Προσωπικού Υπουργείου Δημόσιας Τάξης Θεσσαλίας ζητεί την ικανοποίηση εργασιακών, θεσμικών και οικονομικών αιτημάτων των μελών του.
      18) Η Βουλευτής Α΄ Αθηνών κ. ΑΝΝΑ ΦΙΛΙΝΗ κατέθεσε αναφορά με την οποία  η Πανελλήνια Ομοσπονδία Σωματείων Εργαζομένων Υ.ΠΕ.ΧΩ.Δ.Ε. διαμαρτύρεται για την υποχρηματοδότηση των Διευθύνσεων Ελέγχου Συντήρησης Έργων και τη συστηματική υποβάθμισή τους.
      19) Ο Βουλευτής Μεσσηνίας κ. ΔΗΜΗΤΡΙΟΣ  ΚΟΥΣΕΛΑΣ  κατέθεσε αναφορά με την οποία  το Τμήμα Χρηματοοικονομικής και Ελεγκτικής του Τ.Ε.Ι. Καλαμάτας ζητεί οι απόφοιτοι του εν λόγω τμήματος να ασκούν το επάγγελμα του Λογιστή-Φοροτεχνικού Α΄.
      20) Ο Βουλευτής Μεσσηνίας κ. ΔΗΜΗΤΡΙΟΣ  ΚΟΥΣΕΛΑΣ  κατέθεσε αναφορά με την οποία  ο Δήμος Μεσσήνης Νομού Μεσσηνίας ζητεί τη διατήρηση και βελτίωση των δρομολογίων του Ο.Σ.Ε. στη γραμμή Καλαμάτα-Μεσσήνη.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 10229/11.4.2008 ερώτηση του Βουλευτή κ. Χαράλαμπου Καστανίδη δόθηκε με το υπ’ αριθμ. 26640/2.5.2008 έγγραφο από τον Yφυπουργό Εσωτερικών, η ακόλουθη απάντηση:
      «Σε απάντηση της παραπάνω ερώτησης αναφορικά με το αντικείμενο του θέματος, σας πληροφορούμε ότι:
      1. Στο πλαίσιο του εγκεκριμένου Σχεδίου Αποκατάστασης της λίμνης Κορώνειας χρηματοδοτήθηκαν από εθνικούς πόρους έργα 342.000 ευρώ από τον Αναπτυξιακό Προϋπολογισμό - Πρόγραμμα Ανταποδοτικών Τελών και 1.298.321 ευρώ από τους Κεντρικούς Αυτοτελείς Πόρους της Νομαρχιακής Αυτοδιοίκησης Θεσσαλονίκης.
      2. Ο βιολογικός καθαρισμός του Δήμου Λαγκαδά δεν έχει λειτουργήσει, επειδή το αποχετευτικό δίκτυο ακαθάρτων, που θα τον τροφοδοτήσει δεν έχει ακόμη κατασκευαστεί.
      Για την χρηματοδότηση και την πορεία υλοποίησης του έργου αυτού, αρμόδιο να σας πληροφορήσει είναι το συνερωτώμενο Υπουργείο Οικονομίας και Οικονομικών.
      Για τα λοιπά θιγόμενα στην ερώτηση θέματα αρμόδια να απαντήσουν είναι τα συνερωτώμενα Υπουργεία ΠΕ.ΧΩ.Δ.Ε. και Οικονομίας και Οικονομικών.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      2. Στην με αριθμό 8659/17.3.2008 ερώτηση της Βουλευτού κ. Παρασκευής Μπούζαλη δόθηκε με το υπ’ αριθμ. 1726Β/9.4.2008 έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      « Για το παραπάνω θέμα, σας ενημερώνουμε τα ακόλουθα:
      Το ΥΠΕΧΩΔΕ αναγνωρίζοντας την αναγκαιότητα αναβάθμισης των συνθηκών του περιβάλλοντος και της ποιότητας ζωής, ειδικότερα στο πλαίσιο της πολιτικής του για την καταπολέμηση της κλιματικής αλλαγής θέσπισε σειρά μέτρων που αποβλέπουν στην εξοικονόμηση ενέργειας στον οικιστικό τομέα και στη βελτίωση της ενεργειακής απόδοσης των κτιρίων με σκοπό τη μείωση της κατανάλωσης συμβατικής ενέργειας και τον περιορισμό των εκπομπών διοξειδίου του άνθρακα.
      Έχει ενσωματωθεί στο εθνικό μας δίκαιο η οδηγία 93/76/ΕΟΚ (Οδηγία SAVE) με την έκδοση της ΚΥΑ 21475/4707/1998 (ΦΕΚ 8808/19-08-1998) σχετικά με «όρους και προϋποθέσεις για τη βελτίωση της ενεργειακής απόδοσης των κτηρίων και τον περιορισμό των εκπομπών διοξειδίου του άνθρακα».
      Στον Γενικό Οικοδομικό Κανονισμό (ΓΟΚ), Ν. 1577/1985 όπως τροποποιήθηκε και ισχύει, εισήχθησαν ρυθμίσεις που επιτρέπουν και ευνοούν την τοποθέτηση εξωτερικής θερμομόνωσης και την ενσωμάτωση τεχνικών και συστημάτων εξοικονόμησης ενέργειας στο κέλυφος των κτηρίων.
      Κατά την παρούσα φάση ενσωματώνεται στο εθνικό μας δίκαιο, (με επισπεύδον υπουργείο το ΥΠΑΝ), η κοινοτική οδηγία 2002/91/ΕΚ για την ενεργειακή απόδοση των κτιρίων. Στην Κοινοτική Οδηγία αυτή, καθιερώνεται μεταξύ άλλων μεθοδολογία υπολογισμού της ενεργειακής απόδοσης των κτιρίων, ενώ θεσπίζονται παράλληλα και ελάχιστες απαιτήσεις ενεργειακής κατανάλωσης, τόσο για το κέλυφος όσο και για τις Ηλεκτρομηχανολογικές εγκαταστάσεις ενός κτιρίου, μέσω Τεχνικού Κανονισμού που προβλέπεται να εκδοθεί. Για την ικανοποίηση των απαιτήσεων αυτών ο κάθε χρήστης και ο κάθε μελετητής κτιρίου είναι υποχρεωμένος να εφαρμόζει συνδυασμένες τεχνικές και συστήματα εξοικονόμησης ενέργειας, προκειμένου το κτίριο να ανταποκρίνεται στα νέα αυτά δεδομένα και να εφοδιάζεται με το κατάλληλο πιστοποιητικό.
      Η επιλογή των συστημάτων, στα οποία εντάσσονται και οι λαμπτήρες εξοικονόμησης ενέργειας, είναι στη διακριτική ευχέρεια του κάθε χρήστη ή μελετητή πλην όμως από μόνοι τους οι λαμπτήρες αυτοί, δεν είναι δυνατόν να επιφέρουν το αναμενόμενο αποτέλεσμα, το οποίο προκύπτει ύστερα από αντίστοιχη μελέτη που περιλαμβάνει τον καθορισμό ζωνών φωτισμού, τον προσανατολισμό του κτηρίου, την εκτίμηση των δεδομένων του φυσικού φωτισμού κλπ.
      Για την υποστήριξη της εφαρμογής της νέας οδηγίας, θα δοθεί έμφαση σε δράσεις ευαισθητοποίησης του κοινού, ενημέρωση του τεχνικού κόσμου ενώ θα εξετασθούν και οικονομικά κίνητρα.
      Με την επικείμενη εφαρμογή της οδηγίας 2002/91/ΕΚ για την ενεργειακή απόδοση των κτηρίων θα προκύψουν πολλαπλά οφέλη σε κάθε επίπεδο (οικονομικό, κοινωνικό, περιβαλλοντικό) μέσω της ανάπτυξης και χρήσης καινοτόμων καθαρών περιβαλλοντικών τεχνολογιών (τεχνικών και συστημάτων εξοικονόμησης ενέργειας, ανανεώσιμων πηγών ενέργειας, κ.λ.π.) που θα συμβάλλουν στην επίτευξη των στόχων του Πρωτοκόλλου του Κιότο, καθώς και στη κατασκευή νέων, ενεργειακά αποδοτικών «πράσινων» κτιρίων αλλά και βελτίωση των υφιστάμενων.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      3. Στις με αριθμό  9206/27.3.2008  και 9207/27.3.08 ερώτησεις του Βουλευτή κ. Βασιλείου Οικονόμου δόθηκε με το υπ’ αριθμ. 21845/8.4.2008 έγγραφο από τον Yφυπουργό Εσωτερικών, η ακόλουθη απάντηση:
      «Σε απάντηση των υπ' αριθμ. 9206/27-3-08 και 9207/27-3-08 ερωτήσεων, τις οποίες κατέθεσε ο βουλευτής κ. Β. Οικονόμου αναφορικά με τη χρηματοδότηση των Ο.Τ.Α. πρώτου βαθμού της χώρας με επαρκείς πόρους για την αντιμετώπιση διαφόρων δαπανών που προκύπτουν από την άσκηση αρμοδιοτήτων τους, σας ενημερώνουμε κατά λόγο αρμοδιότητας τα ακόλουθα:
      Οι Κεντρικοί Αυτοτελείς Πόροι των Δήμων και Κοινοτήτων (Κ.Α.Π.) αποτελούν θεσμοθετημένους πόρους των ΟΤΑ πρώτου βαθμού που προέρχονται από δυναμικούς φόρους του κρατικού προϋπολογισμού, το ύψος των οποίων ορίζεται ρητά από τις κείμενες διατάξεις (19,5% των συνολικών ετήσιων εισπράξεων του φόρου εισοδήματος φυσικών και νομικών προσώπων, 50% των εσόδων από τα τέλη κυκλοφορίας αυτοκινήτων, 20% των συνολικών καθαρών ετήσιων εισπράξεων του φόρου εισοδήματος των τόκων καταθέσεων, 3% των φόρων επί εξ επαχθούς αιτίας μεταβιβάσεων ακινήτων και πλοίων) και ενισχύονται κατ' έτος με τις πιστώσεις που εγγράφονται από το Γενικό Λογιστήριο του Κράτους προς κάλυψη των δαπανών λειτουργίας και συντήρησης νομικών προσώπων των άρθρων 12 και 14 του Ν.2880/01 και του άρθρου 8 του Ν.3106/03.
      Η κατανομή κάθε χρόνο των ΚΑΠ, πραγματοποιείται με κοινή απόφαση των Υπουργών Εσωτερικών και Οικονομίας και Οικονομικών, η οποία εκδίδεται ύστερα από πρόταση της Κεντρικής Ένωσης Δήμων και Κοινοτήτων Ελλάδος.
      Στο πλαίσιο της ανωτέρω, το Υπουργείο μας χρηματοδοτεί κανονικά από τους ΚΑΠ, ΟΤΑ της Χώρας -μεταξύ αυτών και αυτούς της Δυτικής Αττικής- για την κάλυψη των λειτουργικών τους δαπανών, την άσκηση αρμοδιοτήτων που μεταφέρθηκαν σε αυτούς βάσει νόμων, καθώς και για δράσεις τους οι κυριότερες των οποίων αφορούν:
      	1) στην κάλυψη των δαπανών λειτουργίας και μισθοδοσίας προσωπικού των παιδικών και βρεφονηπιακών σταθμών που μεταφέρθηκαν σε αυτούς με το ν.2880/01
      	2) στην κάλυψη των δαπανών λειτουργίας και μισθοδοσίας προσωπικού των δημοτικών χώρων άθλησης που μεταφέρθηκαν σε αυτούς με το ν.2880/01
      	3) στην κάλυψη των δαπανών λειτουργίας και μισθοδοσίας προσωπικού των νομικών προσώπων που μεταφέρθηκαν σε αυτούς με το ν.3106/03
      4) στην κάλυψη λειτουργικών δαπανών των σχολείων πρωτοβάθμιας και δευτεροβάθμιας εκπαίδευσης και άλλων που αφορούν στην Τοπική Αυτοδιοίκηση και προτείνονται από την ΚΕΔΚΕ.
      Επιπλέον, το Υπουργείο μας με βάση τις παρεχόμενες από τις κείμενες διατάξεις δυνατότητες, επιχορηγεί από μεταβιβασθείσες πιστώσεις του Κρατικού Προϋπολογισμού ΟΤΑ της Χώρας, με σκοπό την οικονομική ενίσχυσή τους για τη καταβολή δαπανών μισθοδοσίας Σχολικών Φυλάκων, καθώς και εργαζομένων σε προγράμματα «Βοήθεια στο Σπίτι»- «Κοινωνική Μέριμνα» και σε προγράμματα για ΑμεΑ, των οποίων οι συμβάσεις μετατράπηκαν σε αορίστου χρόνου βάσει των διατάξεων του Π.Δ.164/04, αφού καταταγούν σε θέσεις ΙΔΑΧ υπηρεσιών ή/και ΝΠΔΔ των ΟΤΑ ή κάνουν χρήση των διατάξεων των νόμων 3491/06 και 3613/07 (άρθρο 16 και παρ.2 του άρθρου 27 αντίστοιχα) και ενημερωθεί σχετικά με την υποβολή των απαιτούμενων στοιχείων, προκειμένου να προβεί στη συνέχεια στις δικές του ενέργειες προς το Γενικό Λογιστήριο του Κράτους. Απαραίτητη προϋπόθεση έκδοσης των αποφάσεων επιχορήγησης από μεταβιβασθείσες πιστώσεις του Κρατικού Προϋπολογισμού, αποτελεί η εγγραφή των απαιτούμενων πιστώσεων από το Γενικό Λογιστήριο του Κράτους στον Προϋπολογισμό Εξόδων του Υπουργείου μας.
      Κατά τα λοιπά, σας γνωρίζουμε ότι αρμόδιο για την εγγραφή των πιστώσεων, που προορίζονται προς κατανομή στους ΟΤΑ πρώτου βαθμού και αφορούν στους εν λόγω πόρους, στον προϋπολογισμό του Υπουργείου μας, είναι το Υπουργείο Οικονομίας και Οικονομικών το οποίο είναι υπεύθυνο για την κατάρτιση του Κρατικού Προϋπολογισμού.
      Ο Υφυπουργός
      ΘΑΝΑΣΗΣ ΝΑΚΟΣ»
      4. Στην με αριθμό 8931/20.3.2008 ερώτηση του Βουλευτή κ. Μιχάλη Μπεκίρη δόθηκε με το υπ’ αριθμ. 720/14.4.2008 έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων Υπηρεσιών, σας γνωρίζουμε τα εξής:
      1. Το ΥΠΕΧΩΔΕ, έχει επωμιστεί το μείζον έργο της άμεσης παρέμβασης για την αποκατάσταση των ζημιών από σεισμούς σε όλη την Ελληνική επικράτεια και συνακόλουθα της σεισμικής θωράκισης της χώρας μέσω της αναβάθμισης των προδιαγραφών για την κατασκευή και ενίσχυση του δομικού μας πλούτου.
      2. Ο Ο.Α.Σ.Π. αναθέτει, σε ειδικές επιστημονικές επιτροπές, τη θέσπιση κανονισμών δόμησης εναρμονισμένων με τα σύγχρονα δεδομένα στον τομέα των κατασκευών, καθώς και την επεξεργασία ειδικών θεμάτων αντισεισμικής τεχνολογίας (Ελληνικός Αντισεισμικός Κανονισμός, Κανονισμός Οπλισμένου Σκυροδέματος, Προσεισμικός Έλεγχος Κτηρίων Δημόσιας και Κοινωφελούς Χρήσης, Κανονισμός Επεμβάσεων σε Κτήρια από Οπλισμένο Σκυρόδεμα (ΚΑΝ.ΕΠΕ.) αποτελεί διεθνή πρωτοπορία (δεν υφίσταται κανονισμός σε καμία χώρα του κόσμου μέχρι σήμερα), σύνταξη κανονιστικού πλαισίου για την αντισεισμική προστασία μνημείων).
      3. Το Πρόγραμμα Αντισεισμικής Ενίσχυσης Υφισταμένων Κατασκευών (ΕΠΑΝΤΥΚ), το οποίο εκπονείται από το ΤΕΕ και συμμετέχει και ο ΟΑΣΠ, καθώς και ο Κανονισμός Επεμβάσεων (ΚΑΝΕΠΕ) που ολοκληρώνεται το Α'τετράμηνο του 2008, θα αποτελέσουν τα κανονιστικά κείμενα, βάσει των οποίων θα αντιμετωπιστούν τα παλαιότερα κτίσματα.
      4. Το ΥΠΕΧΩΔΕ από τον Μάιο 2001, έθεσε σε εφαρμογή τον Πρωτοβάθμιο Προσεισμικό Έλεγχο των κτιρίων δημόσιας και κοινωφελούς χρήσης. Ο έλεγχος αυτός διενεργείται σε επίπεδο Νομού από τους αρμόδιους φορείς που έχουν την ευθύνη της λειτουργίας και ασφάλειας των κτιρίων Δημόσιας ή Κοινωφελούς χρήσης.
      Μέχρι σήμερα έχουν σταλεί από όλη την Ελλάδα στον ΟΑΣΠ 6.348 Δελτία, εκ των οποίων 375 είναι από το Ν.Αχαϊας, Πρωτοβάθμιου Προσεισμικού Ελέγχου και τα οποία αφορούν δημόσια κτίρια που στο μεγαλύτερο ποσοστό τους έχουν εισαχθεί στην ηλεκτρονική βάση του Οργανισμού.
      Για την βαθμονόμηση των αποτελεσμάτων του Πρωτοβάθμιου Προσεισμικού Ελέγχου και τη σύνταξη προδιαγραφών για τον Δευτεροβάθμιο Προσεισμικό Έλεγχο έχει συσταθεί ειδική Ομάδα Μελέτης.
      Οι εργασίες της Ομάδας	βρίσκονται στο τελικό στάδιο και τα αποτελέσματα της βαθμονόμησης, θα κοινοποιηθούν στους αντίστοιχους φορείς.
      5. Για την αντιμετώπιση του σεισμικού κινδύνου, ο Ο.Α.Σ.Π. αξιοποιεί τις γνώσεις και συντονίζει το επιστημονικό δυναμικό για το σχεδιασμό και την εφαρμογή αποτελεσματικής αντισεισμικής πολιτικής.
      Στην κατεύθυνση αυτή επιλέγονται δράσεις που εμπίπτουν στους
      ακόλουθους τομείς:
      · Γνώση του Σεισμικού Κινδύνου
      · Ενίσχυση της Σεισμικής Ικανότητας των Κατασκευών (κανονισμοί)
      · Σχεδιασμός Μέτρων Ετοιμότητας
      · Ενημέρωση - Εκπαίδευση του Πληθυσμού
      · Ενίσχυση της Εφαρμοσμένης Έρευνας
      · Αντιμετώπιση Σεισμικών Συμβάντων.
      6. Για την πληρέστερη ενημέρωσή σας, επισυνάπτεται το με	αρ.πρ.1704/8.4.08 έγγραφο της Περιφ.Δυτικής Ελλάδας.
      Ο Υφυπουργός
      Θ. ΞΑΝΘΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στις με αριθμό  4382/15.1.2008 και 4459/15.1.2008 ερωτήσεις  των Βουλευτών κυρίων Βασιλείου Κεγκέρογλου και Εμμανουήλ Στρατάκη δόθηκε με το υπ’ αριθμ. 32-34/30.1.2008 έγγραφο από τον Υπουργό Εμπορικής Ναυτιλίας, Αιγαίου και Νησιωτικής Πολιτικής η ακόλουθη απάντηση:
      «Σε απάντηση των με αριθ. πρωτ. 4382/15-01-2008 και 4459/15-01-2008 εγγράφων σας, με τα οποία μας διαβιβάσθηκαν ερωτήσεις του Βουλευτή κ. Β. Κεγκέρογλου και του Βουλευτή κ. Μ. Στρατάκη αντίστοιχα, που κατατέθηκαν στη Βουλή η των Ελλήνων, σας γνωρίζουμε τα ακόλουθα:
      1. Το ΥΕΝΑΝΠ και ο Οργανισμός Λιμένος Ηρακλείου Α.Ε. (Ο.Λ.Η. Α.Ε.) έχουν αναλάβει πρωτοβουλίες προς την κατεύθυνση της ανεύρεσης χρηματοδότησης και υλοποίησης των αναγκαίων λειτουργικών παρεμβάσεων προς άρση των προβλημάτων, που δημιουργούνται λόγω των προσαμμώσεων τα οποία θα μπορούσαν να είχαν εκλείψει εφόσον κατά το παρελθόν οι ακτομηχανικές μελέτες και οι λοιπές μελέτες προστασίας των νοτίων παραλίων του νομού Ηρακλείου είχαν προηγηθεί της κατασκευής των αλιευτικών καταφυγίων της περιοχής και είχαν εκπονηθεί και εγκριθεί πριν την εκτέλεση οποιασδήποτε εργασίας από τους αρμόδιους φορείς εκτέλεσης των έργων.
      2. Για την αντιμετώπιση του προβλήματος στο Πρόγραμμα Τεχνικής Βοήθειας του Επιχειρησιακού Προγράμματος του Γ' ΚΠΣ «Οδικοί Άξονες, Λιμάνια, Αστική Ανάπτυξη» (ΕΠ-ΟΑΛΑΑ) της Γενικής Γραμματείας Δημοσίων Έργων του Υ.ΠΕ.ΧΩ.Δ.Ε., έχει ενταχθεί το έργο «Υποστήριξη μελέτης διερεύνησης ακτομηχανικής και χωροταξικής συμπεριφοράς νοτίων παραλίων Νομού Ηρακλείου για τη διαπίστωση προβλημάτων προσάμμωσης λιμενικών έργων και διάβρωσης ακτών με σκοπό την επιλογή κατάλληλης θέσης για τη δημιουργία νέου εμπορικού λιμένα», προϋπολογισμού 500.000,00 ευρώ. Φορέας υλοποίησης του παραπάνω έργου έχει οριστεί ο Ο.Λ.Η. Α.Ε., ο οποίος έχει αποστείλει τη διακήρυξη του έργου στο ΕΠ-ΟΑΛΑΑ, προκειμένου στη συνέχεια να το δημοπρατήσει.
      3. Ανεξάρτητα από τα παραπάνω και μέχρι την οριστική διευθέτηση του θέματος, το ΥΕΝΑΝΠ θα καταβάλλει κάθε δυνατή προσπάθεια, στο πλαίσιο των εγκεκριμένων από το Πρόγραμμα Δημοσίων Επενδύσεων πιστώσεων, για τη χρηματοδότηση έργων συντήρησης στους λιμένες της περιοχής, σε συνεργασία με τον Ο.Λ.Η. Α.Ε. και τις Υπηρεσίες νομαρχιακού και περιφερειακού επιπέδου.
      Ο Υπουργός
      ΓΕΩΡΓΙΟΣ Α. ΒΟΥΛΓΑΡΑΚΗΣ»)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 13 Νοεμβρίου 2008.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 222/10-11-2008 επίκαιρη ερώτηση του Βουλευτή της Νέας Δημοκρατίας κ. Απόστολου Σταύρου προς τον Υπουργό Οικονομίας και Οικονομικών, σχετικά με την ενίσχυση των επιχειρήσεων των πυρόπληκτων και σεισμόπληκτων περιοχών κ.λπ..
      2. Η με αριθμό 233/10-11-2008 επίκαιρη ερώτηση του πρώην Προέδρου της Βουλής και Βουλευτή του Πανελλήνιου Σοσιαλιστικού Κινήματος κ. Απόστολου Κακλαμάνη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την προστασία του ρέματος της Πικροδάφνης, κ.λπ..
      3. Η με αριθμό 237/10-11-2008 επίκαιρη ερώτηση της Ε΄ Αντιπροέδρου της Βουλής και Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Δικαιοσύνης, σχετικά με την κατάσταση που επικρατεί στις φυλακές κ.λπ..
      4. Η με αριθμό 224/10-11-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Απασχόλησης και Κοινωνικής Προστασίας και Οικονομίας και Οικονομικών, σχετικά με την αδυναμία καταβολής του εφάπαξ από το Ταμείο Πρόνοιας Δημοσίων Υπαλλήλων (Τ.Π.Δ.Υ.) κ.λπ..
      5. Η με αριθμό 223/10-11-2008 επίκαιρη ερώτηση του Προέδρου του Λαϊκού Ορθόδοξου Συναγερμού κ. Γεωργίου Καρατζαφέρη προς τον Υπουργό Οικονομίας και Οικονομικών, σχετικά με την εκχώρηση του πλειοψηφικού πακέτου μετοχών και της διοίκησης της Αγροτικής Ασφαλιστικής κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγαρφοι 2 και 3 του  Κανονισμού της Βουλής)
      1. Η με αριθμό 231/10-11-2008 επίκαιρη ερώτηση του Βουλευτή της Νέας Δημοκρατίας κ. Ελευθέριου Αυγενάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τα έργα υποδομής στο Νομό Ηρακλείου κατά την Δ΄ Προγραμματική Περίοδο κ.λπ..
      2. Η με αριθμό 232/10-11-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Απόστολου Κατσιφάρα προς τον Υπουργό Υγείας και Κοινωνικής Αλληλεγγύης, σχετικά με την καθυστέρηση καταβολής των χρημάτων στους φαρμακοποιούς της Αχαΐας από τον ΟΠΑΔ κ.λπ..
      3. Η με αριθμό 238/10-11-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ.  Σπυρίδωνος Χαλβατζή προς τον Υπουργό Ανάπτυξης, σχετικά με την επίλυση προβλημάτων των κατοίκων του Αγίου Δημητρίου Κοζάνης από τη λειτουργία του ατμοηλεκτρικού σταθμού της Δ.Ε.Η. κ.λπ..
      4. Η με αριθμό 236/10-11-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αναστασίου Κουράκη προς τον Υπουργό Δικαιοσύνης, σχετικά με την επίλυση των αιτημάτων των κρατουμένων στις φυλακές κ.λπ..
      5. Η με αριθμό 235/10-11-2008 επίκαιρη ερώτηση του Ζ΄ Αντιπροέδρου της Βουλής και Βουλευτή του Λαϊκού Ορθόδοξου Συναγερμού κ. Βαΐτση Αποστολάτου προς τον Υπουργό Εσωτερικών, σχετικά με την αντιμετώπιση του προβλήματος της εγκληματικότητας στον Πειραιά κ.λπ..
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      ΑΠΟΦΑΣΕΙΣ ΒΟΥΛΗΣ
      ΟΙΚΟΝΟΜΙΚΗ ΔΙΑΧΕΙΡΙΣΗ ΒΟΥΛΗΣ
      α. Μόνη συζήτηση και έγκριση του Απολογισμού Δαπανών της Βουλής οικονομικού έτους 2007.
      β. Μόνη συζήτηση και ψήφιση του σχεδίου Προϋπολογισμού Δαπανών της Βουλής οικονομικού έτους 2009.
      Κυρίες και κύριοι συνάδελφοι, θέλω να σας ενημερώσω ότι κατά τη συζήτηση του Απολογισμού Δαπανών της Βουλής οικονομικού έτους 2007 και στη συζήτηση και ψήφιση του σχεδίου Προϋπολογισμού Δαπανών της Βουλής οικονομικού έτους 2009, το Κομμουνιστικό Κόμμα Ελλάδας ορίζει ως ειδικό αγορητή τη Βουλευτή και Αντιπρόεδρο κ. Βέρα Νικολαΐδου, όπως μας γνωρίζει με έγγραφό του ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Χαλβατζής.
      Ο κ. Αστέριος Ροντούλης, Κοινοβουλευτικός Εκπρόσωπος του Λαϊκού Ορθόδοξου Συναγερμού, μας γνωρίζει με έγγραφό του ότι κατά τη συζήτηση και έγκριση του Απολογισμού Δαπανών της Βουλής οικονομικού έτους 2007 και στη συζήτηση και ψήφιση του σχεδίου Προϋπολογισμού Δαπανών της Βουλής οικονομικού έτους 2009 ορίζει ως Κοινοβουλευτικό Εκπρόσωπο τον κ. Κωνσταντίνο Αϊβαλιώτη. 
      Επίσης ο Λαϊκός Ορθόδοξος Συναγερμός, πάλι με έγγραφο του κ. Ροντούλη, μας γνωρίζει ότι κατά τη συζήτηση του Απολογισμού Δαπανών της Βουλής οικονομικού έτους 2007 και στη συζήτηση και ψήφιση του σχεδίου Προϋπολογισμού Δαπανών της Βουλής οικονομικού έτους 2009, ορίζει ως Ειδικό αγορητή το Βουλευτή κ. Μαυρουδή Βορίδη.
      Πριν δώσω το λόγο στους κυρίους εισηγητές και ειδικούς αγορητές, θα ήθελα να προτείνω στο Σώμα να αποφασίσουμε το χρόνο των ομιλιών, όπως έχει καθιερωθεί να γίνεται κάθε χρόνο στη συζήτηση αυτή.
      Προτείνω λοιπόν οι εισηγητές και οι ειδικοί αγορητές να μιλήσουν για δώδεκα λεπτά, οι Κοινοβουλευτικοί Εκπρόσωποι για δέκα λεπτά και οι συνάδελφοι που θα εγγραφούν στον κατάλογο των ομιλητών για πέντε λεπτά.
      Συμφωνείτε, κυρίες και κύριοι συνάδελφοι;
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε…
      ΠΡΟΕΔΡΟΣ (Δημήτριος Σιούφας): Ορίστε, κύριε Γείτονα.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, προτείνουμε δεκαπέντε λεπτά.
      ΠΡΟΕΔΡΟΣ (Δημήτριος Σιούφας): Άρα λοιπόν δεκαπέντε λεπτά για του εισηγητές και του ειδικούς αγορητές. Ο χρόνος των Κοινοβουλευτικών Εκπροσώπων θα είναι δέκα λεπτά. Ο χρόνος των Βουλευτών…
      ΙΩΑΝΝΗΣ ΑΜΟΙΡΙΔΗΣ: Εξαρτάται και πόσοι Βουλευτές θα εγγραφούν. Μπορεί να γραφούν μόνο πέντε Βουλευτές.
      ΠΡΟΕΔΡΟΣ (Δημήτριος Σιούφας): Θα υπάρξει κατανόηση στο χρόνο, κύριοι συνάδελφοι.
      Συνεπώς η Βουλή απεφάσισε ομόφωνα οι εισηγητές και οι ειδικοί αγορητές να μιλήσουν για δεκαπέντε λεπτά, οι Κοινοβουλευτικοί Εκπρόσωποι δέκα λεπτά και οι λοιποί ομιλητές για πέντε λεπτά.
      Το λόγο έχει ο Εισηγητής της Πλειοψηφίας κ. Λάζαρος Τσαβδαρίδης.
      ΛΑΖΑΡΟΣ ΤΣΑΒΔΑΡΙΔΗΣ: Κυρίες και κύριοι συνάδελφοι, αισθάνομαι εξαιρετική τιμή που εισηγούμαι ενώπιον της Ολομελείας τον Προϋπολογισμό Δαπανών της Βουλής για το έτος 2009, καθώς και τον Απολογισμό των Δαπανών της Βουλής για το έτος 2007.
      Διαχρονικά οι Προϋπολογισμοί της Βουλής, αν κρίνουμε από τους κάθε χρόνο Απολογισμούς, διακρίνονται από δημοσιονομική αυστηρότητα, από διαφάνεια, από πληρότητα στοιχείων αλλά και από αξιοπιστία. Αυτή την κατάκτηση θα πρέπει να τη διαφυλάξουμε, αντιμετωπίζοντας τη δημόσια λογοδοσία της διαχείρισης των χρημάτων του Έλληνα φορολογούμενου ως κορυφαία εκδήλωση της Κοινοβουλευτικής μας Δημοκρατίας.
      Στις ίδιες αρχές κινείται και ο Προϋπολογισμός του 2009. Είναι ένας Προϋπολογισμός αυστηρός, λειτουργικός και απολύτως διαφανής, που σκοπό έχει να αντιμετωπίσει με απολύτως ποιοτικά κριτήρια το κόστος λειτουργίας του κορυφαίου θεσμού της δημοκρατίας. Κινείται δε στο πλαίσιο της δημοσιονομικής πολιτικής της Κυβέρνησης, όπως αυτή διαμορφώνεται από τον κρατικό προϋπολογισμό.
      Αναφερόμενος αναπόδραστα σε αριθμούς, θα πρέπει να πω ότι ο Προϋπολογισμός της Βουλής διαμορφώνεται για το έτος 2009 στο ποσό των 222.140.000 ευρώ έναντι ποσού 211.762.600 ευρώ για το έτος 2008. Έχουμε δηλαδή φέτος μία αύξηση της τάξης του 4,9% σε σχέση με το 2008, ενώ διαχρονικά η ετήσια αύξηση των δαπανών της Βουλής τα προηγούμενα χρόνια ήταν κατά πολύ μεγαλύτερη. 
      Δηλαδή το 2003 ήταν 8,7% έναντι του 2002. Το 2004 ήταν 9,9% έναντι του 2003. Το 2005 ήταν 9,25% έναντι του 2004. Το 2006 ήταν 8,9% έναντι του 2005. Το 2007 ήταν 7,58% έναντι του 2006 και το 2008 ήταν 8,56% έναντι του 2007. 
      Ο Προϋπολογισμός της Βουλής για το έτος 2009 θα βαρύνει το σύνολο του κρατικού προϋπολογισμού σε ποσοστό 0,4195%. Αυτό σημαίνει πως κάθε Έλληνας πολίτης για τις δαπάνες του Προϋπολογισμού της Βουλής επιβαρύνεται με το ποσό του 1,69 ευρώ μηνιαίως.
      	Σε ετήσια βάση κάθε Έλληνας πολίτης πληρώνει για όλες τις δαπάνες του Προϋπολογισμού της Βουλής, συμπεριλαμβανομένων και των βουλευτικών αποζημιώσεων, το ποσό των 20 ευρώ και 26 λεπτών το χρόνο. 
      Αναλυτικότερα, οι δαπάνες του Προϋπολογισμού της Βουλής οικονομικού έτους 2009 κατανέμονται σε πέντε κατηγορίες κι έχουν ως εξής. 
      Στην πρώτη κατηγορία εντάσσονται: οι πιστώσεις για τις βουλευτικές αποζημιώσεις, που ανέρχονται στο ποσό των 45.047.700 ευρώ, για τις αποδοχές πολιτικών υπαλλήλων της Βουλής και τις ασφαλιστικές τους εισφορές που ανέρχονται στο ποσό των 35.815.000 ευρώ, για τις αμοιβές υπαλλήλων με σχέση εργασίας ιδιωτικού δικαίου ορισμένου χρόνου, των επιστημονικών συνεργατών των Βουλευτών και άλλων κατηγοριών εργαζομένων, που ανέρχονται στο ποσό των 20.117.100 ευρώ, πιστώσεις για πρόσθετες και παρεπόμενες παροχές στο προσωπικό της Βουλής που ανέρχονται στο ποσό των 51.030.400 ευρώ, πιστώσεις για μετακινήσεις Βουλευτών και πολιτικών υπαλλήλων στο εσωτερικό αλλά και στο εξωτερικό, που ανέρχονται στο ποσό των 5.315.000 ευρώ, και πιστώσεις για λοιπές υπηρεσίες, όπως δαπάνες για μισθώματα κτηρίων, χρηματοδοτική μίσθωση αυτοκινήτων, τηλεφωνικά και ταχυδρομικά τέλη, που ανέρχονται στο ποσό των 38.690.500 ευρώ. Έτσι συνολικά οι πιστώσεις της πρώτης κατηγορίας ανέρχονται στο ποσό των 196.015.700 ευρώ. 
      Στη δεύτερη κατηγορία εντάσσονται οι πιστώσεις  για την προμήθεια ειδών εξοπλισμού υπηρεσιών κι εργαστηρίων, για την προμήθεια υγειονομικού και φαρμακευτικού υλικού, για την προμήθεια ειδών συντήρησης και επισκευής ηλεκτρικών εγκαταστάσεων, για την προμήθεια εν γένει αγαθών και κεφαλαιακού εξοπλισμού και το συνολικό ύψος των πιστώσεων ανέρχεται στο ποσό των 9.394.200 ευρώ. 
      Στην τρίτη κατηγορία εντάσσονται οι επιχορηγήσεις της Βουλής προς οργανισμούς κοινωνικής ασφάλισης, προς διάφορα φυσικά και νομικά πρόσωπα ιδιωτικού δικαίου, οι εισφορές της Βουλής σε διάφορους διεθνείς πολιτικούς οργανισμούς και το συνολικό ύψος των πιστώσεων ανέρχεται στο ποσό των 12.279.500 ευρώ. 
      Στην τέταρτη κατηγορία εντάσσεται το αποθεματικό της Βουλής και άλλες σύνθετες δαπάνες, με συνολικό προϋπολογιζόμενο ποσό 2.450.600 ευρώ. 
      Και στην πέμπτη κατηγορία εντάσσονται οι δαπάνες για την ανέγερση κτηρίων διοίκησης και άλλα έργα, με συνολικό προϋπολογιζόμενο ποσό 2.000.000 ευρώ. 
      	(Στο σημείο αυτό την Προεδρική Έδρα  καταλαμβάνει ο Α΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Δεν θέλω να κουράσω περαιτέρω το Σώμα με αριθμούς. Θεωρώ όμως χρέος μου να αξιολογήσω ορισμένα βασικά οικονομικά μεγέθη, αφ’ ενός μεν για την αντικειμενική ενημέρωση των πολιτών, αφ’ ετέρου για την αποτροπή εύκολων εντυπωσιασμών που επιχειρείται πολλές φορές από διάφορες πλευρές αλλά κι από τα Μέσα Μαζικής Ενημέρωσης. Διότι το κόστος λειτουργίας του κορυφαίου θεσμού της δημοκρατίας δεν μπορεί να αντιμετωπίζεται ως περιττή δαπάνη, ως δυσβάσταχτο κι ανώφελο έξοδο, ως ευνοϊκή πράξη υπέρ των εκάστοτε Βουλευτών. 
      Όπως ειπώθηκε, η επιβάρυνση κάθε Έλληνα πολίτη για τα συνταγματικά βάρη, δηλαδή για βουλευτική αποζημίωση με παροχές αλλά και ατέλειες, είναι 8,06 ευρώ ετησίως. Προβλέπονται στον Προϋπολογισμό του 2009 αυξημένα κονδύλια κατά 12.224.200 ευρώ μόνο στην πρώτη κατηγορία, ενώ στην τέταρτη και πέμπτη κατηγορία τα κονδύλια παραμένουν αμετάβλητα. Στη δεύτερη κατηγορία έχουμε μείωση κονδυλίων κατά 1.221.300 ευρώ και στην τρίτη κατηγορία επίσης μείωση κονδυλίων κατά 625.500 ευρώ. 
      Όσο για την αύξηση των κονδυλίων, θα πρέπει να τονίσω ότι αφορά κυρίως επενδύσεις σε κτηριακές εγκαταστάσεις, απαλλοτριώσεις, εξοπλισμούς, δαπάνες λειτουργίας του τηλεοπτικού και ραδιοφωνικού σταθμού που πρόκειται άμεσα να ξεκινήσει, δηλαδή δαπάνες κυρίως επενδύσεων που διαμορφώνουν ουσιαστικά την αύξηση σε σχέση με το 2008.
       Όσο για τον Απολογισμό του έτους 2007 θα πρέπει να πούμε ότι το ποσό που προϋπολογίστηκε ανέρχεται σε 189.800.000 ευρώ. Κατά την εκτέλεση του Προϋπολογισμού οι πιστώσεις αυξήθηκαν κατά 5.589.900 ευρώ και μειώθηκαν κατά 145.000 ευρώ με αποφάσεις του Υπουργού Οικονομίας και Οικονομικών. Επομένως ο Προϋπολογισμός διαμορφώθηκε σε 195.244.900 ευρώ. Από το διαμορφωθέν ποσό των 195.244.900 ευρώ επεστράφη στο Γενικό Λογιστήριο του Κράτους το ποσό των 2.136.700 ευρώ, ενώ το ποσό των 4.218,89 ευρώ έμεινε αδιάθετο. Σημειωτέον δε ότι και αυτός ο Απολογισμός επιβεβαιώνει το γεγονός ότι η Βουλή των Ελλήνων σχεδόν όλα τα μεταπολιτευτικά χρόνια χειρίζεται με απόλυτη αξιοπιστία τους προϋπολογισμούς της, χωρίς υπερβάσεις, και επιστρέφει μάλιστα και χρήματα στο Γενικό Λογιστήριο του Κράτους. 
      Κυρίες και κύριοι συνάδελφοι, η συζήτηση για τον Προϋπολογισμό δεν είναι μια λογιστική ανάλυση αλλά κατ’ εξοχήν πολιτική συζήτηση που αφορά τον ελληνικό λαό, γιατί μέσα από αυτή τη συζήτηση αναδεικνύονται ζητήματα δημοκρατίας, εν προκειμένω ιδιαίτερα του ρόλου και της λειτουργίας του Κοινοβουλίου. Το ελληνικό Κοινοβούλιο μετά τη Μεταπολίτευση κι ιδιαίτερα τα τελευταία χρόνια εκσυγχρονίζεται και αναβαθμίζεται ποιοτικά, υπακούοντας στα κελεύσματα των καιρών και ικανοποιώντας τις σύγχρονες απαιτήσεις της ελληνικής κοινωνίας. Έγινε πράγματι ένα σημαντικό, πολυεπίπεδο έργο που πιστώνεται σ’ όλους τους προηγούμενους Προέδρους. Ιδιαίτερη μνεία θα ήθελα να κάνω στο σημερινό Πρόεδρο κ. Σιούφα αλλά και στους δύο προηγούμενους Προέδρους, τον κ. Κακλαμάνη και την κ. Μπενάκη, οι οποίοι αδιάκοπτα αγωνίστηκαν και αγωνίζονται για την ποιότητα του κοινοβουλευτικού έργου, την αναβάθμιση του ρόλου του Βουλευτή, το άνοιγμα του Κοινοβουλίου στην κοινωνία αλλά και στο διεθνές περιβάλλον. Μάλιστα στις αυξημένες πιστώσεις του 2009 για επισκευή και συντήρηση κτηρίων της Βουλής αντικατοπτρίζεται με τον πλέον πανηγυρικό τρόπο η βούληση του σημερινού Προέδρου της Βουλής να διασωθούν πολύτιμα πολιτιστικά κληροδοτήματα, να αυξηθούν οι υποδομές κι οι εγκαταστάσεις της Βουλής προς διευκόλυνση των εργαζομένων, των Βουλευτών και των επισκεπτών της και να παρασχεθούν οι όποιες υπηρεσίες της Βουλής με τον πλέον ποιοτικό και υποδειγματικό τρόπο, όπως ταιριάζει εξάλλου σ’ ένα ιστορικό Κοινοβούλιο, όπως είναι το ελληνικό. 
      Στο πλαίσιο αυτά ανακαινίζεται η Μπενάκειος Βιβλιοθήκη, όπως και το Μέγαρο της Βουλής. Άλλαξαν ήδη όψη το Εντευκτήριο, η είσοδος του Ταχυδρομείου, η είσοδος της Αίθουσας του Κοινοβουλίου, ο φωτισμός κ.λπ.. Ανακαινίζεται, συντηρείται και διαμορφώνεται ο χώρος του ισογείου του κτηρίου του Καπνεργοστασίου στην οδό Λένορμαν, που περιήλθε στη Βουλή από το Υπουργείο Οικονομικών. Μεταφέρεται σε κτήριο στην Αμυγδαλέζα του Δήμου Μενιδίων η εκτυπωτική μονάδα της Βουλής, ενώ διαμορφώνονται κτήρια στις οδούς Μητροπόλεως και Νικοδήμου, προκειμένου να στεγάσουν γραφεία τέως Βουλευτών αλλά και το Ίδρυμα της Βουλής. 
      Ο Προϋπολογισμός λοιπόν του 2009 ανταποκρίνεται στις ανάγκες για τη στήριξη του έργου της Βουλής και, μεταξύ των άλλων, σημαντικών πρωτοβουλιών και δράσεων, όπως είναι ο θεσμός της Βουλής των Εφήβων, οι δράσεις για την ενίσχυση των δεσμών μας με τους απόδημους, οι δράσεις της κοινοβουλευτικής διπλωματίας. 
      Κυρίες και κύριοι συνάδελφοι, όλα τα ανωτέρω δεν γίνονται μόνα τους. Απαιτείται προγραμματισμός, μόχθος, ατομική και συλλογική προσπάθεια και πάνω απ’ όλα υπευθυνότητα. Οι Υπηρεσίες της Βουλής ευτύχησαν να έχουν εργαζομένους με υψηλό αίσθημα ευθύνης, εργατικότητα και αποτελεσματικότητα. Όλοι μαζί στηρίζουν και υπηρετούν κατά τον καλύτερο και αποδοτικότερο τρόπο τη λειτουργία του Κοινοβουλίου. Αξίζουν θερμά συγχαρητήρια σε όλους κι ιδιαίτερα στους προϊσταμένους κι εργαζομένους των Οικονομικών Υπηρεσιών, που για μια ακόμη φορά μας παραδίδουν μια χρηστή, αξιόπιστη, διαφανή, νοικοκυρεμένη οικονομική διαχείριση. Τους ευχαριστούμε όλους! 
      Μετά ταύτα, κύριε Πρόεδρε, εισηγούμαι την ψήφιση του Προϋπολογισμού Δαπανών της Βουλής για το έτος 2009 και του Απολογισμού Δαπανών της Βουλής για το έτος 2007. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Τσαβδαρίδη. 
      Ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλαβάνος με έγγραφό του ορίζει για τη σημερινή συζήτηση ειδική αγορήτρια την κ. Φιλίνη.
      Το λόγο έχει ο εισηγητής του ΠΑ.ΣΟ.Κ. και πρώην Αντιπρόεδρος της Βουλής, για κάποιες δεκαετίες, κ. Γείτονας. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Να λέτε και το «προσωρινός Πρόεδρος» στους Α΄ αντιπροέδρους, που έχουν χρηματίσει προσωρινοί Πρόεδροι.
      ΠΡΟΕΔΡΕΥΩΝ (Γεώργιος Σούρλας):  Και προσωρινός Πρόεδρος λοιπόν. 
      Ορίστε, έχετε το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ:  Κυρίες και κύριοι συνάδελφοι,  η παγκόσμια χρηματοπιστωτική κρίση με τις βαριές και απρόβλεπτες ακόμα συνέπειες στις κοινωνίες, κατά τη δική μου άποψη, κατεδάφισε ιδεοληψίες νεοφιλελεύθερες καθώς και δογματισμούς για την πρωτοκαθεδρία της αγοράς, για την παραίτηση του κράτους από την οικονομία. Ευτυχώς όμως ανέδειξε την αξία της πολιτικής, της πολιτικής ως μόνης δημοκρατικά νομιμοποιημένης εξουσίας που αποτελεί πραγματικά -και απεδείχθη και απ’ αυτή την κρίση- την εγγυήτρια δύναμη της ανοδικής πορείας και των συμφερόντων των λαών.
      Η αντιπροσωπευτική πολιτική βέβαια περνάει διεθνώς -και στη χώρα μας- κρίση, τη δική της κρίση αξιοπιστίας. Χρέος λοιπόν γι’ αυτό ημών των πολιτικών και των πολιτών -των δε πολιτών χρέος και συμφέρον, να το τονίσω αυτό- είναι η θωράκιση, η ενδυνάμωση και η στήριξη της πολιτικής, όχι η απόσταση από την πολιτική.  Και αυτό, αν θέλετε, είναι ένα μάθημα απ’ αυτή την κρίση για τους πολίτες και ιδιαίτερα για τους νέους ανθρώπους.  
      Η συζήτηση για τον Προϋπολογισμό της Βουλής είναι στην ουσία πολιτική συζήτηση. Δεν είναι δηλαδή μια οικογενειακή υπόθεση των Βουλευτών. Γιατί αφορά τον ελληνικό λαό, αφού αναφέρεται στη λειτουργία του Κοινοβουλίου και συνεπώς συγκεντρώνει το γενικό ενδιαφέρον.
      Δεν πρέπει, κυρίες και κύριοι συνάδελφοι, να ξεχνάμε ότι το αναβαθμισμένο Κοινοβούλιο είναι βάση για την ανάκτηση της αξιοπιστίας της πολιτικής, την ενίσχυση της αυτονομίας της και την ανεξαρτησία του Βουλευτή.  Εμείς, οι εκάστοτε Βουλευτές, ως αιχμή του δόρατος έχουμε πρωταρχικό χρέος με τη συμπεριφορά, τη στάση και τη δράση μας να καταξιώνουμε καθημερινά το ρόλο και την αποστολή μας, να δικαιώνουμε με άλλα λόγια την ίδια την κοινοβουλευτική δημοκρατία.
      Είναι γεγονός ότι το ελληνικό Κοινοβούλιο μετά τη Μεταπολίτευση, ειπώθηκε και από τον εισηγητή της Νέας Δημοκρατίας, αναβαθμίζεται συνεχώς όσον αφορά τη δομή και τη λειτουργία του, έτσι ώστε να ανταποκριθεί και στα νέα προτάγματα της κοινωνίας και στα νέα δεδομένα που δημιουργούν οι διεθνείς μας σχέσεις και κυρίως η ένταξή μας στην Ευρωπαϊκή Ένωση.
      Έγιναν λοιπόν μετά τη Μεταπολίτευση σημαντικά βήματα στον κοινοβουλευτισμό και πιστώνονται, για να είμαστε δίκαιοι, σε όλους τους πολιτικούς σχηματισμούς και τους συναδέλφους τους διατελέσαντες Βουλευτές. Όπως έγιναν βήματα όσον αφορά το Κοινοβούλιο και τη λειτουργία του που πιστώνονται στα προεδρεία της Βουλής και κυρίως στους Προέδρους,  προηγούμενους και νυν του Σώματος.
      Καθοριστική σ’ αυτή την προσπάθεια για την αναβάθμιση του Κοινοβουλίου ήταν και είναι η συμβολή των εργαζομένων στη Βουλή, τους οποίους ευχαριστούμε και απ’ αυτό το Βήμα.  Βέβαια, όπως είπα και σε άλλη ευκαιρία, και απευθύνομαι στον Πρόεδρο της Βουλής, τα εύσημα για τους εργαζομένους για να έχουν αξία θα πρέπει να συνοδεύονται με βελτιωμένες αμοιβές και καλύτερες συνθήκες εργασίας.  Και ξέρω ότι υπάρχουν σε σχέση μ’ αυτά πολλά ανοιχτά ζητήματα και αιτήματα.
       Ο Προϋπολογισμός Δαπανών της Βουλής για το 2009 και ο Απολογισμός για το 2007 εισάγονται, κυρίες και κύριοι συνάδελφοι, προς ψήφιση με βάση το άρθρο 72 παράγραφος 1 του Συντάγματος και το άρθρο 120 του Κανονισμού της Βουλής, αφού πρώτα ο Προϋπολογισμός, σύμφωνα με το άρθρο 47 παράγραφος 2 του Κανονισμού της Βουλής έτυχε επεξεργασίας από την Ειδική Επιτροπή Οικονομικών της Βουλής.
      Έχετε το τεύχος του Προϋπολογισμού στα χέρια σας, κυρίες και κύριοι συνάδελφοι.  Δεν θα σας κουράσω με νούμερα. Είμαι όμως υποχρεωμένος για την αντικειμενική ενημέρωση των εντολέων μας πολιτών να αναφέρω και να αξιολογήσω ορισμένα κονδύλια. Και πέρα από χρέος είναι και ανάγκη για να αποκατασταθεί η παραπλανητική εικόνα που επιχειρείται κάθε φορά σε σχέση με τα οικονομικά της Βουλής, το κόστος λειτουργίας δηλαδή του ναού της δημοκρατίας.
      Θέλω να πω εξ υπαρχής ότι προσφέρουν κακή υπηρεσία όσοι αντιμετωπίζουν τις δαπάνες της Βουλής ως περιττό έξοδο, σπατάλη ή ως πράξη εύνοιας υπέρ των εκάστοτε Βουλευτών και των συνεργατών εργαζομένων.
      Ο Προϋπολογισμός του 2009 καλύπτει τις ανάγκες για τη λειτουργία της Βουλής και τις κατά προτεραιότητα δράσεις και πολιτικές πρωτοβουλίες και εν προκειμένω έχουν σχέση με τα ανοίγματα του Κοινοβουλίου στην κοινωνία, τα ανοίγματα στο διεθνές περιβάλλον, αυτό που λέμε κοινοβουλευτική διπλωματία, ανοίγματα στους αποδήμους, καθώς και την επιστημονική και τεχνική στήριξη των Βουλευτών.  Και θέλω να πω εδώ, γιατί και σ’ αυτό γίνεται κριτική, ότι η επιστημονική και τεχνική στήριξη των Βουλευτών, δεν είναι διευκόλυνση προσώπων, αφού άλλωστε στον κοινοβουλευτισμό τα πρόσωπα εναλλάσσονται.  Είναι διευκόλυνση, είναι μέσο για τη στήριξη του ίδιου του θεσμού για την αποτελεσματικότητα του κοινοβουλευτικού έργου. Μια και καλή για να το ξεκαθαρίσουμε. Χρειάζεται και μπορούμε να μιλάμε πρόσωπο με πρόσωπο, με τους πολίτες και δεν χρειαζόμαστε σ’ αυτή την απευθείας επαφή διαμεσολαβητές για τη σχέση μας. 
      Συνοπτικά για το 2009 το ύψος του Προϋπολογισμού της Βουλής διαμορφώνεται στα 222.140.000 ευρώ έναντι εγκεκριμένων πιστώσεων για το 2008 211.762.600 ευρώ, ήτοι είναι αυξημένος κατά 4,9%.
      Από τις πέντε κατηγορίες δαπανών -αναφέρθηκε ο συνάδελφος της Νέας Δημοκρατίας αναλυτικά και δεν θα επαναλάβω- η αύξηση τώρα παρουσιάζεται στην πρώτη κατηγορία δαπανών «Υπηρεσίες». Το μισό περίπου της αύξησης αφορά αμοιβές του δεύτερου επιστημονικού συνεργάτη των Βουλευτών, τα υπόλοιπα αφορούν τις αυξήσεις με βάση την  εισοδηματική πολιτική για τους μισθούς των εργαζομένων και της βουλευτικής αποζημίωσης, καθώς και την  ενσωμάτωση μέρους των επιδομάτων στο μισθό των εργαζομένων.
      Από αυτή την κατηγορία, αυτό που λέγεται «συνταγματικά βάρη», δηλαδή βουλευτική αποζημίωση, οργάνωση γραφείων Βουλευτών κ.λπ. αυτό το κονδύλι ανέρχεται στο ύψος των 45.047.700 ευρώ.  Αυτά είναι τα λεγόμενα συνταγματικά βάρη, η βουλευτική αποζημίωση και η οργάνωση γραφείων των Βουλευτών,  βαρύνουν τον Προϋπολογισμό της Βουλής κατά το 1/5 και αντιστοιχούν στο 0,85 τοις χιλίοις του προϋπολογισμού του κράτους. Οι πιστώσεις αυτές, τα συνταγματικά βάρη, είναι αυξημένες σε σχέση με το 2008, κατά 1,8% μόνο, δηλαδή είναι κάτω από το μισό από το πλαίσιο που ορίζει η εισοδηματική πολιτική.  Αυτά για να έχουν μια σωστή εικόνα οι πολίτες.
      Έρχομαι τώρα στα κονδύλια για τα έργα. Τα κονδύλια για τα έργα, κυρίες και κύριοι συνάδελφοι, είναι διάσπαρτα σε τρεις διαφορετικούς κωδικούς. Είχα ζητήσει και πέρυσι απ’ αυτό το Βήμα την ενοποίησή τους έτσι ώστε να έχουμε πιο ξεκάθαρη εικόνα και να είναι πιο ευχερής η παρακολούθηση των κονδυλίων για τις επενδύσεις.  
      Αυτό που παρατηρείται είναι καθυστερήσεις σε σχέση με τους στόχους.  Δεν υπήρξε ωριμότητα των έργων, εγώ το είχα επισημάνει και από πέρυσι.  Και αυτό αποδεικνύεται δεδομένου ότι ενώ είχαν προβλεφθεί για το 2008 αρχικά 16.500.000 ευρώ, η τελική πρόβλεψη περιορίστηκε στα 9.200.000 ευρώ και η απορρόφηση μέχρι 30 Σεπτεμβρίου 2008 ήταν μόνο 1.500.000!  Για το 2009 προβλέπονται πάλι 10.000.000 για έργα και μελέτες. Χρειάζεται κατά τη γνώμη μου πολύ μεγάλη προσπάθεια και να το λάβουν υπ’ όψιν τους ο Πρόεδρος και οι υπηρεσιακοί παράγοντες για να υπάρξει απορρόφηση τόσο μεγάλου κονδυλίου.  Αυτό τουλάχιστον δείχνει η φετινή πορεία.
      Από τα έργα αυτά το έργο ανακαίνισης, αναφέρθηκε προηγουμένως ο εισηγητής της Νέας Δημοκρατίας, του κεντρικού κτηρίου της Βουλής προχωράει κανονικά.
      Θα ολοκληρώσω την αξιολόγηση των κονδυλίων με ορισμένες παρατηρήσεις.
      Πρώτη παρατήρηση:  Διαχρονικά οι προϋπολογισμοί της Βουλής, όπως δείχνουν και οι απολογισμοί, διακρίνονται απ’ αυτό που λέμε δημοσιονομική πειθαρχία.  Είναι μία κατάκτηση που πρέπει να την προστατεύσουμε.  Το Κοινοβούλιο πιστεύω ότι χρειάζεται πρώτο να δίνει το καλό παράδειγμα διαχείρισης των χρημάτων του ελληνικού λαού, παράδειγμα δηλαδή συγκράτησης των δαπανών.  Παρ΄όλο όμως θέλω να επισημάνω για την ενημέρωση των συναδέλφων, που τηρείται γενικά ο συνολικός στόχος, συμβαίνουν κατά την εκτέλεση του Προϋπολογισμού, τροποποιήσεις των επί μέρους κονδυλίων με αποφάσεις του Υπουργού Οικονομίας. Μονομερείς τροποποιήσεις, χωρίς ούτε καν ενημέρωση της Επιτροπής του άρθρου 47, που υπενθυμίζω είναι επιφορτισμένη με την υποχρέωση συνεχούς παρακολούθησης της πορείας των δαπανών καθώς και την υποβολή της σχετικής έκθεσης ανά τρίμηνο, κάτι που δεν έγινε και πρέπει με ευθύνη του Προέδρου της -και με ακούει ο Πρόεδρος κ. Σταθάκης- να γίνει στο εξής.
      Δεύτερη παρατήρηση. Σχετικό είναι και το θέμα των διαφορών που παρουσιάζει τις εκτιμήσεις και πραγματοποιήσεις των επιμέρους κονδυλίων. Αναφέρθηκα στο παράδειγμα των κονδυλίων για τα έργα που έχουν μεγάλες αποκλίσεις. Χρειάζεται ιδιαίτερη προσοχή λοιπόν στις εκτιμήσεις γιατί δεν πρέπει να επιτρέψουμε να δίνεται χροιά πλασματικότητας στον Προϋπολογισμό της Βουλής. 
      Τρίτη παρατήρηση. Υπήρξε δέσμευση του Προέδρου από το 2008 για τη λειτουργία του ραδιοφωνικού σταθμού. Στην επιτροπή, μας πληροφόρησε ότι το ραδιόφωνο θα αρχίσει να εκπέμπει στις αρχές Μαρτίου του 2009. Το περιμένουμε παρά την καθυστέρηση. Επίσης παραμένει ανοικτό το θέμα της εμβέλειας του τηλεοπτικού σταθμού της Βουλής. Δυστυχώς δεν βλέπουν σχεδόν οι μισές περιοχές Βουλή. Είναι ένα θέμα που πρέπει να αντιμετωπιστεί. 
      Τέταρτη παρατήρηση που έχει σχέση με τη τηλεόραση της Βουλής. Καλό είναι να έχουμε χωριστό απολογισμό του έργου, του τηλεοπτικού σταθμού,  πολύ περισσότερο τώρα, που θα λειτουργήσει και ο ραδιοφωνικός σταθμός. 
      Πέμπτη παρατήρηση που έχει σχέση με τον Οργανισμό της Βουλής. Ο Πρόεδρος, όπως ξέρετε, έχει στείλει σε όλους τους Βουλευτές πρόταση αλλαγών με νέο οργανόγραμμα. Με τις αλλαγές θυμίζω ότι προστίθενται στις δύο γενικές διευθύνσεις άλλες τρεις. Προστίθενται στις υπάρχουσες είκοσι έξι διευθύνσεις άλλες επτά. Ο Πρόεδρος όπως είπε, αναμένει τις απαντήσεις των κομμάτων και των Βουλευτών. Δεν ξέρω αν έχει διαβουλευτεί με το Σύλλογο. Προσωπική μου γνώμη είναι ότι χρειάζεται συζήτηση πολλή, και σπεύδω να πω ότι γίνεται μία διεύρυνση της πυραμίδας στην κορυφή και όχι στη βάση και δεν ξέρω αυτό πόσο θα εξυπηρετήσει τους στόχους. Μπορεί να εξυπηρετήσει «καταστάσεις προσώπων», αλλά δεν ξέρω πόσο θα μπορέσει να εξυπηρετήσει τους στόχους κάλυψης νέων αναγκών. 
      Κυρίες και κύριοι συνάδελφοι, με αυτές τις παρατηρήσεις, εμείς ψηφιζουμε τον Προϋπολογισμό της Βουλής για το 2009, όπως ψηφίζουμε και τον Απολογισμό για το 2007 για τον οποίο ισχύει η παρατήρηση που αναφέρθηκα προηγουμένως. Ότι ενώ συνολικά κινήθηκε μέσα στο δημοσιονομικό πλαίσιο, ορατών δημοσιονομικών στόχων που είχαν τεθεί,  υπήρξαν σημαντικές αποκλίσεις στα επιμέρους κονδύλια, με τροποποιήσεις και αποφάσεις του Υπουργείου Οικονομίας. 
      Κυρίες και κύριοι συνάδελφοι, τα σημαντικά βήματα που έχουν γίνει για την αναβάθμιση του Κοινοβουλίου, αναφέρθηκαν και αναφέρονται και τα βλέπουμε, δεν αρκούν. Οι προκλήσεις είναι μπροστά μας, καθώς επίσης παραμένουν και ανοιχτά ζητήματα που έχουν σχέση με τη λειτουργία μας. Στα ζητήματα αυτά είχα την ευκαιρία να αναφερθώ λεπτομερώς στην Ολομέλεια,  κατά τη συζήτηση του Κανονισμού. Συνοπτικά αυτά αφορούν τον ενεργότερο ρόλο της Βουλής στην κατάρτιση και παρακολούθηση εκτέλεσης του Προϋπολογισμού, κάτι που δεν το έχουμε κάνει πράξη, στην αναβάθμιση της ποιότητας του νομοθετικού έργου που ούτε και εκεί τα καταφέραμε, στον ουσιαστικότερο έλεγχο στο «πόθεν» του πόθεν έσχες των Βουλευτών για να σταματήσουν οι ψίθυροι καθώς και την αποδοτικότερη εφαρμογή του Κανονισμού. Σ’ αυτό επιμένω, είχα την ευκαιρία και χθες από αυτό το Βήμα να μιλήσω. Εννοώ στην αποδοτικότερη εφαρμογή του Κανονισμού για την ενεργότερη συμμετοχή του Βουλευτή, τη δυνατότητα έκφρασης και προβολής των θέσεών του. Όπως είπα επανειλημμένως να εφαρμόζεται επιτέλους ο Κανονισμός με το τεκμήριο υπέρ του Βουλευτή. 
      Κυρίες και κύριοι συνάδελφοι, τελειώνω. Οι προκλήσεις της πολιτικής είναι συνεχείς και μεγάλες. Πρόκληση οι εξελίξεις και οι κοινωνικές αλλαγές που επιβάλλουν επαναπροσδιορισμό και επαναπροσανατολισμό στους στόχους της πολιτικής. Πρόκληση η συνεχής πίεση που δέχεται η πολιτική από ανερχόμενες ιδιωτικές εξουσίες, μη δημοκρατικά νομιμοποιούμενες που επιβάλλουν ενίσχυση της αυτονομίας της πολιτικής. Πρόκληση η επιδίωξη συνέργειας της Βουλής με το Ευρωπαϊκό Κοινοβούλιο και με τα άλλα νομοθετικά όργανα της Κοινότητας. Αυτές όπως προείπα είναι μπροστά μας. Συνιστούν μεγάλες αλλαγές. Χρειάζονται νέα ανοίγματα, νέες πρωτοβουλίες του Κοινοβουλίου στην κοινωνία, στο διεθνές περιβάλλον. Αναβάθμιση του ρόλου του Βουλευτή και του κοινοβουλευτικού έργου. 
      Είμαι αισιόδοξος ότι μπορεί να ανταποκριθούμε οι Βουλευτές στις προκλήσεις, ανεξάρτητα από τις διαφορές μας. Κοινός θα πρέπει να είναι αυτός ο στόχος και κοινή η προσπάθεια όλων των πτερύγων της Βουλής. 
        Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Γείτονα. 
      Το λόγο έχει η ειδική αγορήτρια του Κομμουνιστικού Κόμματος Ελλάδος και Αντιπρόεδρος της Βουλής κ. Νικολαϊδου. 
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Ευχαριστώ, κύριε Πρόεδρε. Θα είμαι σύντομη. 
      Κυρίες και κύριοι Βουλευτές, όπως ήδη είπαμε κατά τη συζήτηση του Προϋπολογισμού και του Απολογισμού στην αρμόδια επιτροπή, για μεν τον Απολογισμό του οικονομικού έτους 2007, δεν έχουμε καμμία αντίρρηση, τον Προϋπολογισμό δεν μπορούμε να τον στηρίξουμε και θα εξηγήσω γιατί. Πρέπει όμως να πω από την αρχή ότι είναι ένας Προϋπολογισμός, όπως και οι προηγούμενοι άλλωστε που καλύπτει τις αποδοχές του προσωπικού, τις προμήθειες υλικών για τη λειτουργία των υπηρεσιών, συντήρηση, επισκευές κτηρίων της Βουλής που μάλιστα αυτή την περίοδο φαίνεται ήδη και το  θετικό αποτέλεσμα, τη στήριξη των Βουλευτών στην άσκηση των καθηκόντων τους, τις δραστηριότητες της Βουλής και εντός και εκτός του Κοινοβουλίου, αλλά και της χώρας και όλα αυτά φυσικά έχουν υπολογιστεί με αυξήσεις στο πλαίσιο της εισοδηματικής πολιτικής, περίπου στο 5%. 
      Το επίμαχο θέμα που μας υποχρεώνει να μην μπορούμε να στηρίξουμε τον Προϋπολογισμό του 2009 είναι ότι περιλαμβάνει αύξηση στις αποζημιώσεις των Βουλευτών. Εκτιμάμε ότι σε αυτή τη φάση δεν πρέπει να υπάρξει καμμία αύξηση, ακόμη και αν είναι ίδια με την εισοδηματική πολιτική. Προτείνουμε να μην εγκριθεί το σημείο αυτό. Και υπενθυμίζουμε ότι η Κοινοβουλευτική μας Ομάδα πριν από μερικούς μήνες, τέλος Ιούλη, καταψήφισε την τροπολογία που αφορούσε τη διεκδίκηση των αναδρομικών των δικαστών, ακριβώς για να μην υπάρξει παράθυρο, να μην υπάρξει άλλοθι στη διεκδίκηση αναδρομικών από τους Βουλευτές. Ζητήσαμε μάλιστα να παρθούν όλα εκείνα τα μέτρα, ακόμα και ειδική απόφαση της Ολομέλειας αν χρειάζονταν, για να λυθεί μια για πάντα το ζήτημα αυτό και να μην μπορεί να χρησιμοποιηθεί από κανέναν. Οποιαδήποτε αύξηση σε αυτή τη φάση θα προκαλέσει και πιστεύουμε δικαιολογημένα το κοινό αίσθημα. 
      Είναι φυσικά όλο το πρόβλημα της στήριξης, της διευκόλυνσης, με την καλή έννοια του έργου των Βουλευτών που γίνεται σε μεγάλο βαθμό και πολύπλευρα για να ασκούμε χωρίς κώλυμα τα καθήκοντά μας όλοι, όπως προμήθεια του αναγκαίου τεχνολογικού εξοπλισμού ή άλλες υποδομές, αναγκαίες επισκευές που ήδη προανέφερα και συντήρηση κτηρίων, υπηρεσίες κατάλληλα στελεχωμένες που δεν αυξάνουν όλα αυτά και πολλά άλλα, δεν βελτιώνουν την περιουσιακή κατάσταση των Βουλευτών, δεν προσθέτουν πλουτισμό. 
      Με την ευκαιρία επίσης της σημερινής συζήτησης θα θέλαμε να θέσουμε και ένα ζήτημα που έχει σχέση με το προσωπικό. Πρώτα-πρώτα είναι αυτονόητο και δεν το λέμε τυπικά για να επαναλάβουμε τα μπράβο που ήδη ακούστηκαν, αλλά αναγνωρίζουμε ειλικρινά τον πολύτιμο ρόλο που παίζουν όλοι οι εργαζόμενοι της Βουλής για τη σωστή λειτουργία της. Υπάρχει όμως μία τάση κάλυψης του προσωπικού με προσωπικό ιδιωτικού δικαίου, κάτι που μας βρίσκει τελείως αντίθετους και πιστεύουμε ότι η Βουλή τουλάχιστον δεν μπορεί να υιοθετεί τέτοιες εργασιακές σχέσεις, όταν πολύ περισσότερο σε πάρα πολλά τμήματα υπάρχουν κενές οργανικές θέσεις αποδεδειγμένα που χρειάζονται εργαζόμενους με πάγιες και διαρκείς ανάγκες. Και αναφέραμε στην επιτροπή συγκεκριμένα τόσο στο βρεφονηπιακό όσο και στον τηλεοπτικό σταθμό. Η απάντηση που πήραμε δεν μας ικανοποιεί και πιστεύουμε ότι η Βουλή δεν πρέπει να χρησιμοποιεί τέτοιους είδους συμβάσεις. 
      Θα ήθελα ακόμα να αναφερθώ και σε ένα άλλο σημαντικό κατά τη γνώμη μας ζήτημα που αφορά τη λειτουργία του τηλεοπτικού σταθμού και φυσικά σε λίγο και την έναρξη λειτουργίας του ραδιοφωνικού σταθμού. Κατά την άποψή μας, είναι πολύ σημαντικοί και οι δύο σταθμοί για την ενημέρωση των πολιτών, όμως θα πρέπει να ξεπεραστούν όλα εκείνα τα εμπόδια που υπάρχουν, ώστε τόσο ο τηλεοπτικός, όσο και ο ραδιοφωνικός σταθμός να φθάσει η εμβέλειά τους στο 100% και όχι να περιορίζεται όπως για παράδειγμα του τηλεοπτικού αυτή τη στιγμή στο 51%. 
      Δεν έχουμε το δικαίωμα να στερούμε από περιοχές, από πολίτες αυτής της χώρας την ενημέρωση για το τι συμβαίνει στη Βουλή. 
      Απ’ ό,τι έχουμε δει στον Προϋπολογισμό, για τη μετεγκατάσταση του κτηρίου και φυσικά και για τη λειτουργία του ραδιοφωνικού σταθμού υπάρχει μία αύξηση των κονδυλίων περίπου 30% για το 2009 –δεν έχουμε φυσικά αντίρρηση γι’ αυτό- και αυτά αφορούν μίσθωση κτηρίου, εξοπλισμούς, δαπάνες μισθοδοσίας αναλώσιμα υλικά και άλλα. 
      Χρειάζεται όμως –το είπαμε και στην επιτροπή- τουλάχιστον μια φορά στους έξι μήνες στην αρμόδια επιτροπή και θα έλεγα και μια φορά το χρόνο στην Ολομέλεια απολογισμός του έργου τόσο του τηλεοπτικού, όσο και του ραδιοφωνικού.
      Το πρόγραμμα γενικά είναι καλό. Μπορεί όμως να βελτιωθεί ακόμα περισσότερο και δεν αναφέρομαι βέβαια στη μετάδοση των εργασιών της Βουλής, αλλά κύρια στο ενημερωτικό και στο πολιτιστικό κομμάτι και θα μπορεί να ξεκινήσει και η παρουσίαση και κοινωνικών προβλημάτων, απ’ αυτά που καθημερινά ζούμε τόσο μέσα στη χώρα μας ή παρακολουθούμε ότι συμβαίνουν στο εξωτερικό. 
      Είχαμε και μία παρατήρηση ότι πρέπει να αποφεύγονται φυσικά προγράμματα ή προβολή ντοκιμαντέρ με τέτοια θέματα που προκαλούν αντιπαράθεση μεταξύ των Κομμάτων. Πήραμε τη διαβεβαίωση ότι έχει ληφθεί μέριμνα και ότι αυτά θα αποφευχθούν για το μέλλον. 
      Κλείνοντας, θέλω να επαναλάβω τη θέση μας ότι δεν έχουμε αντίρρηση και θα ψηφίσουμε τον Απολογισμό. Στον Προϋπολογισμό όμως, εφόσον η Κυβέρνηση αλλά και τα υπόλοιπα Κόμματα επιμένουν να περιλαμβάνει την αύξηση στις βουλευτικές αποζημιώσεις, δεν θα μπορέσουμε να τον στηρίξουμε και θα καταψηφίσουμε. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Νικολαΐδου.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα ένας μαθητές και μαθήτριες και δύο συνοδοί-δάσκαλοι από το 10ο Δημοτικό Σχολείο Χαϊδαρίου. 
      Η Βουλή τους καλωσορίζει και τους εύχεται καλές σπουδές. 
      (Χειροκροτήματα από όλες τις πτέρυγες της Βουλής)
      Το λόγο έχει η ειδική αγορήτρια του ΣΥ.ΡΙΖ.Α. κ. Άννα Φιλίνη.
      ΑΝΝΑ ΦΙΛΙΝΗ: Κύριε Πρόεδρε, κυρίες και κύριοι Βουλευτές, είναι σίγουρα η σημερινή μία σημαντική στιγμή για το Κοινοβούλιο και τη Δημοκρατία μας και χαιρόμαστε που συμμετέχουμε σ’ αυτήν. 
      Βεβαίως, είναι γνωστό ότι ο Κανονισμός της Βουλής, έτσι όπως ήταν μέχρι τώρα, δεν έδινε τη δυνατότητα συμμετοχής στο Προεδρείο στο τέταρτο και πέμπτο Κόμμα της Βουλής και γι’ αυτό δεν συμμετείχαμε με ψήφο στην προετοιμασία αυτού του Απολογισμού και Προϋπολογισμού. Αυτό έχει αλλάξει με τον καινούργιο Κανονισμό, οπότε την επόμενη χρονιά θα συμμετέχουμε και με ψήφο σ’ αυτήν τη διαδικασία. 
      Κυρίες και κύριοι συνάδελφοι, η εποχή που περνούμε είναι μία εποχή οικονομικής κρίσης, μέσα στην οποία απαιτείται μία σώφρων οικονομική πολιτική απ’ όλους, με εγκράτεια και ταυτόχρονα μία σωστή παραγωγική στάση. 
      Η Βουλή μέσα σ’ αυτήν την κατάσταση πρέπει να δείχνει –πιστεύουμε- το καλό παράδειγμα, με σωστή περικοπή παροχών πολυτελείας, αλλά και με ενίσχυση, επένδυση στην πολιτική, στην επιστήμη, στον πολιτισμό. 
      Ο Προϋπολογισμός της Βουλής πρέπει κυρίως να ενισχύσει τους εργαζόμενους της Βουλής που παράγουν με σοβαρότητα και πάντα με ευγένεια –πρέπει να πούμε- το σημαντικό έργο τους, βοηθώντας όλους στην παραγωγή του έργου μας και που γι’ αυτό τους ευχαριστούμε ιδιαιτέρως, όπως το αναγνώρισαν και το είπαν και οι προηγούμενοι συνάδελφοι.
      Ταυτόχρονα, θεωρούμε ότι μέσα σ’ αυτήν τη δύσκολη περίοδο η Βουλή πρέπει να ενισχύει κυρίως όλες αυτές τις δραστηριότητες που βοηθάνε στην καλύτερη πολιτική, επιστημονική, πολιτιστική πληροφόρηση των πολιτών μας. 
      Πρέπει να πούμε ότι απ’ όσο κι εμείς παρακολουθήσαμε στις συνεδριάσεις αυτής της Επιτροπής, γίνεται μία τέτοια προσπάθεια για περικοπές σ’ αυτόν τον Προϋπολογισμό της Βουλής, που βλέπουμε να προβλέπει μία αύξηση του 4,9%. 
      Όμως, πρέπει κι εμείς να παρατηρήσουμε ότι στο ζήτημα των αποζημιώσεων των Βουλευτών, παρ’ όλο που οι αυξήσεις που προβλέπονται γενικά ακολουθούν τη γενικότερη εισοδηματική πολιτική που αφορά όλους τους εργαζόμενους της χώρας, θεωρούμε ότι μέσα σ’ αυτήν τη δύσκολη περίοδο για την οικονομία της χώρας και μιας και οι Βουλευτές έχουν πιο μεγάλους μισθούς, σε σύγκριση βεβαίως με τη μεγάλη πλειοψηφία των εργαζομένων της χώρας –όχι με τα «golden boys», τα «golden boys» παίρνουν άλλους μισθούς- θα μπορούσε να υπάρξει μεγαλύτερη εγκράτεια στον προϋπολογισμό. 
      Παρά το γεγονός ότι σε σύγκριση με άλλες χώρες η βουλευτική αποζημίωση στην Ελλάδα δεν βρίσκεται στα μεγαλύτερα ύψη, δεν είναι υπέρογκη, εκτιμούμε όμως ότι με την αυξανόμενη ανεργία, τις απειλές με απολύσεις, τη γενικότερη ανέχεια, με το μεγάλο χρέος της χώρας, χρειάζεται ένα πνεύμα συμπάθειας και κατανόησης προς όλους τους αναξιοπαθούντες, για το καλό της χώρας και γι’ αυτό θεωρούμε ότι οι προβλέψεις για αυξήσεις των μισθών των Βουλευτών θα έπρεπε να είναι μηδαμινές. 
      Θέλω να πω λοιπόν από την αρχή ότι παρά το γεγονός πως βλέπουμε αυτήν τη θετική προσπάθεια στο συνολικό Προϋπολογισμό της Βουλής, δεν θα μπορέσουμε να τον υπερψηφίσουμε, αλλά ψηφίζουμε «ΠΑΡΩΝ».
      Συγκεκριμένα, σχετικά με τις αποζημιώσεις των Βουλευτών, βλέπουμε ότι υπάρχει μία αύξηση του 4,5%. Παράλληλα, θέλουμε να παρατηρήσουμε ότι υπάρχει μία μείωση στον Προϋπολογισμό του ενός εκατομμυρίου ευρώ από τις εισφορές των Βουλευτών για την ασφάλισή τους προς τα Ταμεία. 
      Αυτό οφείλεται στο γεγονός ότι υπήρξε συνταγματική αναθεώρηση. Εμείς είχαμε συμφωνήσει σ’ αυτό το σημείο της αναθεώρησης, όπου υπάρχει η άρση του επαγγελματικού ασυμβιβάστου των Βουλευτών, οπότε με αυτήν τη θετική αλλαγή, υπάρχει αυτή η μείωση στον Προϋπολογισμό της Βουλής του ενός εκατομμυρίου ευρώ. 
      Υπάρχει και η αύξηση, όσον αφορά τους συνεργάτες των Βουλευτών. Υπάρχει μία βοήθεια προς τους Βουλευτές που είναι αναγκαία από όλους τους συνεργάτες. Εδώ έχουμε μία καινοτομία αυτή τη χρονιά ότι έχουν τη δυνατότητα οι Βουλευτές να παίρνουν και έναν δεύτερο επιστημονικό συνεργάτη, ο οποίος βέβαια αφαιρείται από τις αποσπάσεις από το δημόσιο. 
      Βέβαια, το δημόσιο με αυτήν την εξέλιξη έχει λιγότερα έξοδα λόγω των μικρότερων αποσπάσεων. Όμως, παρ’ όλα αυτά βλέπουμε ότι εδώ υπάρχει μία αύξηση προς την ενίσχυση των Βουλευτών και θα μπορούσε να υπάρξει και ως προς αυτό το ζήτημα μία μεγαλύτερη προσοχή. 
      Έχουμε αυξήσεις και όσον αφορά τα μισθώματα κτηρίων. Και εκεί θα μπορούσε να υπάρξει μεγαλύτερη εγκράτεια. Όμως, από την άλλη μεριά, θέλουμε να τονίσουμε και κάτι το θετικό. Σημειώνουμε ότι έχει υπάρξει μία θετική εξέλιξη, ότι δηλαδή έχει εγκαταλειφθεί η σκέψη που υπήρχε και ανακοινώθηκε πέρυσι, να κτιστεί ένα νέο μεγάλο κτήριο της Βουλής. 
      Η πρόθεση ήταν να κτιστεί αυτό το κτήριο, αν θυμάστε, καλά, κυρίες και κύριοι συνάδελφοι, στην περιοχή του Ελαιώνα ή σε κάποιον άλλο ελεύθερο χώρο της Αθήνας, της πόλης μας, που έχει πάρα πολύ λίγους ελεύθερους χώρους. Αυτοί οι ελεύθεροι χώροι πρέπει να μένουν για τους πολίτες, πρέπει να μένουν για το πράσινο. Δεν πρέπει να ενισχύουμε την ανέγερση νέων τεράστιων μεγαθηρίων στους τελευταίους εναπομείναντες ελεύθερους χώρους της Αθήνας.
      Γι’ αυτό, χαιρετίζουμε με ανακούφιση το γεγονός ότι αυτό το σχέδιο έχει εγκαταλειφθεί και πρέπει να πούμε ότι χαιρόμαστε που συμβάλαμε και εμείς με την κριτική μας έγκαιρα, ώστε να μην υπάρξει αυτή η εξέλιξη. Πρώτα και κύρια, βέβαια, αυτό είναι θετικό, επειδή παραμένουμε μέσα σε αυτό το ιστορικό κτήριο. Η Βουλή παραμένει μέσα σε αυτό το ιστορικό κτήριο στο κέντρο της πόλης, συνεχίζοντας την δημοκρατική και ιστορική παράδοση της χώρας, που ταυτόχρονα είναι και πολεοδομική, αρχιτεκτονική και πολιτισμική παράδοση.
      Η Βουλή παραμένει εδώ. Το βλέπουμε θετικό αυτό και ξαναλέω ότι συμβάλαμε και εμείς με την αυστηρή κριτική και τις προτάσεις μας σε σχέση με αυτήν την εξέλιξη. Πιστεύουμε ότι εξοικονομείται ελεύθερος χώρος και χρήμα,  για το δημόσιο, παρ’ όλο που δεν ήταν αυτή η αρχική πρόθεση της Κυβέρνησης. Αυτό βέβαια συνεπάγεται αύξηση των εξόδων για τη συντήρηση του κτηρίου. Αυτά τα βλέπουμε αναπόφευκτα. Θα βλέπαμε, όμως, όπως είπα και προηγουμένως, μια μείωση των εξόδων για τις μισθώσεις τεράστιων κτηρίων που βοηθούν το έργο της Βουλής, όμως, αυτή την περίοδο θα έπρεπε να είμαστε πολύ πιο προσεκτικοί ως προς τις μισθώσεις νέων κτηρίων για το έργο της Βουλής, που -να πούμε την αλήθεια- τα βγάζει πέρα και με την υπάρχουσα κατάσταση, παρά τις δυσκολίες.
      Στο πλαίσιο του Προϋπολογισμού, βλέπουμε να υπάρχουν και διάφορα έξοδα για τη Βιβλιοθήκη της Βουλής, για αγορές βιβλίων κ.λπ.. Δεν είμαστε διστακτικοί όσον αφορά αυτά τα έξοδα. Αντίθετα, θεωρούμε ότι θα έπρεπε να ενισχυθούν ακόμα περισσότερο. Δεν θεωρούμε ότι σε μία περίοδο κρίσης η ενίσχυση της Βουλής με βιβλία είναι κάτι το αρνητικό. Το βλέπουμε θετικό. Επίσης, θα βλέπαμε θετικό να συνεχίσει μία πολιτική εμπλουτισμού των συλλογών της Βουλής με έργα τέχνης -βέβαια, προσεκτικά, με σοβαρότητα- και ιδίως, θα βλέπαμε θετικό να φροντίσει η Βουλή, σε αυτήν την περίοδο της ύφεσης και της ανέχειας, να ενισχύσει νεότερους καλλιτέχνες για τον εμπλουτισμό αυτών των συλλογών της Βουλής.
      Επίσης, όσον αφορά το κανάλι της Βουλής -που όλοι παραδέχονται τη συμβολή του και την ποιότητα αυτού του καναλιού- θα θέλαμε να παρατηρήσουμε και εμείς ότι είναι πολύ αρνητικό το γεγονός ότι δεν εκπέμπει σε όλη τη χώρα. Είχα την τύχη να ακούσω και τοποθετήσεις παιδιών, μαθητών στη διάρκεια των διαδικασιών της Βουλής των Εφήβων, όπου τόνιζαν αυτή την πλευρά, πέρα από το γεγονός ότι θα ήθελαν να έχουν τη δυνατότητα να παρακολουθούν και τις πολιτικές εκπομπές, αλλά και τις επιστημονικές και πολιτιστικές εκπομπές του καναλιού της Βουλής σε όλη τη χώρα. Να πούμε την αλήθεια, εκεί κυρίως στις πιο απομακρυσμένες περιοχές, στις απομονωμένες νησιωτικές περιοχές είναι απαραίτητο να εκπέμπει αυτό το κανάλι της Βουλής και εκεί πρέπει κυρίως να εστιάσουμε και να κάνουμε και τις επενδύσεις αυτού του καναλιού.
      Καταλήγοντας, θέλω να πω, όσον αφορά τον Απολογισμό, ότι εμείς θα ψηφίσουμε υπέρ, αλλά, όσον αφορά τον Προϋπολογισμό της Βουλής, παρά τα θετικά στα οποία αναφέρθηκα στη διάρκεια της εισήγησής μας, οι αυξήσεις αυτές προς τους Βουλευτές θεωρούμε ότι δεν είναι απαραίτητες. Δεν θέλουμε να υπάρξει οποιαδήποτε πρόκληση προς το κοινό αίσθημα και γι’ αυτό, εφόσον συνεχίζουν να υπάρχουν οι αυξήσεις αυτές, θα ψηφίσουμε για τον Προϋπολογισμό «ΠΑΡΩΝ».
      Ευχαριστώ, κυρίες και κύριοι συνάδελφοι.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Φιλίνη.
      Το λόγο έχει ο ειδικός αγορητής του Λαϊκού Ορθόδοξου Συναγερμού, ο κ. Βορίδης.
      ΜΑΥΡΟΥΔΗΣ ΒΟΡΙΔΗΣ: Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, κατ’ επανάληψιν, όταν συζητάμε θέματα αυτού του χαρακτήρα, έχω πει ότι το μείζον πίσω από τους αριθμούς είναι κάποιος να αντιλαμβάνεται τόσο την πολιτική τους λειτουργία όσο και την πολιτική τους σημασία.
      Τι εννοώ με αυτό; Αυτό που κάνει το Ελληνικό Κοινοβούλιο είναι να νομοθετεί. Αυτό που θα έπρεπε πρωτίστως να μας απασχολεί είναι αν η δαπάνη η οποία καταβάλλεται, παράγει νομοθετική ποιότητα. Βεβαίως, έτσι όπως είναι διαρθρωμένο το κοινοβουλευτικό μας σύστημα, συχνά το Κοινοβούλιο στην πραγματικότητα δεν κάνει πολλά περισσότερα πράγματα από ένα σχολιασμό στις νομοθετικές πρωτοβουλίες της Κυβερνήσεως. Είναι μικρά τα περιθώρια της παρεμβάσεως του Κοινοβουλίου στο κείμενο το οποίο έρχεται, προς ψήφιση και από πλευράς πολιτικής έκφρασης, πολιτικής βούλησης, αλλά εγώ θα σας έλεγα και νομοτεχνικής ποιότητας, σε αυτό το οποίο κάνει η Κυβέρνηση.
      Παρά ταύτα, το μείζον στη λειτουργία του Κοινοβουλίου είναι η παραγωγή νομοθετικών κειμένων υψηλής ποιότητος. Και εκεί υπάρχουν δύο κριτήρια και η πολιτική κατεύθυνση -αλλά εκεί μπορεί να διαφωνούμε- εκεί, όμως, που δεν πρέπει να διαφωνούμε και που πρέπει να συγκλίνουμε είναι η ποιότητα του νομοθετικού έργου από πλευράς νομοτεχνικής. Εκεί, λοιπόν, κατά τη γνώμη μας, μένουν αρκετά πράγματα να γίνουν στην κατεύθυνση της στηρίξεως του έργου των Βουλευτών.
      Για εμάς, το μείζον είναι αυτό. Αυτό που θα έπρεπε να γίνει και εκεί που θα έπρεπε να υπάρξει περαιτέρω ενίσχυση, είναι η δυνατότητα των Βουλευτών να λειτουργήσουν με τους συνεργάτες τους, ακριβώς συμβάλλοντας σε αυτήν την αυξημένη ποιότητα.
      Με αυτήν την έννοια, θα χαιρετίσουμε, κύριε Πρόεδρε, αυτήν την πρωτοβουλία, αυτή την πραγματικά σημαντική τομή που έγινε πρόσφατα, όπου δίδεται η δυνατότητα στους Βουλευτές να προσλάβουν δεύτερο επιστημονικό συνεργάτη, γιατί θεωρούμε ότι η σωστή αξιοποίηση από την πλευρά των Βουλευτών αυτής της δυνατότητας θα συμβάλλει στην ποιότητα του νομοθετικού έργου.
      Υπάρχει ένα κονδύλι, λοιπόν -αυξημένο κονδύλι- για το δεύτερο επιστημονικό συνεργάτη. Αν θυμάμαι καλά, αυτά τα οποία δίδονται είναι κοντά στα τέσσερα εκατομμύρια εκατό χιλιάδες ευρώ. Είναι μία αύξηση δαπανών, αλλά είναι μια παραγωγική αύξηση δαπανών, υπό την προϋπόθεση, βεβαίως, ότι οι συνάδελφοι Βουλευτές θα κάνουν ορθή χρήση αυτής της δυνατότητας.
      Εγώ θα σας πω εδώ δε, επιπροσθέτως, ότι και αυτές οι διακριτικές ευχέρειες, δηλαδή, η ευχέρεια επιλογής που αποκτούν οι Έλληνες Βουλευτές στο επίπεδο της επιλογής του προσωπικού τους και των επιστημονικών τους συνεργατών, οφείλει να αρχίσει να αντανακλά και στο επίπεδο της αξιολογήσεως της πολιτικής τους αξίας και της νομοθετικής δουλειάς που κάνουν. Θα είναι σημαντικό, εάν οι συμπολίτες και οι συμπολίτισσές μας αρχίσουν να αξιολογούν τους Βουλευτές όχι μόνο από την έκθεσή τους στους τηλεοπτικούς διαύλους, όχι μόνο από τη λειτουργία τους σε τοπικά ζητήματα, αλλά και από αυτό που κυρίως είναι η βασική τους εντολή, δηλαδή, η συνεισφορά τους στο νομοθετικό έργο.
      Σε αυτήν την κατεύθυνση, λοιπόν, υπάρχει μία τέτοια αύξηση για το ποσό του δεύτερου επιστημονικού συνεργάτη. Νομίζω ότι θα πρέπει να αξιολογηθεί θετικά. Επίσης, οφείλω να πω κάτι ακόμη για το ζήτημα αυτό και να το κλείσω. Δεν έχει αξιολογηθεί το γεγονός ότι, παρά το ότι υπάρχει αυτή η δαπάνη -και αυτό κάπως θα έπρεπε να απεικονιστεί, κύριε Πρόεδρε- για το δεύτερο επιστημονικό συνεργάτη, δεν έχει αξιολογηθεί ότι κάποιος δημόσιος υπάλληλος ο οποίος ήταν αποσπασμένος μέχρι σήμερα στο γραφείο, επιστρέφει στην υπηρεσία του και βεβαίως παράγει έργο. Αυτό όμως δεν απεικονίζεται στον Προϋπολογισμό. Πλην όμως είναι μια ωφέλεια, υπό αυτήν την έννοια για το κοινωνικό σύνολο και επομένως μειώνεται περαιτέρω -όχι ότι αποτυπώνεται σε οικονομικό μέγεθος, αλλά σε πραγματικό μέγεθος, σε μέγεθος εργασίας- το κόστος.
      Ένα δεύτερο θέμα, κυρίες και κύριοι συνάδελφοι, για το οποίο θα έπρεπε, κατά τη γνώμη μου, να υπάρξει μέριμνα στο μέλλον είναι ότι το ελληνικό Κοινοβούλιο θα κληθεί από εδώ και πέρα να επωμισθεί σημαντικά βάρη, σε σχέση με την επεξεργασία της ευρωπαϊκής νομοθεσίας. Υπάρχουν δυνατότητες που ήδη στα πλαίσια της αρχής της επικουρικότητας λειτουργούν και επομένως, πλέον, ένα μεγάλο κομμάτι της ευρωπαϊκής νομοθεσίας, θα μεταφέρεται προς αξιολόγηση στα εθνικά κοινοβούλια. Είναι μία τεράστια δυνατότητα αυτή, οφείλουμε να την αξιοποιήσουμε. Είναι σύνθετο ζήτημα, είναι πρόσθετη δουλειά, είναι πρόσθετο βάρος, πρέπει, όμως, να έχουμε τη δυνατότητα να το κάνουμε αυτό. 
      Πολλές φορές εκεί τα ζητήματα έχουν αυξημένη τεχνική πολυπλοκότητα, επομένως χρειαζόμαστε περαιτέρω στήριξη και νομίζω ότι το ελληνικό Κοινοβούλιο θα πρέπει να ανταποκριθεί και να προβλέψει στο μέλλον –έχουν ήδη γίνει βήματα σ’ αυτό, με τη διεύρυνση των αρμοδιοτήτων της Επιτροπής Ευρωπαϊκών Υποθέσεων πρέπει όμως να γίνουν πολύ περισσότερα για να ανταπεξέλθουμε σ’ αυτό το πολιτικό βάρος της επεξεργασίας της ευρωπαϊκής νομοθεσίας. 
      Οφείλω επίσης, περνώντας σε κάποια επιμέρους ζητήματα, να επισημάνω ως θετικό την απόφαση που έλαβε η ελληνική Βουλή σε αμιγώς οικονομικό επίπεδο, τη μείωση κατά 1.000.000 ευρώ, εξαιτίας πλέον της μη καταβολής των ασφαλιστικών εισφορών των Βουλευτών, λόγω της άρσεως του ασυμβιβάστου και επομένως, λόγω του ότι το ποσό αυτό θα καταβάλλεται από τους ίδιους τους συναδέλφους. 
      Επιμένω ότι σ’ αυτό το ζήτημα υπάρχει μια εκκρεμότητα που θα πρέπει να καλυφθεί. Αυτό αφορά τους συναδέλφους οι οποίοι εξακολουθούν να έχουν κώλυμα ασκήσεως των επαγγελματικών τους καθηκόντων, όχι λόγω του επαγγελματικού ασυμβιβάστου, αλλά διότι υπάρχουν άλλες διατάξεις, οι οποίες τους απαγορεύουν να ασκούν εν τοις πράγμασι το επάγγελμά τους ή και γιατί δεν μπορεί να ασκηθεί, εξαιτίας της φύσεως της βουλευτικής απασχολήσεως. Επομένως, γι’ αυτούς ειδικά τους συναδέλφους, κατά τη γνώμη μου, θα έπρεπε να γίνει ειδική ρύθμιση που να καλύπτει το ζήτημα αυτό.
      Επίσης, νομίζω ότι είναι θετικό στον Προϋπολογισμό ότι ένα κίνητρο απόδοσης, το οποίο υπήρχε, ενσωματώνεται στο μισθό των πολιτικών υπαλλήλων και με αυτήν την έννοια κανονικοποιείται το ζήτημα των αμοιβών των υπαλλήλων αυτών. 
      Το γεγονός ότι υπάρχει μία σαφής προσπάθεια, τουλάχιστον σε ό,τι αφορά διάφορες μισθώσεις, να εξοικονομηθούν μισθώματα, είναι θετικό και μας αποφέρει μία μείωση δαπανών γύρω στα 680.000 ευρώ. Επίσης, οφείλω να εξάρω στο συγκεκριμένο προϋπολογισμό, την προσπάθεια που έγινε να μειωθούν τα τέλη από την παροχή τηλεπικοινωνιακών υπηρεσιών, κυρίως γιατί επετεύχθησαν συνολικές συμφωνίες με τις εταιρείες και επομένως, υπάρχει μία μείωση κατά 954.000 ευρώ σε τέλη, μισθώματα και δαπάνες εγκαταστάσεων από παροχή τηλεπικοινωνιακών υπηρεσιών και 195.000 ευρώ από τις δαπάνες κινητής τηλεφωνίας, χωρίς ταυτόχρονα –και αυτό είναι σημαντικό- να περιορίζεται η δυνατότητα επικοινωνίας των Βουλευτών, καθώς τα «πακέτα» αυτά, σε επίπεδο συμφωνιών, δεν έχουν επιφέρει τουλάχιστον σοβαρό περιορισμό, ας το πω έτσι, των επικοινωνιακών δυνατοτήτων και του έργου που πρέπει να επιτελούν στο επίπεδο της επικοινωνίας οι Βουλευτές.
      Βλέπω επίσης, μία σημαντική μείωση δαπανών στο επίπεδο των γενικών προμηθειών και αυτό είναι σημαντικό. Βλέπω και μία μείωση κατά 550.000 ευρώ στην προμήθεια ηλεκτρονικών υπολογιστών, προγραμμάτων και λοιπών υλικών.
      Επιτρέψτε μου να πω -παρ’ ότι οι μειώσεις στις προμήθειες είναι σημαντικές και παρ’ ότι ξέρω ότι η μείωση αυτής της προμήθειας έχει γίνει ακριβώς γιατί τον προηγούμενο χρόνο, έγινε η ανανέωση του εξοπλισμού στο επίπεδο των ηλεκτρονικών υπολογιστών- και να τονίσω ότι, κατά την άποψή μου, πρέπει να γίνουν αρκετά περισσότερα πράγματα στον τομέα αυτό, στον τομέα της πληροφορικής, στον τομέα των ηλεκτρονικών υπολογιστών, στον τομέα της διασυνδέσεως και της εύκολης προσβασιμότητας των Βουλευτών σε υπηρεσίες τόσο του διαδικτύου, όσο και σε υπηρεσίες –εγώ επιμένω- κυρίως τραπεζών πληροφοριών. Έχει ένα κόστος αυτό, αλλά είναι ένα κόστος που, κατά τη γνώμη μου, πρέπει να αναληφθεί, ακριβώς πάντα συνδεδεμένο με την ποιότητα του νομοθετικού έργου. 
      Οφείλουμε να έχουμε εύκολη και άμεση πρόσβαση, κυρίως σε τράπεζες νομικών πληροφοριών. Αυτό δεν το λέω εξ επαγγελματικής διαστροφής, αλλά νομίζω ότι ένα νομοθετικό Σώμα, κατ’ εξοχήν εκείνο που πρέπει να κάνει, είναι να έχει πρόσβαση σε νομικές πληροφορίες και επομένως αυτό θα πρέπει να αντιμετωπιστεί στο μέλλον. Θετική η μείωση των ποσών πάντοτε, αλλά νομίζω ότι αξίζει να γίνονται ορισμένες δαπάνες αυτού του τύπου.
      Περαιτέρω επισημαίνω ότι είναι σημαντικό το έργο το οποίο επιτελείται από το ελληνικό Κοινοβούλιο, τόσο στο επίπεδο του πολιτισμού που ορθά και καλώς εμπλουτίζεται η συλλογή μας -και ίσως εκεί εγώ θα ήθελα και μια αύξηση δαπανών για τη συλλογή των έργων τέχνης, παρ’ ότι ξέρω ότι το περιβάλλον αυτή τη στιγμή είναι δύσκολο, ωστόσο τα πολιτιστικά αγαθά είναι μια αξία, δεν πρέπει να τα βλέπουμε πολύ στενά- όπως και εν γένει του έργου διασυνδέσεως της Βουλής με την κοινωνία με μια σειρά από εκδηλώσεις και εκδόσεις.
      Ο προϋπολογισμός αυτός είναι γενικά συμμαζεμένος, είναι στο πλαίσιο της δημοσιονομικής πειθαρχίας που πρέπει να υφίσταται και απλώς εδώ πρέπει να κάνω μια παρατήρηση σε ό,τι αφορά το θέμα της εισοδηματικής πολιτικής στις αυξήσεις των μισθών των Βουλευτών.
      Κοιτάξτε. Εμείς δεν θέλουμε να είμαστε μικρόψυχοι και ούτε θέλουμε να λαϊκίσουμε. Δεν είναι τώρα το ζήτημα αυτό του 4% της εισοδηματικής πολιτικής που είναι, αν θέλετε, το κεντρικότερο θέμα, ούτε αυτό το ποσό των 200 ευρώ, στο οποίο αντιστοιχεί, είναι το μείζον για τον κρατικό προϋπολογισμό. Σε ένα επίπεδο, όμως, συμβολικής έχει την αξία του. Όταν αύριο θα λέμε στην κοινωνία ότι θα πρέπει να σφίγγει το ζωνάρι, γιατί δεν μπορεί να εκτελεστεί ο κρατικός προϋπολογισμός –και θυμηθείτε το, αυτά θα ακούσουμε από τον Υπουργό Οικονομίας, ότι δεν έχει δυνατότητες ο κρατικός προϋπολογισμός, ότι δεν μπορεί να δώσει- τότε σε ένα επίπεδο συμβολικό, θα έπρεπε να συμμετέχει το ελληνικό Κοινοβούλιο, οι Έλληνες Βουλευτές, όχι γιατί το ποσό είναι τόσο σημαντικό, αλλά για να δείξουμε ότι συμμετέχουμε ενεργά στην αγωνία των πολιτών.
      Ο Πρόεδρός μας απ’ αυτό το Βήμα έκανε επίσης μια κίνηση συμβολική. Είπε ότι εμείς, το 50% της δικής μας επιχορηγήσεως το εκχωρούμε από τώρα        –είναι ένα ποσό 2.000.000 ευρώ από τα συνολικά 4.000.000 ευρώ που πρέπει να παίρνουμε εμείς- στο Ταμείο για τη Φτώχεια. Δεν πιστεύουμε ότι με τα 2.000.000 ευρώ θα σώσουμε τους φτωχούς, αλλά έχει μεγάλη σημασία να αισθάνονται οι πολίτες ότι είμαστε κοντά τους και με αυτό το οποίο μπορούμε, με αυτό το οποίο κάνουμε, συμμετέχουμε σ’ αυτό που είναι η συνολική αγωνία. 
      Με αυτή την έννοια, εμείς θεωρούμε ότι δεν θα έπρεπε στο επίπεδο των μισθών των Βουλευτών να γίνει αυτή η αύξηση της εισοδηματικής πολιτικής, κυρίως ξαναλέω, για λόγους συμβολικού και ηθικού χαρακτήρα. Και επειδή αυτό είναι ένα θέμα μείζον, το οποίο κατά τη γνώμη μας χρωματίζει και χαρακτηρίζει τον κατά τα άλλα θετικό Προϋπολογισμό της Βουλής, γι’ αυτόν το λόγο θα δηλώσουμε «ΠΑΡΩΝ» στην ψηφοφορία του συγκεκριμένου Προϋπολογισμού.
      Σε ό,τι αφορά βεβαίως τον Απολογισμό, νομίζω ότι έχει εκτελεστεί εν πολλοίς ορθώς. Υπήρξε μια υπέρβαση της τάξεως των 5.000.000 ευρώ που δόθηκε με αποφάσεις του Υπουργείου Οικονομικών. Τελικώς, απ’ αυτά τα 5.000.000 ευρώ, επεστράφησαν περίπου τα 2.500.000 ευρώ. Άρα θα έλεγα ότι είναι πολύ μικρή η απόκλιση στην εκτέλεση του Απολογισμού και γι’ αυτό θα τον υπερψηφίσουμε. 
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βορίδη.
      Ο Κοινοβουλευτικός Εκπρόσωπος του ΠΑ.ΣΟ.Κ. κ. Πάγκαλος, έχει το λόγο.
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, δεν θα μπω σε λεπτομέρειες. Εξάλλου ήταν εμπεριστατωμένη η εισήγηση που έγινε από τον πρώην Αντιπρόεδρο της Βουλής για λογαριασμό του Κόμματός μας, τον κ. Κώστα Γείτονα.
      Και βεβαίως, θεωρώ ότι πρέπει να είμαστε ευχαριστημένοι, σε γενικές γραμμές, από την πορεία της Βουλής, τον τρόπο με τον οποίο γίνονται οι εργασίες της. Και εμείς εγκρίνουμε τον Απολογισμό και βεβαίως θα ψηφίσουμε τον Προϋπολογισμό. 
      Επισημαίνω την παραδοξότητα της στάσεως η οποία συνίσταται στο να ψηφίζεις τον Απολογισμό, ενώ έχεις καταψηφίσει τον Προϋπολογισμό. Συνήθως πρόκειται για το ίδιο κείμενο, όπως καταλαβαίνετε. Είναι παράξενο, λοιπόν, να μην ψηφίζεις τον Προϋπολογισμό και μετά, εκ των υστέρων, να έρχεσαι και να εγκρίνεις τον Απολογισμό, δηλαδή να εγκρίνεις αυτά που ο Προϋπολογισμός προέβλεπε. Αλλά αυτά ίσως είναι ψιλά γράμματα για ορισμένους.
      Πέραν αυτού, θα ήθελα να επισημάνω στην ουσία της ανάγκης για να βελτιωθεί η αποδοτικότητα του Σώματος ότι είναι σημαντική πρόοδος η εκχώρηση ενός νέου επιστημονικού συνεργάτη με τα προσόντα τα οποία προβλέπονται γι’ αυτή τη θέση. 
      Θεωρώ, όμως, λάθος το γεγονός ότι για να αποκτήσουμε αυτόν τον οικονομικό συνεργάτη αναγκαστήκαμε να παραχωρήσουμε έναν από τους αποσπασμένους υπαλλήλους του δημοσίου που μέχρι αυτή τη στιγμή διαθέταμε, δεδομένου όντως ότι είναι πλήθος οι υπάλληλοι του δημοσίου –και κατά τη διάρκεια της παρούσας διακυβέρνησης αυξάνονται με ταχείς ρυθμούς- και δεν βλέπω γιατί δεν μπορεί αυτός ο στρατός δημοσίων υπαλλήλων να ανεχθεί πιστεύω χωρίς δυσμενείς επιπτώσεις για τη λειτουργία της κρατικής μηχανής την απουσία περίπου χιλίων πεντακοσίων περίπου –δεν ξέρω πόσοι είναι όλοι αυτοί- που εμείς μπορούμε να αποσπάσουμε στα γραφεία μας. 
      Σε άλλες Βουλές άλλων χωρών της Ευρώπης υπάρχει δυνατότητα απόσπασης μεγάλου αριθμού υπαλλήλων από την κρατική μηχανή και επίσης υπάρχει δυνατότητα για τους Βουλευτές πρόσληψης ειδικευμένων στελεχών, με σχέσεις πιο μακροχρόνιες ή πιο σύντομες, ανάλογα δηλαδή με την εξειδίκευση που ο Βουλευτής εκδηλώνει στο πλαίσιο του Κοινοβουλίου –γιατί δεν ασχολούμεθα όλοι με τα ίδια πράγματα- έτσι ώστε να καλύπτεται το έργο του Βουλευτή και να καθίσταται αποτελεσματικότερο προς όφελος και του Κοινοβουλίου και της χώρας. 
      Βεβαίως, υπάρχει ένα θέμα κτηρίων. Εάν δεν λήξει αυτή η ιστορία του Υπουργείου Εθνικής Οικονομίας και δεν μεταφερθεί εκεί η Βουλή, πραγματικά δεν θα μπορέσουμε να έχουμε τα γραφεία που χρειάζονται τα κόμματα, οι αίθουσες συνεδριάσεων, κ.λπ.. Ο τρόπος με τον οποίο λειτουργούμε, όπως ξέρετε, είναι εντελώς στοιχειώδης και δημιουργεί πάρα πολλά προβλήματα. Και ενδεχομένως, αν αποκτήσουμε και αυτό το κτηριάκι στην Κανάρη, θα μπορεί να αποκτήσει ο Βουλευτής μια στοιχειωδώς αξιοπρεπή δυνατότητα να φιλοξενήσει κάποιους, ιδιαίτερα οι εξ επαρχίας συνάδελφοι που έχουν βαθιά ανάγκη να φιλοξενήσουν κάποιους που έρχονται να τους επισκεφτούν. Εδώ, τους φιλοξενούμε στο καφενείο της Βουλής, διότι δεν υπάρχει άλλος χώρος και το κτήριο είναι συνήθως συνωστισμένο. 
      Πρέπει ο Βουλευτής να έχει μια δυνατότητα ξενίας, διότι η ξενία είναι και αυτή μια από τις δυνατότητες να έρθει σε επαφή με το εκλογικό Σώμα, με το λαό, με τις δυνάμεις της κοινωνίας, οι οποίες επιδιώκουν να έχουν άμεση πρόσβαση στο Βουλευτή και όχι απλώς έγγραφη ή μέσα από τις ηλεκτρονικές αλληλογραφίες. 
      Τώρα, θα ήθελα να σας πω ότι αυτή η μείωση των δαπανών που οφείλεται στην εξέλιξη που υπήρξε στα ασφαλιστικά, είναι για ορισμένους Βουλευτές επώδυνη. Και ομιλώ εξ ιδίας πείρας. 
      Ορισμένοι Βουλευτές, κύριε Πρόεδρε, όχι γιατί ήταν καλύτεροι από άλλους, αλλά εν πάση περιπτώσει επειδή έτσι εξετίμησαν τις υποχρεώσεις τους ή –αν θέλετε- επειδή δεν είχαν αντίστοιχες ικανότητες, εφάρμοζαν αυτοδικαίως, μόνοι τους, το ασυμβίβαστο. 
      Εγώ, για παράδειγμα, όταν εξελέγην το 1981 Βουλευτής, είχα ένα δικηγορικό γραφείο και διαπίστωσα ότι δεν μπορούσα να είμαι Βουλευτής και δικηγόρος. Και ζήτησα από τότε, αυτοβούλως, χωρίς να υπάρχει υποχρέωση προς τούτο, αναστολή της δικηγορικής μου δραστηριότητας που σήμαινε ότι πλήρωνα τα ασφαλιστικά μου, για να μην απολέσω το χρόνο κατά τον οποίο ήμουν ασφαλισμένος. 
      Όταν ήρθε αυτή η ρύθμιση του ασυμβίβαστου, η Βουλή κάλυπτε τις ασφαλιστικές μου υποχρεώσεις. Και τώρα επανέρχομαι, χωρίς να έχω καμμία πρόθεση και καμμία δυνατότητα να δικηγορήσω, στην ανάγκη να καταβάλω το τίμημα αυτών των υποχρεώσεων –γι’ αυτό προκύπτει και η μείωση των δαπανών της Βουλής- που σημαίνει ότι σ’ αυτήν τη διαδικασία αυτοί που –ας το πω αυτό, χωρίς να είναι κριτική εις βάρος κανενός- πιο ευσυνείδητα άσκησαν τα Βουλευτικά τους καθήκοντα ασκώντας μόνο αυτά, τιμωρούνται υπέρ άλλων συναδέλφων οι οποίοι μπορούν και συνδυάζουν –ίσως να έχουν την ικανότητα να το κάνουν- και την επαγγελματική δραστηριότητα και τη βουλευτική.
      Νομίζω ότι ήταν κάποια παράμετρος του θέματος του ασυμβιβάστου, την οποία παραβλέψαμε στην τελευταία εξέλιξη και θα πρέπει να τη δούμε και αυτή. Εγώ, δηλαδή, έχω μια αισθητή μείωση του εισοδήματός μου εξ αυτού. 
      Βεβαίως, υπάρχει και το ζήτημα της δίκης που έκαναν οι δικαστές και του προβλήματος που έχει δημιουργηθεί και αντιλαμβάνομαι ότι στην Αίθουσα αυτή υπάρχει ένα φόβος. Θεωρώ, όμως, ότι εξ όλων των χώρων, ο χώρος ετούτος είναι χώρος που δεν μπορεί να λειτουργεί υπό το καθεστώς του φόβου. Αν κάπου δεν πρέπει να φοβούνται οι άνθρωποι στην Ελλάδα, είναι εδώ μέσα. Και να μη φοβούνται δηλαδή όχι φυσικές απειλές, διότι τέτοιες δεν υπάρχουν, αλλά να μη φοβούνται τι θα πει ο ένας και τι θα πει ο άλλος. Εδώ πιστεύω ότι υπάρχει ευθύνη. Και υπάρχει ευθύνη της Κυβερνήσεως, διότι επέτρεψε να παρασυρθούν οι αμοιβές αυτών των ιδιωτικών στελεχών των διαφόρων επιχειρήσεων και φορέων και να ξεπεράσουν τις δικαστικές αμοιβές παρά το νόμο. 
      Οι δικαστές ήρθαν δια ίδιον συμφέρον για το οποίο κανείς δεν μπορεί να τους κατηγορήσει –επαγγελματίες είναι οι δικαστές σε ό,τι αφορά την αμοιβή τους- και καταξίωσαν την απαίτησή τους δικαστικώς και εισπράττουν αυτά τα οποία εισπράττουν, μετά τη γνωστή εξέλιξη της υποθέσεως και τις συναντήσεις με την Κυβέρνηση και τη γνωστή συμφωνία. 
      Εν ενεργεία Βουλευτής, από ό,τι ξέρω –και ακόμα περισσότερο, κανένας και κανένα κόμμα- δεν έχει θέσει τέτοιο ζήτημα. Τέτοιο ζήτημα για την παρούσα Βουλή δεν υφίσταται. 
      Γιατί πρέπει, λοιπόν, να λειτουργούμε υπό το δέος μην τυχόν κάποιος μας χαρακτηρίσει, τη στιγμή που πράγματι είναι επώδυνες οι οικονομικές συνθήκες για το μεγαλύτερο μέρος του πληθυσμού –όχι για όλους- αλλά για το μεγάλο μέρος του πληθυσμού όπου υπάρχει ανεργία, ακρίβεια, καθήλωση των εισοδημάτων και μείωση σε μερικές περιπτώσεις, ότι εμείς μπορούμε να αυξήσουμε το εισόδημά μας; 
      Και γιατί δεν πρέπει να το αποδεχθούμε; Γιατί εκεί είναι το θέμα, γιατί τα μικρά κόμματα της Βουλής διακρίνουν τη θέση τους από εμάς, αν θέλετε και έτσι παρεμποδιζόμεθα να ψηφίσουμε ομοφώνως αυτόν τον Προϋπολογισμό,  τον οποίο προφανώς του χρόνου θα εγκρίνουμε ως Απολογισμό! Γιατί παρεμποδιζόμεθα; 
      Εγώ θέλω να πω το εξής: είναι δυνατόν η Βουλή να δώσει το παράδειγμα σε όλην την κοινωνία και σε όλην την οικονομία παραβίασης της αρχής που λέει ότι όλοι δικαιούνται την τιμαριθμική αύξηση; Διότι η τιμαριθμική αύξηση δεν αποτελεί αύξηση αλλά αποτελεί αποτροπή μείωσης του εισοδήματος. 
      Αυτό το δικαίωμα, λοιπόν, το οποίο όλοι αναγνωρίζουμε στους εργαζόμενους όλης της χώρας, ό,τι είδους και αν είναι αυτοί οι εργαζόμενοι, το αρνούμεθα στον εαυτό μας για να κάνουμε, πιστεύω, μια πράξη η οποία απευθύνεται στον εύκολο εντυπωσιασμό. 
      Είναι πολύ επικίνδυνο, πολύ αντιεργατικό και πολύ αντιλαϊκό αυτό που υιοθετήθηκε σαν στάση εδώ πέρα μέσα από ορισμένους συναδέλφους διότι θυσιάζοντας αυτήν την τιμαριθμική αύξηση για τον εαυτό τους –επαναλαμβάνω- δίνουν ένα παράδειγμα στους εργοδότες όλης της χώρας ότι μπορούν και αυτοί να κινηθούν προς αυτήν την κατεύθυνση. 
      Εμείς, το ΠΑ.ΣΟ.Κ., αρνούμεθα αυτή τη δυνατότητα, την πολεμούμε αυτήν τη δυνατότητα. Λέμε ότι η τιμαριθμική αύξηση είναι δικαίωμα όλων των εργαζομένων και δεν αποτελεί στην πραγματικότητα αύξηση, αλλά αποτροπή μείωσης του εισοδήματος. 
      Ευχαριστώ, κύριε Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πάγκαλο. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, εξήντα κυρίες και κύριοι εθελοντές και μέλη της μη κυβερνητικής οργάνωσης «ΚΟΙΝΩΝΙΚΗ ΣΤΗΡΙΞΗ». 
      Τους συγχαίρουμε για τη δράση τους. Η Βουλή τους καλωσορίζει και τους ευχόμαστε να συνεχίσουν το δημιουργικό τους έργο. 	
      (Χειροκροτήματα απ’ όλες τις πτέρυγες της Βουλής)
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Κανταρτζής. 
      ΑΧΙΛΛΕΑΣ ΚΑΝΤΑΡΤΖΗΣ: Ευχαριστώ, κύριε Πρόεδρε. 
      Η εισηγήτριά μας στην τοποθέτησή της αναφέρθηκε αναλυτικά και στη γενικότερη εκτίμησή μας όσον αφορά τα επιμέρους κονδύλια του Προϋπολογισμού, τον οποίο δεν μπορούμε να ψηφίσουμε για το λόγο μόνο ότι προβλέπει την αύξηση στις βουλευτικές αποζημιώσεις, έστω και αν είναι περιορισμένες στο ύψος της εισοδηματικής πολιτικής. Δεν έχουμε αντίρρηση όσον αφορά τα άλλα  κονδύλια. 
      Εξήγησα αναλυτικά και τους λόγους που δεν μπορούμε να τον ψηφίσουμε. Δεν μπορούμε να το ψηφίσουμε ιδιαίτερα στις σημερινές συνθήκες που τα βάρη της κρίσης φορτώνονται μονόπλευρα στους εργαζόμενους, σε συνθήκες που η ανεργία παίρνει όλο και μεγαλύτερες διαστάσεις, σε συνθήκες που η λιτότητα και η ακρίβεια ροκανίζουν τα λαϊκά εισοδήματα. Και όλοι μας γνωρίζουμε τη δικαιολογημένη ευαισθησία και αγανάκτηση που υπάρχει στην κοινή γνώμη. 
      Δεν λαϊκίζουμε. Βεβαίως, δεν ισχυριστήκαμε και δεν ισχυριζόμαστε ποτέ ότι μ’ αυτήν την αύξηση θα μπορούσαν να λυθούν όλα τα ζητήματα. Έστω μ’ αυτή την περιορισμένη αύξηση –αν δινόταν- θα λύνονταν τα ζητήματα; Δεν είναι τίποτα αυτή η αύξηση. Είναι ψίχουλα. 
      Όμως, θέλουμε να υπογραμμίσουμε και κάτι άλλο. Δεν μπορούμε να μετράμε με δύο μέτρα και δύο σταθμά. Τι θα πούμε πραγματικά στον εργάτη, στον εργαζόμενο που ζει με το κατώτερο μεροκάματο των 30 ευρώ, όπως προβλέπει η συλλογική σύμβαση εργασίας που υπέγραψε η Γ.Σ.Ε.Ε. με τους εργοδότες και την επικρότησαν τα δύο μεγάλα κόμματα. Τι θα πούμε στο μισθωτό και στο συνταξιούχο που ζει με το μισθό ή τη σύνταξη των 300 ευρώ, 400 ευρώ ή 500 ευρώ; Δεν μπορούμε στον έναν να λέμε ετούτα και στον άλλον να λέμε άλλα. 
      Και βεβαίως, επειδή ακούγεται ο ισχυρισμός ότι αυτή η στάση ισοδυναμεί με ενθάρρυνση της εργοδοσίας για να μην προχωρήσει σε αυξήσεις του μισθού των Βουλευτών ή ότι θέλουμε να δώσουμε το παράδειγμα για το τι θα ακολουθήσει και έξω στην κοινωνία, εμείς θα πούμε το ακριβώς αντίθετο. Οι εργαζόμενοι πρέπει να μην δεχθούν να πληρώσουν τα σπασμένα της κρίσης. Οι εργαζόμενοι πρέπει να βγουν και να διεκδικήσουν ουσιαστικές αυξήσεις στους μισθούς και στις συντάξεις, κατώτερο μισθό 1.400, κατώτερη σύνταξη 1.120 ευρώ και ουσιαστικές αυξήσεις στα επιδόματα ανεργίας για όσο διαρκεί η ανεργία. 
      Και όσον αφορά το γνωστό επιχείρημα που ακούμε κατ’ επανάληψη «μα, πού θα βρεθούν αυτά τα λεφτά;», εμείς λέμε το εξής: πλούτος, πόροι, χρήματα υπάρχουν και παραϋπάρχουν. Απόδειξη αποτελεί η μεγάλη κερδοφορία των επιχειρήσεων τα προηγούμενα χρόνια. 
      Και εμείς θα κάνουμε ό,τι μπορούμε και θα συμβάλουμε με όλες μας τις δυνάμεις, ώστε ο αγώνας των εργαζομένων να μπορέσει να αποσπάσει έστω και τις παραμικρές κατακτήσεις που θα δώσουν μία ουσιαστική ανακούφιση, μία ουσιαστική ανάσα από τις συνέπειες της κρίσης και θα ανοίξουν το δρόμο για τις ριζικές αλλαγές που έχει ανάγκη ο τόπος. 
      Δεύτερο ζήτημα. Όπως διευκρίνισε και η εισηγήτριά μας, δεν είμαστε αντίθετοι σε μέτρα τέτοια που θα μπορέσουν να συμβάλουν -στα μέτρα, βέβαια, του λογικού- στη βελτίωση του έργου των Βουλευτών. Έχουμε πει κατ’ επανάληψη πως ό,τι μπορεί να συμβάλει στο έργο του Βουλευτή, αλλά χωρίς να φέρνει προσωπικό πλουτισμό ή άλλα πλεονεκτήματα στους Βουλευτές, εμείς δεν είμαστε αντίθετοι και δεν χρειάζεται να το επαναλάβω. 
      Τρίτο ζήτημα. Έχουμε εκφράσει κατ’ επανάληψη την ανάγκη και με ειδική απόφαση της Βουλής να μπει ένα τέλος στη διεκδίκηση αναδρομικών των Βουλευτών είτε με πρόσχημα τα αναδρομικά των δικαστών είτε με το νέο δικαστικό μισθολόγιο που υπάρχει. Στην ανάγκη, ας ψηφιστεί και ειδική απόφαση της Βουλής. Ας παρθεί, εν πάση περιπτώσει ό,τι μέτρο μπορεί να παρθεί, έτσι ώστε να μην είναι δυνατή η αναδρομική διεκδίκηση στις βουλευτικές αποζημιώσεις, επαναλαμβάνω με πρόσχημα τα αναδρομικά των δικαστών. 
      Και τελειώνω με μία τελευταία παρατήρηση όσον αφορά το Κανάλι της Βουλής. Είναι καλό το πρόγραμμά του. Έχουμε πει κατ’ επανάληψη ότι το γενικότερο πρόγραμμα του Σταθμού της Βουλής είναι καλό. Και οι ενημερωτικές του εκπομπές είναι χρήσιμες και συμβάλλουν στην ενημέρωση του λαού, ιδιαίτερα στις σημερινές συνθήκες όπου ζούμε την κυριαρχία των Μέσων Μαζικής Ενημέρωσης. Επίσης καλό είναι και το γενικότερο πολιτιστικό και ψυχαγωγικό πρόγραμμα. 
      Όμως, είχαμε επισημάνει και πέρυσι από αυτό το Βήμα την ανάγκη να αποφεύγονται εκπομπές, οι οποίες αντικειμενικά κάνουν μονόπλευρη προβολή της ιστορίας και ουσιαστικά μέσα από ντοκιμαντέρ να οδηγούμαστε σε μία παραποίηση της ιστορικής αλήθειας, ταυτίζοντας μάλιστα τον Κομμουνισμό με το Φασισμό. Είναι ένα ζήτημα που θα πρέπει να ληφθεί υπ’ όψιν. Ακούσαμε διαβεβαιώσεις και πιστεύουμε ότι κάτι τέτοιο δεν θα επαναληφθεί στο μέλλον, διότι είναι και αχρείαστη και πραγματικά άδικη και σε κάθε περίπτωση δεν πρέπει το Κανάλι της Βουλής να μπει σε έναν τέτοιο ρόλο. 
      Για όλους αυτούς τους λόγους, εμείς, όπως εξήγησε και η εισηγήτριά μας, δεν θα μπορέσουμε να ψηφίσουμε τον Προϋπολογισμό της Βουλής. 
      Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κανταρτζή. 
      Εισερχόμεθα στον κατάλογο των ομιλητών Βουλευτών. 
      Το λόγο έχει ο κ. Παυλίδης, ο πρώην Υπουργός. 
      ΑΡΙΣΤΟΤΕΛΗΣ ΠΑΥΛΙΔΗΣ: Κυρίες και κύριοι συνάδελφοι, μέσα σ’ αυτήν τη μελαγχολική ατμόσφαιρα μετέχουν στη συζήτηση οκτώ Βουλευτές. 
      ΠΑΝΑΓΙΩΤΗΣ ΣΓΟΥΡΙΔΗΣ: Οι υπόλοιποι είναι σε επιτροπές!
      ΑΡΙΣΤΟΤΕΛΗΣ ΠΑΥΛΙΔΗΣ: Θα μου επιτρέψετε να ολοκληρώσω; 
      ΠΡΟΕΔΡΕΥΩΝ (Γεώργιος Σούρλας): Είναι γεγονός, κύριε Παυλίδη, ότι πολλοί Βουλευτές είναι σε επιτροπές και σε εργασίες κοινοβουλευτικής διαδικασίας. 
      ΑΡΙΣΤΟΤΕΛΗΣ ΠΑΥΛΙΔΗΣ: Μη βιάζεστε να σκανδαλιστείτε. Δημιουργείτε θέμα εκ του μη όντος. 
      Λέγω, λοιπόν, ότι μέσα σ’ αυτήν τη φαινομενικά μελαγχολική ατμόσφαιρα με οκτώ παρόντες Βουλευτές γίνεται η συζήτηση ενός μεγάλου θέματος «Απολογισμός 2007-Προϋπολογισμός Βουλής του 2009». Και δίδεται η εντύπωση ότι δεν ενδιαφέρονται οι Βουλευτές. Ουδείς γνωρίζει ότι κατ’ αυτήν τη στιγμή μεγάλη ομάδα συναδέλφων μας απασχολείται, νομοθετεί, δρα… 
      ΙΩΑΝΝΗΣ ΑΜΟΙΡΙΔΗΣ: Εξετάζει, διότι έχουμε εξεταστική επιτροπή. 
      ΑΡΙΣΤΟΤΕΛΗΣ ΠΑΥΛΙΔΗΣ: …εξετάζει εκτός της Αιθούσης της Ολομελείας την οποία προβάλουν συνήθως τα κανάλια. 
      Και αυτό το λέγω, γιατί η μακρά κοινοβουλευτική μου πείρα με έχει οδηγήσει στο να αξιολογήσω ιδιαιτέρως τα της δραστηριότητός μας. Και συγχωρείστε μου την αναφορά στον εαυτό μου. 
      Η ζωή μου σήμερα είναι αγνώριστη εν σχέσει με την κοινοβουλευτική ζωή, την προ ετών. Αγνώριστη από κάθε άποψη. Διευρύνθηκε ο κύκλος των αντικειμένων μας. Μεγάλη διεύρυνση! Όμως, παραλλήλως βελτιώθηκαν και οι υπηρεσίες που προσφέρει το Κοινοβούλιο στους Βουλευτές. Και βελτιώθηκαν κατά δύο κυρίως τρόπους. Ο πρώτος είναι το κτηριακό. Ουδείς ποτέ διενοείτο –παλαιότερα τουλάχιστον- ότι θα μπορούσαν τα της Βουλής να εξελίσσονται εκτός αυτού του ιστορικού κτηρίου. 
      Σήμερα, έχουμε μία συγκροτημένη ομάδα καλώς οργανωμένων κτηριακών εγκαταστάσεων εκτός του παραδοσιακού Μεγάρου της Βουλής, όπου και εκεί λειτουργούν και Βουλευτές –το τονίζω- και το προσωπικό της Βουλής και με απόδοση έργου. Μεγάλη βελτίωση! Μέγαρο Αρβανίτη, Σέκερη, απέναντι το κτήριο στην Αμαλίας, στη Βουλής στην Πλατεία Συντάγματος, το Καπνεργοστάσιο και άλλα. Όγκος! Κάποιοι δουλεύουν, κάτι κάνουν. Και δεν το κάνουν για τον εαυτό τους, αλλά για την ανάδειξη του έργου του Κοινοβουλίου. Και το τονίζω ιδιαίτερα. 
      Μα θα μου πείτε «είστε ικανοποιημένος μόνο μ’ αυτήν τη βελτίωση;». Σαφώς, όχι. Όμως, οφείλω να υπογραμμίσω –και το κάνω ιστορικά από εποχής αειμνήστου Τσαλδάρη και μετέπειτα Κακλαμάνη, Μπενάκη και σήμερα Σιούφα- ότι επεδείχθη εξαιρετικό ενδιαφέρον για τη βελτίωση της λειτουργίας του Κοινοβουλίου. Τώρα, εάν εμείς οι Βουλευτές, ο καθένας από εμάς, επιτελεί το έργο του όπως εκείνος νομίζει, είναι μία άλλη υπόθεση. 
      Πάντως, εγώ πιστεύω ότι γίνεται το καλύτερο δυνατό και μάλιστα μέσα σε πολλές δυσκολίες. Δυσκολίες λόγω τού ότι μετεβλήθησαν και οι αξιώσεις του λαού μας –και αιτιολογημένα- και δυσκολίες, διότι ηυξήθησαν και οι υποχρεώσεις των Βουλευτών. Το μισό Κοινοβούλιο είναι υποχρεωμένο κατά καιρούς –αναφέρομαι στους Βουλευτές- να βρίσκεται εκτός Ελλάδας. Αυτό είναι στατιστικώς αποδεδειγμένο: Συμβούλιο Ευρώπης, Κοινοβουλευτική Συνέλευση, ΝΑΤΟ, Ο.Α.Σ.Ε., Παρευξείνιες, Ορθοδοξία και άλλα. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, δώστε μου λίγο χρόνο, σας παρακαλώ, για να κάνω ορισμένες παρατηρήσεις.
       Όλοι παλεύουμε για την αναβάθμιση του ρόλου του Βουλευτή. Έχετε δει, κύριοι συνάδελφοι, το πρωτόκολλο του Υπουργείου των Εσωτερικών; Το έχετε δει; Έχετε δει πού είμεθα τοποθετημένοι οι εκπρόσωποι του λαού; Εμείς οι επαρχιώτες, τα νησιωτάκια -που είμαστε πέντε άνθρωποι όλοι κι όλοι και εύκολα διακρίνει ο ένας τον άλλο- πάμε μετά τον μετακλητό δημόσιο υπάλληλο, τον κ. περιφερειάρχη! Έγινε τοποθέτηση –γνωρίζω- χωρίς να το ζητήσουν και οι περιφερειάρχες. 
      Εσείς, οι εκπρόσωποι του Κοινοβουλίου, θα πάτε μεθαύριο στις εκλογικές σας περιφέρειες –τελετή τάδε- και είσθε μετά από τον περιφερειάρχη. Σκανδαλίζει το λαό αυτό και όχι εσάς, εμένα. Εγώ, τουλάχιστον, έχω χορτάσει από επιδαψίλευση τιμών. 
      Ο κόσμος λέει: «Μα εκεί είναι ο Βουλευτής;». 
      Πρόταση, κύριε Πρόεδρε και κύριοι συνάδελφοι: Αλλαγή του πρωτοκόλλου. Σήμερα, στον κ. Προκόπη Παυλόπουλο. «Κύριε Παυλόπουλε, διά της υπογραφής σου το καθόρισες, την υπογραφή σου θα αλλάξεις». 
      Δεύτερον, εκπροσώπηση με βάση την αρχαιότητα. Η αρχαιότης δεν μεταβάλλεται κατ’ ουδένα τρόπο. Σήμερα εκπροσωπεί ο ένας, αύριο εκπροσωπεί ο άλλος το Κοινοβούλιο. Σ’ όλα τα Κοινοβούλια το seniority είναι seniority. Ακόμα και στην τοποθέτηση που ο κ. Κακλαμάνης είχε κάμει  εδώ, που δηλαδή κάθεται ο καθένας μας. Είναι συμβολικές κινήσεις που κάτι δείχνουν προς τα έξω. Λέγω σ’ εσάς πως όταν ξεκίνησα, καθόμουνα εκεί πάνω, στα ορεινά. Για να φτάσω εδώ κοντά έκαμα είκοσι πέντε χρόνια. Γνωρίζω πολλούς συναδέλφους, εδώ, αυτή την ώρα, που ηκολούθησαν την ιδίαν πορεία.
      Κύριε Πρόεδρε, επιμένω σ’ αυτό. Οφείλω όμως να σας πω και συγχαρητήρια. Χρόνια παλεύω για ένα πράγμα. Εγκατεστάθη Τράπεζα σ’ αυτό το Μέγαρο. Είναι το αποδοτικότερο κατάστημα της Εθνικής Τραπέζης. Κάμποσες χιλιάδες συναλλασσόμενοι. Η Βουλή τι κέρδισε; Την εξυπηρέτηση. Συγχαρητήρια, όμως, στον κ. Σιούφα, στον Πρόεδρο διότι καθορίστηκε τώρα ενοίκιο 25.000 ευρώ το μήνα! Το  χρόνο 300.000 ευρώ. Τι τα κάνουμε όμως; 
      Πρόταση, κύριοι συνάδελφοι: Θα υιοθετεί κάθε χρόνο η Βουλή μια ή δυο δράσεις. Επειδή είμαι νησιώτης, προτείνω να υιοθετήσετε κάθε χρόνο π.χ. εξοπλισμό ιατρείου στα νησιά, σχολείου στις δυσπρόσιτες περιοχές, στις ορεινές. Αυτές είναι νομοθετημένες έννοιες, δεν είναι το καπρίτσιο μας. Νησιωτικές και ορεινές περιοχές, οι λεγόμενες δυσπρόσιτες. Να αποφασίσουμε για ένα πρόγραμμα κάθε χρόνο. Πρόκειται για 300.000 ευρώ το χρόνο με ετήσια αναπροσαρμογή. Επειδή φωνάζετε εσείς, φωνάζουμε κι εμείς τώρα. Κέρδη τραπεζών. Μακάρι να έχουν κέρδη νόμιμα, αλλά θα πάρουμε και αναπροσαρμογή, με κάποια χειρονομία μετέπειτα. 
      Συγχαρητήρια στον Πρόεδρο κ. Σιούφα, διότι τι έκανε; Η Βουλή απέκτησε το Μέγαρο Δεληγιώργη, στη γωνία Κανάρη και Πινδάρου. Αρχοντικό, το οποίο κάποτε είχε η κινηματογραφική λέσχη. Έφυγε ο κ. Πάγκαλος, επί ημερών του -και ο κ. Λαλιώτης στο Υ.ΠΕ.ΧΩ.Δ.Ε. και -Υπουργός Πολιτισμού ο κ. Πάγκαλος- εδόθη για καφετέρια. Χάλασα τον κόσμο. Απέτυχα παταγωδώς. Απόφαση καλή η απόκτήσή του, την οποία γνωρίζω ότι εστήριξαν κι άλλοι Βουλευτές από άλλα κόμματα. Τι θα γίνει εκεί; Λέγεται για εγκατάσταση πινακοθήκης ή κάποιου άλλου οργάνου πολιτιστικής δραστηριότητας. Καλή ιδέα. Αλλά να μη λησμονήσουμε και κάτι άλλο.
      Κύριοι συνάδελφοι, θέλουμε, δεν θέλουμε –εγώ το πέρασα- το «τέως» δεν το γλιτώνει κανένας. Για κάποιους λόγους, κάποια στιγμή, θα είμεθα τέως Βουλευτές ή τέως Ευρωβουλευτές, τους οποίους χάρηκα προχθές που έκαναν στο Καβούρι συνέδριο για την αντιπροσωπευτική δημοκρατία. Οι τέως Βουλευτές –συγχωρήστε μου την έκφραση που θα χρησιμοποιήσω- είναι το πλουσιότερο πολιτικό think tank, που λέτε εσείς οι αριστεροί. Έτσι δεν λέτε; Είναι οι άνθρωποι που υπηρέτησαν εδώ, που έγιναν Υπουργοί, που διαχειρίστηκαν υποθέσεις του δημοσίου και οι περισσότεροι είναι απομακρυσμένοι από την ένταση της κομματικής τοποθετήσεως. Πρέπει να στεγαστούν επισήμως. Γίνεται μια προσπάθεια τώρα να πάνε στο Μέγαρο της οδού Αμαλίας. Υπάρχει συζήτηση για την Παλαιά Βουλή, που είναι μια πρόταση που δεν απορρίπτεται, να διαχειρίζεται από την Ένωση των τέως Βουλευτών και Ευρωβουλευτών. Ίσως εκεί ή αλλού, αλλά και ίσως και στο Μέγαρο Δεληγιώργη. Μεγάλη προσπάθεια. 
      Οργανισμός της Βουλής. Θα έχουμε νέον οργανισμό. Το στηρίζω. Η ανάγκη το επιβάλλει.
      Είπα προηγουμένως ότι διευρύνθηκαν τα αντικείμενα. Θέλουμε όμως καταλλήλους, κύριοι συνάδελφοι, υπαλλήλους.
      ΠΡΟΕΔΡΕΥΩΝ (Γεώργιος Σούρλας): Κλείστε, παρακαλώ, κύριε συνάδελφε.
      ΑΡΙΣΤΟΤΕΛΗΣ ΠΑΥΛΙΔΗΣ: Κλείνω, κύριε Πρόεδρε, με μια αναφορά στην κοινοβουλευτική διπλωματία. Όλα τα Κοινοβούλια –τα παρακολουθώ στους διεθνείς οργανισμούς- είναι παρόντα. Και μάλιστα εκπρόσωποι κοινοβουλίων χωρών, με τις οποίες έχουμε ειδικούς λόγους να παρακολουθούμε τη δραστηριότητά τους, κάνουν εξαιρετικές επιλογές, δαπανούν κι έχουν παρουσία. Συμβαίνει το ίδιο και μ’ εμάς. Όμως, θα πρότεινα όσοι συνάδελφοι αισθάνονται αδυναμία να μετάσχουν πλήρως σ’ αυτήν τη δραστηριότητα που λέγεται κοινοβουλευτική διπλωματία, να το δηλώνουν. Δεν είναι αμάρτημα. Οι υποχρεώσεις μας στην περιφέρεια είναι υποχρεώσεις σκληρές. Όσοι έχουν άνεση, ναι. Όσοι δεν έχουν, όχι τυπική παρουσία. 
      Τέλος, κύριε Πρόεδρε –και το λέγω σ’ εσάς που έχετε αναλάβει μια εξαιρετική αποστολή παρακολουθήσεως ορισμένων δραστηριοτήτων των Ελλήνων της Διασποράς σε κοινοβουλευτικό επίπεδο- μεγάλη δύναμη στα Ελληνόπουλα τα διασπαρμένα στον κόσμο και μετέχοντα στην πολιτική ζωή του τόπου, όπου είναι εγκατεστημένα. Μεγάλη υπόθεση για το έθνος. Αυτήν την προσπάθεια οφείλουμε περισσότερο σήμερα να τη στηρίξουμε, λαμβάνοντας υπ’ όψιν ότι υπάρχει τώρα και μια άλλη διάσταση. 
      Κύριοι συνάδελφοι, σε λίγο θα λειτουργούμε οιωνοί Ευρωβουλευτές. Το ανέφερε και ο εισηγητής του ΛΑ.Ο.Σ.. Η Λισαβόνα επιβάλλει πλέον τα Εθνικά Κοινοβούλια να έχουν ουσιαστική συμμετοχή στη διαμόρφωση του ευρωπαϊκού γίγνεσθαι και όχι μόνο διά του Ευρωκοινοβουλίου. Εσείς ή όποιοι άλλοι θα είναι εδώ. Επιβάλλει εξαιρετική αφοσίωση και θυσία στην υπόθεση της Ευρώπης, για την οποία θα υπογραμμίσω ότι ναι, η Βουλή δαπανά πολύ υψηλότερα απ’ ό,τι παλαιότερα για την παρουσία μας και πιστεύω ότι αυτό θα συνεχισθεί. 
      Και να μην ξεχάσουμε τώρα πως είμαστε και Δωδεκανήσιοι. Ο Πρόεδρος της Βουλής διά του Ιδρύματος της Βουλής σε συνεργασία με το Ίδρυμα Ντε Γκάσπερι στην Ιταλία, σχεδιάζουν να κάνουν μια μελέτη για την εξέλιξη του δωδεκανησιακού παράγοντα στο πλαίσιο της ελληνοιταλικής συνεργασίας, αλλά και διαφοράς. Την επαινώ και ζητώ το ταχύτερο να ολοκληρωθεί αυτή η διαδικασία, προϊόν και συζητήσεών μου με τον Ακαδημαϊκό καθηγητή κ. Κωνσταντίνο Σβολόπουλο.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, πριν πάρει το λόγο ο κ. Αμοιρίδης, θα ήθελα να πω ότι σε μια τηλεοπτική συζήτηση που σαν επίκεντρο είχε τα κέρδη των τραπεζών, κατηγορήθηκε η Βουλή των Ελλήνων ότι παρέχει δωρεάν χώρο εδώ για το υποκατάστημα της Εθνικής Τράπεζας. Προσπάθησα να παρέμβω τηλεφωνικά, αλλά δεν κατέστη εφικτό. Δράττομαι, λοιπόν, της ευκαιρίας να πω τώρα από την επίσημη αυτή θέση ότι είναι άδικο αυτό για τη Βουλή, διότι από την 1η Ιανουαρίου 2008 με απόφαση του Προέδρου της Βουλής, του κ. Σιούφα, από το υποκατάστημα της Εθνικής Τράπεζας που στεγάζεται στη Βουλή καταβάλλεται ένα ετήσιο μίσθωμα 300.000 ευρώ. Με μεγάλη ευκολία, λοιπόν, επικρίνουμε και κατακρίνουμε πράξεις και παραλείψεις και δεν επαινούμε πρωτοβουλίες ευταξίας και αξιοποίησης της περιουσίας της Βουλής.
      Το λόγο έχει τώρα ο κ. Αμοιρίδης.
      ΙΩΑΝΝΗΣ ΑΜΟΙΡΙΔΗΣ: Κύριε Πρόεδρε, στη χώρα που γεννήθηκε η δημοκρατία και στο χώρο που παράγεται δημοκρατία, δεν ξέρω αν αυτό πρέπει να το υπολογίσουμε πόσο κοστίζει σε χρήματα ή από το έργο και την ποιότητα του έργου που παράγεται και πόση δημοκρατία παράγουμε. Όχι αν κοστίζει λιγότερο ή περισσότερο η θέρμανση ή τα βιβλία. Θα κάνω κάποιες παρατηρήσεις στον προϋπολογισμό και θα κάνω την τοποθέτηση στο τέλος.
      Διαβάζω για μισθώματα 5.000.000 ευρώ το 2009 από 3.200.00 που ήταν πέρυσι. Το ποσό των μισθωμάτων είναι πολύ μεγάλο. Δεν θα μπορούσε με κάποιον τρόπο να αγοραστεί ένα κτήριο, και αυτά τα 5.000.000 ευρώ να δίνονται κάθε χρόνο σ’ αυτό το κτήριο, να παραμείνει και σαν επένδυση στην περιουσία της Βουλής; Αναρωτιέμαι, γιατί το ποσό είναι πολύ μεγάλο.
      Για τις εκδόσεις φαίνεται ότι τριπλασιάζεται το ποσό και είναι προς τη θετική κατεύθυνση αυτό, να βγουν δηλαδή περισσότερες εκδόσεις για το έργο που παράγεται.
      Για την επισκευή και συντήρηση από τα 1,6 εκατομμύρια πηγαίνουμε στα 6,2. Δεν ξέρω αν αυτό είναι για το κτήριο ή γενικότερα για τα κτήρια, πάντως η διαφορά είναι τέσσερις φορές περισσότερο για συντήρηση μέσα στο 2009. Δεν το έχω δει κάπου στην αιτιολογική έκθεση να αιτιολογείται. Οι αμοιβές για  εκπαίδευση και μετεκπαίδευση των Βουλευτών από 250.000 πηγαίνουν στις 600.000, τέσσερις φορές επάνω. Κι ένα σημείο ακόμη: Για εκτέλεση έργων προϋπολογίστηκαν 2.000.000 το 2008, δεν εκτελέστηκε τίποτα και προϋπολογίζονται άλλα 2.000.000 για το 2009. Έπρεπε να υπάρχει κάποια αιτιολογική έκθεση για αυτά τα ποσά που αφορούν αυτούς τους κωδικούς γιατί μπαίνουν αν προϋπολογίσουμε κάτι. 
      Αγαπητοί συνάδελφοι, άκουσα προχθές στην τηλεόραση το συνάδελφο, τον κ. Αλαβάνο, ο οποίος ούτε λίγο ούτε πολύ είπε να μειώσουμε την ψύξη το καλοκαίρι και να μη φοράμε κουστούμια γιατί κοστίζει. 
      Διαβάζοντας εδώ το ποσό που δίνουμε για τη θέρμανση, είναι 143.000 ευρώ μπροστά στα 222.000.000 ευρώ που είναι ο προϋπολογισμός της Βουλής.
      Είπαμε, λοιπόν, να έχουμε μία τάση να μειώνουμε το κόστος, αλλά να φθάνουμε στο σημείο να συζητάμε τις 143.000 να τις κάνουμε 120.000 ευρώ μπροστά στα 222.000.000 ευρώ, για να μη φοράμε κουστούμι στη Βουλή, για να μειώσουμε και το κόστος της ψύξης, νομίζω ότι ξεπερνάει κάποια όρια και νομίζω ότι δεν πρέπει να λέγονται αυτά τουλάχιστον στη  δημόσια τηλεόραση, αν θέλουμε να μπούμε και εμείς στη διαδικασία να συμβάλλουμε στη μείωση της ακρίβειας.
      Άκουσα για τις αμοιβές των Βουλευτών. Τυχαίως –ή έτσι έγινε- όλοι οι εισηγητές όλων των κομμάτων ήταν από την Αθήνα. Εγώ είμαι πολιτικός μηχανικός. Το γραφείο μου υποτίθεται αυτήν τη στιγμή δουλεύει και το ενοίκιο είναι 500 ευρώ το μήνα, συν 6.000 ευρώ που υποχρεώνομαι πλέον να πληρώνω στο Τ.Σ.Μ.Ε.Δ.Ε.. Πιστεύετε ότι θα μπορώ να δουλέψω σαν ελεύθερος επαγγελματίας σε μία επαρχιακή πόλη, όταν από τη Δευτέρα μέχρι την Παρασκευή είμαι στην Αθήνα;
      Εγώ δεν καταλαβαίνω τη λογική, αν θα πάρει ο Βουλευτής παραπάνω 80 ευρώ, πού πήρε το 2008. Τόση ήταν η αύξηση. Ήταν 120 ευρώ, μείον τις κρατήσεις, άρα 80 ευρώ το χρόνο. Δηλαδή, στους δώδεκα μήνες είναι γύρω στα 1.000 ευρώ. Το επιπλέον κόστος το δικό μας με την κατάργηση του ασυμβιβάστου είναι 12.000 ευρώ. 
      Δεν ξέρω πώς αντιλαμβάνονται τον Βουλευτή της επαρχίας οι Βουλευτές της Αθήνας, ανεξαρτήτου κόμματος. Δεν ξέρω πώς αντιλαμβάνομαι ότι κινείται ο Βουλευτής της επαρχίας ή αν αντιλαμβάνονται πόσο ήταν το κόστος της μετακίνησης σ’ έναν ολόκληρο νομό με την αύξηση της βενζίνης.
      Δεν θέλω να λαϊκίσω, όμως, εμείς αντιλαμβανόμαστε και ξέρουμε το κόστος σε μία επαρχιακή πόλη. Ο δικός μου νομός μάλιστα δεν είναι μεγάλος. Υπάρχουν νομοί, όπως είναι η Ηλεία, η Κοζάνη, ο Έβρος, που είναι τεράστιοι και πρέπει αυτοί οι άνθρωποι να κινηθούν, να δουν κόσμο. Είναι διαφορετικό, λοιπόν, πώς αντιλαμβάνονται το κόστος οι Βουλευτές της Αθήνας και πώς το αντιλαμβανόμαστε εμείς.
      Για τους συνεργάτες των Βουλευτών, θα έλεγα ότι, τουλάχιστον, για εμάς που είμαστε από την επαρχία θα έπρεπε να μην αλλάξουμε ένα συνεργάτη, αποσπασμένο υπάλληλο και να κάνουμε έναν επιπλέον ειδικό συνεργάτη. Χρειαζόμαστε και εδώ στο γραφείο, που μας παραχώρησε η Βουλή, συνεργάτες, όπως χρειαζόμαστε και στην πόλη μας. 
      Θα μπορούσε, δηλαδή, να υπάρχει ένας επιπλέον ειδικός συνεργάτης, αλλά να παραμείνει το ίδιο μετακλητό, το αποσπασμένο προσωπικό που έχουμε στα γραφεία μας. Θα μπορούσε να γίνει αυτό, τουλάχιστον για τους Βουλευτές της επαρχίας.
      Για τους εργαζόμενους όλοι έχουμε ευαισθησία. Θα σας πω όμως μια ιστορία. Πέρυσι, τις πρώτες μέρες που ήρθα στη Βουλή, ρώτησα έναν εργαζόμενο που είναι μέσα στην Αίθουσα, αφού υπέγραψα στο βιβλίο, «πώς λέγεσαι;». Μου είπε το όνομά του. Ξαναγύρισε πίσω και μου είπε «Κύριε Βουλευτά, είμαι δεκαπέντε χρόνια εδώ μέσα και δεν ρώτησε κανείς το όνομά μου». 
      Όταν, λοιπόν, μιλάμε για ευαισθησία προς τους εργαζόμενους πρέπει να τη νιώθουμε. Είπα ένα απλό παράδειγμα χωρίς να μειώνω κανένα. Θέλω να αντιληφθούμε πως όταν λέμε κάτι, θα πρέπει αυτό να βγαίνει από την καρδιά μας, να  το πιστεύουμε, όχι να το λέμε για λόγους εντυπωσιασμού. 
      Θεωρώ ότι το καινούργιο οργανόγραμμα είναι πραγματικά μια καινοτομία. Θα μπορεί σε διαφορετικά επίπεδα και καθετοποιημένα και οριζόντια η Βουλή να αποδώσει περισσότερο έργο, αλλά και εμείς να έχουμε καλύτερη πρόσβαση και καλύτερη ενημέρωση για τα δρώμενα στη Βουλή, ώστε να μπορούμε να συμμετέχουμε σ’ όλες τις δραστηριότητες. 
      Νομίζω ότι όλοι οι Βουλευτές προσπαθούν για το καλύτερο. Είναι υποκρισία κάποιοι που έχουν ολοκληρώσει τη θητεία τους, να έχουν προσφύγει στα δικαστήρια και να παίρνουν τα επιπλέον χρήματα και εμείς εδώ να προσπαθούμε να δείξουμε ότι είμαστε οι σεμνοί Βουλευτές που δεν θέλουμε την αύξηση. 
      Νομίζω το τελευταίο που αφορά τον Έλληνα πολίτη θα πρέπει να ήταν η αύξηση των 100 ή 200 ευρώ και το κορυφαίο θα ήταν ο τρόπος ζωής που κάνουν οι Βουλευτές, αν είναι μπλεγμένοι σε σκάνδαλα, αν υποθάλπουν την σκανδαλολογία και τη μείωση των αξιών που θα πρέπει να υπηρετούν. Η αρετή του Βουλευτή νομίζω ότι είναι αυτή που του δίνει αξία και όχι ο μισθός του. Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Αμοιρίδη.
      Το λόγο έχει ο κ. Μπούρας.
      ΑΘΑΝΑΣΙΟΣ ΜΠΟΥΡΑΣ: Ευχαριστώ, κύριε Πρόεδρε.
      Περιττό είναι να πω ότι υπερψηφίζω –αλλά θα το κάνω ξεκινώντας- τον Προϋπολογισμό Δαπανών της Βουλής του οικονομικού έτους του 2009, αλλά και τον Απολογισμό Δαπανών για το έτος 2007. 
      Οι λόγοι αναφέρθηκαν από τον εισηγητή μας αναλυτικότατα με συγκεκριμένα νούμερα, με συγκεκριμένη επιχειρηματολογία και δεν χρειάζεται στο να αναλώσω άλλο χρόνο γι’ αυτό στον πολύ λίγο χρόνο ομιλίας που έχω. 
      Αισθάνθηκα, όμως, την ανάγκη να πάρω το λόγο σήμερα, σ’ αυτήν την κορυφαία κατά την άποψή μου συνεδρίαση, όπου εμείς οι ίδιοι συζητούμε για το σπίτι μας, συζητούμε για τη Βουλή, συζητούμε για τα προβλήματά μας, συζητούμε για τους ανθρώπους που μας στηρίζουν, συζητούμε για τη λειτουργία του Κοινοβουλίου που είναι ο πυλώνας, το βασικό εργαλείο της δημοκρατίας.
      Μόνο δυο, τρεις επισημάνσεις θα κάνω. Θα πω ότι δεν έπρεπε από τα μικρά κόμματα να χρησιμοποιήσουν τη σημερινή ημέρα τόσο μικρόψυχα και λαϊκίστικα –θα μου επιτρέψετε- προσπαθώντας μέσα σ’ αυτήν την πολύ δύσκολη για όλο τον κόσμο, αλλά και για τη χώρα μας, οικονομική συγκυρία να εκμεταλλευτούν -στο βωμό του λαϊκισμού και της μικροψυχίας- τη δύσκολη οικονομική κατάσταση που επικρατεί σ’ όλο τον κόσμο. Δεν θα πω τίποτα περισσότερο. Ειπώθηκαν και από προλαλήσαντες συναδέλφους μου.
      Εκείνο που θέλω να τονίσω είναι, πως επειδή τον τελευταίο καιρό ασχολούμαι ιδιαίτερα μέσα στο χώρο της Βουλής, μιας και είμαι Πρόεδρος της Επιτροπής Οικονομικών Υποθέσεων, όχι ότι δεν γνώριζα, αλλά τώρα είμαι περισσότερος σίγουρος στο να επαινέσω όλο το προσωπικό, όλους τους υπαλλήλους της Βουλής των Ελλήνων οι οποίοι, πραγματικά, νύχτα, μέρα –και κυριολεκτώ…
      (Χειροκροτήματα από την πτέρυγα της Νέας Δημοκρατίας)
       ….στηρίζουν με τον πιο αποδοτικό και με τον καλύτερο τρόπο, συνεργαζόμενοι με εμάς, το έργο του Κοινοβουλίου. Θέλω να εκφράσω δημόσια τον έπαινό μου και ταυτόχρονα τις προσωπικές μου ευχαριστίες. 
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ.  ΔΗΜΗΤΡΙΟΣ ΣΙΟΥΦΑΣ)
      Στη Βουλή των Ελλήνων τα τελευταία χρόνια εγώ τουλάχιστον έτυχα να είμαι με πολλούς Προέδρους Βουλευτής. Πρέπει να πω ότι συντελέστηκε ένα σημαντικότατο έργο απ’ όλους τους Προέδρους -τον κ. Κακλαμάνη, την κ. Μπενάκη και τώρα από το σημερινό Πρόεδρο της Βουλής, τον κ. Σιούφα- ένα έργο το οποίο πραγματικά αναβάθμισε όχι την όψη, όχι την εξωτερική εμφάνιση της Βουλής ή διάφορες άλλες λειτουργίες, αλλά αναβάθμισε και το Κοινοβούλιο αυτό καθ’ εαυτό ως θεσμό, αλλά και ενίσχυσε για το καλό της δημοκρατίας το ρόλο του Βουλευτή και τις δυνατότητες που έχει μέσα απ’ αυτόν το ρόλο να επιτελεί καλύτερα το έργο του.
      Γι’ αυτό είμαστε υποχρεωμένοι –και εγώ νιώθω υποχρεωμένος- να ευχαριστήσουμε όλους τους Προέδρους και το σημερινό Πρόεδρο της Βουλής, τον κ. Σιούφα, ο οποίος καθημερινά δίνει τη μάχη για την καλύτερη λειτουργία της Βουλής, για την καλύτερη αναγνώρισή της από την ελληνική κοινωνία για το σημαντικό ρόλο που επιτελεί μέσα στην κοινωνία και τη δημοκρατία. 
      Μετά απ’ όλα αυτά, πρέπει να πω ότι για τα υπόλοιπα είμαστε εδώ και θα τα βρούμε. Θα τα συζητήσουμε. Να πω και πάλι ότι θεωρώ ότι ο Προϋπολογισμός είναι πάρα πολύ νοικοκυρεμένος, σωστός και πολύ πραγματιστικός Προϋπολογισμός, όπως και ο Απολογισμός επίσης. Γι’ αυτό υπερψηφίζω και συγχαίρω και τον Πρόεδρο της Βουλής και τους Αντιπροέδρους και όλο το προσωπικό της Βουλής των Ελλήνων.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
       
      ΠΡΟΕΔΡΟΣ (Δημήτριος Σιούφας): Ο συνάδελφος κ. Μαγκριώτης έχει το λόγο.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
      Θα ήθελα κι εγώ με τη σειρά μου να ευχαριστήσω πρώτα απ’ όλα τους εργαζόμενους και το επιστημονικό δυναμικό της Βουλής για τη δουλειά και τις υπηρεσίες που προσφέρουν στο χώρο ευθύνης τους. Σίγουρα χωρίς τη δική τους συμμετοχή και προσφορά –που πολλές φορές ξεπερνά και τα καθήκοντα και τους εαυτούς τους- δεν θα μπορούσε να λειτουργεί το Κοινοβούλιο.
      Θέλω, ακόμη, να τονίσω και να πω, ότι υπερψηφίζω τον Προϋπολογισμό της Βουλής και τον Απολογισμό του 2007, γιατί σαν φιλοσοφία και σαν λογική κινείται σ’ όλους τους Προϋπολογισμούς, αλλά και η διαχείριση είναι ανάλογη των Προϋπολογισμών και των κατευθύνσεων της Βουλής της Μεταπολίτευσης. Και ο κάθε Πρόεδρος, το κάθε Προεδρείο, προσθέτει, από τη δική του πλευρά, τη δική του αρωγή, για να βελτιώσει τις δραστηριότητες και των Βουλευτών και του Κοινοβουλίου. 
      Κινείται, όμως, μέσα σ’ ένα περιβάλλον συγκεκριμένο που διαμορφώνεται από το πολιτικό σύστημα, τις δυνατότητες που δίνει αυτό –και το Σύνταγμα, αλλά και ο Κανονισμός της Βουλής- στο ίδιο το Κοινοβούλιο και στο Βουλευτή.
      Το ένα, βέβαια, δεν έχει καμμία σχέση με το άλλο. Θεωρώ, όμως, πολύ σημαντικό ότι πρέπει σ’ αυτήν τη συζήτηση, που είναι η μέρα του Κοινοβουλίου, να θίξω τα θέματα αυτά.
      Θέλω, λοιπόν, να τονίσω ότι το Κοινοβούλιο θα πρέπει να αποκτήσει τον ουσιαστικό, τον ελεγκτικό και βεβαίως το νομοθετικό του ρόλο. Το Κοινοβούλιο στη χώρα μας δεν νομοθετεί επί της ουσίας. Σπάνια υπάρχουν νομοθετήματα και διατάξεις στη διαμόρφωση των οποίων έχει ουσιαστικό ρόλο το Κοινοβούλιο ή η αντίστοιχη Διαρκής Επιτροπή, στην οποία συζητείται ένα νομοσχέδιο. Νομοθετεί η κυβέρνηση και καλύτερα, θα έλεγα, η κυβερνητική επιτροπή της εκάστοτε κυβέρνησης.
      Αυτός ο κύκλος του πολιτικού συστήματος πρέπει να τελειώσει. Πρέπει το ελληνικό Κοινοβούλιο και στην Ολομέλειά του και στις επιτροπές, να αποκτήσει ακόμα πιο αποφασιστικό ρόλο. Και αυτό, βεβαίως, έχει να κάνει και με τη νοοτροπία των κομμάτων. Κόμματα, τα οποία πρέπει κάποια στιγμή να κατανοήσουν ότι βεβαίως έχουν τις βασικές στρατηγικές τους επιλογές και κατευθύνσεις, βεβαίως έχουν τις προγραμματικές δηλώσεις του εκάστοτε Πρωθυπουργού, που δεσμεύουν και την πορεία της κυβέρνησης, δεν μπορούν, όμως, να θεωρούν το Βουλευτή ότι είναι άβουλος, σε πλήρη αντιδιαστολή, δηλαδή, με την έννοια του Βουλευτή, αλλά και με την ουσία του Συντάγματος και της λαϊκής βούλησης. Κάθε, δηλαδή, διαφοροποίησή του μέσα στο Κοινοβούλιο για το πιο μικρό θέμα, να θεωρείται ότι υποκρύπτει αποστασία ή υπονόμευση. 
      Το θεωρώ πάρα πολύ σημαντικό. Και πρέπει αυτό το ποιοτικό άλμα να το κάνει το ελληνικό Κοινοβούλιο. Βεβαίως, αυτό δεν εξαρτάται –όπως τόνισα και προηγουμένως- από τον κάθε Βουλευτή ξεχωριστά. Εξαρτάται απ’ όλους, αλλά βεβαίως και από τα ίδια τα κόμματά μας.
      Το δεύτερο έχει να κάνει με τον ελεγκτικό ρόλο. Κι εδώ είναι τυποποιημένος ο ελεγκτικός ρόλος της Βουλής, αλλά και του κάθε Βουλευτή ξεχωριστά, είτε αφορά θέματα της εκλογικής του περιφέρειας και των επί μέρους κοινωνικών ομάδων είτε αφορά γενικότερα την πολιτική ζωή του τόπου. Πρέπει να αποκτήσει ακόμα πιο αποφασιστικό ελεγκτικό ρόλο η Βουλή, η Ολομέλεια, οι Επιτροπές. Να μη φτάνουμε, δηλαδή, στο απαράδεκτο εκείνο σημείο να συζητούνται οι επερωτήσεις, οι οποίες πάντοτε συζητούνται, διαχρονικά, κατόπιν επιλογής της κυβέρνησης, όταν το θέμα έχει εξαντληθεί ή όταν έχει εξαντλήσει την κοινωνική εκείνη ομάδα ή την περιφέρεια, για την οποία έγινε η επερώτηση. Πρέπει οι επερωτήσεις να συζητούνται σε πραγματικό χρόνο, τότε που υπάρχει το πρόβλημα και να δίδονται οι δέουσες απαντήσεις.
      Θα κλείσω, κύριε Πρόεδρε, λέγοντας δύο λόγια για το ασυμβίβαστο.
      Θεωρώ μέγα λάθος αυτό που έπραξε η προηγούμενη Βουλή, που δεν νομοθέτησε τον εκτελεστικό νόμο, που προέβλεπε το Σύνταγμα, γύρω από τις εξαιρέσεις του ασυμβίβαστου. Αυτό οδήγησε σε μία ισοπέδωση -σε μεμονωμένες βέβαια περιπτώσεις- και έδωσε τη δυνατότητα να δημιουργηθεί, θα έλεγα, μία τάση να ανατραπεί το ασυμβίβαστο που καθιέρωνε το προηγούμενο Σύνταγμα.
      Εγώ θεωρώ ότι είναι ασυμβίβαστη η έννοια του Βουλευτή με την παράλληλη άσκηση επαγγελματικής δραστηριότητας. 
      Όσα χρόνια είμαι στο Κοινοβούλιο -και τα προηγούμενα που παρακολουθούσα ενεργά την πολιτική ζωή- δεν έχω δει εγώ Βουλευτές, που έχουν ουσιαστική δραστηριότητα και παρουσία στο Κοινοβούλιο, να έχουν τη δυνατότητα και τη διάθεση να ασκούν παράλληλα κάποια επαγγελματική δραστηριότητα, ξέροντας η συντριπτική πλειοψηφία των Βουλευτών, πριν εισέλθει στο Κοινοβούλιο, ότι είχε σίγουρα καλύτερες επαγγελματικές και οικονομικές απολαβές, είχε σίγουρα καλύτερα εισοδήματα. Έρχεσαι, όμως, στη Βουλή όχι για να βελτιώσεις τα εισοδήματά σου. Έρχεσαι, γιατί σε ενδιαφέρει, γιατί θέλεις να προσφέρεις σε μία συνολική προσπάθεια. Δεν έρχεσαι για να βελτιώσεις τα εισοδήματά σου. 
      Με αυτή, λοιπόν, την έννοια κι αν υπάρχει ένα προσωπικό κόστος στους Βουλευτές -που υπάρχει, οικονομικό- θα πρέπει να το αποδέχονται. Διότι είναι μεγάλη τιμή να βρίσκεσαι στην Αίθουσα του Κοινοβουλίου, να εκπροσωπείς τους πολίτες της πόλης σου, του νομού σου, της εκλογικής σου περιφέρειας και να έχεις δυνατότητα, έστω μ’ αυτά τα ελάχιστα περιθώρια, διαμόρφωσης της πολιτικής, να συμμετέχεις κι εσύ, δυνατότητα που σου δίνει, όπως είπα, το Σύνταγμα και ο Κανονισμός της Βουλής, αλλά και η λειτουργία των κομμάτων.
      Γι’ αυτό δημιουργούνται όλα αυτά τα παράδοξα, που έθιξαν και οι εισηγητές και ο συνάδελφος κ. Αμοιρίδης προηγουμένως από την πλευρά της Κοινοβουλευτικής Ομάδας του ΠΑ.ΣΟ.Κ., τα οποία δημιουργούν και ευτράπελα πολλές φορές και τα οποία συμπαρασύρουν και την εικόνα συνολικά του Κοινοβουλίου και αδικούν το σύνολο των Βουλευτών.
      Δεν αφορά, λοιπόν, το ασυμβίβαστο τη συντριπτική πλειοψηφία των Βουλευτών, οι οποίοι δεν ασκούν το επάγγελμά τους και δεν μπορούν να το κάνουν, αν θέλουν να είναι συνειδητοί Βουλευτές και να αφιερώνουν το σύνολο του χρόνου τους στα βουλευτικά τους καθήκοντα. Αφορά ορισμένες ειδικότητες, μία μικρή κατηγορία και κυρίως βεβαίως Βουλευτές από το Λεκανοπέδιο, γιατί έχουν τη δυνατότητα να έχουν δίπλα το μεγάλο δικηγορικό τους γραφείο ή το μεγάλο τους ιατρείο.
      Αυτές είναι οι αλήθειες και οι πραγματικότητες και πρέπει να τις τονίσουμε με πολλή σαφήνεια. Ούτε Βουλευτές μετρημένους στα δάχτυλα του ενός χεριού δεν αφορά η ιστορία. Κι, όμως, παρασύρθηκαν κόμματα και η πλειοψηφία του Κοινοβουλίου και ψήφισε αυτήν τη διάταξη.
      Θα παρακαλέσω να ειδωθεί το θέμα αυτό και με κάποιον εκτελεστικό νόμο να υπάρξουν σαφείς περιορισμοί και διατάξεις, γιατί ευτελίζεται η έννοια του Βουλευτή και του Κοινοβουλίου. 
      Κλείνω, κύριε Πρόεδρε, με μία φράση μόνο γύρω από την αποζημίωση και την υπόθεση των αναδρομικών. 
      Όλα τα κόμματα –και είναι προς τιμήν του πολιτικού συστήματος- έχουν δηλώσει με σαφήνεια ότι όχι μόνο δεν πρόκειται να κάνουν χρήση των οποιωνδήποτε δικαστικών αποφάσεων, όπως κι αν προκύψουν αυτές, αλλά κι αν υπάρξουν αυτές οι αποφάσεις, αυτά τα χρήματα δεν πρόκειται να τα πάρει κανένα κόμμα και κανένας Βουλευτής. Και αυτή πρέπει να είναι και μία δέσμευση που θα βγει και από την Ολομέλεια του Κοινοβουλίου. Για να τελειώσει, όπως είπα, ο ευτελισμός του Βουλευτή και του Κοινοβουλίου από όσους καλοπροαίρετους ή κακοπροαίρετους το επιχειρούν κάθε φορά.
      Δεν μπορώ, όμως, παρά να μην προσθέσω κι εγώ τη φωνή της διαμαρτυρίας, γιατί η Κυβέρνηση, όπως μας είπε, δεν το κατάλαβε. Κάποια στιγμή κάποιος επικεφαλής Δ.Ε.Κ.Ο. ή κάποιας ανεξάρτητης αρχής, πήρε ξαφνικά μία μεγάλη αύξηση και συμπαρέσυρε τους μισθούς των δικαστικών με πολλά αναδρομικά. Και αυτό δημιουργεί το μεγάλο πρόβλημα στο Κοινοβούλιο, για τους Βουλευτές του χθες, του σήμερα, του αύριο.
      Αυτά να σταματήσουν. Η Κυβέρνηση να προχωρήσει στις αναγκαίες  αποφάσεις και ρυθμίσεις, για να δώσει λύση στο παρόν πρόβλημα και φυσικά να μην υπάρξουν ξανά στο μέλλον τέτοια προβλήματα. Έχουμε πολύ πιο σημαντικά πράγματα να κάνουμε και δεν πρέπει να επιτρέπουμε σε έναν Υπουργό ή σε οποιονδήποτε μεμονωμένο κρατικό λειτουργό να δημιουργεί προβλήματα στη λειτουργία του Κοινοβουλίου.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής, σαράντα τέσσερις μαθήτριες και μαθητές και τέσσερις συνοδοί-καθηγητές από το Γυμνάσιο Φιλιατρών Μεσσηνίας.
      Καλωσορίζουμε τα παιδιά και τους εκπαιδευτικούς στη Βουλή των Ελλήνων. Τους ευχόμαστε καλή πρόοδο και να είναι καλότυχα.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο συνάδελφος Βουλευτής κ. Παναγιώτης Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Κυρίες και κύριοι συνάδελφοι, μακάρι όλες οι συζητήσεις στη Βουλή να είχαν αυτόν τον ανοιχτό, συναινετικό και καλοπροαίρετο χαρακτήρα που έχει πάντα η συζήτηση για τον Προϋπολογισμό και τον Απολογισμό της Βουλής. Και αυτό δεν έχει να κάνει μ’ ένα συντεχνιασμό που κάποιοι κακόπιστοι ίσως μας καταλογίζουν, δεν έχει να κάνει μ’ αυτό που λέει ο λαός ότι εμείς πάντα ευλογούμε τα γένια μας ή όταν είναι να ρυθμίσουμε τα του οίκου μας  τα ρυθμίζουμε πάντα συναινετικά. 
      Αυτό είναι προϊόν δύο παραγόντων: Ο πρώτος παράγων έχει να κάνει με μια δημοσιονομική πειθαρχία που διακατέχει πάντα τον Προϋπολογισμό της Βουλής. Θητεύω είκοσι χρόνια σ’ αυτήν την Αίθουσα και πάντα οι Προϋπολογισμοί της Βουλής διακατέχονταν από μία δημοσιονομική πειθαρχία και αυτή πρέπει να τη διαφυλάξουμε ως κόρη οφθαλμού. Απ’ αυτήν τη δημοσιονομική πειθαρχία διακατέχεται και ο σημερινός Προϋπολογισμός της Βουλής. Και αυτό είναι προς τιμήν και του σημερινού Προεδρείου. Απέναντι σ’ ένα σπάταλο κράτος  υπάρχει μία Βουλή, παρά τα αντιθέτως φημολογούμενα, που πάντα με φειδώ και προσεκτικά κατανέμει τα χρήματα του ελληνικού λαού. 
      Ο δεύτερος παράγων έχει να κάνει με φωτισμένες προεδρίες οι οποίες πέρασαν το τελευταίο χρονικό διάστημα από το Προεδρείο της Βουλής, όπως ήταν του Απόστολου Κακλαμάνη, του αείμνηστου Τσαλδάρη, της Άννας Ψαρούδα-Μπενάκη και της δικής σας σήμερα, κύριε Πρόεδρε. Οι προεδρίες αυτές αναβάθμισαν το Κοινοβούλιο, το άνοιξαν πραγματικά στην κοινωνία, το άνοιξαν στο εξωτερικό με την κοινοβουλευτική διπλωματία, με τις ομάδες φιλίας, το άνοιξαν στον πολιτισμό με τις εκθέσεις της Βουλής αλλά και με τη συλλογή των έργων τέχνης που έχει η Βουλή. Και θα έλεγα ότι με μεγαλύτερη ένταση και με μεγαλύτερο ζήλο θα πρέπει να βλέπουμε τη συλλογή αυτών των έργων. Να διασωθούν από το ελληνικό Κοινοβούλιο, γιατί είναι περιουσία του ελληνικού λαού. 
      Η δική σας σημερινή θητεία στο Προεδρείο, επειδή ίσως θητεύσατε και στο Υπουργείο Ανάπτυξης, έχει ανοίξει το Κοινοβούλιο στην έρευνα και στην τεχνολογία. Θεωρώ θετικό το ότι προσπαθείτε να βάλετε φωτοβολταϊκά στην οροφή της Βουλής –τα έχετε μέσα στον προγραμματισμό σας- θα σας έλεγα να κοιτάξετε και τους διακόπτες με αισθητήρες, ώστε τα φώτα να κλείνουν αυτόματα, όταν υπάρχει φωτισμός γιατί πολλές φορές τα ξεχνάμε στους διαδρόμους συνεχώς ανοιχτά και κανένας δεν απλώνει το χέρι του να τα κλείσει, ακόμα και στα κτήρια τα οποία νοικιάζουμε, κύριε Πρόεδρε. 
      Θα έλεγα, επίσης, ότι η αλλαγή των λαμπτήρων είναι κάτι που θεωρώ πολύ σημαντικό. 
      Έρχομαι τώρα σε κάποια ελλείμματα που θέλω να επισημάνω. Το πρώτο έλλειμμα είναι ότι ενώ είχαμε αποφασίσει το κανάλι της Βουλής με αναλογική πλατφόρμα να πηγαίνει σ’ όλη την Ελλάδα μέχρι το 2004-2005, δυστυχώς η ΕΡΤ δεν μας έδωσε αυτήν τη δυνατότητα και περάσαμε με το νομοσχέδιο μετά στην ψηφιακή πλατφόρμα που θα είναι το 2012. Το 2012, λοιπόν, όλοι οι Έλληνες πολίτες θα βλέπουν το κανάλι της Βουλής. Δυστυχώς στην πατρίδα μου την Ξάνθη, τη Θράκη, αλλά και στην ανατολική Μακεδονία και το Κιλκίς δεν βλέπουν το κανάλι της Βουλής. Θα μπορούσα να σας πω ότι εκτός από τη Θεσσαλονίκη δεν το βλέπει όλη η βόρειος Ελλάδα. 
      Το δεύτερο έλλειμμα, το οποίο θέλω να επισημάνω είναι το εξής: Θα πρέπει να υπάρχει καλύτερη σύνδεση του ελληνικού Κοινοβουλίου με το Ευρωπαϊκό Κοινοβούλιο και για τη συμπληρωματικότητα της δικής μας νομοθεσίας αφ’ ενός και αφ’ ετέρου για την επικουρικότητα την οποία θα πρέπει να λαμβάνουμε υπ’ όψιν κατά τη νομοθέτησή μας. Αλλά θα πρέπει να παρακολουθούμε και τα νομοθετήματα του Ευρωπαϊκού Κοινοβουλίου. 
      Θα επισημάνω και ένα τρίτο έλλειμμα, που έχει να κάνει με την καλύτερη νομοτεχνική επεξεργασία των άρθρων των νομοσχεδίων. 
      Κύριε Πρόεδρε της Βουλής, αυτό το έλλειμμα έχει να κάνει με την πειθαρχία που επιβάλλεται στους Βουλευτές να ψηφίζουν τα νομοσχέδια επί των άρθρων χωρίς η γνώμη τους να είναι ελεύθερη. Η καταψήφιση ενός άρθρου από κάποιο Βουλευτή συνεπάγεται ότι δεν πειθαρχεί στην κομματική γραμμή. Δεν μπορούμε να επεξεργαστούμε άρθρα νομοσχεδίων αν δεν έχουμε την ελευθερία να διατυπώνουμε τη γνώμη μας. Αυτό είναι ένα τεράστιο έλλειμμα, είναι ένα έλλειμμα που το Σύνταγμά μας το προβλέπει θετικά, όπως και ο Κανονισμός της Βουλής, αλλά όπως εξελίχθηκε εκ των υστέρων, υπάρχει μία αρνητική προσέγγιση σ’ όλο αυτό το ζήτημα. 
      Πιστεύω ότι η καταψήφιση κάποιων άρθρων, διότι θεωρούμε ότι δεν είναι σωστά διατυπωμένα ή ότι δεν εξυπηρετούν συμφέροντα μερίδας του λαού, ανεξάρτητα αν είναι από την πλειοψηφία ή τη μειοψηφία, δεν θα πρέπει να συνεπάγεται ότι ο Βουλευτής δεν πειθαρχεί στην κομματική γραμμή. 
      Τελειώνοντας, θέλω να δώσω εύσημα στους υπαλλήλους της Βουλής και το κάνω όχι απλώς για να το πω, αλλά πιστεύω ότι προσφέρουν πολλά και σημαντικά στο έργο μας. Προσφέρουν πάρα πολλά σημαντικά θετικά στοιχεία στο έργο μας και γι’ αυτό τους αξίζει έπαινος. Και ο έπαινος πρέπει να είναι δημόσιος και να ακούγεται απ’ αυτούς που βοηθούνται από τη συμπαράσταση των υπαλλήλων της Βουλής. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΟΣ (Δημήτριος Σιούφας): Το λόγο έχει η πρώην Πρόεδρος της Βουλής κ. Άννα Μπενάκη-Ψαρούδα. 
      ΑΝΝΑ ΜΠΕΝΑΚΗ-ΨΑΡΟΥΔΑ-: Ευχαριστώ πολύ, κύριε Πρόεδρε. 
      Πρώτα απ’ όλα θέλω να ευχαριστήσω όλους τους συναδέλφους που αναφέρθηκαν στους προηγούμενους Προέδρους και σε μένα προσωπικά, για τα καλά τους λόγια και θέλω να προσθέσω ότι και ο παρών Προϋπολογισμός, όπως και οι άλλοι, είναι σώφρων, λιτός και σύμφωνος με το πνεύμα των ημερών. Αυτό οφείλεται σε σας, κύριε Πρόεδρε, και στις υπηρεσίες που εργάστηκαν για να τον συντάξουν. 
      Θα ήθελα, επίσης, να επαινέσω τους υπαλλήλους που πάντοτε καταβάλλουν τη μεγαλύτερη δυνατή προσπάθεια ώστε η προς τα έξω εμφάνισή μας σε τέτοια θέματα να είναι εκείνη που χρειάζεται. 
      Οι ελάχιστες αυξήσεις που δίδονται είναι στις υπηρεσίες και επειδή έγινε λόγος και για τις αμοιβές των Βουλευτών, θα ήθελα να προσθέσω ότι από τη μελέτη που έκανα, τίποτα δεν δίδεται περισσότερο από ό,τι δίνεται στους άλλους υπαλλήλους. Γι’ αυτό, κύριε Πρόεδρε, επιβεβαιώνω το πνεύμα που επικρατεί στη Βουλή και πιστεύω ότι το ίδιο πνεύμα θα επικρατήσει και κατά τη διαχείριση του Προϋπολογισμού, ακόμα και αν υπάρχουν μεγάλα ανοίγματα εγκεκριμένα στα οποία θα ήταν λογικό να προχωρήσει η Βουλή. Το λέω βέβαια εν όψει του κλίματος που επικρατεί και των περιορισμών στους οποίους πρέπει να προχωρήσουμε. 
      Ιδιαίτερα ακούγοντας τον κ. Σγουρίδη, θα ήθελα να σας πω πόσο επιβάλλεται να εξοπλίσουμε καλύτερα την Επιτροπή Ευρωπαϊκών Υποθέσεων μ’ ένα επιστημονικό επιτελείο. Οι υπάλληλοι κάνουν καλά τη δουλειά τους, και μερικοί είναι και επιστημονικά κατάλληλοι, εντούτοις χρειάζεται και ένα πρόσθετο προσωπικό, το οποίο θα μας βοηθήσει και την αρχή της επικουρικότητας να επεξεργαζόμαστε καλύτερα, αλλά και να παίρνουμε θέση εσωτερικά στις νομοθετικές προτάσεις της Ευρωπαϊκής Επιτροπής, οι οποίες αναφέρονται στην καθημερινότητά μας. 
      (Στο σημείο αυτό την Προεδρική Έδρα καταλαμβάνει ο  Α΄  Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Με τις σκέψεις αυτές, κύριε Πρόεδρε, φυσικά υπερψηφίζουμε όλοι τον Προϋπολογισμό και σας εύχομαι να εκτελεστεί με τον καλύτερο τρόπο, κάτι το οποίο θεωρώ προκαταβολικά δεδομένο. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το  λόγο έχει ο Πρόεδρος του Σώματος κ. Δημήτρης Σιούφας. 
      ΔΗΜΗΤΡΙΟΣ ΣΙΟΥΦΑΣ (Πρόεδρος της Βουλής): Κυρίες και κύριοι συνάδελφοι, η σημερινή συζήτηση του Απολογισμού του 2007, αλλά και του Προϋπολογισμού για το 2009 είναι μία σημαντική συνεδρίαση για όλους μας, όχι μόνο για τους τριακόσιους Βουλευτές, αλλά και για ολόκληρο τον ελληνικό λαό γιατί το Κοινοβούλιο, η καρδιά της δημοκρατίας, ακόμα και σε αυτήν τη συζήτηση στέλνει ορισμένα μηνύματα στην κοινωνία για το σήμερα και για το αύριο και ιδιαίτερα σε ό,τι αφορά τα οικονομικά της. 
      Με τον προτεινόμενο Προϋπολογισμό για το 2009 δεν κάνουμε τίποτε άλλο παρά να εκφράζουμε τις προοπτικές, τις προτάσεις και τις προτεραιότητες του έργου που ξεκινήσαμε πριν από έναν χρόνο σε συνέχεια του έργου των προκατόχων Προέδρων, του Απόστολου Κακλαμάνη και της Άννας Μπενάκη-Ψαρούδα. Το Σώμα είναι ενήμερο ότι η αναμόρφωση του Κανονισμού λειτουργίας της Βουλής, η αναβάθμιση των υποδομών της Βουλής, η αξιοποίηση των σύγχρονων δυνατοτήτων της τεχνολογίας, η στήριξη του έργου των Βουλευτών, η πληρέστερη ενημέρωση των πολιτών, ο εκσυγχρονισμός του τηλεοπτικού σταθμού της Βουλής, η λειτουργία του ραδιοφωνικού σταθμού αλλά και η οργανωτική ανασυγκρότηση των υπηρεσιών του Κοινοβουλίου απετέλεσαν και τον κορμό των προγραμματικών δεσμεύσεων του νέου Προεδρείου στις 27 Σεπτεμβρίου του 2007.
      Σε ό,τι αφορά την εκτέλεση του Προϋπολογισμού, ο Προϋπολογισμός του 2008 εκτελείται σύμφωνα με τις εγκεκριμένες πιστώσεις. Στο χρονικό αυτό διάστημα ξεκινήσαμε μια προσπάθεια, με στόχο να περιορίσουμε και να εξορθολογήσουμε τις λειτουργικές δαπάνες της Βουλής, παράλληλα με τη βελτίωση της ποιότητας των παρεχομένων υπηρεσιών. Η προσπάθεια αυτή απέδωσε. Απέδωσε σημαντικά οφέλη, που μας έδωσαν τη δυνατότητα περιορισμού του ποσοστού αύξησης των πιστώσεων που θα διατεθούν στη Βουλή για το 2009. Συγκεκριμένα 	αναφέρομαι στην επαναδιαπραγμάτευση σημαντικών κατηγοριών δαπανών, όπως οι δαπάνες σταθερής και κινητής τηλεφωνίας, τα μισθώματα, αλλά και η διερεύνηση πιθανών άλλων εσόδων για τη Βουλή, όπως από τη μίσθωση του υποκαταστήματος της Εθνικής Τραπέζης στο Κοινοβούλιο. 
      Παράλληλα, σε συνεργασία με τις οικονομικές υπηρεσίες της Βουλής, ομαδοποιήθηκαν ανάγκες τακτικών προμηθειών, ώστε να γίνονται μαζικά οι προμήθειες, επιτυγχάνοντας έτσι, τις μέγιστες δυνατές οικονομίες κλίμακας. 
      Ενδεικτικά αναφέρω: Την επαναδιαπραγμάτευση με τη διοίκηση του Ο.Τ.Ε. αφ’ ενός της παρεχόμενης ατέλειας σταθερής τηλεφωνίας προς τους Βουλευτές και τους Ευρωβουλευτές και αφ’ ετέρου με τις τρεις εταιρείες κινητής τηλεφωνίας, με τις οποίες συνεργάζεται η Βουλή, για την ατέλεια της κινητής τηλεφωνίας. Οι νέες συμβάσεις είχαν ως αποτέλεσμα τη μείωση του πάγιου ετήσιου κόστους της Βουλής για την κινητή και σταθερή τηλεφωνία, που προσεγγίζουν το 1.000.000 ευρώ, με ταυτόχρονη τουλάχιστον αύξηση κατά 40% του πρόσθετου χρόνου ομιλίας αλλά και λοιπών υπηρεσιών τηλεφωνίας στους Βουλευτές. Ήδη βρίσκονται σε προωθημένο στάδιο οι διαπραγματεύσεις με τον Ο.Τ.Ε. για τη μείωση του κόστους σταθερής τηλεφωνίας της Βουλής και των υπηρεσιών της, που θα έχει ως αποτέλεσμα επιπλέον εξοικονόμηση πόρων το 2009. 
      Δεύτερον, επαναδιαπραγματευθήκαμε με τη διοίκηση της Δ.Ε.Η. το μίσθωμα που καταβάλλει  η Βουλή για τον εκθεσιακό της χώρο στο ισόγειο του κτηρίου επί της οδού Μητροπόλεως 1. Αποτέλεσμα αυτής της διαπραγμάτευσης ήταν να έχουμε ένα όφελος της τάξης των 200.000 ευρώ ετησίως.
      Τρίτον, την υπογραφή, μετά από διαπραγμάτευση με την Εθνική Τράπεζα, για να καταβάλει για τη χρήση του χώρου που έχει, μίσθωμα στη Βουλή και κατ’ επέκταση στο Ταμείο Αρωγής των Υπαλλήλων της Βουλής, από το οποίο προήλθε μια ωφέλεια και πόροι της τάξεως των 300.000 ευρώ ετησίως. 
      Κυρίες και κύριοι συνάδελφοι, τα θετικά αποτελέσματα από την επαναδιαπραγμάτευση σημαντικών στοιχείων κόστους θα έχουν ως αποτέλεσμα να παραμείνουν αδιάθετες πιστώσεις για το 2008. Με βάση τον προγραμματισμό της εκτέλεσης του Προϋπολογισμού για τους επόμενους μήνες μέχρι τη λήξη του έτους εκτιμώ ότι θα επιστρέψουμε στο Υπουργείο Οικονομίας και Οικονομικών 5.500.000 ευρώ έναντι 2.136.700 ευρώ το 2007, 2.022.400 ευρώ το 2006 και 1.491.000 ευρώ το 2005. 
      Έρχομαι τώρα στον Προϋπολογισμό του 2009. Ο Προϋπολογισμός του 2009 βρίσκεται σε απόλυτη αντιστοιχία με τις πιστώσεις τις οποίες ζητήσαμε από το Υπουργείο Οικονομίας και Οικονομικών και εντάχθηκαν στον κρατικό προϋπολογισμό που κατατέθηκε το προσχέδιό του -και θα κατατεθεί το πλήρες κείμενο- όπως κατετέθη στις 6 Οκτωβρίου του 2008. Και ταυτόχρονα το αίτημα αυτό αποτελεί συνεισφορά της Βουλής στην προσπάθεια για περιστολή των δαπανών αλλά και δημοσιονομικής πειθαρχίας, ιδιαίτερα στην παρούσα δύσκολη και στη χώρα μας αλλά και διεθνή οικονομική συγκυρία. Η Βουλή απέδειξε για μια ακόμη φορά στην πράξη το πνεύμα οικονομίας. Ζήτησε αύξηση πιστώσεων μόλις 4,9%, που είναι η χαμηλότερη όλων των Υπουργείων και των φορέων, πλην του Υπουργείου Εθνικής Αμύνης, την ώρα που το προσχέδιο του Προϋπολογισμού αναφέρει ότι οι πρωτογενείς δαπάνες του Τακτικού Προϋπολογισμού θα αυξηθούν το 2009 κατά 9,21%. Δηλαδή ο Προϋπολογισμός της Βουλής κινείται σχεδόν με το μισό της αύξησης των κρατικών δαπανών. Ο Προϋπολογισμός που καταρτίσαμε, ο Προϋπολογισμός που συζητούμε και που έχετε όλοι σας ανταποκρίνεται στους στόχους της δημοσιονομικής πολιτικής, αλλά καλύπτει συγχρόνως και τις αυξημένες ανάγκες της Βουλής.  
      	Θέλω να κάνω, κυρίες και κύριοι συνάδελφοι, απολύτως σαφές ότι για το 2009 η βουλευτική αποζημίωση βρίσκεται απόλυτα εναρμονισμένη με την εισοδηματική πολιτική που αφορά όλους τους εργαζόμενους στη χώρα και στο δημόσιο και στον ιδιωτικό τομέα. Και είναι προς τιμήν του Σώματος ότι καμμιά παράταξη, κανένας Βουλευτής, δεν έθεσαν ζήτημα διαφορετικής μεταχείρισης. Και θέλω να σταθώ ιδιαίτερα σ’ αυτό το θέμα. Η προσέγγιση που έγινε από την πλευρά ορισμένων κομμάτων είναι σεβαστή, αλλά δεν βρίσκει τουλάχιστον εμένα, ως Πρόεδρο του Σώματος, σύμφωνο. Ο πολιτικός κόσμος στο σύνολό του, όλοι οι Βουλευτές, σ’ αυτήν την υπάρχουσα αλλά κι επερχόμενη με μεγάλη ένταση δίνη της παγκόσμιας χρηματοοικονομικής κρίσης, που μοιραία θα επηρεάσει και την πραγματική οικονομία όλων των χωρών, πρέπει να είναι -και είναι- και η Βουλή και οι Βουλευτές απόλυτα αλληλέγγυοι στους πολίτες κι ιδιαίτερα εκείνους οι οποίοι δοκιμάζονται περισσότερο. Θα μοιραστούμε, κυρίες και κύριοι συνάδελφοι, τα ίδια βάρη, αλλά εμείς είμαστε διατεθειμένοι να κάνουμε και περισσότερες θυσίες. Αυτό είναι το χρέος μας ως Εθνικών Αντιπροσώπων. 
      Και στο σημείο αυτό, κυρίες και κύριοι συνάδελφοι, θα μου επιτρέψετε να μοιραστώ μαζί σας λίγες σκέψεις μου για το οικονομικό κόστος της δημοκρατίας αλλά και του κοινοβουλευτισμού. Σε κάθε δημοκρατική κοινωνία σήμερα οι δημοκρατικοί θεσμοί αλλά και οι λειτουργοί τους αντιμετωπίζουν κατά κανόνα επιθέσεις, που προέρχονται από δυο πλευρές.
      Η πρώτη επίθεση προέρχεται από τις δυνάμεις της άγνοιας και η δεύτερη επίθεση προέρχεται από τις δυνάμεις της σύγχρονης υπονόμευσης. Η πάγια άγνοια πιστεύει ότι δεν χρειάζεται να υπάρχει κόστος στη λειτουργία οποιουδήποτε πολιτεύματος. Η σύγχρονη υπονόμευση επιδιώκει να μην μπορεί να λειτουργήσει η Δημοκρατία, ώστε άλλα κέντρα εξουσίας, νόμιμα ή μη, είτε αυτά είναι κέντρα δυνάμεων είτε πλούτου, να αποκτήσουν ισχύ την οποία χάνουν οι πολιτικοί, αλλά κατ’ επέκταση δεν την χάνουν μόνον οι πολιτικοί αυτήν την ισχύ. Τη χάνουν οι ίδιοι οι πολίτες. Γιατί οι πολιτικοί εκπροσωπούν τους πολίτες. Αυτό που δεν απαντά η σύγχρονη υπονόμευση είναι το πόσο θα κοστίσει στο λαό και στη χώρα η έλλειψη δημοκρατίας αλλά και διαφάνειας και ποιων τα συμφέροντα θα προωθηθούν από μια τέτοια εξέλιξη.
      Ο σύγχρονος τρόπος «στραγγαλισμού» της δημοκρατίας γίνεται με πολλούς τρόπους. 	
      Πρώτα-πρώτα γίνεται με την απομάκρυνση και την αποθάρρυνση των ικανών να συμμετάσχουν στα κοινά και με την παρεμπόδιση, όσων προσέρχονται, να λειτουργήσουν αποτελεσματικά. 
      Αυτό άρχισε να γίνεται όμως, κυρίες και κύριοι συνάδελφοι, αντιληπτό από όλους τους λαούς. Προχθές στις Ηνωμένες Πολιτείες Αμερικής είδαμε μια σημαντική αλλαγή που οφείλεται κυρίως στην εθελοντική προσφορά, πρωτοφανούς ύψους χρημάτων από εκατομμύρια πολίτες. Δεν περίμεναν ούτε τον κρατικό προϋπολογισμό, αλλά ούτε τους πλούσιους να καθορίσουν την πορεία των εκλογών στις Ηνωμένες Πολιτείες Αμερικής. Αυτά τα εκατομμύρια ανθρώπων ίσως άλλαξαν την πορεία της σύγχρονης ιστορίας, επωμιζόμενοι προσωπικά το κόστος της κορυφαίας δημοκρατικής λειτουργίας που είναι οι εκλογές, σε κάθε χώρα. Είναι μεγάλο το δίδαγμα για όλους τους πολίτες, όλων των δημοκρατιών της εποχής μας αυτό που συνέβη στις Ηνωμένες Πολιτείες Αμερικής με τη χρηματοδότηση του προεκλογικού αγώνα από εκατομμύρια πολίτες. 
      Στέκομαι ιδιαίτερα και στα συμπεράσματα, αλλά και στα μηνύματα που έχει αυτή η συμμετοχή εκατομμυρίων πολιτών, για να γίνει ο προεκλογικός αγώνας του κόμματος που κέρδισε τις εκλογές στις Ηνωμένες Πολιτείες Αμερικής. 
      Οι σκέψεις μου αυτές είναι καθαρά προσωπικές. Πιστεύω όμως ότι πάρα πολλοί από σας τις συμμερίζεστε, γιατί αυτό είναι το πραγματικό ζήτημα το οποίο πρέπει να μας απασχολεί όλους. Είναι το πραγματικό ζήτημα που πρέπει να κατευθύνει τον τρόπο με τον οποίο εκπροσωπούμε τον ελληνικό λαό, εκπροσωπούμε τους πολίτες αυτής της χώρας, εκπροσωπούμε τον Ελληνισμό μέσα σ’ αυτήν την Αίθουσα και την πορεία του έθνους για όλες τις επόμενες γενιές.
      Θα επανέλθω, κυρίες και κύριοι συνάδελφοι, στα ζητήματα αυτά καθ’ εαυτά των αριθμητικών στοιχείων του Προϋπολογισμού. Ήδη γνωρίζετε ότι το ύψος των προβλεπομένων δαπανών για το 2009 ανέρχεται σε 222.140.000 ευρώ και σε σύγκριση με τον Προϋπολογισμό του οικονομικού έτους 2008 είναι αυξημένος κατά 10.377.400 ευρώ δηλαδή όπως σας είπα και πριν κατά 4,9%. Το συνολικό κόστος δηλαδή της νομοθετικής λειτουργίας της Ελληνικής Δημοκρατίας συμπεριλαμβανομένων κάθε φύσεως δαπανών είναι περίπου 20 ευρώ το χρόνο για κάθε πολίτη αυτής της χώρας. Και φυσικά, δεν αναφέρομαι μόνο στη βουλευτική αποζημίωση των Βουλευτών, αναφέρομαι σε κάθε δαπάνη μέσα στη Βουλή, μαζί με τους μισθούς των εργαζομένων στο Κοινοβούλιο.
      Στον Προϋπολογισμό του 2009 περιλαμβάνονται κονδύλια για την εκτέλεση του προγράμματος συντήρησης, επισκευών και αναβάθμισης των υποδομών του Κοινοβουλίου, αλλά και όλων των άλλων κτηρίων που διαθέτει η Βουλή, που άρχισε πέρσι, συνεχίζοντας ένα πρόγραμμα, εδώ και αρκετά χρόνια, με κεντρικό θέμα τις αποφάσεις που πήρε ο κ. Απόστολος Κακλαμάνης και στη συνέχεια η κ. Άννα Ψαρούδα-Μπενάκη, για τον πλήρη εκσυγχρονισμό αυτού του κτηρίου. Και επειδή παρακολούθησα την ομιλία όλων των συναδέλφων, αλλά και του συναδέλφου κ. Αμοιρίδη, αυτά τα οποία πρέπει να γίνουν στη Βουλή για να μπορέσει και τις επόμενες δεκαετίες να αντιμετωπίσει τις ανάγκες της –και το βλέπετε- δεν ξεκινούν μόνο από το πλακόστρωτο που περιβάλλοντος χώρου της Βουλής, που χρειάζεται μια πλήρη αποκατάσταση, λόγω των ζημιών που έχει υποστεί. Όλοι σας θα βλέπετε τον εξωτερικό χώρο της Βουλής, που χρειάζεται και αυτός, ύστερα από πάρα πολλά χρόνια, να έρθει στη σωστή του μορφή. Αυτό το κτήριο είναι η ομορφιά της Ελλάδος, είναι η ομορφιά της Αθήνας, είναι ένα ιστορικό κτήριο που ταυτόχρονα στεγάζει την καρδιά της δημοκρατίας, το Κοινοβούλιό μας. Και όλοι ζείτε μέσα στο κτήριο αυτό τις παρεμβάσεις οι οποίες γίνονται για να γίνεται ακόμα πιο αποτελεσματική και η λειτουργία των υπηρεσιών της Βουλής, αλλά και η λειτουργία η δική μας.
      Ξέρετε ότι έχουν υπογραφεί μια σειρά από προγραμματικές συμφωνίες, πρώτα με το Εθνικό Μετσόβιο Πολυτεχνείο, που είναι ο τεχνικός σύμβουλος της Βουλής και με τις οδηγίες και τις εισηγήσεις του οποίου γίνεται κάποια, οποιαδήποτε μεταβολή. Θα χαίρεστε όλοι σας την είσοδο μετά την αναμόρφωση του χώρου που στεγάζει τα ΕΛ.ΤΑ. Θα χαίρεστε όλοι την αναμόρφωση και τη ζωγραφική η οποία υπάρχει σε αυτόν το χώρο στο Εντευκτήριο των Βουλευτών, την προσπάθεια την οποία έχουμε ξεκινήσει και γι’ αυτήν την Αίθουσα, δείγματα τα οποία έχουν οι ειδικοί τεχνίτες που τα δουλεύουν για το πώς η ομορφιά αυτή θα αναδειχθεί ακόμα περισσότερο, αλλά και σε κάθε ένα σημείο της Βουλής.
      Και βέβαια, είναι υψηλά τα μισθώματα, κύριε  Αμοιρίδη, που καταβάλλουμε. Εμείς δεν θέλουμε να αγοράσουμε οπουδήποτε. Εάν υπήρχε αυτή η δυνατότητα -και έγινε με εξαιρετική επιτυχία αυτό, τα προηγούμενα χρόνια και από τον κ. Κακλαμάνη και από την κυρία Μπενάκη- θα κάναμε αγορές κτηρίων γύρω από τη Βουλή, αλλά τα κτίρια που έχει μισθωμένα η Βουλή, δυστυχώς δεν πωλούνται. Και βεβαίως, θα ήταν εξαιρετικά ευφυές να μπορούσαμε να το κάνουμε. Προσπαθούμε, υπάρχει μια άλλη προγραμματική σύμβαση την οποία έχουμε κάνει με το Μετοχικό Ταμείο Πολιτικών Υπαλλήλων, για να εξασφαλίσουμε το κτήριο του Υπουργείου Εθνικής Οικονομίας μετά τη μεταστέγασή του, μετά το 2011, σε άλλο χώρο, προγραμματική συμφωνία με το Μετοχικό Ταμείο Πολιτικών Υπαλλήλων για να εξασφαλίσουμε το κτηριακό συγκρότημα στην οικία Δεληγιώργη στις οδούς Ακαδημίας, Πινδάρου και Κανάρη, αλλά βέβαια και ο εκσυγχρονισμός των ήδη υπαρχόντων κτηρίων και το τελευταίο κτήριο το οποίο αποκτήθηκε στην οδό Βουλής επί Προεδρίας της κ. Μπενάκη.
      Σας έχω μοιράσει επίσης τον Απολογισμό για τη χρονιά Οκτώβριος 2007-Οκτώβριος 2008, για τα έργα τα οποία προγραμματίζουμε, δεν θέλω να σας κουράσω με αυτήν την αναφορά, τα έχετε όλα μπροστά σας και τα οποία αναφέρονται και στους τρόπους με τους οποίους θα χρηματοδοτηθεί η πραγματοποίηση όλων αυτών των έργων. 
      Θα μου επιτρέψετε να σταθώ λίγο περισσότερο στις άλλες προτεραιότητες τις οποίες έχουμε για τον επόμενο χρόνο. Αφορά την τηλεόραση της Βουλής. Η χώρα έχει ήδη εισέλθει στην ψηφιακή εποχή και το κανάλι της Βουλής το επόμενο διάστημα θα εκπέμπει και ψηφιακά. Οι συσκευές που έχουν πωληθεί και έχουν ενσωματωμένους τους δέκτες μέχρι σήμερα είναι περίπου ένα εκατομμύριο συσκευές. Επίσης, μεταδίδεται το πρόγραμμα και από τη συνδρομητική τηλεόραση της NOVA και βέβαια μεταδίδεται και με το αναλογικό σύστημα και καλύπτει περίπου το 51% της χώρας. Μακάρι να μπορούσαμε να εκπέμπουμε παντού. Δεν υπάρχουν όμως συχνότητες. Και με την ευκαιρία αυτή θα μου επιτρέψετε και για το θέμα του ραδιοφώνου, που πήραμε τις σχετικές εγκρίσεις, αλλά και τις συχνότητες για να εκπέμπει, να ευχαριστήσω θερμά τον πρώην Υπουργό Επικρατείας, τον κ. Θόδωρο Ρουσόπουλο και τον Υπουργό Μεταφορών και Επικοινωνιών, τον κ. Χατζηδάκη διότι για να εξασφαλίσει η Βουλή να μπει στη δεύτερη ψηφιακή πλατφόρμα και ταυτόχρονα να πάρει το ραδιόφωνο της Βουλής, συχνότητες για να εκπέμπει, συνέβαλαν οι ίδιοι αποφασιστικά προς αυτήν την κατεύθυνση, υλοποιώντας βέβαια και σχετικό νόμο ότι η Ε.Ρ.Τ. και η Βουλή πρέπει να έχουν συχνότητες αναλογικές σε τηλεόραση, ραδιόφωνο και τώρα βέβαια με την ψηφιακή εποχή, να εκπέμπει η τηλεόραση και ψηφιακά.
      Οι προετοιμασίες για να λειτουργήσει το ραδιόφωνο γίνονται κατά τρόπο εντατικό. Εκτιμούμε ότι την 1η Μαρτίου 2009 το ραδιόφωνο να είναι ήδη στα ραδιοκύματα. Νωρίτερα, η προσπάθειά μας είναι να λειτουργήσει το ραδιόφωνο μέσω του internet. Θέλω να σας πω ότι ζήτησα από δύο κορυφαίους μουσικούς, από τον Μίκη Θεοδωράκη να μας φτιάξει το μουσικό σήμα της τηλεόρασης της Βουλής και από τον Βαγγέλη Παπαθανασίου να μας φτιάξει το μουσικό σήμα του ραδιοφώνου. 
      Πιστεύω ότι με αυτόν τον τρόπο θα δώσουμε και ένα άλλο στίγμα στα ραδιοτηλεοπτικά μέσα της Βουλής των Ελλήνων που είναι καθαρά θεματικά, αφορούν τον Κοινοβουλευτισμό, τη Δημοκρατία, τον πολιτισμό και δεν έχουν καμμία σχέση με τον τρόπο και τις εκπομπές που δείχνει η τηλεόραση των άλλων καναλιών, αλλά και τα ραδιόφωνα –ιδιωτικά ή δημοτικά- τα οποία υπάρχουν, ακόμα και από το κανάλι και το ραδιόφωνο της Ε.Ρ.Τ..
      Κυρίες και κύριοι συνάδελφοι, θέλω επίσης να επισημάνω ότι στην τροποποίηση του Κανονισμού, το επόμενο διάστημα, για το νέο οργανόγραμμα, το οποίο σας έχω ήδη μοιράσει, για να αντιμετωπίσουμε τις ανάγκες των επομένων δεκαετιών και κυρίως τις απαιτήσεις από τη Συνθήκη της Λισαβόνας για την εφαρμογή των αρχών της επικουρικότητας και της αναλογικότητας, προετοιμαζόμαστε εντατικά. Πιστεύω, αν προλάβουμε μέσα στο Δεκέμβριο, αλλιώς στα μέσα Ιανουαρίου, να κάνουμε αυτήν τη συζήτηση. 
      Όμως και στο πρώτο μέρος του Κανονισμού της Βουλής θα εισηγηθώ προς την Ολομέλεια του Σώματος να γίνουν δύο ακόμα σημαντικές αλλαγές. 
      Πρώτον, οι συνεδριάσεις των Επιτροπών και κατά τη συζήτηση των άρθρων να είναι δημόσιες και να μεταδίδονται από το κανάλι της Βουλής. Γιατί σήμερα, απ’ ό,τι γνωρίζετε, δημόσιες είναι μόνο η επί της αρχής συζήτηση και η ακρόαση φορέων και όταν μπαίνουμε επί των άρθρων, η συζήτηση είναι μυστική. Δεν μεταδίδεται από το κανάλι της Βουλής ούτε οι κοινοβουλευτικοί συντάκτες έχουν τη δυνατότητα πρόσβασης, πέρα από τα Πρακτικά, τα οποία παίρνουν. 
      Η άλλη εισήγηση, την οποία θα κάνω, μεταξύ των άλλων, είναι η Διαρκής Επιτροπή Θεσμών και Διαφάνειας αντί να συγκροτείται ανά Σύνοδο, να συγκροτείται για ολόκληρη την κοινοβουλευτική περίοδο, για να μπορεί –με βάση τον Κανονισμό- να λειτουργεί και κατά τους θερινούς μήνες. 
      Αναφερθήκατε ορισμένοι εκ των συναδέλφων στο επαγγελματικό ασυμβίβαστο. Γνωρίζετε την πρωτοβουλία, την οποία πήρα πριν από δύο μήνες περίπου, με την επιστολή, την οποία έστειλα στον Υπουργό Εσωτερικών, για να φέρει το σχετικό εκτελεστικό νόμο του Συντάγματος, σχετικά με τις επιτρεπόμενες επαγγελματικές δραστηριότητες, αλλά κυρίως για τις μη επιτρεπόμενες επαγγελματικές δραστηριότητες από τους Βουλευτές.
      Σε ό,τι αφορά τον Απολογισμό –και κλείνω με αυτό, κυρίες και κύριοι συνάδελφοι- το ποσό που προϋπολογίσθηκε για το 2007 ήταν 189.800.000 ευρώ. Τελικά διαμορφώθηκε στα 195.244.900 ευρώ. Από το ποσό αυτό επεστράφη στο Γενικό Λογιστήριο του Κράτους το ποσό που σας ανέφερα προηγουμένως, 2.136.700 ευρώ.
      Κυρίες και κύριοι συνάδελφοι, κλείνοντας, οφείλω να επισημάνω την εποικοδομητική συνεργασία με τους συναδέλφους της Επιτροπής του Προϋπολογισμού της Βουλής και την ίδια ώρα να συγχαρώ –πιστεύω και εκ μέρους όλων σας, το κάνατε ήδη πάρα πολλοί- τα στελέχη και τις Υπηρεσίες της Βουλής, το προσωπικό της Αστυνομίας που υπηρετεί στη Φρουρά της Βουλής. 
      Να ευχαριστήσω τους κοινοβουλευτικούς συντάκτες που καλύπτουν τις εργασίες της Βουλής και αναφερόμενος στο προσωπικό της Βουλής και στο προσωπικό της Φρουράς να αναδείξω την εργατικότητα, την αφοσίωση, αλλά και τη σημαντική συνεισφορά τους στην προώθηση του έργου της Εθνικής Αντιπροσωπείας. 
      Σας ευχαριστώ θερμά. 
      (Χειροκροτήματα)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε Πρόεδρε, για το δημιουργικό έργο. 
      Ο πρώην Πρόεδρος της Βουλής κ. Κακλαμάνης έχει το λόγο. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, κυρίες και κύριοι συνάδελφοι, θέλω να εκφράσω και από τη θέση αυτήν την ικανοποίησή μου, διότι και ο παρών Πρόεδρος του Σώματος, ο κ. Δημήτρης Σιούφας, συνεχίζει με άοκνες προσπάθειες –άλλωστε πάντοτε τον χαρακτήριζε και ένα ποσοστό εργασιομανίας, πέραν της εργατικότητος- την πορεία που χάραξαν πολλοί από τους προκατόχους μας.
      ΔΗΜΗΤΡΙΟΣ ΣΙΟΥΦΑΣ (Πρόεδρος της  Βουλής): Είμαστε της «Σχολής των Ανθρακωρύχων», κύριε Πρόεδρε. Κι εσείς κι εγώ!
      ΑΠΟΣΤΟΛΟΣ ΚΑΚΛΑΜΑΝΗΣ: Όπως έχω και άλλη φορά τονίσει, ο ελληνικός λαός κατά περιόδους παρακολουθεί και ατοπήματα μέσα από τις αντιπαραθέσεις μεταξύ της Πλειοψηφίας και της Μειοψηφίας στο Κοινοβούλιο. Αν θέλετε, αυτές οι αντιπαραθέσεις είναι μέσα στον πυρήνα της κοινοβουλευτικής δημοκρατίας. Δεν πρέπει να παρουσιάζεται καμμία δυσανεξία, ακόμα και όταν παρουσιάζουν μια εικόνα και ένα περιεχόμενο υπερβολής αυτές οι αντιπαραθέσεις. 
      Ουδέποτε έχει στραφεί οποιαδήποτε πλευρά εντός του Κοινοβουλίου, αλλά και στην κοινωνία, εναντίον του Προέδρου της Βουλής και γενικότερα του Κοινοβουλίου, σε ό,τι αφορά ζητήματα διαχείρισης, σεβασμού και –της τελευταίας δραχμής άλλοτε- του τελευταίου ευρώ σήμερα του Έλληνα πολίτη. Αυτό οφείλεται στους κανόνες πλήρους διαφάνειας που ακολουθούνται και πιστεύω ότι θα συνεχίσουν και στο μέλλον να ακολουθούνται. 
      Ας ειπωθεί απ’ αυτό το Βήμα –και αυτό αφορά άλλους φορείς διαχείρισης του δημοσίου χρήματος- ότι ο Πρόεδρος της Βουλής ουδέποτε έχει υπογράψει και ουδέποτε υπογράφει ένταλμα για οποιαδήποτε δαπάνη, αν δεν υπάρχει ο έλεγχος και η μονογραφή του Παρέδρου του Ελεγκτικού Συνεδρίου. 
      Αυτό πρέπει να σημειωθεί, διότι γνωρίζετε, ιδιαίτερα τα τελευταία χρόνια, μετά τη μεγάλη αποκέντρωση πόρων –ιδιαίτερα των πόρων που προέρχονται από τα Κοινοτικά Πλαίσια Στήριξης προς την Περιφέρεια, προς τη Νομαρχιακή και την Τοπική Αυτοδιοίκηση- ότι υπάρχει ανάγκη να μπουν κανόνες και τους κανόνες αυτούς να τους σεβαστούν οι πάντες, διότι και η διαφθορά που συνήθως κοιτάζουμε ψηλά για να την ανακαλύψουμε και να την επισημάνουμε, δυστυχώς, έχει διαποτίσει ολόκληρο τον κορμό των κρατικών λειτουργιών και, δυστυχώς, επηρεάζει πλέον σε τεράστιο βαθμό την ίδια την κοινωνία, τον απλό πολίτη. 
      Είχα πει μια μέρα εδώ σε μια σχετική συζήτηση πως αυτή η κατακραυγή εναντίον της διαφθοράς, που είναι πολύτιμη και χρήσιμη, φοβούμαι ότι από ορισμένες πλευρές σημαίνει μάλλον δυσφορία και διαμαρτυρία, διότι αυτοί που κραυγάζουν και καταγγέλλουν ίσως στεναχωρούνται, διότι δεν έχουν και αυτοί κάποιες ευκαιρίες να διαφθαρούν!.. 
      Το πρόβλημα της διαφθοράς, να το αναγνωρίσουμε, έχει διαποτίσει ολόκληρο τον κορμό -επαναλαμβάνω- της πολιτικής λειτουργίας και δυστυχώς, και την κοινωνική μας βάση, διότι άλλως, δεν θα περιορίζετο αυτή η βάση στο να παρακολουθεί απλώς από τα κανάλια τους μύδρους που, σωστά κατά κανόνα, εκτοξεύονται και να επαναπαύεται στο θέαμα ή το ακρόαμα που παρακολουθεί.
      Σε ό,τι αφορά τη λειτουργία μας, φίλε κύριε Πρόεδρε, φίλες, φίλοι, κυρίες και κύριοι συνάδελφοι, θέλω, με απόλυτη αίσθηση της ευθύνης που όλοι έχουμε και όλοι συναισθανόμαστε σ’ αυτήν την Αίθουσα, να πω ότι δεν είμαι ικανοποιημένος. Αρχίζοντας από τον εαυτό μου, πρέπει να πω ότι χρειάζεται μια αυτοκριτική, την οποία πρέπει να κάνουμε όλοι, για το ποιο τελικά, είναι το αποτέλεσμα της λειτουργίας μας, όχι ποιες είναι οι προθέσεις μας, διότι αυτές δεν αμφισβητούνται. Και κάνουν λάθος όλοι εκείνοι που φαντάζονται ότι οι αντιπρόσωποι του ελληνικού λαού στη Βουλή των Ελλήνων αν δεν υπνώτουν, εν πάση περιπτώσει, περιφέρονται χωρίς λόγο ή έργο σ’ αυτήν την Αίθουσα ή τους άλλους χώρους του Κοινοβουλίου, όπως, επίσης, είναι παντελώς άδικη η αντίληψη που κυριαρχεί και η οποία, με αφορμή και τα ζητήματα του ασυμβιβάστου ή μη της άσκησης επαγγέλματος με το βουλευτικό λειτούργημα, εμφανίζεται στα Μ.Μ.Ε. ότι εδώ έρχονται τάχα οι ανεπάγγελτοι, διότι αυτοί οι οποίοι έχουν κάποια κοινωνική, κάποια οικονομική, επαγγελματική καταξίωση για ποιο λόγο να έρθουν στο Κοινοβούλιο.
      Πιστεύω ότι, όπως δεν υπάρχει σημαντικότερη ανθρώπινη δραστηριότητα από την ενασχόληση με τα κοινά, έτσι δεν υπάρχει και πιο τιμητικό αξίωμα από το αξίωμα του αντιπροσώπου του λαού και του Έθνους σ’ αυτήν την Αίθουσα. Και όσοι φτάνουν εδώ, στη συντριπτική πλειονότητά τους, εάν παρέμεναν εκτός της πολιτικής, εκτός του Κοινοβουλίου, εκτός της κομματικής τους δραστηριότητας       -ένταξης και δραστηριότητας- είναι πλέον ή βέβαιο ότι θα μπορούσαν να ευδοκιμήσουν σε οποιονδήποτε επαγγελματικό χώρο.
      Δεν έρχονται, λοιπόν, εδώ, στη συντριπτική τους πλειονότητα, άνθρωποι για να γίνουν πλουσιότεροι, όπως έχει επικρατήσει και δυστυχώς, ο λαϊκισμός και η δημαγωγία -που είναι και αυτό μέσα εις την λογική της αντιπαράθεσης, της πολιτικής και της κομματικής- ενισχύονται και σιγά-σιγά ενσταλάζονται οι σχετικές απόψεις και αντιλήψεις στη συνείδηση του λαού, με αποτέλεσμα να απαξιώνονται και όχι μόνο πρόσωπα τα οποία αξίζουν της τιμής που τους κάνει ο ελληνικός λαός. Και εν πάση περιπτώσει, είναι αυτός ο λαός και μόνο που δικαιούται να κρίνει αν δεν αξίζουν αυτής της τιμής που έτυχαν και όχι ο οποιοσδήποτε επιχειρηματίας, δια του οποιουδήποτε εγκλωβισμένου μισθωτού του, να εκδίδει πιστοποιητικά καθαρότητας, εντιμότητας και αξιοσύνης.
      Πρέπει, όμως, κύριε Πρόεδρε -και απευθύνομαι και προσωπικά σε σένα- και κυρίες και κύριοι συνάδελφοι, να δούμε το θέμα της λειτουργίας μας. Εγώ άκουσα με ικανοποίηση αυτό που είπατε ότι οι συνεδριάσεις των επιτροπών στις συζητήσεις κατ’ άρθρον θα μεταδίδονται από το κανάλι της Βουλής και το ραδιόφωνο. Αυτό σημαίνει ότι αυτό που επανειλημμένως -γίνομαι δυσάρεστος, αλλά είναι κάτι που όλοι το δεχόμεθα- αλλά και το ανεχόμεθα, θα πάψει να συμβαίνει, ότι, δηλαδή, οι συζητήσεις στις επιτροπές θα είναι επί της ουσίας, θα είναι επί των άρθρων, επί των παραγράφων, θα είναι επί των εννοιών, επί της γλώσσης, όχι μόνο επί της πολιτικής που ενσωματώνεται σε κάθε νομοσχέδιο που έρχεται στη Βουλή.
      Η Βουλή των Ελλήνων οφείλει να παίζει και το ρόλο του παιδαγωγού, αν θέλετε, σε ό,τι αφορά τη γλώσσα μας, τον πολιτισμό μας, την παράδοσή μας, σε ό,τι αφορά κάποιες αξίες οι οποίες διαποτίζουν, και πρέπει να συνεχίσουν να διαποτίζουν, την ελληνική κοινωνία. Δεν είναι δυνατόν Βουλευτές, εκπρόσωποι του ελληνικού λαού, να εμφανίζονται στα κανάλια και να δίδουν εικόνα «κοκορομαχίας». Δεν το δικαιούται κανείς αυτό, διότι αυτό σπιλώνει αυτόν το βασικό θεσμό λειτουργίας της δημοκρατίας. Είναι εξόχως λυπηρό το γεγονός -και αρκετοί συνάδελφοι πρέπει να το σκεφθούν αυτό- πόσες είναι οι αγορεύσεις τους και οι παρουσίες τους εδώ και πόσες στα κανάλια και στα ραδιόφωνα.
      Πρέπει να τελειώσει, κύριε Πρόεδρε, αυτή η εικόνα των ελαχίστων από τη συμπεριφορά των οποίων συνάγει ο λαός συμπέρασμα για τους τριακοσίους Βουλευτές, ενώ, όταν ρωτήσετε οποιονδήποτε βγάζει αυτό το συμπέρασμα, πόσους γνωρίζει εκ των τριακοσίων Βουλευτών, δεν θα μπορεί να σας απαριθμήσει πέραν των είκοσι-τριάντα προσώπων.
      Και πρέπει, επίσης, να φτάσει στον ελληνικό λαό κάτι το οποίο εγώ παρατηρώ επί τριάντα πέντε ολόκληρα χρόνια. Κάθε φορά που έχουμε εκλογές, το ένα τρίτο αυτού του Σώματος δεν επανέρχεται και πρέπει να πω ότι κατά κανόνα, αυτοί που δεν επανέρχονται είναι καλύτεροι απ’ αυτούς που έρχονται να καταλάβουν τις θέσεις τους. Όχι ότι δεν είναι καλοί αυτοί που έρχονται, απλώς πολλοί εξ αυτών που έρχονται θα έχουν την ίδια τύχη με τους προηγούμενους, αν δεν βρουν σύντομα το δρόμο που ανεβαίνει στις σκάλες των γραφείων των εκδοτών, των καναλαρχών και ενός μέρους των στελεχών της δημοσιογραφίας, που είναι δέσμιοι των επιχειρηματιών που, επανειλημμένως, απ’ αυτή τη θέση, το Βήμα και από εκείνη τη θέση, την Έδρα του Προέδρου έχω καταγγείλει.
      Είναι ζήτημα συνείδησης, τιμής, καθήκοντος για όλους μας να προσπαθήσουμε να τεθεί τέρμα σ’ αυτόν τον εκφυλισμό του δημόσιου βίου. Έχουμε ανάγκη από Κοινοβούλιο που θα έχει φωνή, που θα έχει αυτοσεβασμό, για να αξιώνει το σεβασμό και από τους τρίτους. Έχουμε ανάγκη από κόμματα αρχών, από κόμματα με δημοκρατική λειτουργία, που θα επιτρέπουν στον εκπρόσωπο του λαού να δίνει λόγο στο λαό που τον στέλνει εδώ και όχι σε οποιονδήποτε μηχανισμό ή σε οποιονδήποτε παράγοντα του κόμματος στο οποίο ανήκει.
      Σε ό,τι αφορά το νομοθετικό μας έργο, κύριε Πρόεδρε -ζητώ συγγνώμη, για δυο-τρία λεπτά, αν θέλετε, να με ακούσετε- δημιουργήσαμε το Σύνταγμα του 2001 και στη συνέχεια, ομοφώνως τροποποιήσαμε τον Κανονισμό της Βουλής. Πριν από το Σύνταγμα, πριν αυτόν από τον Κανονισμό της Βουλής, γνωρίζουμε όλοι οι παλαιότεροι ότι ένα νομοθέτημα, από την ώρα που θα έφτανε στη Βουλή μέχρι να δημοσιευθεί στην Εφημερίδα της Κυβερνήσεως, έπρεπε να περάσουν κάμποσοι μήνες.
      Τώρα, είναι δυνατόν μέσα σε δυο το πολύ εβδομάδες να πραγματωθεί, να υλοποιηθεί η όποια νομοθετική πρωτοβουλία της Κυβέρνησης. Κατά κανόνα, είναι άλλο πρόβλημα αυτό, ότι δυστυχώς, νομοθετεί μόνο η Πλειοψηφία.
      Όμως, αγαπητοί συνάδελφοι, εάν ένας πολίτης μας ρωτήσει για το τάδε νομοθέτημα, που είναι εκ των πραγμάτων αδύνατον να γνωρίζουμε, να έχουμε ενσωματώσει την πολιτική, το περιεχόμενο, τους στόχους ενός νομοθετήματος που, πριν καλά-καλά έρθει εδώ, έχει φτάσει και στην Εφημερίδα της Κυβερνήσεως, τι θα απαντήσουμε;
      Κύριε Πρόεδρε, εγώ νομίζω ότι θα βοηθήσουμε και την εφαρμογή του δικαίου. Θα θυμάστε μάλιστα ότι είχατε κάνει κάποιες σωστές παρατηρήσεις, γιατί αυτό δεν είναι φαινόμενο σημερινό. Για να εξηγούμεθα. Είναι φαινόμενο το οποίο δυστυχώς, χρόνο με το χρόνο εντείνεται, ενώ αντίθετα έχουμε τώρα κάποιες προϋποθέσεις, ώστε να το περιορίσουμε. 
      Θα θυμάστε ότι στη Διάσκεψη των Προέδρων εσείς είχατε κάνει, με βάση μια έκθεση του Ο.Ο.Σ.Α., ορισμένες πολύ σωστές παρατηρήσεις. Έχουμε πολλούς νόμους, που οι νομικοί, οι δικαστές, οι δικηγόροι, οι πολίτες που έχουν κάποια δυνατότητα, δεν είναι σε θέση να τους μελετήσουν, να γνωρίζουν τι υπάρχει και εφαρμόζεται ή τι δεν εφαρμόζεται.
      Εδώ, λοιπόν, δεν χρειάζονται πλέον τα πολυνομοσχέδια, τα νομοσχέδια «σκούπα». Δεν έχουν νόημα πλέον αυτά. Ίσως να δικαιολογείτο στο παρελθόν η εισαγωγή ενός τέτοιου νομοσχεδίου, διότι θα έπρεπε να περιμένει ο Υπουργός να περάσουν έξι μήνες, ένας χρόνος, για να φέρει άλλο νομοσχέδιο. Τώρα όλα αυτά μπορούν, μέσα σε δύο μήνες, να νομοθετηθούν. Η Βουλή μπορεί να συζητήσει στην Ολομέλεια πολιτικά επί της αρχής και για συγκεκριμένα ζητήματα και στις επιτροπές να ελέγξει, να διορθώσει και τους γραφειοκράτες, να έχει την τιμή κάθε Βουλευτής να έχει στο αρχείο του τα νομοσχέδια, με τις σημειώσεις του στα άρθρα, στις παραγράφους, να έχει τι διόρθωσε.
      Διαβάστε οποιοδήποτε νόμο θέλετε ή πείτε σε κάποιο φιλόλογο, σε κάποιο άνθρωπο που ξέρει. Αν διαβάσει ένα νόμο θα σας πει χίλια ελαττώματα συντακτικά, γραμματικά, εννοιολογικά κ.λπ..
       Θεωρώ πολύ σημαντικό αυτό που είπατε, κύριε Πρόεδρε, για τις επιτροπές και επίσης, θα ήθελα ευθέως να πω ότι δεν με ικανοποίησε -ίσως εδώ που τα λέμε έχετε και εσείς έναν τρόπο να επιτυγχάνετε καλύτερα από εμένα κάποια πράγματα και σ’ αυτό σας ενθαρρύνω- όταν γνωρίζετε ότι και η προηγούμενη κυβέρνηση χρειάστηκε μεγάλη προσπάθεια για να εξασφαλίσω τις συχνότητες αυτές για το 50% κάλυψη της χώρας που έχουμε το ότι και η νέα Κυβέρνηση, από το 2004 μέχρι σήμερα, μπορεί να αφήνει να έχουν ιδιώτες επιχειρηματίες τρεις-τέσσερις συχνότητες στο λεκανοπέδιο, να έχουν συχνότητες σε ολόκληρη τη χώρα, όμως στη Βουλή δεν έχει δώσει καμμιά απολύτως πρόσθετη συχνότητα. Διότι, δυστυχώς, οι κυβερνήσεις θέλουν όσο το δυνατόν λιγότερο να ακούει ο ελληνικός λαός τι λέγεται στη Βουλή. Προτιμούν, παρ’ όλο ότι έχει κόστος και για τις ίδιες, αυτά τα «φλας» των «παραθύρων» που λένε μια φράση ότι τάχα κάτι ψηφίστηκε ή συζητήθηκε εδώ και τίποτε άλλο.
      Έχουμε καθήκον να το εξασφαλίσουμε και δεν εξαρτάται από κανέναν Υπουργό, κύριε Πρόεδρε, από καμμιά κυβέρνηση. Νομοθετήσαμε εμείς ότι η Ε.Ρ.Τ. οφείλει να δώσει στη Βουλή και από τα ερτζιανά αναλογικές συχνότητες για τη Βουλή, για το τηλεοπτικό κανάλι, για το ραδιόφωνο και επίσης, πιστεύω ότι το ίδιο δικαίωμα έχουμε, αν και είναι πολύ πιο εύκολο αυτό, σε ό,τι αφορά την ψηφιακή μετάδοση και τη συνολική μετάδοση των συνεδριάσεών μας.
      (Στο σημείο αυτό κτυπάει το κουδούνι λήξεως του χρόνου ομιλίας του  κυρίου Βουλευτή)
      Τελείωσα, κύριε Πρόεδρε.
      Από εκεί και πέρα, κλείνω αναφερόμενος στο άλλο, αν θέλετε, κομμάτι του ρόλου μας ως Κοινοβουλίου, σε ό,τι αφορά τον Έλεγχο.
      Κύριε Πρόεδρε, κυρίες και κύριοι συνάδελφοι, είχα ακούσει κάποτε από τον κ. Μητσοτάκη μια σοφή κουβέντα. Τη νομοθετική πρωτοβουλία πρέπει να την αναγνωρίζουμε στην Κυβέρνηση. Δεν μπορεί η Αντιπολίτευση, με οποιαδήποτε μέσα, όχι μάλιστα ορθόδοξα, να εμποδίσει το νομοθετικό έργο της Κυβέρνησης. Αντιστρόφως, η Κυβέρνηση δεν μπορεί με οποιαδήποτε μέσα και δη ανορθόδοξα να εμποδίζει τον Κοινοβουλευτικό Έλεγχο που είναι έργο της Αντιπολιτεύσεως. Έτσι λειτουργεί η Κοινοβουλευτική Δημοκρατία.
      Γι’ αυτό, κύριε Πρόεδρε, σας παρακαλώ να επιμείνετε σ’ αυτήν την πρόσκληση που απευθύνετε στους Υπουργούς να εμφανίζονται οι ίδιοι εδώ. Και δεν μπορεί να συνεχιστεί αυτό το θέαμα, να απαξιώνουν να εμφανιστούν χωρίς ουσιαστικό λόγο οι Υπουργοί και να στέλνουν τους Υφυπουργούς εδώ –καθ’ όλα τους τιμούμε, συνάδελφοί μας είναι οι Υφυπουργοί- γεγονός που δείχνει ότι δεν αποδίδουν τόση σημασία στη Βουλή, όση σε μια εκδήλωση, όπως αίφνης στα Special Olympics, που ήμουν προ ολίγου και γι’ αυτό δεν σας άκουσα εδώ από την αρχή. 
      Δεν είναι δυνατόν έτσι να λειτουργήσει ο Έλεγχος, όπως επίσης δεν είναι δυνατόν να περιγράφεται το δικαίωμα των κομμάτων της Αντιπολιτεύσεως με διάφορα τερτίπια, όπως αυτά που ζήσαμε στην Επιτροπή Θεσμών και Διαφάνειας, τα οποία είναι απαράδεκτα.
      ΠΡΟΕΔΡΕΥΩΝ (Γεώργιος Σούρλας):  Τελειώστε σας παρακαλώ, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Η επιτροπή αυτή λειτουργούσε τα τελευταία χρόνια και το καλοκαίρι και επομένως, θα έπρεπε να λειτουργεί και τώρα και όχι τελικά, η λειτουργία της να εξυπηρετεί σκοπιμότητες είτε αυτής της Κυβέρνησης είτε αύριο μιας άλλης.
      Σας μίλησα από καρδιάς, όπως πάντοτε, με ειλικρίνεια και σας ευχαριστώ πολύ που με ακούσατε.
      (Χειροκροτήματα)
      ΠΡΟΕΔΡΕΥΩΝ (Γεώργιος Σούρλας):  Όμως και το Προεδρείο έδωσε περίσσευμα χρόνου, κύριε Πρόεδρε, περίσσευμα καρδιάς σε όσα σημαντικά είπατε. 
      Κυρίες και κύριοι συνάδελφοι, γίνεται γνωστό στο Σώμα ότι από τα Άνω Δυτικά Θεωρεία παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων, σαράντα μαθήτριες και μαθητές και τρεις συνοδοί-καθηγητές από το 3ο Γυμνάσιο Νέας Σμύρνης.
      Η Βουλή τους καλωσορίζει και τους εύχεται καλές σπουδές.
      (Χειροκροτήματα από όλες τις πτέρυγες της Βουλής)
      Κύριε Πρόεδρε, κύριε Σιούφα, θα θέλατε το λόγο;
      ΔΗΜΗΤΡΙΟΣ ΣΙΟΥΦΑΣ (Πρόεδρος της Βουλής): Όχι. 
      ΠΡΟΕΔΡΕΥΩΝ (Γεώργιος Σούρλας):  Κυρίες και κύριοι συνάδελφοι, κηρύσσεται περαιωμένη η συζήτηση επί του Απολογισμού Δαπανών της Βουλής για το οικονομικό έτος 2007 και επί του σχεδίου Προϋπολογισμού Δαπανών της Βουλής για το οικονομικό έτος 2009.
      Ερωτάται το Σώμα: Γίνεται δεκτός ο Απολογισμός Δαπανών της Βουλής για το οικονομικό έτος 2007 κατ’ έξοδα, αποτελέσματα από τη χρήση του και στο σύνολο; 
      ΟΛΟΙ ΟΙ ΒΟΥΛΕΥΤΕΣ: Δεκτός, δεκτός.
      ΠΡΟΕΔΡΕΥΩΝ (Γεώργιος Σούρλας):  Συνεπώς ο Απολογισμός Δαπανών της Βουλής για το οικονομικό έτος 2007 έγινε δεκτός κατ’ έξοδα, αποτελέσματα από τη χρήση του και στο σύνολο σε μία και μόνη συζήτηση, ομοφώνως και έχει ως εξής: 
      (Να μπει ο Απολογισμός δαπανών της Βουλής οικονομικού έτους 2007)
      ΠΡΟΕΔΡΕΥΩΝ (Γεώργιος Σούρλας): Ερωτάται το Σώμα: Γίνεται δεκτός ο Προϋπολογισμός Δαπανών της Βουλής για το οικονομικό έτος 2009 κατ’ αρχήν, κατά κατηγορίες εξόδων και στο σύνολο; 
      ΠΟΛΛΟΙ ΒΟΥΛΕΥΤΕΣ: Δεκτός, δεκτός.
      ΒΕΡΑ ΝΙΚΟΛΑΪΔΟΥ (Ε΄Αντιπρόεδρος της Βουλής):  Κατά πλειοψηφία.
      ΘΕΟΔΩΡΟΣ ΔΡΙΤΣΑΣ: Παρών. 	
      ΠΡΟΕΔΡΕΥΩΝ (Γεώργιος Σούρλας):  Συνεπώς ο Προϋπολογισμός Δαπανών της Βουλής για το οικονομικό έτος 2009 έγινε δεκτός κατ’ αρχήν, κατά κατηγορίες εξόδων και στο σύνολο σε μία και μόνη συζήτηση, κατά πλειοψηφία και έχει ως εξής:
      (Να μπει ο Προϋπολογισμός δαπανών της Βουλής οικονομικού έτους 2008)
      ΠΡΟΕΔΡΕΥΩΝ (Γεώργιος Σούρλας):  Κυρίες και κύριοι συνάδελφοι, παρακαλώ να εξουσιοδοτήσετε το Προεδρείο για την υπ’ ευθύνη του επικύρωση των Πρακτικών  της σημερινής συνεδρίασης. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας):  Το Σώμα παρέσχε τη ζητηθείσα εξουσιοδότηση.
      Κύριοι συνάδελφοι , στο σημείο αυτό δέχεστε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 13.02΄ λύεται η συνεδρίαση για αύριο ημέρα Πέμπτη 13 Νοεμβρίου 2008 και ώρα 9.30΄ με αντικείμενο εργασιών του Σώματος, α) κοινοβουλευτικό έλεγχο: συζήτηση επικαίρων ερωτήσεων β)   νομοθετική εργασία: μόνη συζήτηση επί της αρχής, των άρθρων και του συνόλου των σχεδίων νόμων του Υπουργείου Οικονομίας και Οικονομικών: «Κύρωση της Σύμβασης μεταξύ της Ελληνικής Δημοκρατίας και της Δημοκρατίας της Αυστρίας για την αποφυγή της διπλής φορολογίας σε σχέση προς τους φόρους επί του εισοδήματος και κεφαλαίου»,  «Κύρωση της Απόφασης Νο 63-2/2008 του Συμβουλίου Διοικητών του Διεθνούς Νομισματικού Ταμείου για την αναμόρφωση των μεριδίων ή ψήφων στο Διεθνές Νομισματικό Ταμείο», «Κύρωση της τροποποίησης των Άρθρων Συμφωνίας του Διεθνούς Νομισματικού Ταμείου για τη διεύρυνση της επενδυτικής αρμοδιότητας αυτού», σύμφωνα με τη συμπληρωματική ημερήσια διάταξη που έχει διανεμηθεί και γ) συζήτηση και λήψη απόφασης, σύμφωνα με τα άρθρα 62 του Συντάγματος και 83 του Κανονισμού της Βουλής για αιτήσεις άρσης ασυλίας Βουλευτών, σύμφωνα με την ειδική ημερήσια διάταξη που επίσης έχει διανεμηθεί.
      Ο ΠΡΟΕΔΡΟΣ                                                 ΟΙ ΓΡΑΜΜΑΤΕΙΣ
